



چلو ہم خواب بن جائیں!!!


فاخرہ بتول

’’گلاب خوشبو بنا گیا‘‘ ’’محبت کی نہیں تم نے‘‘ وغیرہ کا انتخاب







چلو ہم خواب بن جائیں

فاخرہ بتول


خوابوں کی راہگزر 

تم نے دیکھی ہے وہ خوابوں کی راہگزر
جس کی منزل تھی اُجڑا ہوا نگر
سُر مئی شام تھی جس کے چاروں طرف
جس میں منظر جُدائی کے دے صف بہ صف
وصل کا سربکف!
بن گیا کرچیاں مَن کا نازک صدف
تو نے دیکھی ہے خوابوں کی وہ راہگزر؟؟؟
سنگ ریزوں کی بارش ہوئی تھی جہاں
اور کومل سے جذبے ہدف بن گئے
پائمالی نے ان کو لہو کر دیا
با وُضو کر دیا۔۔۔ سُرخرو کر دیا
آج بھی جو مسافر گیا اس طرف
اس نے پایا نہیں واپسی کا نشاں
اُس کو ڈھونڈا فلک نے یہاں سے وہاں
تم نے دیکھی ہے خوابوں کی وہ راہگزر؟؟؟



ہدیہ بحضور سرورِ کونینؐ

جس کو بھی اسمِ محمدؐ کا نگینہ مل گیا
یوں سمجھ لو ساے عالم کا خزینہ مل گیا
مشکلوں میں آپؐ کو جس نے پکارا یا نبیؐ
یوں لگا گرداب میں اس کو سفینہ مل گیا
آبِ کوثر کی سوا توقیر اُس دم ہو گئی
جس گھڑی اُس میں محمدؐ کا پسینہ مل گیا
آپؐ کی چوکھٹ پہ سر اپنا جھکایا تو لگا
ہم کو جنت کی طرف اِک اور زینہ مل گیا
جب خیالوں میں ترے روضے کی جالی چوم لی
یوں لگا، ہم کو تو گھر بیٹھے مدینہ مل گیا
بدر کے میداں سے لے کے کربلا کے باب تک
ہم کو جینے اور مرنے کا قرینہ مل گیا
ناز کیوں اپنے مقدر پر نہ ہو ہم کو بتول
پھر گناہوں کی تلافی کا مہینہ مل گیا 



خاتونِ جنت کے نام 
چمن ہے دینِ محمدؐ، بہار ہے زہراؑ
حیا کے ملک کی پروردِگار ہے زہراؑ

وہ جس کے گھر کا فرشتے طواف کرتے تھے
صحابی داڑھی سے گھر جس کا صاف کرتے تھے
خدیجہؑ، مریمؑ و حّواؑ شعار ہے زہراؑ
حیا کے ملک کی پروردِگار ہے زہرا

علیؒ کی زوجہ ہے حسنینؒ کی ہے ماں دیکھو
رسولِ پاکؐ کی دختر ہے اس کی شاں دیکھو
خدا نے خود کہا، ذی وقار ہے زہراؑ
حیا کے ملک کی پروردِگار ہے زہرا

وہ جس پہ آیہِ تطہیر ناز کرتی تھی
جو رب سے ہر گھڑی راز و نیاز کرتی تھی
سراپا نور ہے حیدر کا وار ہے زہراؑ
حیا کے ملک کی پروردِگار ہے زہرا

بتول ایسی کہ جس کی کنیز حور بنی
خبر ہے موسی کو زہرا ہی وجہِ طور بنی
ہے حق کی جیت تو باطل کی ہار ہے زہراؑ
حیا کے ملک کی پروردگار ہے زہراؑ

قرآنِ پاک ہے جس کا قصیدہ وہ ہے بتول
ہیں وصف سارے ہی جس کے حمیدہ ہو ہے بتول
حسینیت کا قرنیہ، معیار ہے زہراؑ
حیا کے ملک کی پروردگار ہے زہراؑ 
***


غزل

شبیر تیرے غم میں جو پل پھر کو رو گیا
سمجھو وہ عام شخص پھی اب خاص ہو گیا
پوچھا خدایا! اور کوئی امتحان ہے؟
پروردگار پل کو تو ششدر سا ہو گیا
کتنا عظیم تھا وہ محمدؐ کا نورِ عین
اپنے لہو سے داغ زمانے کے دھو گیا
حق اس کے باپ دادا کے قدموں کا مقتدی
باطل ہے ان کے آنے سے گھبرا کے جو گیا
عباسِ باوفا کو ہو اپنا سلام جو
قلب و نظر میں بیج وفاؤں کے بو گیا
اے کربلا! تجھ کو بھی وہ مہمان یاد ہیں؟
بے آب جو فرات کے پہلو میں سو گیا 
***



یہی اب کام کرنا ہے

ستاروں سے کہو
اب رات بھر ہم ان سے باتیں کر نہیں سکتے
کہ ہم اب تھک گئے جاناں!
ہمیں جی بھر کے سونا ہے
کسی کا راستہ تکنے کا یارا بھی نہیں ہم کو
مسافر آگیا تو ٹھیک ہے لیکن،
نہیں آتا تو نہ آئے
ان آنکھوں میں ذرا بھی روشنی باقی نہیں شاید
وگرنہ تیرگی ہم کو یوں گھیرے میں نہیں لیتی
مگر یہ سب،
ازل سے لکھ دیا تھا لکھنے والے نے
ستاروں سے کہو، بہتر ہے ہم کو بھول ہی جائیں
ہمیں آرام کرنا ہے
ضروری کام کرنا ہے
***


غزل

بُت کدے جا کے کسی بت کو بھی سجدہ کرتے
ہم کہاں سوچ بھی سکتے تھے کے ایسا کرتے
عمر بھر کچھ بھی تو اپنے لیے ہم نے کیا!
آج فرصت جو ملی ہم کو تو سوچا، کرتے
ہم تو اس کھیل کا حصہ تھے ازل سے شاید
سو تماشہ جو نہ بنتے تو تماشہ کرتے
دل کو تسکین ہی مل جاتی ذرا سی اس سے
نہ نبھاتے چلو تم کوئی تو وعدہ کرتے
جوڑنے میں تو یہ پوریں بھی لہو کر ڈالیں
کرچیوں کو جو نہ چھوتے تو یہ اچھا کرتے
بھول جانے کا ارادہ بھی ارادہ ہی رہا
جان پر بن ہی تو جاتی جو ہم ایسا کرتے
اس اماوس نے کیے قتل کئی چاند بتول
ہم اُجالے کی کہاں اِس سے تمنا کرتے 
***



محبت بھول جاؤ تم

یہ تم نے کیا کیا؟
پتھر کے بُت میں دھڑکنوں کو کھوجنا چاہا
یہ تم نے دل کی دھڑکن میں،
پرایا گیت لکھ ڈالا
خود اپنے ہاتھ سے اپنے ہی ماتھے کو،
سیاہی سے کیا کالا
محبت اس جہاں کی شے نہیں،
میں نے کہا تھا
اب اس شے کی تجارت ہو رہی ہے جس طرف دیکھو
مری باتوں پہ اب وشواس تم کو آگیا ہو گا؟
چلو، اشکوں سے سارے خواب دھو ڈالو
سُنو، جو تمھارا ہاتھ مانگے آج سے تم اس کے ہو جاؤ
محبت بھول جاؤ تم۔۔۔۔ محبت بھول جاؤ تم
***



انا کی بات جانے دو
اَنا کی بات جانے دو
اَنا تو اس گھڑی ہم نے گنوا دی تھی
تمھیں جس پل کہا اپنا
ہتھیلی پر تمھارا نام لکھا تھا، حنا سے جس گھڑی ہم نے
تمھیں پلکوں پہ حیرت کی جگہ ہم نے سجایا تھا
ہمیں ہم سے ہی جب تم نے چرایا تھا
تمھیں جب دل نے دھڑکن میں بسایا تھا،
تمھیں اپنا بنایا تھا
” ہمیں تم سے محبت ہے“ تمھیں سرگوشیوں میں جس گھڑی ہم نے بتایا تھا
اَنا کی بات جانے دو
اَنا تو اس گھڑی ہم نے گنوا دی تھی
اَنا کی بات جانے دو


مگر اب نہیں ۔۔۔

تمھیں بچھڑے زمانہ ہو گیا جاناں!
مگر اب نہیں
کبھی صبحیں، کبھی شامیں،
تمھاری یاد کی خوشبو میں کھوئی سی مجھے محسوس ہوتی ہیں
***


چلو ہم خواب بن جائیں

کسی کی جاگتی آنکھوں میں
پل بھر کیلئے اُتریں
چلو، ہم خواب بن جائیں
***



	
Deception



مجھے تنہا سمجھتے ہو؟
تمھاری یاد کے روشن ہیولے میں
ہوں جاناں! اس طرح سے میں
کہ جسیے آسماں کو چاند تاروں کے جھڑمٹ میں
مجھے تنہا سمجھتے ہو؟
***


غزل

اُس کا خیال ذہن پہ چھایا، چلا گیا
بادل سا کوئی آنکھ میں آیا، چلا گیا
اے رات تو نے اپنا بھروسہ گنوا دیا؟
تُو نے جو خواب آنکھ میں لایا، چلا گیا
ہونٹوں پہ اس تضاد نے پہرے بٹھا دیئے
ہم نے تو جس کسی کو بلایا، چلا گیا
اچھا ہی تھا کہ دھوپ میں جلتے کسی کے سنگ
چھاؤں میں آکے بیٹھے تو سایہ چلا گیا
اُس شہرِ خامشی کا بھی اپنا مزاج تھا
جس نے بھی اس کو آ کے بسایا چلا گیا
جھونکا ہوا کا دل کو مرے چھو گیا بتول
اور اس نے ایک راز چُرایا، چلا گیا 
***


غزل

ٹوٹے ہوئے لفظوں میں روانی نہیں ملتی
لمحوں میں تو صدیوں کی کہانی نہیں ملتی
دل جل گیا اب اس میں دھواں تک نہیں اُٹھتا
اِس راکھ پہ تصویر پرانی نہیں ملتی
اظہار پہ تالے ہیں تو تالے ہی سمجھنا
ہر لکھی ہوئی بات زبانی نہیں ملتی
جو مانگو مقدر سے، ہمیں وہ نہیں ملتا
اس دور میں راجہ کو بھی رانی نہیں ملتی
باقی نہیں خاروں میں بھی پہلی سی چبھن اب
اور پھولوں پہ پہلی سی جوانی نہیں ملتی
سوچا تھا کسی شام سہانی کو ملیں گے
اور شام ہمیں کوئی سہانی نہیں ملتی 
***



محبت کو نہ جانے دو


محبت کو نہ جانے دو
اگر تم چاروں جانب غور سے دیکھو
تو تم کو یہ خبر ہو گی
زمانہ ایک مٹھی خاک سے بڑھ کر نہیں جاناں!
اگر آنکھوں میں ڈالو گے،
تو بینائی گنواؤ گے
اگر دل میں سنبھالو گے، تو تم جینے سے جاؤ گے
زمانہ ایک مُٹھی خاک سے بڑھ کر نہیں جاناں!
چھوؤ تو ہاتھ میلے ہوں
چلو اس پر، تو دونوں پیر چھالے ہوں
ہوس نے جال چاروں سمت ڈالے ہیں،
اور اس کے روگ کالے ہیں
سنبھل کر جو چلے، مانو مقدر کا سکندر ہے
زمانہ ایک مٹھی خاک سے بڑھ کر نہیں جاناں!
مگر اس خاک میں جب دل کی آنکھوں سے کوئی دیکھے
تو اِ انمول ہیرا، سامنے اپنے وہ پائے گا
ہزاروں چاند سے بڑھ کر اُجالے لے کے آئے گا
اُسے حیران کر دے گا
بڑی سےہو بڑی مشکل، اُسے آسان کر دے گا
اُسی انمول ہیرے کا محبت نام ہے جاناں!
محبت دل پہ دستک دے تو آنے دو،
محبت کو نہ جانے دو
مقدر سے اگر تم یہ مل جائے، گنوانا مت
اُسے مٹھی میں بند رکھنا، گِرانا مت
یہ وہ دولت ہے جو اک بار،
گُم ہو کر نہیں ملتی
یہ ہو خوشبو ہے جو ہر پھول کے در پہ نہیں جاتی
محبت جب چلی جائے کبھی واپس نہیں آتی
محبت کو نہ جانے دو
***


اگر تم چاند کی کرنوں کو چھو لیتے



محبت چاند جیسی ہے
جو دیکھو تو، بہت ہی خوبصورت خواب لگتی ہے
سنہرا آب لگتی ہے
اچھوتا باب لگتی ہے، بہت نایاب لگتی ہے
مگر یہ ہے سرابوں سی
اسے چھونے کی خواہش میں،
مسافر گھر کا رستہ بھول جاتا ہے
اگر تم چاند کی کرنوں کو چھو لیتے
تمھارے ہاتھ کی اِن انگلیوں کی ساری پوروں پر
ہزاروں آبلے ہوتے
***



غزل

مانگے کے چراغوں سے اُجالا نہیں کرتے
پلکوں سے گِرے اشک سنبھالا نہیں کرتے
تاخیر ہوئی ہے تو کوئی وجہ بھی ہو گی
یوں دل میں کوئی واہمے پالا نہیں کرتے
پھر بعد میں رونا پڑے جس کے لیے، اُس کو
یوں خواب جھروکوں سے نکالا نہیں کرتے
جس شخص کے ہونٹوں سے ہنسی چھین لی تم نے
کیوں آکے تم اب اس کو ازالہ نہیں کرتے
پھر اس کے جنازے کو اٹھانا بھی پڑے گا
عزت سرِ بازار اچھالا نہیں کرتے 
***


غزل


بھڑکے ہوئے شعلوں کو ہوائیں نہیں دیتے
جاتے ہوئے لمحوں کو صدائیں نہیں دیتے
مانا یہی فطرت ہے مگر اس کو بدل دو
بدلے میں وفاؤں کے جفائیں نہیں دیتے
گر پھول نہیں دیتے تو کاٹتے بھی تو مت دو
مُسکان نہ دینی ہو تو آہیں نہیں دیتے
تم نے جو کیا، اچھا کیا، ہاں یہ گلا ہے
منزل نہ ہو جس کی تو وہ راہیں نہیں دیتے
یہ بار کہیں خود ہی اُٹھانا نہ پڑے کل
اوروں کو بچھڑنے کی دعائیں نہیں دیتے 
***


ہوا سے بات کرنے دو


ہوا سے بات کرنے دو
ہمیں اس سے گلہ ہے جو،
اُسے بھی تو بتانا ہے
کبھی آ کر کواڑوں کو بجاتی ہے
ہمیں سوتے ہوئے اکثر جگاتی ہے
کبھی پردیس سے سندیسہ لاتی ہے کہ کوئی آنے والا ہے
مگر آتا نہیں کوئی۔۔۔۔۔
یہ پلکوں پر لرزتے سب چراغوں کو بُجھاتی ہے
کبھی یہ بانسری کے سُر جگاتی ہے
کبھی یہ دھڑکنوں کی تال میں رچ بس سی جاتی ہے
پرانے خشک پتوں کو گراتی ہے
پرندوں کو اُڑاتی ہے۔۔۔۔ انہیں بےگھر بناتی ہے
ہوا سے بات کرنے دو
سمندر کے یہ سینے پر اُتر کے کشتیاں دیکھو چلاتی ہے
یہ چاروں اور کیسی آتی جاتی ہے
یہ کیسے ساحلوں کی ریت کو دھیرے سے چھو کر نت نئے چہرے بناتی ہے
پھر ان کو خود مٹاتی ہے
یہ کیسے بادلوں کو پَر بِنا اُڑنا سکھاتی ہے
پھر اُن سے لے کے بوندیں آ کے دھرتی کو سجاتی ہے
نفس کے تار میں کیسے اُتر کر مسکراتی ہے
یہ کیسے گُنگناتی ہے
یہ کیسے چلتی ہے اور کس طرح سے تھم سی جاتی ہے
ہوا سے بات کرنے دو۔۔۔۔۔
***

مرد


کل جو لڑکی ساتھ تھی اُس کے
آج نہیں ہے
آج جو لڑکی ساتھ ہے اُس کے
کل نہ ہو گی
وہ احباب میں بیٹھ کر اکثر
کہتا ہے کہ یارو سوچو،
لڑکیاں پاگل ہوتی ہے سب
ہم کو وقت بتانا ہے بس
اور ہو جیون یار رہی ہیں
خود کو کیسے مار رہی ہیں
***




 مرد بنتا ہے


”میم“ سے موت ہے سراسر یہ
جیت لیتا ہے۔۔۔۔ ہار دیتا ہے
”ر“ سے ہے یہ رِیا کا پُتلا بھی
جو بھروسے کو مار دیتا ہے
”د“ سے درد سے ہی عاری ہے
دوسروں کو یہ مار دیتا ہے
کوبرا سانپ منہ سے جنتا ہے
تب کہیں جاکے ”مرد“ بنتا ہے
***




اگر ہم تم سے کہہ دیتے


اگر ہم تم سے کہہ دیتے
کہ ہم نے اپنے ہاتھوں پر
تمھارا نام لکھا ہے
تو تم شاید۔۔۔۔ ہمیں دل پر ہی لکھ لیتے
تبھی تو ہم نے مٹھی بند کر لی اُس گھڑی جاناں!
کہ جس پل تم نظر آئے
بھروسہ تھی ہمیں تم پر
مقدر پر نہیں جاناں۔۔۔۔ مقدر پر نہیں جاناں!
***



اِسے تم خواب مت سمجھو

اگر ہم نے گلابوں سے مہک چُن کر
کوئی لمحہ سجایا ہے
تو اِس پہ حق ہمارا ہے
اِسے تم خواب مت سمجھو
کہ یہ تعبیر ہے جاناں!
***
ہیر

ٹوٹی ہوئی زنجیر کے ٹکڑوں کو سنبھالو
اِس خواب کی تعبیر کے ٹکڑوں کو سنبھالو
وارث کی کہیں جاگتی اب ہیر نہ ہو گی
اِس لکھی ہوئی ہیر کے ٹکڑوں کو سنبھالو 
***



نہیں کے بعد ۔۔۔۔

نہیں کے بعد بھی کہنے کو سُننے کو،
بہت سے لفظ ہوتے ہیں
مگر ان کو تلاشے گا ہوئی جو باہنر ہو گا
جو لفظوں میں چھپی دھڑکن سے جاناں باخبر ہو گا
نہیں کے بعد بھی اثبات کا امکان ہوتا ہے
مگر کچھ لوگ رستے میںہی ہمت ہار دیتے ہیں
وہ لفظوں میں چھپے معنی، چھپے ارمان کیسے جان سکتے ہیں
کہ اکثر ہم ” نہیں“ میں ”ہاں“ بھی رکھتے ہیں
مگر اِک ضد سی ہم کو ٹوک دیتی ہے
اَنا دیوار بن کر روک دیتی ہے
اور ہم یہ سوچ کر بھی ہار جاتے ہیں
کہ شاید سامنے والا،
ہمارے دل میں جھانکے گا
”نہیں“ میں ”ہاں“ کو بھانپے گا
ہمارا ہاتھ تھامے گا
گلے ہم کو لگائے گا، ہمیں اپنا بنائے گا
ہماری مات کو وہ جیت کر دے گا،
یہ سرگم گیت کر دے گا
مگر ایسا نہیں ہوتا
”نہیں“ کو لے کے کچھ لمحے،
کہو ہو جاتے ہیں جاناں!
وہ جن کو ساتھ چلنا ہو
وہی کھو جاتے ہیں جاناں!
”نہیں“ کے بعد بھی کچھ لفظ ہوتے ہیں
***


محبت مت سمجھ لینا

کسی کے ساتھ چلنے اور دُکھ سُکھ کی شرکت کو
محبت مت سمجھ لینا
محبت کا لبادہ پانیوں کے رنگ جیسا ہے
محبت ساتھ پردوں میں نہاں ہو کر عیاں ہے،
یہ حقیقت ہے
اور اس کی خوشبوؤں کو ہم دھنک میں ڈھونڈ سکتے ہیں
مگر یہ بھی حقیقت ہے
کہ اس کو جس نے پایا ہے
وہ اپنا آپ کھو بیٹھا
یہ مل کر بھی نہیں ملتی
کسی کے ساتھ چلنے اور دُکھ سُکھ کی شرکت کو
محبت مت سمجھ لینا
کہ کس کو چھُو لیا جائے
خُدا وہ ہو نہیں سکتا
محبت ایسا منتر ہے
فنا جو ہو نہیں سکتا
***

اچانک ۔۔۔۔

اچانک چلتے چلتے چونک اُٹھتے ہیں
کوئی آہٹ، ہوا کا چُلبلا جھونکا
دریچے پر دھرے اُس دیپ کی وہ تھرتھراہٹ سی
کبھی تو دل کی دھڑکن کی انوکھی تال بھی جاناں!
ہمیں دھڑکائے دیتی ہے
اچانک چلتے چلتے چونک اُٹھتے ہیں
کہ ہم نے سُن لیا جو کچھ
کسی کے سرد لہجے سے
اب اس سے بڑھ کے کچھ بھی سُن نہ پائیں گے
سماعت تھک کے شاید چُورسی اب ہو گئی جاناں!
ہو کوئی اجنبی کہ جانا پہچانا کوئی لہجہ
خوشی اور غم کی آمیزش
کہ کوئی وصل کا پیغام، ہم کو کچھ نہیں سُننا
سماعت تھک کے شاید
چُور سی اب ہو گئی جاناں!




غزل

وصل کا خواب دکھائے گا ٹھہر جائے گا
موسمِ ہجر اب آئے گا، ٹھہر جائے گا
باتوں باتوں میں کوئی نام اچانک آ کر
دل میں ہلچل سی مچائے گا، ٹھہر جائے گا
شہرِ انجان میں جانا ہے اگر، یاد رہے
کو بھی اُس سمت کو جائے گا، ٹھہر جائے گا
یہی ہونا ہے بہر طور، سبھی جانتے ہیں
آسماں دھرتی پہ آئے گا، ٹھہر جائے گا
عشق اک درد کی دولت کے سوا کچھ بھی نہیں
دل میں جب اس درد کو پائے گا، ٹھہر جائے گا
ہم نے جب چاند کو دیکھا تھا تو سوچا تھا بتول
کچّے آنگن کو سجائےگا، ٹھہر جائے گا 
***



غزل

جو خواب حویلی کا ہوا، پھر نہیں آیا
وہ قید ہوا یا کہ رہا، پھر نہیں آیا
اِس سوچ نگر میں اُتر آتا ہے اکثر
تھا چاند، ستارہ کہ دِیا، پھر نہیں آیا
ہم دونوں نے مل کر جو جیا، صدیوں سا لمحہ
جانے کیا لگا اس کو بُرا، پھر نہیں آیا
وہ شخص پُکارو تو چلا آتا ہے اکثر
کس شہر کی جانب وہ گیا، پھر نہیں آیا
اِک لمحہ جو گُم ہو گیا دونوں سے اچانک
دونوں نے بہت یاد کیا، پھر نہیں آیا 
***


غزل

خوشبو کے ہاتھ پھول کا پیغام رہ گیا
یہ دل کا سلسلہ بھی سرِعام رہ گیا
کہتے ہیں جس نے چاند کو دیکھا تھا پہلی بار
وہ شخص اپنے دل کو تو بس تھام رہ گیا
آنکھوں کو موند لینا تھا ہم کو بھی اُس گھڑی
جب اُس کا گھر سنا ہے کہ دوگام رہ گیا
اے شب! نوید دینی تھی تجھ کو سحر کی اور
کیوں تیرے ہاتھ سے بھی یہی کام رہ گیا
جب وصل کو مٹا دیا تو نے ہوا تو پھر
کیوں ریت پر فراق کا یہ نام رہ گیا
یوں زندگی کا کام اُدھورا رہا بتول
کچھ صبح رہ گیا تو کچھ شام رہ گیا 
***

مقروض


سماعت پر کسی کا سرد لہجہ قرض ہے شاید
جبھی تو اب سزا کے طور پر خود کو،
ہوا کے دوش پر رہنے دیا اس نے
ہوا کی چُلبلی لہروں سے،
پتھر چُن لیے اُس نے
اب اپنے زخم گنتی ہیں
سماعت پر دھرا جب قرض اترے گا
یہ اس پل تھم سی جائے گی
***


شاید یہ محبت ہے

مجھے اس شخص سے،
کل تک محبت تھی، حماقت آج لگتی ہے
مجھے اچھا لگا شاید
اور اس سے بڑھ کے کب کچھ تھا؟
مگر میں یہ سمجھ بیٹھی
کہ شاید یہ محبت ہے
اور اب جب مجھ کو سچ مُچ دل کی گہرائی سے
کوئی بھا گیا جاناں!
تو میں اس سوچ میں خاموش بیٹھی ہوں
کہ کچھ کہنا نہیں مجھ کو
میں کیوں دل میں چھپے جذبے عیاں کر دوں
قوی امکان ہے کل یہ بھی پچھتاوا نہ بن جائے
میں اس لمحے سے ڈرتی ہوں
***





میں ماں ہوں


میں ماں ہوں علم ہے مجھ کو
مرا بچہ،
مجھے کب، کیوں بُلاتا ہے
رُلاتی ہے اسے کیا بات؟
کس پل مسکراتا ہے
وہ کب آرام کرتا ہے
وہ کیسے کھلکھلاتا ہے
میں ماں ہوں، علم ہے مجھ کو
مگر جب یہ بڑا ہو گا
مجھے یہ کچھ بتائے گا
یہ کچھ مجھ سے چھپائے گا
یہ سمجھےگا ماں کو کیا خبر اس کی
وہ گھر بیٹھی بھلا کیا جان پائے گی؟
وہ گھر تاخیر سے آکر بہانے جب بنائے گا
میں سب کچھ جان کر انجان بن جاؤں گی اس لمحے
کہ یہ ہر ماں کی فطرت ہے
مرا بچہ یہ کیسے جان سکتا ہے
کہ اُس کی اِن رگوں میں،
ماں لہو کے ساتھ چلتی ہے
اُسے کانٹا بھی چبھ جائے
تو ماں کا دل تڑپتا ہے
وہ جس جا بھی چلا جائے
دُعاؤں کے گھنے حصار میں محفوظ ہوتا ہے
وہ ماں کے دل میں ہوتا ہے
قدم جس پل اٹھاتا ہے
وہ جس رستے پہ جاتا ہے
تو ٹھنڈی چاؤں سا آنچل بھی اس کے ساتھ ہوتا ہے
میں ماں ہوں، علم ہے مجھ کو ۔۔۔
***



سُنو لڑکی!

سُنو لڑکی!
تمھیں تتلی کے رنگوں میں، ستاروں میں، گلابوں میں
کوئی چہرہ دکھائی گے
تو آنکھیں بند کر لینا
ابھی آنکھیں تو باقی ہیں
اگر کل یہ بھی کھو بیٹھی تو سوچو کیا کرو گی تم؟
ہواؤں‌ پر لکھے پیغام پر تم کان مت دھرنا
کوئی انجان دستک دل کے دروازے پہ باجے تو
سحر سے شام ہونے دو، اسے ناکام ہونے دو
وگرنہ ہاتھ میں ‌کچھ راکھ ہو گی،
پاؤں میں چھالے
سُنو لڑکی! کوئی چہرہ دکھائی دے تو آنکھیں بند کر لینا
***




غزل

وصل کے روگ بُرے ہوتے ہیں
ہجر کے سوگ برے ہوتے ہیں
ہار میں دل کا ہاتھ ہے کچھ کچھ
اور کچھ لوگ برے ہوتے ہیں
صحراؤں میں کھو جاؤ گے!
عشق کے جوگ بُرے ہوتے ہیں
بستی بس کر مِٹ جائے گی
دل کے روگ بُرے ہوتے ہیں
سُکھ کے بدلے دُکھ دیتے ہیں
کچھ سنجوگ بُرے ہوتے ہیں 
***


غزل

سوچا ہوتا خواب دکھانے سے پہلے
اور کسی کو اپنا بنانے سے پہلے
کچھ پل اس کو نیند میں غور سے دیکھو تو
دھیرے دھیرے اس کو جگانے سے پہلے
سوچ لو، اس میں کوئی قیمتی شے ہی نہ ہو
دل کے شہر کو آگ دکھانے سے پہلے
دیکھا، تو سب تن من راکھ کا ڈھیر ہوا
اپنے دونوں ہاتھ بچانے سے پہلے
سوچا، رب سے اس کو مانگ کے دیکھوں تو
سر سجدے سے آج اٹھانے سے پہلے
اب پچھتانے سے بھی حاصل کیا ہو گا
سوچا ہوتا آنکھ ملانے سے پہلے
آؤ آخری بار کریں ہم یاد اسے
سچ مُچ اس کو آج بھلانے سے پہلے 
***



غزل


شب کے کچھ خواب اجالوں میں بھلے لگتے ہیں
دل کے کچھ روگ خیالوں میں بھلے لگتے ہیں
تم نے پھولوں سے بھی اب چھین لیا ان کا مقام
خاک پر یہ نہیں، بالوں میں بھلے لگتے ہیں
جلد بازی میں کہیں توڑ نہ دینا ناتے
یہ دنوں میں نہیں، سالوں میں بھلے لگتے ہیں
مری بھنورہ سی ان آنکھوں میں بھنور مت ڈھونڈو
یہ بُرے آنکھوں میں، گالوں میں بھلے لگتے ہیں
تم کو یہ ضد کہ کوئی تم کو نہ صیاد کہے
جبکہ پنچھی تمھیں جالوں میں بھلے لگتے ہیں
آپ کی باتوں کو سُن کر تو ہنسی آئی جناب!
ایسے قصے تو مثالوں میں بھلے لگتے ہیں 
***



غزل

محبت ذات کے اندر کوئی گُم ذات ہوتی ہے
محبت کے تعاقب میں ہمیشہ گھات ہوتی ہے
محبت میں خوشی سے موت کو ہم اوڑھ لیتے ہیں
ذرا سوچو کہ اس میں کوئی ایسی بات ہوتی ہے
محبت شہد میں لپٹا ہوا اک زہر ہے لیکن
محبت جیت ہوتی ہے، محبت مات ہوتی ہے
محبت خود زمانہ ہو کے بھی ہے موسموں جیسی
کبھی یہ صبح ہوتی ہے کبھی یہ رات ہوتی ہے
محبت ایسی خوشبو ہے، کبھی اک جا نہیں رہتی
کسی سے دور ہوتی ہے کسی کے سات ہوتی ہے
محبت ہے سرابوں سے، کہ جیسے ریت مُٹھی ہیں
کسی سے ہات کرتی ہے کسی کے ہات ہوتی ہے
محبت جس کو حاصل ہو، مقدر کا سکندر وہ
محبت رب کی جانب سے حسیں سوغات ہوتی ہے 
***



یہ کوئی بات ہے؟


یہ کوئی بات ہے
ہر بات پہ تم،
منہ بنا کر ہمیں کہتے ہو صبا کچھ بھی نہیں
بس شعاعیں ہی بھلی ہیں، یہ گھٹا کچھ بھی نہیں
تیرگی میں ہی سبھی کچھ ہے، ضیاء کچھ بھی نہیں
تم کو خورشید سے مطلب ہے دِیا کچھ بھی نہیں
یہ کوئی بات ہے ہر بات پہ تم ۔۔۔
***



ابھی تو خواب باقی ہے

ابھی سے نیند سے ہم کو جگاتے ہو؟
نہیں جاناں!
ابھی پلکیں اُٹھانا تک ہمیں دشوار لگتا ہے
ابھی تو خواب باقی ہے
***
چلو، رستے جُدا کر لیں

چلو، رستے جدا کر لیں
تمھارے اِن رویوں سے بہت تھک کر،
نئے رستے پہ چلنے کا،
مرے دل نے ارادہ کر لیا آخر
مجھے بھی تو ذرا جینے کا حق دو
چلو، رستے جُدا کر لیں
***



اگر تم باوفا ہوتے ۔۔۔

اگر تم باوفا ہوتے ۔۔۔
تو ہم نے خواب کا چہرہ بننا تھا
حیا سے ریشمی پلکوں کو گِرنا تھا، اُٹھانا تھا
ہمیں دھڑکن کے میٹھے تال میں تم کو بسانا تھا
ہتھیلی کے گھنیرے جال میں تم کو لکھانا تھا
تمھیں ماتھے کی بندیا میں چھپانا تھا
لرزتے، کان کے بالے کا تم کو بھید پانا تھا
تمھیں ہاتھوں کا کنگن بھی دکھانا تھا،
مقدر آزمانا تھا،
تمھیں ہونٹوں کے رنگوں کو شرارت سے مٹانا تھا
تمھیں گھونگٹ اٹھانا تھا
ہمیں اپنا بنانا تھا
اگر تم باوفا ہوتے ۔۔۔
***


کہانی روٹھ جاتی ہے

اگر کچھ پل،
میں آنکھیں موند کر خود میں اُتر جاؤں
جہاں کو چھوڑ کر میں دل کے گھر جاؤں
وہاں پہ ہُو کا عالم دیکھ کے پل بھر کو ڈر جاؤں
مجھے لگتا ہے اُس لمحے
کہانی روٹھ جاتی ہے
***

گواہی ۔۔۔
تمھاری بیٹھے بیٹھے چونک اُٹھنا،
کھوئے رہنا، کچھ نہ کہنا
اُفق کے پار تکنا، کھوجنا اور کچھ نہ کہنا
ہر اک دستک پہ در کے پاس جا کر پھر پلٹ آنا
کبھی کاغذ پہ کچھ لکھنا اور اس کو پھاڑ بھی دینا
گواہی دے رہا ہے یہ
تمھیں اب بھی یقیں ہے جانے والا لوٹ آئے گا
***



تری یادوں کی چادر اوڑھ لیتی ہوں

میں تنہا تو نہیں جاناں!
مگر جب بھی پرندوں کو کبھی اُڑتے ہوئے دیکھوں
کبھی تتلی کو پھولوں کے لبوں کو چومتے دیکھوں
ہواؤں پر کبھی بادل کے گورے سے ہیولوں کو،
اچانک جھولتے دیکھوں
میں باہر سے سبھی ناتوں کو اس پل توڑ لیتی ہوں
اور آنکھیں موند لیتی ہوں
اور اپنے سر پہ پل بھی کیلئے جاناں!
تری یادوں کی چادر اُوڑھ لیتی ہوں
***





چلے آؤ

چلے آؤ،
وگرنہ دھوپ کی چادر میں یہ تن من
گھڑی میں راکھ کر دے گا
چلو آؤ،
بھی اُمید کی پلکوں پہ روشن دیپ ہیں جاناں!
اگر یہ بجھ گئے تو تیرگیِ شب خون مارے گی
تمھارا نام دھڑکن میں ابھی تک رقص کرتا ہے
ہواؤں نے تمھارا لمس جو،
تم سے چُرایا تھا۔۔۔ ہمارے پاس لایا تھا
ابھی وہ لمس باقی ہے
بہت بےچین کرتا ہے
لہو میں بین کرتا ہے
چلے آؤ،
ابھی تک چاند میں چہرہ تمھارا مسکراتا ہے
ابھی خوشبو کا قاصد دل پہ دستک دینے آتا ہے
حسیں پیغام لاتا ہے
ابھی تک سب وہی کچھ ہے
وہی چاہت بھری باتیں
وہی لڑنا جھگڑنا پیار میں اور روٹھ جانا بھی
گھڑی بھر میں بہلنا اور آخر مان جانا بھی
تمھیں جو فون کر کے تم سے کہنا ” جلد آ جاؤ،
یہ دل تم بن نہیں لگتا“
تمھارا جلد آنا اور وہ سب کچھ ۔۔۔
محبت اور شرارت سے بھرے لہجے
ابھی تک سب وہی کچھ ہے
چلے آؤ ۔۔۔
کہیں ہم گُم نہ ہو جائیں
***



غزل

آنچل کو گھونگٹ کر جانا اب کی بار جو آؤ تم
مانگ میں خود سیندور لگانا اب کی بار جو آؤ تم
کان کا بالا چھیڑ رہا ہے گال کو ہولے ہولے سے
اس کو محبت سے سجانا اب کی بار جو آؤ تم
دیکھ کے اپنی سونی کلائی، مَن میں ہوک سی اُٹھتی ہے
چوڑیاں اور کنگن پہنانا اب کی بار جو آؤ تم
نٹ کھٹ سکھیاں چھیڑتی ہیں کہ ساجن تم کو بھول گیا
دیکھو اُن کو خوب ستانا اب کی بار جو آؤ تم
کاگا چھت پر روز سے بولے، آنگن پھر بھی سُونا ہے
دیکھو اب واپس مت جانا اب کی بار جو آؤ تم
لٹ اُلجھی نے ماتھے کی بندیا کو بھی الجھا ڈالا
جُلمی، اس کو بھی سُلجھانا، اب کی بار جو آؤ تم
***



غزل

پیار کے کھیل میں جیون اپنا ہار گئی تو پھر کیا ہو گا
ہجر کی اگنی تجھ کو جلا کر مار گئی تو پھر کیا ہو گا
بھیتر میں تُو ہُوک دبائے پھرتی رہتی ہے پل پل
دیکھ جگر کی کوک ستاروں پار گئی تو پھر کیا ہو گا
جوگی کا یوں گاؤں آنا ٹھیک نہیں ہے سوچ لے تو
اُس کے پیچھے پیچھے بھولی نار گئی تو پھر کیا ہو گا
دل کے ہاتھ سے دھڑکن جائے اور کبھی واپس نہ آئے
روک لے ورنہ دھڑکن اب کی بار گئی تو پھر کیا ہو گا
کہتے ہیں جو پریت کے دیس گیا وہ پتھر بن جاتا ہے
سوچ سکھی، جو تُو بھی اسی سنسار گئی تو پھر کیا ہو گا
***

راجکمار کہاں ملتے ہیں؟

بھولی بھالی ناری سُن لے،
چنچل نین کٹورے تیرے، گال گُلابی کورے تیرے
ہونٹوں پر اک نٹ کھٹ لالی
ناگن زُلف ہے کالی کالی
ماتھے پر بندیا چمکیلی
چال تری ہے چھیل چھبیلی
اور اُس پر یہ قاتل جوبن،
گھائل کر دے جس کا درپن
چاند سے مُکھڑے سے تُو جس پل،
جھٹک کے اپنی لٹ کو ہٹائے
لنگنا تیرا شور مچائے
بھولی بھالی ناری سُن لے
ریت کو پلکوں سے مت چُننا
خواب نہ بُننا ۔۔۔
پریت تو زہر پیالہ دے کر جیون مانگے
سب سنسار ہے پریت کا روگی،
اس میں راجا بن گیا جوگی
اِس میں رام ہے، اِس میں رانجھا
سیتا، ہیر کا روگ ہے سانجھا
پریت کے روگ سے بچنا ناری!
اِس کا وار بڑا ہے کاری
پریت کا رستہ بھول بھُلیاں
اِس میں نہیں ہے وصل کی چھیّاں
ہجر کی دھوپ میں تن من اپنا جھلسائے گی
چلتے چلتے تھک جائے گی
بالآخر تو پچھتائے گی
تُو نے جانا،
جیون گویا راجاؤں کی ایک کتھا ہے
مَن مندر ہے، پریت ہے بھگون، پریت ہے پوجا
پریت دُعا ہے
بھولی بھالی ناری سُن لے!
جس دن پریت کی ہو جائے گی
ماٹی اندر سو جائے گی
سب کو خار یہاں ملتے ہیں
راجکمار کہاں ملتے ہیں؟
***




 انتہا پسند 

انتہا چھونے کی عادت ہے ہماری جاناں!
درمیانی کسی صورت کو کہاں مانتے ہیں؟
ڈوبتا ہو گا تو مُڑ کر نہیں دیکھیں گے کبھی
اور اگر ہم کو کنارے پہ اُترنا ہو گا
کس کی جرات ہے جو روکے گا ہمیں بڑھ کے بتول؟
آر یا پار ازل سے ہے ہماری فطرت
اور فطرت کو بدلتا ہوا کس نے دیکھا؟
تم کو چاہا ہے تو سوچو کہ کوئی بات تو ہے
مرے ہاتوں میں ابھی تک یہ ترا ہات تو ہے
ورنہ یہ ٹوٹتے بنتے ہوئے رشتے ہوتے؟
ہم گناہگار نہ ہوتے تو فرشتے ہوتے
***


ذرا سی بات تھی

تمھیں اپنا بنانا کس قدر دشوار ہے جاناں !
مگر اس سے بھی مشکل ہے
تمھیں دل سے بھلا دینا
ذرا سی بات تھی جو تم سے کہنی تھی
مگر کہنے کی نوبت ہی نہیں آئی
مقدر نے نہایت ہی سہولت سے
تمھیں میرا بنا ڈالا
بنا مشکل کے پھر میں نے،
تمھیں دل سے بھلا ڈالا
***


محبتوں کا خیال رکھنا


محبتوں کا خیال رکھنا
کہیں نہ ایسا ہو بے دھیانی میں،
تم ہتھیلی کو کھول ڈالو
ہوائیں سازش پہ آن اتریں
تو خشک پتوں سا حال ہو گا
گلاب رُت کا زوال ہو گا
محبتوں کا خیال رکھنا ۔۔۔
***



کوئی تو بات ایسی تھی

کوئی تو بات ایسی تھی
جُدائی کا سبب ٹھہری
جو صدیوں کے سفر سے تھی
مگر پلکوں پہ پل بن کر کھٹکتی ہے
نفس میں آ کے چھبتی ہے
جو دل میں چھید کرتی ہے
زمانے پر عیاں سب بھید کرتی ہے
کروں جب یاد تو یہ سانس رکتا ہے
یہ دل تھم تھم کے چلتا ہے
کوئی تو بات ایسی تھی
***

غزل


خاک میں گزرا ہوا کل نہیں ڈھونڈا کرتے
وہ جو پلکوں سے گرا پل نہیں ڈھونڈا کرتے
پہلے کچھ رنگ لبوں کو بھی دیئے جاتے ہیں
یونہی آنکھوں میں تو کاجل نہیں ڈھونڈا کرتے
بیخودی چال میں شامل بھی تو کر لو پہلے
یوں تھکے پیروں میں پائل نہیں ڈھونڈا کرتے
جس نے کرنا ہو سوال، آپ چلا آتا ہے
لوگ جا جا کے تو سائل نہیں ڈھونڈا کرتے
یہ ہیں خاموش اگر، اس کو غنیمت جانو
یونہی جذبات میں ہلچل نہیں ڈھونڈا کرتے
پیچھے کھائی ہے تو آگے ہیں سمندر گہرا
مسئلہ ایسا ہو تو پھر حل نہیں ڈھونڈا کرتے
اِن کھلی آنکھوں سے خوابوں کو تلاشو نا بتول
پلکیں ہو جائیں جو بوجھل نہیں ڈھونڈا کرتے
***



غزل

اکثر ایسا ہو جاتا ہے
دھوپ کو سایہ ڈھو جاتا ہے
آنکھ میں آنسو کی فصلوں کو
کون ہے آ کر بو جاتا ہے
آس کا پنچھی اُڑتے اُڑتے
دور اُفق میں کھو جاتا ہے
کھویا لمحہ، آکے گلے سے
ملتا ہے اور رو جاتا ہے
دھرتی روند کے چلنے والا
ماٹی اندر سو جاتا ہے
***

غزل

وہ دل میں مرے گھات لگا کر ہی رہے گا
جذبات میں ہلچل سی مچا کر ہی رہے گا
ہر بات میں تکرار کی عادت کے سبب وہ
رشتے میں کوئی چھید بنا کر ہی رہے گا
کہتا ہے، مجھے چاند کو چھونے کی ہے خواہش
اک روز زمیں پر اسے لا کر ہی رہے گا
کچا ہے گھروندا مرا، بادل بھی ہے ضد میں
لگتا ہے کوئی کام دکھا کر ہی رہے گا
گرتی ہے تو سو بار گرے، اُس کی بلا سے
وہ ریت کی دیوار بنا کر ہی رہے گا
شک روگ ہے یہ دل کو اگر چھو لے تو سمجھو
بُنیاد وہ اس گھر کی ہلا کر ہی رہے گا
***

Innocence

مرے بچے نے جب مجھ سے کہا، مما!
ذرا جگنو مجھے لا دو
مجھے تتلی کے رنگوں کو بھی چھونا ہے
ستارے آسماں پر ہی اُگے ہیں کیوں؟
زمیں پر کیوں نہیں آتے
مجھے بس چاند لا دو، اس سے کھیلوں گا
میں چونک اُٹھی،
یہی کچھ میں نے اپنی ماں سے پوچھا تھا
مرا معصوم سا بچپن،
جو مٹھی سے پھسل کر کھو گیا شاید
مرا بچّہ، جو مرا “ آج “ ہے
اور آنے والا اک حسیں “ کل “ ہے
لہو‌ میں اس کی باتوں سے ہی ہلچل ہے
یہ میرا قیمتی پل ہے
مرا بچہ حسیں تعبیربن کر سامنے ہے اور
ماضی خواب لگتا ہے
تو کیا میں خواب سے آگے نکل آئی؟


غزل


ہجوم میں مجھ کو تو نے کھڑا کیا بھی تو کیا
عدو کا کام ترے ہاتھ سے ہوا بھی تو کیا

میں جی رہی ہوں تو یہ کم ہے،غور کرنا کبھی
یہ آسماں مرے سر پہ آ پڑا بھی تو کیا

بہت سے لوگوں نے سینے پہ ہاتھ رکھے ہیں
یہ تیر آج میرے دل میں چبھ گیا بھی تو کیا

گُلاب خاک پہ رکھا تو خار مُٹھی ہیں
ستم شعار! تجھے یہ ہنر ملا بھی تو کیا

وہاں پہ جا کے بھی جب نامراد ہونا ہے
یہ راستہ تیری چوکھٹ پہ لے گیا بھی تو کیا
خوشی ہوئی ہے یہ سن کر مگر بتا تو صحیح
تو ہو گیا جو مرے بعد باوفا بھی تو کیا

نہ دل بچا ہے نہ خواہش، ملے ہو اب جا کے
اب اِس مقام پہ مجھ کو ملے خدا بھی تو کیا

ستارے مل کے بھی یہ تیرگی مٹا نہ سکے
ہے میرے ہاتھ میں مٹی کا دِیا بھی تو کیا

اسے تو قید کی عادت سی ہو گئی تھی بتول
یہ دل ہوا تری یادوں سے اَب رہا بھی تو کیا
***



طمانچہ

مت تہذیب تمدّن کی تم، ہم سے بات کرو
دل کا درد چھلک جائے گا ورنہ آنکھوں سے
غیرت کے اس نام پہ اب تک جتنے خون ہوئے
ان میں کل اک چار سال کی بچی بھی دیکھی
جس نے ہاتھ میں کپڑے کی اک گُڑیا تھامی تھی
مٹھی میں اک ٹافی تھی جو اس نے کھانی تھی
اُس کی پلکوں پر حیرت تھی،
حیرت میں تھا خوف
گردن پر خنجر کا گھاؤ اتنا گہرا تھا
جیسے اُس کو کاٹنے والا ہاتھ پرایا ہو
گھر کے غیرت مند مردوں سے، پوچھ سکی نہ وہ
بابا، بھّیا، بولو غیرت کس کو کہتے ہیں!!!
مت تہذیب، تمّدن کی تم ہم سے بات کرو
***



محبت حادثہ ہے

محبت حادثہ ہے
حادثے سے بچ نکلنے کی،
کوئی تدبیر کر لو اس سے پہلے خواب ہو جاؤ
جسے ہم حادثہ کہتے ہیں
جیون کو گھڑی بھر میں
مِٹا کر خاک کرتا ہے
کوئی الزام دھرتا ہے
کبھی معذوریوں کے جال میں قیدی،
بنا کر چھوڑ دیتا ہے
یہ بندھن توڑ دیتا ہے
محبت حادثہ ہے
حادثے سے بچ نکلنے کی کوئی تدبیر کر لو،
اس سے پہلے خواب ہو جاؤ
***

میں، مرے بعد ۔۔۔


میں، مرے بعد مٹ نہیں سکتی
میں نے اک لفظ اوڑھ رکھا ہے
جو ہے تجدید زندگانی کی
یہ زمان و مکان کچھ بھی نہیں
یہ زمیں، آسماں کچھ بھی نہیں
کچھ نہیں ہے یہ وصل اور فرقت
اور یقین و گمان کچھ بھی نہیں
آنکھ جھپکی تو گُم ہوا منظر
تیر کیا ہے؟ کمان کچھ بھی نہیں
جب بھی سورج کے تھال پر لمحہ،
موم بن کر پگھل رہا ہو گا
جس میں سایہ بھی جل رہا ہو گا
ہاں، مگر لفظ جی رہے ہونگے
موت لفظوں کو کھا نہیں سکتی
لفظ زندہ رہے گا، رہنا ہے
جس نے کہنا ہے ۔۔۔ اُس نے کہنا ہے
میں نے اک لفظ اوڑھ رکھا ہے
جو ہے تجدید زندگانی کی
میں، مرے بعد مٹ نہیں سکتی
***
مبارک دو مجھے ۔۔۔

زباں سے زہر میں ڈوبے ہوئے کچھ لفظ نکلے
اِس طرح جیسے کماں سے تیر،
جیسے آنکھ سے آنسو،
بدن کو الوداع کہتی ہوئی اک آخری ہچکی
گھڑی بھر میں ہی منزل چھین کے جس نے
تمھاری واپسی کے راستے مسدور کر ڈالے
جو تم نے ظلم بویا تھا، اب اس کو کاٹنا تو تھا
مبارک دو مجھے، تم سے کوئی رشتہ،
کوئی ناتہ کوئی بندھن نہیں باقی
تمھارے ظلم کی وہ رات آخر ڈھل گئی اور
صبر میرا رنگ لے آیا
میں خوش ہوں سچ کی روشن جیت پر اور جھوٹ کے انجام پر دیکھو
***


کہانی اوڑھ لی میں نے ۔۔۔

زمانہ چاہتا ہے ہر گھڑی بس نِت نئی باتیں
نئے دن اور نئی شامیں، نئی صبحیں نئی راتیں
نئی قسمیں، نئے وعدے، نئے رشتے، نئے ناتے
پُرانے جو بھی قصے تھے وہ اب اس کو نہیں بھاتے
میں خود لفظوں کی مصرعوں کی بہم تکرار سے جاناں!
بہت اُکتا گئی تھی اب
تو میں نے یوں کیا، لفظوں کو مصرعوں کو
لپیٹا سُرخ کاغذ میں
پھر ان کو من میں رقصاں آگ دکھلا دی
ہوا میں راکھ کے اُڑتے ہوئے ذرّوں نے جب پوچھا
کرے گی کیا؟
سُنے گی کیا، کہے گی کیا؟
تیرا دامن تو خالی ہے
کہا میں نے،
مجھے اب کچھ نہیں کرنا
مجھے اب کچھ نہیں سُننا، مجھے اب کچھ نہیں کہنا
کہانی اوڑھ لی میں نے
***



غزل

ادھ کھلی آنکھوں میں کچھ خواب جگائے اس نے
خود ہی تعبیر کے امکان مٹائے اس نے
جس کے ہاتھوں نے کماں کو کبھی تھاما ہی نہ تھا
تیر اَن دیکھے مرے دل پہ چلائے اس نے
میرے مٹی کے گھروندے کو گِرا کر پل میں
خود ہواؤں میں کئی محل بنائے اس نے
وہ دیالو ہے مگر اتنا دیالو بھی نہیں
روشنی چھین کے کچھ دے دئیے سائے اس نے
کہکشاں ساری کی ساری ہی چھپا کر گھر میں
کچھ ستارے میری پلکوں پہ سجائے اُس نے
***




غزل

زندگی خوابِ پریشاں سے زیادہ تو نہیں
اس میں تعبیر بھی مل جائے یہ وعدہ تو نہیں
بات نے بات اُلجھنے کی یہ خُو کیسی ہے؟
یہ بتا تیرا بچھڑنے کا ارادہ تو نہیں
کون خوشبو کے تعقب میں گیا دور تلک
لوگ سادہ ہیں مگر اتنے بھی سادہ تو نہیں
آپ جائیں گے تو ہم حد سے گزر جائیں گے
شہسوار آپ سہی، ہم بھی پیادہ تو نہیں
کس خوشی میں بھیجا ہے بتا سُرخ گلاب؟
ظلم کا یہ تیری جانب سے ارادہ تو نہیں
بےوفا ہم ہی سہی، خود پہ بھی کچھ غور کرو
بے رُخی آپ کی بھی حد سے زیادہ تو نہیں
***



 مسیحا 

خُدا نے جب شفاء تقسیم سارے زمانے میں
تمھاری اُنگلیوں پر اُس نے اپنے ہاتھ سے لکھا
کسی بیمار کو چھُو لو
شفاء اُس کا مقدر ہے
تم ہر بیمار کو اپنا سمجھتے ہو
مداوہ اس کا کرتے ہو
ہر اک بیمار کے چہرے پہ رونق تم سے قائم ہے
دُعا عیسٰی کی تم کو لگ گئی شاید
تُمھی اُمید ہو اُس کی
شفاء ہاتھوں پہ تم نے رب سے لکھوا لی
مسیحا ہو
***
(اکٹر حیدر شیرازی کے نام)



غزل

گھاؤ گہرا بھر جانا تھا
درد کو آخر مر جانا تھا
کون پلٹ کر کس کو دیکھے
سب کو اپنے گھر جانا تھا
اندھیاروں کے اس باسی کو
سُورج دیکھ کے ڈر جانا تھا
اشکوں کی سوغات ہے آخر
دامن اپنا بھر جانا تھا
ایک صلیب کھُبی ہے من میں
اب کی بار تو سر جانا تھا
وصل، کلّی کا صرف تبسّم
ہجر کو دائم کر جانا تھا
جانے والے نے تو ہم پر
ہر الزام کو دھر جانا تھا
***


محبت خواب جیسی ہے

کسی بھی آنکھ کی پُتلی پہ چُپکے سے
اُترتی ہے، نشاں سا چھوڑ جاتی ہے
یقیں کے رنگ دھندلا کر
گماں سا چھوڑ جاتی ہے
محبت کا کوئی کلیہ، کوئی قانون
لوگوں کی سمجھ میں آ نہیں سکتا
کوئی بھی اس کے گہرے بھید ہرگز پا نہیں سکتا
چمکتی دھوپ کی ان چلچلاتی زرد تاروں سے،
بُنا ہے اس کو فطرت نے
یہ سب رنگوں سے برتر ہے
مگر ہر رنگ اس میں گھل گیا گویا
چھوؤ تو ہاتھ کی پوریں گُلابی ہوں
سماعت میں اُترتی دھیمی دھیمی چاپ جیسی ہے
کتابِ زیست کے بھولے ہوئے سے باب جیسی ہے
محبت خواب جیسی ہے
***


غزل

سہمے طیّور جو اندر سے ڈرے ہوئے ہیں
قبل آندھی کے ہی لگتا ہے مرے ہوئے ہیں
اِن میں اَن اُترا کوئی چھم سے تو حیرت سی ہوئی
بند آنکھوں سے ستارے بھی پرے ہوئے ہیں

 سفر 

تھکن سارے ہی چہروں پر،
لکھی تھی اس سفر نے
وہ سر تا پا مسافت میں بندھے تھے
اچانک میٹھی میٹھی دھوپ نے انگڑائی سی لی
یہ صبح کی کرن پہلی
تھکن کو لے گئی تھی
تھکے ہاروں سے سونے کی لگن کو لے گئی تھی
نئی صبح نئی اُمید لے کے آگئی تھی
مسافر کے لیے یہ عید لے کر آگئی تھی
***


 بچوں کا کھیل 

اُسے کہا تھا کہ گھر بنانا،
نہیں ہے بچوں کا کھیل جاناں!
یہ اپنی تعمیر میں تو صدیاں ہی مانگتا ہے
مگر یہ مٹنے میں دیر کرتا نہیں سمجھ لواُسے کہا تھا،
ابھی تو اپنی ہی گوری صبحیں،
یہ سانولی سی حسیں شامیں
یہ دَر، دریچے ہیں آج اپنے
ہے اپنی منزل، ہے اپنی راہیں
اگر یہ سب کچھ نہیں رہا کل، تو کیا کرو گے؟
اُسے کہا تھا کہ گھر بنانا، نہیں ہے بچوں کا کھیل جاناں!
***



خوشیاں کاش غموں سے ہوتیں

خوشیاں کاش غموں سے ہوتیں
بِن پوچھے، بِن مانگے اور بنا چاہے ہی
خالی جھولی میں بھر جاتیں
اور کہیں واپس نہ جاتیں
دل پر گہری چوٹ لگاتیں
ہر پل، ہر ساعت تڑپاتیں
ہم روتے تو یہ بھی روتیں
پلکیں صبح و شام بھگوتیں
خوشیاں کاش غموں سے ہوتیں
***


وقت نے گھاؤ بھر جانا تھا


ہم نے یہ آغاز میں سمجھا
اَب بچھڑے تو مر جائیں گے
تنہائی کے،
قاتل لمحوں کے ہاتھوں سے
آخر کب تک یہ بچ پائیں گے
لیکن جاناں!
جو بھی ہوا ہے
اِس پر سوچو،
کس نے کب تک پچھتانا تھا
وقت نے گھاؤ بھر جانا تھا
***



محبت خاک کر دے گی


کہا تھا ناں ۔۔۔؟
محبت خاک کر دے گی
جلا کر راکھ کر دے گی
کہیں بھی تم چلے جاؤ
کسی کے بھی تم بنو اور جس کسی کو چاہے اپناؤ
ہماری یاد سے پیچھا چھُڑانا،
اِس قدر آساں نہیں ‌جاناں!
کہا تھا ناں؟
محبت خاک کر دے گی
جلا کر راکھ کر دے گی
***



گُلاب پھر سے مہک اُٹھیں گے

گُلاب پھر سے مہک اُٹھیں گے، یقیں رکھو
یقیں رکھو کے جو ہوا وہ خُدا کی جانب سے امتحاں تھا
اور حشر کی کچھ نشانیوں میں سے اِک نشاں تھا
کچھ اپنی اس میں جفائیں بھی ہیں، خطائیں بھی ہیں ‌ضرور شامل
ہمارے اپنے کہیے کی اس میں سزائیں بھی ہیں ضرور شامل
کہ ہم نے قدرت سے جنگ کرنے کو اپنا خق میں سمجھ لیا تھا
ہمیں جو کرنا تھا کب کیا وہ،
نہیں جو کرنا تھا وہ کیا تھا
مگر ابھی بھی سنبھل گئے تو، کوئی بھی مشکل نہیں رہے گی
ہمارے رستے میں گُل کھلیں گے
کہیں بھی دلدل نہیں رہے گی
ہمارے جسموں کے گھاؤ ہم نے ہم آپ بھرنے ہیں یاد رکھو
ہمارے روحوں پہ جو خراشیں سی آگئی ہیں
انہیں مٹانا ہے اب ضروری
ہمیں سنبھلنا ہے اور ہم نے گِرے ہوؤں کو سنبھالنا ہے
غموں سے ان کو نکالنا ہے
یہ زندگی تو ازل سے تجدید مانگتی ہے
یہ دے کے نرگس کا خال کاسہ، عوض میں‌ خورشید مانگتی ہے
ہمیں سجانا ہے اپنے گھر کو نئے سرے سے
ہمیں بنانا ہے اپنے گھر کو نئے سرے سے
ہمیں بچانا ہے اپنے گھر کو نئے سرے سے
یقیں رکھو کہ جو ہوا وہ خُدا کی جانب سے امتحاں تھا
کچھ اس میں اپنی جفائیں بھی ہیں، خطائیں بھی ہیں ضرور شامل
مگر یہ سچ ہے
یقیں خدایا اگر ہے باقی
اور اپنا مضبوط ہے ارادہ
نہیں ہے پت جھڑ کے دن زیادہ
گُلاب پھر سے مہک اُٹھیں گے، یقین رکھو
***


شہزادی ایسی ہوتی ہے؟


اُس نے کہا تم شہزادی ہو
شہزادی بھی وہ کے جس کو
ساتوں رنگوں میں خوشبو کو
گُوندھ کے ڈالا ہو گا رب نے، نورانی پیکر کی صورت
ایک نظر تم ڈالو جس پر
پتھر بھی اِک بار تو بولے،
ہولے ہولے آنکھیں کھولے
وعدہ کرتا ہوں میں تم سے
جو تم چاہو، جو تم سوچو، جس شے کی ہو خواہش تم کو
اپنا تَن مَن بیچ کے بھی میں تم کو دونگا
ایک اشارہ کےکے تو دیکھو
سارا زمانہ وار دوں جاناں!
تم کو جیت کی ڈور تھما کر
اپنا سب کچھ ہار دوں جاناں!
اور اگر یہ وعدہ توڑوں
مجھ کو جیون راس نہ آئے
دوجامجھ کو سانس نہ آئے
اُس نے کہا تم شہزادی ہو
سوچ رہی ہوں،
شہزادی کیسی ہوتی ہے؟
جیسی میں ہوں،
شہزادی ایسی ہوتی ہے؟؟؟
***


خراج ہے یہ محبتوں کا ۔۔۔

خراج ہے یہ محبتوں کا، عداوتوں کا
عذاب لمحوں کی وحشتوں کا
لہو میں نکھری حکائتوں کا
بند سے لپٹی شکائتوں کا
رگوں میں اُتری، اُتر کے بکھری، بکھر کے پھیلی بغاوتوں کا
خراج ہے یہ محبتوں کا، عداوتوں کا
انہیں بھی دیکھو جو سر پہ مٹی کو اوڑھتی ہیں
جو اپنی حُرمت کی کرچیوں کو جگر کے پوروں سے چُن رہی ہیں
جو خواب پلکوں سے بُن رہی ہیں
پھر ان کو خود ہی اُدھیڑتی ہیں
بچی کھُچی سی جو اپنی سانسیں سمیٹتی ہیں
سمیٹ کر خود بکھیرتی ہیں
کوئی تو ان کا جہاں میں ہو گا، مگر کہاں ہے؟
پنہ میں لے لے جو ان کو اپنی، وہ گھر کہاں ہے؟
خراج ہے یہ محبتوں کا، عداوتوں کا
فلک پہ اُگتا ہوا یہ سورج گواہی دے گا
ہوائیں روتی ہیں سُن کے ماؤں ‌کے بین ہر پل
جو کوکتی ہیں، جو ہُوکتی ہیں
سسک سسک کر جو جی رہی ہیں
جو اپنے بیٹوں کی رکھ کے لاشیں
زمیں پہ دیوار چُن رہی‌ ہیں
خراج ہے یہ محبتوں کا، عداوتوں کا
مگر وہ پل دور اب نہیں ہے، ہمیں یقیں ہے
جہاں میں چاروں ہی اور کرنوں کا راج ہو گا
مٹے ہوؤن کے، لُٹے ہوؤں کے سروں پہ خوشیوں کا تاج ہو گا
نقاب اُترے کا دیکھ لینا
جو بھیڑ لگتے تھے، بھیڑیے ہیں
اور اُن کے ابرو کے اک اشارے پہ موت رقصاں تھی،
چاروں جانب
اور آستیوں میں ان کے خنجر چھُپے ہوئے تھے
سمجھ لو یومِ حساب ان کا قریب ہے اب
نقاب اُترے گا دیکھ لینا
***


خُدا کو اور بھی کچھ کام کرنے ہیں

جو اپنے ہاتھ سے کچھ کر نہیں سکتے
وہی کہتے ہیں اکثر یہ
خُدا یہ کام کر دے گا ۔۔۔ خُدا ہو کام کر دے گا
گِریں کے جب سنبھالے گا
گلے سے وہ لگا لے گا
ہمیں منزل کی جانب لے کے جائے گا
ہمیں رستے کی ہر مشکل سے وہ خود ہی بچائے گا
ہمیں‌ خود کچھ نہیں کرنا
جو اس نے کر دیا مقسوم وہ تو ہو کے رہنا ہے
تو پھر بےکار کی کوشش کریں ہم کیوں؟
ہمیں تو بس ہاتھ پر ہاتھ دھر کے بیٹھ جانا ہے
خُدا نے خود کھِلانا ہے ۔۔ خدا نے خود پلانا ہے
ہر اک منظر دکھانا ہے
گِرانا ہے، اٹھانا ہے
بنانا ہے، مٹانا ہے، مٹا کر پھر بنانا ہے
جو مرضی اس کی کر دے وہ
ہمیں خود کچھ نہیں کرنا
فقیری، بادشاہی اس کی جانب سے
اچھائی اور بُرائی اس کی جانب سے
بنا اس کی اجازت کے کوئی پتّہ نہیں ہلتا
اگر یہ ہی حقیقت ہے
تو پھر ہم “عدل“ کو کس جا پہ رکھیں گے؟
اگر ہر کام میں اس کی ہی بس،
اُس کی رضا کو مان لیں ہم تو
بنا اس کی اجازت کے اگر پتّہ نہیں پلتا
جرائم میں شراکت اس کی ٹھہرے گی
تو ہر مجرم کہے گا یہ،
یہی مرضی خُدا کی ہے
سزا کس بات کی ہو گی؟
اگر نیکی کسی نے کی،
تو اُس مین اُس کی کیا خوبی؟
یہی مرضی خُدا کی ہے
یہاں تک کے جنت اور جہنم کا عقیدہ خام ٹھہرے گا
تو جنت کس کی کس بُنیاد پر دو گے؟
جہنم کی سزا کس کے لیے ہو گی؟
زمیں میں جو بھی بوتا ہے، وہی شے کاٹتا بھی ہے
کسی کو تم نے چاول بو کے گندم کاٹتے دیکھا؟
یہی سچ ہے کہ وہ معبعد ہے اپنا
ہمیں اس کے کرم کی ہر گھڑی، ہر جا ضرورت ہے
اُسے سجدے کریں تو نور پیشانی پہ کھلتا ہے
اور اس کو یاد کرنے سے سکوں سا دل کو ملتا ہے
وہ “کن“ کہہ کر جو چاہے کر دے پل بھر میں
وہی ہے ماؤں کے ارحام کے اندر بھی تصویریں بناتا ہے
وہی اوّل، وہی آخر
وہ کیا ہے اُس کا احاطہ کوئی بھی کر نہیں سکتا
مگر اک پل کو سوچو تو،
یہ سچ ہے پھول، پھل، پتے، شجر سارے
بِنا اس ی رضا کے اُگ نہیں سکتے
مگر مالی کو بھی تو اپنی محنت کرنی پڑتی ہے
زمیں کا چیر کے سینہ ہر اک کونپل نکلتی ہے
مگر ہر بیج بونا ہے کسانوں کو،
پھر اس پر ہل چلانا ہے، پسینہ بھی بہانا ہے
خُدا کے ہی کرم سے بارشیں ہونگی
زمیں میں رزق نکلے گا
جو اس نے لکھ دیا، دے گا مگر اس میں
ہمارے ہاتھ کی محنت بھی شامل ہے
کوئی بیمار ہوتا ہے
خُدا اس کو شفاء دے گا
مگر اس کو معالج کو دکھانے کی ضرورت ہے
وسیلہ جو بھی ہے اس میں کرم قدرت کا شامل ہے
خُدا کے تم خلیفہ ہو،
تمھیں بھی کچھ تو کرنا ہے
خُدا عالم بھی ہے اور علم بھی، اس کو تلاشو تم
عمل ہی علم کی سیڑھی ہے اس سے دور مت جاؤ
خدا پر تم یقیں رکھو
مگر خود کو کبھی بیکار مت جانو
خُدا کو اور بھی کچھ کام کرنے ہیں
اُسے وہ کام کرنے دو

(کرسٹینا لیمب کی تصنیف " Waiting for Allah " کے ری ایکشن میں)
***


محبت کی نہیں تم نے ۔۔۔

اگر تم کو محبت تھی
تو تم نے راستوں سے جا کے پوچھا کیوں نہیں منزل کے بارے میں
ہواؤں پر کوئی پیغام تم نے لکھ دیا ہوتا ۔۔۔
درختوں پر لکھا وہ نام، تم نے کیوں نہیں ڈھونڈا؟
وہ ٹھنڈی اوس میں بھیگا، مہکتا سا گُلاب اور میں
مرے دھانی سے آنچل کو تمھارا بڑھ کے چھو لینا
چُرانا رنگ تتلی کے، کبھی جگنو کی لو پانا
کبھی کاغذ کی کشتی پر بنانا دل کی صورت اور اس پر خواب لکھ جانا
کبھی بھنورے کی شوخی اور کلیوں کا وہ اِٹھلانا
تمھیں بھی یاد تو ہو گا؟
اگر تم کو محبت تھی، تو تم یہ ساری باتیں بھول سکتے تھے؟
نہیں جاناں!
محبت تم نے دیکھی ہے، محبت تم نے پائی ہے
محبت کی نہیں تم نے ۔۔۔



غزل

دل  لگانے کی ابتدا کر دی 
تیر کھانے کی ابتدا کر دی 
اب اکیلے ہی بیٹھ کر رونا 
ہم نے جانے کی ابتدا کر دی 
یاد آنے کی انتہا کر کے 
ہم نے بھو ل جانے کی ابتدا کر دی
کرکے ترک وفا  مجھے اس نے 
آزمانے کی ابتدا کر دی
آنسووں کے دئیے بجھانے کو 
مسکرانے کی ابتدا کر دی 
دل کی بستی کو چھوڑ کر اس نے 
دل دکھانے کی ابتدا کر دی 
کر کے انکار تیری چاہت سے 
ہوش آنے کی ابتدا کر دی 
ہم نے فتح کا تاج دے کر بتول
مات کھانے کی ابتدا کر دی 
***


غزل

دل دکھانے  کی انتہا کر دی
آزمانے کی انتہا کر دی
تیر تحفے میں بھیج کر دل کو 
ظلم ڈھانے کی انتہا کر دی
چونک کر پوچھنے والے 
بھول جانے کی انتہا کر دی
جیت کی  مات اوڑھ لی . گویا 
سر جھکانے کی انتہا کر دی
دل  کو ناسور کر لیا آخر 
گھاؤ کھانے  کی انتہا کر دی
پھر پلٹ کر کبھی نہیں دیکھا 
اس کو پا نے  کی انتہا کر دی
تا فلک ہو گیا دھواں سا بتول
راکھ اڑانے کی انتہا کر دی
***


غزل

گھر چھوڑنے لگے تو کوئی یاد آگیا 
آنسو نکل پڑے تو کوئی یاد آگیا 
گھر کو بنانے والا تو کوئی مٹی میں سو گیا 
حصّے جو بٹ گئے تو کوئی یاد آگیا 
جن کیلئے ٹھکرا دیا وہی
ٹھکرا کر چل دئیے تو کوئی یاد آگیا 
دن بھر تو اسکے یاد سے غافل رہے مگر 
جلنے لگے دئیے تو کوئی یاد آگیا 
اب اس کے شہر جانے کا سوچے بھی کس طرح
جب پاؤں کٹ چکے تو کوئی یاد آگیا 
اس نے بھی تو کئے تھے ،مگر نبھائے نہیں
وعدے کبھی کئے تو کوئی یاد آگیا 
***


خواہش رہی اپنی۔۔۔۔۔

خواہش رہی اپنی
اک بار کبھی پوچھو
کیا مجھ سے محبت ہے؟
کیا مجھ سے محبت ہے؟
تب دھیرے سے میں بولوں
لا  حاصل باتیں ہیں
ہاں ۔.کہہ کے میں کیوں جاناں!
دھند لا دوں نگاہوں کو
دوبھر ہو سنبھلنا پھر
قابو میں نہ دل آئے اوع دھڑکن تھم جائے
انکار کی صورت میں 
امکان ہے جی پاؤں
تھوڑی سی تسلی ہو
پہلے کی طرح اب بھی 
خواہش ہی رہی اپنی
اک بار کبھی پوچھو ۔۔۔۔ خواہش ہی رہی اپنی! 
***


غزل

تم سے بچھڑ کے کام یہ کرنا پڑا ہمیں
پھر آج اپنے آپ سے لڑنا پڑا ہمیں
کچھ مانگنے کے واسطے آیا تھا اک فقیر
کاسے کو آج اشکوں سے بھرنا پڑا ہمیں
پہلے تو اک جہاں کے مقابل میں ڈٹ گئے
آخر میں اپنے سائے سے ڈرنا پڑا ہمیں
چاہت کا حدثہ ہی کہیں سانحہ نہ ہو 
بے کار اس خیال میں پڑنا پڑا ہمیں
اک خواب کھوجنے کے لئے بارہا بتول
ان نیند وادیوں سے گزرنا پڑا ہمیں 
***


محبت نام کا جو اک جزیرہ ہے!

محبت نام کا جو اک جزیرہ ہے
وہاں جانا پڑے تم کو 
ہماری یاد کو ساتھ لے لینا
سنا ہے اس جزیرے پر کبھی دو ہنس رہتے تھے
وہ دونوں ایک دوجے کے دلوں پر راج کرتے تھے 
وہ اک دوجے کی آنکھوں میں اترکر خواب چنتے تھے
وفا کے تانے بانے ریشمی باتوں سے بنتے تھے 
پھر اس کی روز ہی تجدیدبھی کرتے 
مگر رت کے بدلتے ہی ہوا ایسے 
وہ دونوں مختلف سمتوں میں چل نکلے 
سنا پھر کبھی دونوں کو ایک ساتھ نہیں دیکھا 
محبت نام کو جو اک جزیرہ ہے
وہاں جانا پڑے تم کو 
تواس تنہا زشجر کے پاس بھی جانا 
کہ جس کی ساری شاخوں کے لبادے پر،
ہر اک جانب کسی کا نام لکھّا ہے
سنا ہے لکھنے والا ،زندگی بھر پھر کبھی کچھ نہیں لکھ پایا
وہ اپنی انگلیوں پر خون کی مہریں لگا بیٹھا
مقدّر دار کر بیٹھا ۔۔۔وہ خود کو ہار کر،بیٹھا
محبت نام کو جو اک جزیرہ ہے
وہاں جانا پڑے تم کو 
ہماری یاد کو بھی ساتھ لے لینا
ہماری یاد تپتی دھوپ میں چھاؤں کی صورت ہے
یہ ماضی کے کسی معصوم سے گاؤں کی صورت ہے
***


غزل

منہ سے نکلے گی تو پھر دل میں اتر جائے گی
مت ہواؤں کو بتا ،بات بکھر جائے گی
باندھ دی تو نے ،جوپیروں پہ ہوا کے پال
اب کھانی تری ہر کوچہ و گھر جائے گی
یہ تو اندھیر سے ہے بہت  ہی مانوس 
آنکھ اب روشنی دیکھے گی تو ڈرجائے گی
ہونٹ خاموش ہیں پلکوں نے سیاہ آنکھوں کو
دل کے لٹنے کی بھلا کیسے خبر جائے گی 
پہلے ان آنکھوں میں ڈوبے تو گئی شاید
جان لگتا ہے کہ اب بارِ دگر جائے گی
***



سکھی اک خواب دیکھا ہے!

سکھی اک خواب دیکھا ہے
دعا مانگو کہ تعبیر بن جائے 
دعا مانگو ہتھیلی پر حنا مہکے
کوئی گجرا کلائی کو ،اگر تھامے تو زنجیر بن جائے 
یہ چنری سر سے کھسکے پیر کو چھولے ، تو اک تصویر بن جائے 
 میں یتیم کی بنوں اور وہ مری جاگیر بن جائے 
مری تقدیر بن جائے
اگر منڈیر پر کاگا بولے
میں چونک اٹھوں،میری نظریں ہوں چوکھٹ پر
میں جب آئینہ دیکھوں تو خود سے لاج سی آئے
دعا مانگو بجیں شہنائیاں ہر سو 
مری سکھیاں مجھے چھیریں
مری دھڑکن کی لے پر گنگنائیں چارسو نغمے
یہ دل قابوسے باہر ہو 
مرے ماتھے پہ یہ بندیا کی چمک چندھیا دے سورج کو 
مرا آنچل بنے گھوگھٹ
سکھی اک خواب دیکھا ہے
دعا مانگو کہ تعبیر بن جائے
***

غزل
ہماری سوچوں پہ چھا گیا ہے
ہمارے دل میں سما گئی ہے
صبا مہکتی ہے کے ہم کو 
گلاب ، خوشبو بنا گیا ہے
ہماری  آنکھوں میں ٹمٹما تے 
چراغ کوئی جلا گیا ہے
ذرا بھی نادم  نہیں ہے اس پر 
جو شہر ہستی مٹا گیا ہے
لرزتی پلکیں گواہی دیں گی 
ہماری آنکھوں کو بھا گیا ہے
ہوا کی سر گوشیاں ہیں شاہد 
جو جا چکا تھا وہ آگیا ہے
ہمیں سے شکوے بتول اس کو 
جو سارے وعدے بھلا گیا ہے


وہ میرا کون لاگے ہے ؟


یہ وہ جذبہ ہے جو دل کے نہاں خانے میں جب اتر ے 
تو اندھیاروں میں گویا روشنی بھر دے 
اگر مٹی کو چھولے تو اسے رشک قمر کر دے 
یہ تپتی دھوپ کو پل میں گھٹا کر دے 
یہ خواہش کو دعا کودے 
یہ دھڑکن کو صدا کردے 
کسی بھی عام جذبے کو بے وفا کردے
دکھوں سے ماورا ء کر دے 
یہ جب چاہے بدن میں روح پھونکے اور جب چاہے رہا کردے 
تو سوچو کس طرح مجھ کو نہیں ادراک اس شے کا 
مجھے ا حساس ہے جاناں!
مجھے اسکا یقین بھی ہے 
۔۔۔۔" تمھیں مجھ سے محبت ہے" 
کوئی تو ہے لہو میں جو مچلتا ہے
جو ان سوچوں میں پلتا ہے،انوکھی چال چلتا ہے 
جو اس ساون کو بوچھاڑوں میں میرے ساتھ جلتا ہے
خیال و خواب کی لہروں پہ میرے ساتھ چلتا ہے
مرے اندر ہی اندر گھات سی گویا لگاتا ہے
مجھے بے خود بناتا ہے ، میری پلکیں جھکاتا ہے
وہ مجھے کو خود بناتا ہے 
کہ صدیوں کی مسافت پر کوئی رہ کر
رگ جاں سے بھی آگے ہے
مجھے سوچے ہے میرے ساتھ جاگے ہے
ذرا بتلاؤ تو جاناں!
وہ  میراکون  لاگے ہے؟ 
***

 بعد میں آگ بجھائی بھی تو کیا حاصل

ہاتھ سے راکھ اڑائی بھی تو کیا حاصل
ڈوب گئیں نبضیں تو شہر کو ہوش آیا 
ہو گئی اب شنوائی بھی تو کیا حاصل
مٹی میں گم ہو کر تن کی راکھ گئی 
ساتھ گئی رسوائی بھی تو کیا حاصل
دل سے ہوئی ہے دل کی دوری لاکھوں میل
آنکھ سے آنکھ ملائی بھی تو کیا حاصل
ہیر تو زہر پیالہ پی کو سو بھی گئی !
گونج اٹھی شہنائی بھی تو کیا حاصل
آپ کا لہجہ چیخ رہا ہے سچّی بات!
آپ نے بات بنائی بھی تو کیا حاصل
***


غزل
عذاب آنکھ میں اترے تو راستہ نہ ملا
گلاب خاک میں بکھرے  تو راستہ نہ ملا
جنوں کا پہلے سے انکار کر لیا ہوتا 
اب اس مقام پر مکرے  تو راستہ نہ ملا
یہ تیرگی میں چمکتے رہے ادھر سے ادھر
ستارے دھوپ سے نکھرے  تو راستہ نہ ملا
کہاں تو موجوں پہ رکھ کر قدم گزرتے تھے 
بھنور کے زاویے بپھرے  تو راستہ نہ ملا
یہ کائنات تو پیچھے ہی رہ گئی تھی کہیں
ہجوم ذات سے گزرے تو راستہ نہ ملا
لگا تھا ڈوب کے ،منزل کو چھو لیا ہے بتول
مگر جو ڈوب کے ابھرے  تو راستہ نہ ملا
***



شہزادی ایسی ہوتی ہے ؟

اس نے کہا تم شہزادی ہو 
شہزادی بھی وہ ،کہ جس کو
ساتوںرنگوں میں خوشبو کو 
گوندھ کے ڈھالا ہو گا ربّ نے نورانی پیکر کی صورت
ایک نظر تم ڈالو جس پر 
پتھر بھی اک بار تو بولے’
ہولے ہولے آنکھیں کھولے
وعدہ کرتا ہوں میں تم سے 
جو تم چاہو،جو تم سوچو،جس شے کی ہو خواہش تم کو
اپنا تن من بیچ کے بھی میں تم کو دوں گا
ایک اشارہ کرکے تو دیکھو
سارا زمانہ وار دوں جاناں!
تم کو جیت کی ڈور تھما کر 
اپنا سب کچھ ہار دوں جاناں !
اور اگر وعدہ توڑوں 
مجھ کو جیون راس نہ آئے
دوجا مجھ کو سانس نہ آئے 
اس نے کہا کہ تم شہزادی ہو 
سوچ رہی ہوں’ 
شہزادی کیسی ہوتی ہے؟
جیسی میں ہوں’ 
شہزادی ایسی ہوتی ہے؟؟؟
***


غزل

طوفان سامنے ہے کنارے کدھر گئے
کشتی میں ہم سفر تھے ہمارے کدھر گئے
آنکھوں میں ظلمتوں کو اتارا تھا کس لئے؟
اب سے پوچھتے ہیں ستارے کدھر گئے
دیکھا پلٹ کے الٹے بگولے تھے چار سو 
سوچا جو لوگ ساتھ سارے کدھر گئے
مٹی امین ہے تو بتائے ہمیں کبھی 
لاکھوں گہر ہیں اس میں اتارے کدھر گئے
شب بھر سوا ل دل میں کھٹکتا رہا مرے 
نیندیں گنوا کے خواب جو ہارے کدھر گئے
ناؤ تو پانیوں کی تہوں میں اتر گئی
پتوار ، بادبان کے سہارے کدھر گئے
دل کی زمیں چٹخنے کو اب آ گئی بتول
دریاؤں لے وہ نرم سے دھارے کدھر گئے
***



کہانی آزماتی ہے۔۔۔۔


کہانی نت نئے انداز رکھتی ہے
کھبی تو مسکراتی ہے کبھی یہ گنگناتی ہے 
کبھی خود سہم جاتی ہے ، کبھی ہم کو ڈراتی ہے
ہنساتی ہے، رلاتی ہے ، مٹاتی ہے،بناتی ہے
کہانی بے کلی میں کام آتی ہے 
کہانی سے مرا سنجوگ خاصا ہی پرانا ہے
کہانی خود زمانہ ہے
وہ آج آئی تو خاصی مضطرب سی تھی 
کہا اس نے ،سکھی !سسّی کی صورت تو تھلوں میں رُل گئی کیسے ؟
ترے پیروں میں خاروں نے ہزاروں چھید کر ڈالے 
انہی خاروں نے تیرا دل نگارا ہے
مگر تو آج بھی چپ ہے
ترے ہاتھوں کی ساری انگلیوں پر موت لکھی ہے 
ہتھیلی پر جو تو نے دیپ رکھّا تھا وہ جل کر بجھ گیا کب سے؟
فقط اب راکھ باقی ہے
مسافر راستوں کی قید میں گم ہو گیا شاید 
جبھی تو ہو کا عالم ہے
کہانی روز آتی ہے ، نئے چرکے لگاتی ہے 
کہانی آزماتی ہے۔۔۔۔
***


دعوت

محبت راستہ ہے وہ
کہ جس کی پہلی منزل ہی جدائی ہے
چلو اس راستے پر چل نکلتے ہیں
***


غزل

دیوار گر رہی ہے سہارا مگر کہاں 
سایہ ہم کو ہو گا گوارا مگر کہاں 
نام و نشان تک نہیں اب اسکا اس جگہ 
وہ شہر خوش گمان تھا سارا مگر کہاں 
ہر بات پہ مکرنے کی عادت کے باوجود 
وہ کہ رہا ہے ہو گا ہمارا ، مگر کہاں 
اب یقین جیت کا ہونے کو تھا ہمیں 
دل،دل کا کھیل ، کھیل کے ہارا ، مگر کہاں 
کم تیرگی نہ ہو گی مگر اس کے باوجود 
ہو ٹمٹماتا سا ہی ستارہ مگر کہاں 
درد وا ہوا نہ کوئی دریچہ کھلا بتول
دل اس گلی میں جا کے پکارا،مگر کہاں 
***


چلو پھر سے بچھڑتے ہیں 

نیا احساس چکھنے کو 
کسی کے جھوٹے سچے سارے وعدے پرکھنے کو
ان آنکھوں کے دریچوں کو ہمیشہ کھول رکھنے کو 
جگر میں خار بھرنے کو 
اور اک دوجے پہ پھر الزام دھرنے کو 
محبت خاص شے ہے اور اس کے عام کرنے کو
چلو پھر سے بچھڑتے ہیں
***



یہی فاصلہ جاناں!

اور اب کی بار ہر رستے کے چہرے سے 
تمہارے پاؤں کی تحریر تک کو ہم مٹائیں گے 
پلٹنے کے بہانے چھین کر تم سے 
تمھیں بھی ہم رلائیں گے ، ستائیں گے،جلائیں گے
تمھیں بھی آزمائیں گے 
ہم اب کی بار بچھڑے تو 
کبھی بھی نہ مل پائیں گے 
یہی ہے فیصلہ جاناں!
***


غزل

آسمان  کی سمت دیکھو جا رہا ہے پھر کوئی
اور ستاروں سا زمیں پر آ رہا ہے پھر کوئی
پھر گلابوں نے کسی کا صحن خوشبو کر دیا 
اور خاروں کے خزانے پا رہا ہے پھر کوئی
اس کے آنے کی خبر نے کر دیا جل تھل سماں
ساتھ اپنے بارشوں کو لا رہا ہے پھر کوئی
پھر فضا کے دل میں ہلچل ہو رہی ہے دیکھنا 
غور سے سننا ، کہیں پہ گا رہا ہے پھر کوئی
***


غزل

جو سوا نیزے پہ سورج کے نکلتا ہو گا
اسکا سایہ بھی کڑی دھوپ میں جلتا ہو گا
یونہی تو پلکوں پہ یاقوت نہیں آویزاں 
کچھ تو ہے جو مرے سینے میں پگھلتا ہو گا
نت نئے رنگ کے چولوں میں جو آتا ہے نظر
وہ تو موسم بھی نہیں کیسے بدلتا ہو گا 
درد ہے دل کا مکیں اس کو  نکالے بھی تو کون؟
یہ بھی موتی کی طرح سیپ میں پلتا ہو گا 
نت نئی آگ میں ہر روز جلتا ہے جو شخص 
ہاتھ اس کا بھی تو اس کھیل میں جلتا ہو گا 
***


غزل

پوچھا ، تمام خواب کے منظر بھلا دئیے؟
آیا جواب قید سے پنچھی اڑا دئیے
پوچھا ، کبھی کبھا ر کے ملنے سے بھی گئے؟
میں نے کہا جہان نے پہرے بٹھا دئیے
پوچھا زمانے بھر سے رہ  و رسم کا سبب؟
میں نے کہا ، کہا جناب نے پہرے اٹھا دئیے
پوچھا ، وہ ساحلوں کی کہانی کا  کیا بنا ؟
بتلایا،سارے نقش ہوا میں مٹا دئیے
جس پل اُڑائی راکھ تو پوچھا ،یہ کیا کیا؟
میں نے بتایا ،آپ کے سب خط جلا دئیے
اَرمان آسمان کو چھونے کے کیا ہوئے؟
مَیں نے کہا،زمین کے اندر سُلا دئیے
***


غزل

چاند گھٹتا ہی گیا جتنا تجھے یاد کیا 
درد بڑھتا ہی گیا جتنا تجھے یاد کیا 
مسئلہ پہلے سلجھانے کی امید نہ تھی 
اور اُلجھتا ہی گیا جتنا تجھے یاد کیا
کاش ہم تجھ کو بھُلا دیتے تو اچھا تھا 
بخت ڈھلتا ہی گیا جتنا تجھے یاد کیا 
جل کے بجھ جانا تھا دیپک کو تو ہولے سے مگر
یہ پگھلتا ہی گیا جتنا تجھے یاد کیا 
نیند کے ساتھ وہ اک خواب گیا ، جاتے ہوئے 
ہاتھ ملتا ہی گیا جتنا تجھے یاد کیا 
***


کیوں؟

اندھا سورج ،قاتل لمحے 
شور مچاتی سی تنہائی 
پوچھ رہے ہیں جنم جنم سے 
نور سے خالی ان آنکھوں کے 
اندھیروں کو کون مٹائے
کیسے کوئی خواب جدائے؟
***

یوں ہی ہو گا

سورج کو چھونے کی خواہش 
دل کی راکھ کا ڈھیر کرے گی 
آنکھوں پر الزام دھرے گی 
آگ سے کھیلو گے تو جاناں!
یوں ہی ہو گا ۔۔۔۔
***


"ٹشو پیپر۔۔۔"

اس روتی ہوئی لڑکی نے کہا 
تم پتھر ہو 
تم پاپی ہو 
تم ظُلم نگر کے باسی ہو 
خاروں کے یہ سندیسے تم نے 
بھیجے تو ہاتھ نگار ہوئے 
آنکھوں سے لہو کی بوندوں نے
گر گر کر بھگویا آنچل کو 
ہم خواب نگر کے باسی تھے 
اب اندھیاروں کی خاک ہوئے
وہ پتھر ہنس کر بول اُٹھا
پگلی لڑکی !تم کیا جانو
ہم مرد عجب مٹی سے بنے 
کیا بتلائیں
ہم کھیل کھلونوں کے عادی 
نِت رنگوں کے ہم متلاشی 
جب کھیلتے ہیں تو کھیلتے ہیں 
ہم حسن کو باتوں میں گھیریں 
اور گھیر ہی لیں 
ہم عشق کا تیر چلاتے ہیں ۔۔تڑپاتے ہیں
اور بعد میں گھائل پنچھی کو 
روتا چھوڑ کے آتے ہیں
سچ پوچھو تو
عورت کی دو ہی صورتیں ہیں
اک  گھر والی۔۔۔ اک باہر کی
گھر والی ایک رومال سی ہے
باہر کی ۔۔۔ چھوڑو جانے دو
تم جانتی ہو کہ تم کیا ہو؟
رو رو کے اپنی آنکھوں کا 
تم ایسے مت نقصان کرو
مت جی اپنا ہلکان کرو
ان باتوں میں کیا رکھا ہے 
اب ان اشکوں کو پوچھ بھی لو
یہ ٹشو پیپر رکھ لو تم………. 
***


تمھیں محبت ہوئی کسی سے 

ہمارے دل نے 
تمھیں بھلانے کی ٹھان لی ہے
مگر یہ ممکن ہی کس طرح ہے تمھیں بھلا دیں
ہماری پلکوں کی چلمنوں پیں تمھارا چہرہ چھپا ہوا ہے
تمھیں جو دیکھا ، 
ہماری دھڑکن کے تار باجے 
کھنن کھنن چوڑیاں پکاریں
چھنن چھنن پائلوں نے چھیڑا فضائیں جھومیں
ہتھیلیوں کو حنا نے چوما تو چومتی ہی چلی گئی ہے
یہ زلف گیندے کی خوشبوؤں میں رچی بسی ہے 
تمھیں جو دیکھا 
ہوا نے سرگوشیوں میں پوچھا 
ہو کھوئی کھوئی سی کس لئے تم؟
گلاب جیسا تمھارا چہرہ کیا ہے کس نے؟
یہ تھر تھراتے سے ہونٹ کیسے ہوئے گلابی؟
تمھارے ماتھے پہ یہ اوس چمکی ہے کیوں اچانک؟
تمھارے دل کی دھڑک دھڑک میںِ،
کس کے ہاتھوں کی دستکوں کی ہے تھاپ شامل
یہ بات بے بات چونک اُٹھتی ہو کس لئے تم؟
سنو ، ستاروں سے تم کو باتوں کی خو پڑی ہے بتاؤ کب سے؟
یہ کب کسے تم نے دئے دریچے پہ راکھ کے جگنے کی ٹھان لی ہے؟
سنو سہیلی ،چھپا رہی ہو 
تمھیں محبت ہوئی کسی سے !
تمھیں محبت ہوئی کسی سے!
***


۔" بھُلاہٹ!" 

تمھیں بھلانے کا فیصلہ کر لیا لیکن 
تمھیں بھلانا نہیں ہے ممکن 
تمھیں بھلایا 
تو زندگی کو بھلانا ہو گا
 ***


ابھی ٹھہرو……….. 

یہ ناؤ اور پانی کی کہانی ہے مگر ٹھہرو
ابھی ٹھہرو،
ابھی ناؤ کو ساگر کی بپھرتی ، چیختی موجوں کی خواہش ہے
ابھی تو پانیوں میں آگ جل کر بجھنے والی ہے
ابھی پانی کا ناؤ سے تصادم ہونے والا ہے
ابھی تو ناؤ کے نقطے نے پورا چکھنا ہے
ابھی ناؤ نے ہستی کا نیا انداز چکھنا ہے
وہ لمحہ آنے والا ہے کہ اس ناؤ میں کوئی چھید ہو جائے
شرارت سے بھری اک موج نے اس چھید میں انگڑائی لینی ہے
اور اس میں ہر طرف چنگاریاں سی اٹھنے والی ہیں 
اور ان چنگاریوں میں جان لیوا کروٹیں ہوں گی 
ہر اک کروٹ بیاکل روگ لائے گی
کبھی تو گد گدائے گی …….کبھی ہل چل مچائے گی 
ابھی ٹھہرو،
ابھی پانی کی ساری موج مستی غور سے دیکھو 
وہ کیسے ناؤ کو بانہوں میں بھر کر گدگداتا ہے 
کبھی نرمی سے چھوتا ہے
بپھر کر سرتا پا اس کو گلے سے آ لگاتا ہے 
ابھی ٹھہرو
ابھی کچھ دیر میں ناؤ کے ہچکولوں میں شدت آنے والی ہے 
وہ پانی کے مسلسل وار کو اب سہہ نہ پائے گی 
بہت مچلے گی ،تڑپے گی ، بالآخر ہار جائے گی 
ابھی ٹھہرو ……… 
***


غزل

دیکھا تو سب خیال کے منظر بدل گئے
یعنی ہمیں نکال کے منظر بدل گئے
تیرہ شبوں کے زہر میں لپٹے ہوئے سے خواب
جھولی میری میں ڈال کے منظر بدل گئے
جس وقت فراز خون کا سرطان بن گیا
وہ لمحے ، وہ وصال کے منظر بدل گئے
اقرار کے مقام پہ  وہ جب مُکر گیا 
انکار کو سنبھال کے منظر بدل گئے
مُٹھی میں خواب،یادوں کی راکھ سی بتول
میری طرف اُچھال کے منظر بدل گئے
***

غزل

راکھ کا ڈھیر کریدا بھی مگر کچھ نہ بنا
دیپ پانی سے جلا یا مگر کچھ نہ بنا
سَر اُٹھنا تھا کٹھن ، ہم نے مگر تیرے لیے
آسماں سَر پہ اُٹھایا بھی مگر کچھ نہ بنا 
عشق سودا ہے زیاں کا، یہ خبر ہم کو نہ تھی 
لاکھ اس دل کو بچایا بھی مگر کچھ نہ بنا
ایسا اندھیر نگر تھا کہ اُجالا نہ ہو ا
سارا گھر ہن نے جلایا بھی مگر کچھ نہ بنا
دل کے قرطاس کی تحریر اَمر ہوتی ہے
ہم نے ہر حرف مٹایا بھی مگر کچھ نہ بنا
***


غزل

دھوپ کے روپ میں برسات بھی ہوسکتی تھی 
صبح کے دھوکے میں سیاہ رات بھی ہوسکتی تھی 
کسی شکوے کو ہی بنیاد بنا کر آتے 
اس بہانے سے ملاقات بھی ہوسکتی تھی 
خار بھیجے ہیں مجھے اس نے ، تو حیرت سی ہوئی
کوئی چاہت بھری سوغات بھی ہوسکتی تھی
بے نیازی کی نظر سے مجھے تکنے والے 
آپ کی نظر عنایات بھی ہوسکتی تھی 
جلد بازی میں بھی تم جیت کے آئے ہو مگر 
اس طرح سے تو تمہیں مات بھی ہوسکتی تھی 
بے خطر ریشمی باتوں میں الجھنے والے 
یہ محبت میں چھپی گھات بھی ہوسکتی تھی 
شب سے واسطہ میری ذات کو کرنے والے 
مجھ سے وابسطہ تیری ذات بھی ہوسکتی تھی 
گفتگو بھی تو نہ ہو پائی کبھی اس سے  بتول
باتوں باتوں میں وہ اک بات بھی ہوسکتی تھی 
***


آہٹ

بنا آہٹ کے جانا ں!
مری اکھین میں چھم سے آن اُترے ہو
مرے بھگون!
بنا پلکوں کو جھپکائے
میں بس تکتی رہی تم کو
بتاؤ تو، مرے دل کے ،انوکھے چور رستوں کی 
خبر کیسے ہوئی تم کو ؟؟؟
***


غزل

اک کماں اور کوئی تیر بنا دے آ کر 
اے مصوّر ! تو یہ تصویر بنا دے آ کر
مَیں نے پھُولوں سے بھرا دیکھا ہے دامن اپنا
کوئی خوشبو کی سی تعبیر بنا دے آ کر
اور اک خواب میں گھولے ہوئے لاکھوں رنگ ہوں 
مری آنکھوں کی یہ جاگیر بنا دے آ کر
مری پلکوں سے لرزتا ہوا سایہ چُن لے 
بھیگا بھیگا سا کوئی نیر بنا دے آ کر
جا کے فرقت کو بڑھانے سے تو بہتر ہے یہی 
وَصل کو آ ، مری تقدیر بنا دے  آ کر
اس کا انجام جو ہونا ہے وہی ہونے دے 
ریت پر بھی کوئی تحریر بنا دے آ کر
آسمانوں کے کلیجے میں اتر جائیں گی 
تو دعاؤں میں جو تاثیر بنا دے آ کر
***


غزل

خواب کا شہر ہی مٹا دیتے
کود کو اس طور سے سزا دیتے 
اس کا انجام اس طرح ہو گا
آپ آغاز میں بتا دیتے
ٹھان لیتے اگر گرانے کی 
تم کو نظروں سے ہی گرا دیتے 
ہم سا ضدّی بھی کوئی کیا ہو گا 
ضدّ پر آتے تو گھر جلا دیتے 
گھر خالی تھا ، چھید کاسے میں
کس کی چوکھٹ پی ہم صدا دیتے
کم ہی ہوں گے جہاں میں ہم جیسے
ظلم سہہ کو بھی جو دُعا دیتے
***

غزل

میری آنکھوں سے روشنی چھینی
تو نے احساس زندگی چھینی
عقل چھینی ہے دے کے دل تو نے 
آگ کو دے کے آگہی چھینی
اپنی دہلیز سے ہٹا کے مجھے 
آپ نے حق بندگی چھینی
تو نے سودا کیا تو خُوب کیا 
غم مجھے دے دیا خُوشی چھینی
لے کے خورشید سے ضیا تو نے
چاند اسکی چاندنی چھینی
بے صدا دن کو کس نے کو ڈالا 
رات سے کس نے خامشی چھینی؟
شہر سنسان کر دیا کس نے 
کس نے لوگوں سے زندگی چھینی؟
***


اگر تم لوٹ آتے تو………….. 

اگر تم لوٹ آتے تو تمھیں لگتا
ہوائیں خشبوؤں سے لے کے پھولوں سے 
چرا کر رنگ تتلی کے پروں سے،
گنگناتی ہیں 
چمن کی خشک شاخوں نے 
گلابوں اور پتوں کا لبادہ اوڑھ کر 
اٹھانے کی پھر سے ادا پائی
نئے انداز سے ڈھکن نے بجنے کا ہنر سیکھا  
محبت کا سلیقہ تھا بہت مشکل مگر سیکھا
کسی کے بند ہونٹوں پہ دعائیں اُگ رہی ہیں یوں 
کہ جیسے دور بھٹکا سا کوئی آہو پلٹ کر آگیا گھر کو
لگا سچ مچ کسی عابد نے سجدے سے اٹھایا سر اچانک بعد صدیوں کے 
اور اپنے سامنے معبود کے پیکر کو پایا،مسکرا اٹھا
ذرا سوچو ، کہ اس کو گھڑی کیسی لگی ہو گی؟
زمانے بعد ایسی بے خودی کیسی لگی ہو گی ؟
اگر تم لوٹ آتے تو…… مگر تم لوٹ کر آتے بھی تو کیسے
کسی کو جیتے جی تم نے چِتا میں خود جلا ڈالا
مِٹا ڈالا …… بھُلا ڈالا
فقط اب راکھ باقی ہے
مگر جاناں!
اگر تم لوٹ آتے تو……. 
***



وجدان


کہا نہیں تھا…… ؟
کہا نہیں تھا،بچھڑ کے جینا محال ہو گا
یہ زندگی تم پہ بار ہو گی 
خزاں میں لپٹی بہار ہو گی
تم ہفت افلاک میں تلاشو گے میرا چہرہ 
مری وفائیں سزا لگیں گی 
فضائیں ہر پل خفا لگیں گی
کہا نہیں تھا…….؟
زمانہ دھڑکن کی تال سر کا 
ازل سے بیری ہے یاد رکھنا 
وصال لمحوں کے سلسلوں سے،
لہو کا بڑھ کر خراج مانگے 
فراق کا بس یہ راج مانگے 
یہ دو دلوں کو کبھی جو اک ساتھ دیکھتا ہے 
ہوا پہ سازش کا جا ل رکھ کر پکارتا ہے 
سنو  پرندو!محبتوں کا ملن کبھی بھی نہ ہوسکے گا 
اور اس زمیں میں کوئی بھی چاہت کا بیج ہر گز نہ بوسکے گا
کہا نہیں تھا…….؟
مگر جو مَیں نے کہا تھا تم نے سنا ہی کب تھا ؟
سُنا جو مَیں نے وہ تم نے جاناں!کہا ہی کب تھا؟
***



غزل


حدِ امکاں سے  پرے خواب نگر ہوتا ہے
نیند کا باسی بھی بیدار  ادھر ہوتا ہے
چار سو پھیلنا خوشبو کی تو خو ہے لیکن 
وہ ہے اک پھُول ،تو کیوں شہر بدر ہوتا ہے
رات بھر ااُس کو ستاروں میں ہویدا دیکھا
چاند بتلائے  کہ وہ دن میں کدھر ہوتا ہے؟
وہ نہیں سنگ ، مگر سنگ کے جیسا ہی سمجھ
مِری باتوں کا کہاں اس پہ اثر ہوتا ہے
پہلی دستک میں میرے دل میں اُترنے والے
دَر کھلے جس کیلئے اس کا ہی گھر ہوتا ہے

میری باتوں پہ خفا ہونا ترا حق ہے مگر 
چھوڑ دے کون،کہاں،اتنا تو ڈر ہوتا ہے
وہ ہواؤں سے کیا کرتا ہے باتیں اکثر
کچے ّ  آنگن کا جو تنہا سا شجر ہوتا ہے
کسی چوکھٹ پہ بھلا اسکو جھکاؤں کیسے
جس کی ہوتی ہے انا اُس کا ہی سَر ہوتا ہے
لوگ آنکھوں کی زباں جان بھی سکتے ہیں بتول
چور گھر میں ہو اگر لٹنے کا ڈر ہوتا ہے
***


غزل

جدا رہ کر بھی جی لینا بہت بے کا ر لگتا تھا 
بہم رہنا تو ہم کو اَور بھی دشوار لگتا تھا 
زمین و آسماں کا  بُعد دیکھا  بعد میں جا کر 
ہمیں تو اک کہانی سا ترا کردار لگتا تھا
مہ و نجّوم آ  آ کے اِن آنکھوں میں کھٹکتے تھے 
ہمیں تو آسمانوں کا بھی سَر پر بار لگتا تھا
ہماری سوچ میں اتنا تفاوت آگیا کیسے
ہمیں جو پھول لگتا ہے وہ اُس کو خار لگتا تھا 
کماں خالی، نشانہ سامنے اور تیر پیروں میں
جبھی تو چوکتا سا ہم کو اپنا وار لگتا تھا 
بتول اُس شخص کا ، اتنا تعارف ہی مکمل ہے 
ہمیں اقرار کے پردے میں وہ اِنکار لگتا تھا
***

غزل

اس جنم میں ہو ترا ساتھ ، کہاں ممکن ہے 
اور وفا کی کوئی سوغات ، کہاں ممکن ہے
تری چاہت کا یقیں کرنا مرے بس میں نہیں
آگ کے بھیس میں برسات  کہاں ممکن ہے
بات کرنے کا بہانہ بھی نہ ملتا ہو جہاں
ذات میں گم ہو کوئی، ذات کہاں ممکن ہے
صبح دم ستاروں کا فُسوں تھم سا گیا
اب وہ کرنوں میں اَٹی رات کہاں ممکن ہے
یہ بھی اِک خواب کا جاگا ہوا منظر ہی نہ ہو
ترے ہاتھوں میں مرا ہاتھ کہاں ممکن ہے
دن ، جگہ ، وقت بتانے کی بھی زحمت ہو جناب!
آپ سے شرفِ ملاقات کہاں ممکن ہے؟
تری چوکھٹ سے پلٹ آئے یہی سوچ کے ہم
تُو مجھے دے کوئی خیرات ، کہاں ممکن ہے
وہ جو ہم دونوں سے گُم ہو گئی اِک روز بتول
آؤ ڈھونڈیں نا وہی بات ، کہاں ممکن ہے
***


واپسی

میں اِس آسیب نگری سے
بہت اُکتا گئی جاناں!
مجھے اب واپسی کی خواہشیں ڈستی ہیں ہر لمحہ
بہت سی اَن کہی باتوں کا دل پر بار ہے میرے
بہت سی اَن سُنی آہیں ، صدائیں آ کے کہتی ہیں
چلی جاؤ، چلی جاؤ، چلی جاؤ……
عجب نادِیدہ زنجیروں کا پھیلا جال ہے شاید
جو میری روح کو ، حصار میں لے کر مجھے پامال کرتا ہے
مجھے واپس چلے جانے کی خواہش ہے
جو مجھ کو روندتی رہتی ہے مٹی میں
مگر پاؤں کہاں پر ہیں؟
***

غزل

راکھ کے ڈھیروں میں خوابوں کا دھُواں ڈھونڈتے ہیں
جو نہیں جس جگہ ہم اُس کو وہاں ڈھونڈتے ہیں
ساری دھرتی ہمیں پھُولوں سے بھرا تھال لگے
ہم بھی خوشبو سے بھرا ایک جہاں ڈھونڈتے ہیں
اِس کٹہرے میں کھڑے ہو کے نہ جانے کب سے
اپنے حق میں بھی کوئی ایک بیاں ڈھونڈتے ہیں
جب وہ منظر سے پرے تھا تو وہ دل سے تھا قریب
پا لیا اُس کو تو اب اُس کا دھیاں ڈھُونڈتے ہیں
ہر ستم سہہ کے بھی ہوں ساتھ تو حیرت سے نہ دیکھ!
اب یقیں کھوگیا ، ہم صرف گماں ڈھُونڈتے ہیں
ریت کی مِٹتی لکیروں میں بہت غور سے ہم
اپنی گم کردہ سی منزل کا نشاں ڈھُونڈتے ہیں
کتنے سادہ ہیں نشانے پہ کھڑے ہوکے بتول
تیر کو تھام کے ہاتھوں میں ، کماں ڈھُونڈتے ہیں
***

غزل

خوابوں کا اِک جہاں مجھے دے گیا کوئی
مٹی کا اِک مکان مجھے دے گیا کوئی
وہ دل میں رہ گیا ہے کہ دل سے اُتر گیا
کتنا عجب گُماں مجھے دے گیا کوئی
صحرا پہ اپنے گھر کا پتہ لکھ گیا تھا وہ
مِٹتا ہوا نشان مجھے دے گیا کوئی
ماہ و نجّوم نوچ کے ، سُورج بُجھا دیا
پھر سارا آسمان مجھے دے گیا کوئی
کشتی میں چھید اُس نے کیا اور اُس کے بعد
کاغذ کا بادبان مجھے دے گیا کوئی
اُس نے گُلاب ہاتھ میں لے کر کہا بتول
خُوشبو کا ترجمان مجھے دے گیا کوئی
***


غزل

کانٹوں کا اِک مکان مرے پاس رہ گیا
اِک پھُول سا نشان مرے پاس رہ گیا
سامان تو نے رکھ لیا جاتے ہوئے تمام
لیکن ترا دھیان مرے پاس رہ گیا
جاتے ہوئے یقین کی دولت وہ لے گیا
اِک وہم اور گُمان مرے پاس رہ گیا
سُورج چلا گیا مجھے صحرا میں چھوڑ کے
کرنوں کا سائباں مرے پاس رہ گیا
ہم کو بھُلانے پر ہے کہاں اُس کو اختیار
کتنا حسیں گُماں مرے پاس رہ گیا
***


مَیں کون ہوں؟ 

وہ کل بھی پوچھتی تھی یہ 
وہ پوچھتی ہے آج بھی
مَیں کون ہوں؟
سوال ہر نظر میں ہیں عجیب سے
گو اُس کو جانتے ہیں سب قریب سے
وہ عام ہے کہ خاص ہے
……اُداس ہے
ہے اُس کی اوڑھنی بھی تار تار سی
خزاں ہے آج ،کل تلک بہار تھی
وہ مُنصفی کے نام پر لرز اُٹھے
 زبان اُس کی کٹ گئی
………….وہ کیا کہے؟
سماعتوں میں آندھیوں کا شور ہے
…………..وہ کیا سُنے؟
کوئی تو اُس کا ہاتھ بڑھ کے تھام لے
کوئی تو آئے اُس کو اپنا نام دے
وہ کون ہے؟
وہ پوچھتی ہے ہر کسی سے آج بھی
مَیں کون ہوں؟؟؟
***



غزل

آپ جیسے یہاں فنکار بہت ملتے ہیں
جان و دل دینے کو تیار بہت ملتے ہیں
بھولی بھالی کسی صُورت پہ نہ جانا صاحب!
گُل کے پردے میں یہاں خار بہت ملتے ہیں
تیرے ہاتھوں کی لکیروں میں کئی موڑ ملے
اور بدل جانے کے آثار بہت ملتے ہیں
مانا ہم جیسے بھی لاکھوں ہیں جہاں میں لیکن
آپ جیسے بھی تو سرکار! بہت ملتے ہیں
آنکھ کھُل جانے پہ ، اِک بار کبھی آن ملو
خواب وادی کے تو اُس پار بہت ملتے ہیں
زندگی کو کوئی جانے بھی تو جانے کیسے
اِس کہانی میں تو کردار بہت ملتے ہیں
عدل ملتا ہی نہیں سارے زمانے میں کہیں
مسندیں ملتی ہیں ، دَربار بہت ملتے ہیں
کوئی تعبیر کو تصویر کا پیکر بھی تو دے
خواب اِن آنکھوں کو بے کار بہت ملتے ہیں
کوئی حَد ہے کہ جنہیں مل کے ملے ہیں خود سے
وہ بھی ملتے ہیں بے زار بہت ملتے ہیں
آؤ ، اِک بار کھُلے دل سے ، محبت سے ملیں
مستقل دل پہ لیے بار بہت ملتے ہیں
دل میں رکھ کر کوئی پوجے گا تو مانیں گے بتول
خالی خولی ہمیں اِظہار بہت ملتے ہیں
***



محبت کم نہیں ہوتی!


کوئی کتنا جتن کر لے محبت کم نہیں ہوتی
زمانہ اِس کے آگے آہنی دیوار بن جائے
اور اُس کا ہاتھ اِک تلوار بن جائے
محبت ڈر نہیں سکتی ڈرانے سے
نہیں مٹتی مٹانے سے
محبت کی نہیں بنتی زمانے سے
یہ اپنی جان دے کر بھی کبھی بے دم نہیں ہوتی
کوئی کتنا جتن کرلے محبت کم نہیں ہوتی
کبھی یہ ہیرو کا جوبن ، کبھی رانجھا کی وَنجلی ہے
کبھی خاروں بھرا رَستہ ، کبھی یہ پھول جنگلی ہے
کبھی شیریں کی بے تابی ، کبھی فرہاد کی تِیشہ
یہ کچھ کچھ شہد جیسی ہے ، مزا ہے اس میں سَم جیسا
جُنوں ہے قیس کا ،لیلیٰ کی یہ وارفتگی بھی ہے
محبت بے خودی بھی ہے
خودی کا بھید اس میں ہے
محبت ہے خدا جیسی ، خدائی اس میں شامل ہے
ستارہ مت کہو اِس کو ، محبت ماہِ کامل ہے
….اور اس کی لَو کبھی مدھم نہیں ہوتی
کوئی کتنا جتن کر لے محبت کم نہیں ہوتی!
***


غزل

دل اَب بھی اِضطراب سے آگے نہیں گیا
جیسے خیال ، خواب سے آگے نہیں گیا
آنکھیں سمندروں کے تعاقب میں بھیج دیں
لیکن قدم حَباب سے آگے نہیں گیا
نقطہ سا خال تک تری نظروں نے چھُو لیا
اَب بھی بتا ، نقاب سے آگے نہیں گیا؟
منزل تلاشتی رہی پیروں کے زاویے
رَستہ مگر سراب سے آگے نہیں گیا
ہم نے دھیان کر لیا حدِ نگاہ تک
مانا کہ وہ جناب سے آگے نہیں گیا
ہم ذات کی اَساس پہ آ کر ٹھہر گئے
وہ اَب بھی اِنتخاب سے آگے نہیں گیا
دل نت نئے گُلاب ہی کرتا رہا تلاش
اور نت نئے عذاب سے آگے نہیں گیا
پیچھے کی سمت جاتا رہا جس حساب سے
اِنسان اِس حساب سے آگے نہیں گیا
کُچھ سوچ کر قلم نے اِرادہ بدل لیا
وہ نام اِنتساب سے آگے نہیں گیا
گُم عشق کی کتاب میں آنکھیں ہوئیں بتول
دل کربلا کے باب سے آگے نہیں گیا
***


غزل

چاہت بھری کتاب سے آگے نکل گیا
وہ شخص اِنتساب سے آگے نکل گیا
اُڑتے ہوئے بگولوں سے اُس کا پتہ نہ پوچھ
لگتا ہے وہ سراب سے آگے نکل گیا
سب واپسی کے راستے مسدود ہو گئے
وہ آج اِس حساب سے آگے نکل گیا
اِتنا سکوت، دھڑکنیں تھم تو نہیں گئیں؟
دل آج اِضطراب سے آگے نکل گیا
آنکھیں کھلیں تو سامنے تعبیر تھی کھڑی
وہ آج اپنے خواب سے آگے نکل گیا
آگے نئے عذاب کے آثار مل گئے
جب عشق ، اِک عذاب سے آگے نکل گیا
گُم وَصل کی کتاب میں ایسا ہوا بتول
وہ فُرقتوں کے باب سے آگے نکل گیا
***



چلو اُس شہر جاتے ہیں


چلو اُس شہر جاتے ہیں
چلو تقدیر کو پھر آزماتے ہیں
چلو ہم ریت سے پیروں کے جا کر بھی نقش چُنتے ہیں
ہواؤں پر لکھی سرگوشیوں کو آج سُنتے ہیں
چلو پلکوں سے ، نیلے اورسنہرے ریشمی سے خواب بُنتے ہیں 
ہتھیلی پر کِسی نے لکھ دیا تھا لمس ہونٹوں کا
اور آنکھوں کے دَریچوں میں اَدھورا خواب رکھا تھا
سماعت اَن چھُوئی سی آہٹوں کی زَد میں ہے شاید
جبھی تو دھڑکنیں چُپ ہیں ، جبھی تو ساعتیں چُپ ہیں
چلو اُس شہر جاتے ہیں
جہاں پر وصل کو زنجیر سے باندھا نہیں جاتا
جہاں تدبیر کو تقدیر سے باندھا نہیں جاتا
معانی کو جہاں تحریر سے باندھا نہیں جاتا
جہاں دل کوکسی جاگیر سے باندھا نہیں جاتا
جہاں پر چاند،تاروں سے مزّین رات ہوتی ہے
جہاں پر چاہتوں کی ہر طرف برسات ہوتی ہے
محبت کی جہاں پر جیت ہوتی ہے،
جہاں پر دل کے سارے دُشمنوں کو مات ہوتی ہے
چلو اُس شہر جاتے ہیں
***

انوکھی مات

سُنو جاناں!
محبت کے سفر میں ایسا بھی اِک موڑ آئے گا
جدائی گھات میں ہو گی
تو آگے بڑھ کے اُس کے ہاتھ ، اپنا ہاتھ دے دینا
تم اُس کو مات دے دینا
***


ضدّی

مَیں کیوں دل کی کہانی عام کرنے کا کبھی سوچوں
اَنا نیلام کرنے کا کبھی سوچوں
مجھے تم سے محبت ہے مگر مَیں کیوں کہوں تم سے ؟
مَیں تم سے کیوں کہوں جاناں!
مِری تم دھڑکنوں کی لَے میں شامل ہو
مرے جیون کا حاصل ہو
اگر پلکوں کی جھالر کو اُٹھاؤں تو تمہی تم ہو
جھُکاؤں تو تمہی تم ہو
میں جاگوں تو مجھے تم پیار سے آ کر سُلاتے ہو
مَیں سوجاؤں تو تم سرگوشیاں کر کے جگاتے ہو
محبت کا کنول جس میں کھلا وہ جھیل ہو جاناں!
اماوس کی طرح ہوں مَیں تو تم قندیل ہو جاناں!
تمہیں مَیں نے خُدا مانا،تمہی کو ناخُدا مانا
مگر مَیں کیوں کہوں تم سے،
مگر مَیں کیوں کہوں تم سے؟
***


بے اِعتباری 

مرا تم درد مت بانٹو
کوئی بھی دَرد بانٹے تو
مجھے تکلیف ہوتی ہے
ستارے آ کے پلکوں پر چمکتے ہیں
یہ دھڑکن گویا کانوں میں دھڑکتی ہے
نفس میں اَن گنت چنگاریاں سی اُٹھنے لگتی ہیں
یہ سانسیں بوجھ لگتی ہیں
فضائیں ہم کو ڈستی ہیں
مرا تم دَرد مت بانٹو
کوئی بھی دَرد بانٹے تو مجھے تکلیف ہوتی ہے
***


غزل

صبحیں نہیں رہی ہیں وہ راتیں نہیں رہیں 
اب خواب کیسے دیکھوں کہ آنکھیں نہیں رہیں
میں بھی وہی تھی، تُو بھی وہی تھا، سمے وہی
لب وَا ہوئے تو جانا، وہ باتیں نہیں رہیں
اُمید آخرش کہیں پیچھے ہی رہ گئی
منزل کی سمت جاتی ، وہ راہیں نہیں رہیں
سب اعتماد پل میں دَھرے کا دَھرا رہا
جب تیر چل چُکے تو وہ گھاتیں نہیں رہیں
مرنے کی جستجو میں تو جیتے رہے بتول
اب جینا چاہتے ہیں تو سانسیں نہیں رہیں
***


تمہیں کیا ہو گیا جاناں!

تمہیں کیا ہو گیا جاناں؟
کبھی چاہت بھرے لمحے گنواتے ہو
کبھی خوابوں سے تعبیریں چُراتے ہو
اور آتش دان میں ،اپنے ہی لکھے خط جلاتے ہو
کبھی دیوار سی پانی کے سینے پر بناتے ہو
 کبھی تحریر میں تصویر لاتے ہو
کبھی تم ریت پر بنتی لکیروں کو مِٹاتے ہو
ہواؤں کو یہ سارا کام کرنے دو
محبت کو سحر کو،اُس کو ہی شام کرنے دو
وَفا گُمنام ہونے دو ، جفا کو عام کرنے دو
ہواؤں کو یہ سارا کام کرنے دو
***


پِیت نہ کرنا!

پِیت کے رنگ میں  تن من رنگ کر
اپنی سُدھ بُدھ کھو بیٹھے گی
ریکھاؤں کو رو بیٹھے گی
دیکھ سہیلی یوں نہ کرنا
پِیت کی اَگنی سے تُو ڈرنا
……پِیت نہ کرنا!
***


غزل

ہواؤں سے سَدا لڑنے کی عادت
چراغو! چھوڑ دو جلنے کی عادت
ملے گی تم کو منزل سامنے ہی
اگر خاروں پہ ہو چلنے کی عادت
کہاں سُورج کو دیکھے گا زمانہ؟
بدل دے رات جو ڈھلنے کی عادت
اَزل سے تا اَبد کانٹے وہی ہیں
گُلوں میں اِن کو ہے پلنے کی عادت
یہ دل سمجھا تھا وہ پچھتا رہے ہیں
اور اُن کو ہاتھ ہے ملنے کی عادت
***


غزل

وہ جس کا ڈر تھا آخر ہو گیا ناں
ستارہ آسماں میں کھو گیا ناں
کہا بھی تھا اُسے مرنے نہ دینا
وہ سپنا خاک اوڑھے سوگیا ناں
اُسے دل سے نکلنے ہی دیا کیوں؟
وہ انجانی سی منزل کو گیا ناں
ہے چاہت کو چھُپانے کا نتیجہ!
یہ ڈھیروں بوجھ دل پر ہو گیا ناں
بتول ایسے اُسے دیکھا ہی کیوں تھا؟
وہ اِن آنکھوں میں سپنے بو گیا ناں
***


نہیں ہوں رادھا مگر……

مَیں ایک خواب کا منظر ہوں خواب تم جاناں!
ہوں ایک پھول کی پتی گلاب تم جاناں!
کہا ہے تم نے کہ تم ’’مَیں،،ہو اور مَیں ’’تم،،ہون
اگر مَیں تم ہوں
تو تم سے جُدا ہوئی کیسے؟
اگر مَیں تم نہیں ، دھڑکن مجھے ملی کیسے؟
تمہاری ذات میں کھوئی تو آملی خود سے
جو کائنات میں کھوئی تو آملی خود سے
تمہارے نام سے کرتی ہوں اِبتداء دن کی
تمہارے نام سے دن کو تمام کرتی ہوں
ہے عشق بھید بہت خاص،
عام کرتی ہوں
میں بند ہونٹوں سے اکثر کلام کرتی ہوں
نہیں ہوں رادھا
مگر شام،شام کرتی ہوں
***


مُحبّت خاص تحفہ ہے

محبت خاص لوگوں کے لئے،
اک خاص تحفہ ہے
گُلابوں کی ہے مہکاہٹ تو شرماہٹ کلی کی ہے
اگر یہ گُل کی صورت ہے تو نرماہٹ کلی کی ہے
یہ بھنورے کی ہے بے باکی تو گھبراہٹ کلی کی ہے
ہواؤں کی ہے خاموشی تو یہ آہٹ کلی کی ہے
ہے چندا کی جھلک اس میں
ستاروں کی چمک بھی ہے
کبھی سورج کی گرمی سی،
صبا کی سی،دھنک بجتی ہے
محبّت خاص لوگوں کے لئے
اِک خاص تحفہ ہے
***



ٹائپنگ: عمر سیف (محبت کی نہیں تم نے) 
ماخذ: (گلاب خوشبو بنا گیا )
 http://urdupoet.net
تدوین اور ای بک: اعجاز عبید
اردو لائبریری ڈاٹ آرگ، کتب ڈاٹ 250 فری ڈاٹ کام اور کتابیں ڈاٹ آئی فاسٹ نیٹ ڈاٹ کام کی مشترکہ پیش کش۔

