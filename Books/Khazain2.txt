     

خزائن العرفان
جلد دوم

تفسیر 
نعیم الدین مراد آبادی
مع کنز الایمان، ترجمہ احمد رضا خان بریلوی

نوٹ: ترجمہ کنز الایمان رنگین عبارت میں دیا گیا ہے۔







سورۂ توبہ

۱		سورۂ توبہ مدنیّہ ہے مگر اس کے آخیر کی آیتیں  لَقَدْ جَآءَ کُمْ رَسُوْلٌ سے آخر تک۔ ان کو بعض عُلَماء مکّی کہتے ہیں، اس سورت میں سولہ رکوع، ایک سو انتیس آیتیں، چار ہزار اٹھتر کلمے، دس ہزار چار سو اٹھاسی حرف ہیں۔ اس سورت کے دس نام ہیں ان میں سے توبہ اور براءت دو نام مشہور ہیں۔ اس سورت کے اوّل میں بسم اللّٰہ نہیں لکھی گئی اس کی اصل وجہ یہ ہے کہ جبریل علیہ السلام اس سورت کے ساتھ بسم اللّٰہ لے کر نازِل ہی نہیں ہوئے تھے اور نبیِ کریم صلی اللّٰہ علیہ و آلہ و سلم نے بسم اللّٰہ لکھنے کا حکم نہیں فرمایا۔ حضرت علی مرتضیٰ سے مروی ہے کہ بسم اللّٰہ امان ہے اور یہ سورت تلوار کے ساتھ امن اٹھا دینے کے لئے نازِل ہوئی۔ بخاری نے حضرت براء سے روایت کیا کہ قرآنِ کریم کی سورتوں میں سب سے آخر یہی سورت نازِل ہوئی۔
(۱) بیزاری کا حکم سنانا ہے  اللہ اور اس کے  رسول کی طرف سے  ان مشرکوں کو جن سے  تمہارا معاہدہ تھا اور  وہ قائم نہ رہے  (ف ۲)۔
۲		مشرکینِ عرب اور مسلمانوں کے درمیان عہد تھا، ان میں سے چند کے سوا سب نے عہد شکنی کی تو ان عہد شکنوں کا عہد ساقط کر دیا گیا اور حکم دیا گیا کہ چار مہینے وہ امن کے ساتھ جہاں چاہیں گزاریں ان سے کوئی تعرُّض نہ کیا جائے گا۔ اس عرصہ میں انہیں موقع ہے کہ خوب سوچ سمجھ لیں کہ ان کے لئے کیا بہتر ہے اور اپنی احتیاطیں کر لیں اور جان لیں کہ اس مدت کے بعد اسلام منظور کرنا ہو گا یا قتل۔ یہ سورت ۹ہجری؁ میں فتحِ مکّہ سے ایک سال بعد نازِل ہوئی۔ رسولِ کریم صلی اللّٰہ علیہ و آلہ و سلم نے اس سنہ میں حضرت ابوبکر صدیق رضی اللّٰہ عنہ کو امیرِ حج مقرر فرمایا تھا اور انکے بعد علی مرتضیٰ کو مجمعِ حُجّاج میں یہ سورت سنانے کے لئے بھیجا چنانچہ حضرت علی مرتضیٰ نے دس ذی الحِجّہ کو جَمرۂ عُقبہ کے پاس کھڑے ہو کر ندا کی  یٰاَیّھُاالنَّاسُ  میں تمہاری طرف رسولِ کریم صلی اللّٰہ علیہ و آلہ و سلم کا فِرِستادہ آیا ہوں، لوگوں نے کہا آپ کیا پیام لائے ہیں ؟ تو آپ نے تیس یا چالیس آیتیں اس سورت مبارکہ کی تلاوت فرمائیں پھر فرمایا میں چار حکم لایا ہوں۔ (۱) اس سال کے بعد کوئی مشرک کعبۂ معظّمہ کے پاس نہ آئے۔ (۲) کوئی شخص بَرَہنہ ہو کر کعبۂ معظّمہ کا طواف نہ کرے۔ (۳) جنّت میں مؤمن کے سوا کوئی داخل نہ ہو گا۔ (۴) جس کا رسولِ کریم صلی اللّٰہ علیہ و آلہ و سلم کے ساتھ عہد ہے وہ عہد اپنی مدت تک رہے گا اور جس کی مدت معیّن نہیں ہے اس کی میعاد چار ماہ پر تمام ہو جائے گی۔ مشرکین نے یہ سن کر کہا کہ اے علی اپنے چچا کے فرزند (یعنی سیدِ عالَم صلی اللّٰہ علیہ و آلہ و سلم ) کو خبر دے دیجئے کہ ہم نے عہد پس پشت پھینک دیا، ہمارے ان کے درمیان کوئی عہد نہیں ہے بَجُز نیزہ بازی اور تیغ زنی کے۔ اس واقعہ میں خلافتِ حضرتِ صدیقِ اکبر کی طرف ایک لطیف اشارہ ہے کہ حضور صلی اللّٰہ علیہ و آلہ و سلم نے حضرت ابوبکر کو تو امیرِ حج بنایا اور حضرت علی مرتضیٰ کو ان کے پیچھے سورۂ براءت پڑھنے کے لئے بھیجا تو حضرت ابوبکر امام ہوئے اور حضرت علی مرتضیٰ مقتدی۔ اس سے حضرت ابوبکر کی تقدیم حضرت علی مرتضیٰ پر ثابت ہوئی۔
(۲)  تو چار مہینے   زمین پر چلو پھرو اور جان رکھو کہ تم اللہ کو تھکا نہیں سکتے  (ف ۳) اور یہ کہ اللہ کافروں کو رسوا کرنے  والا  ہے  (ف ۴)۔
۳		اور باوجود اس مہلت کے ا سکی گرفت سے نہیں بچ سکتے۔
۴		دنیا میں قتل کے ساتھ اور آخرت میں عذاب کے ساتھ۔
(۳) اور منادی پکار دیتا اللہ اور اس کے  رسول کی طرف سے  سب لوگوں میں بڑے  حج کے  دن (ف ۵) کہ اللہ بیزار ہے، مشرکوں سے  اور اس کا رسول تو  اگر تم توبہ کرو (ف ۶) تو تمہارا  بھلا  ہے  اور اگر منہ  پھیرو (ف ۷)  تو  جان  لو کہ اللہ کو نہ تھکا  سکو گے  (ف ۸) اور کافروں کو خوشخبری سناؤ دردناک عذاب کی۔
۵		حج کو حجِ اکبر فرمایا اس لئے کہ اس زمانہ میں عمرہ کو حجِ اصغر کہا جاتا تھا اور ایک قول یہ ہے کہ اس حج کو حجِ اکبر اس لئے کہا گیا کہ اس سال رسولِ کریم صلی اللّٰہ علیہ و آلہ و سلم نے حج فرمایا تھا اور چونکہ یہ جمعہ کو واقع ہوا تھا اس لئے مسلمان اس حج کو جو روزِ جمعہ ہو حجِ وَداع کا مذَکِّر جان کر حجِ اکبر کہتے ہیں۔
۶		کُفر و غدر سے۔
۷		ایمان لانے اور توبہ کرنے سے۔
۸		یہ وعیدِ عظیم ہے اور اس میں یہ اِعلام ہے کہ اللّٰہ تعالیٰ عذاب نازِل کرنے پر قادر ہے۔
(۴)  مگر وہ مشرک جن سے   تمہارا معاہدہ  تھا پھر انہوں نے  تمہارے  عہد میں کچھ کمی نہیں کی (ف ۹) اور تمہارے  مقابل کسی کو مدد نہ دی تو ان کا عہد ٹھہری ہوئی مدت تک پورا کرو، بیشک اللہ پرہیزگاروں  کو دوست رکھتا ہے۔
۹		اور اس کو اس کی شرطوں کے ساتھ پورا کیا۔ یہ لوگ بنی ضمرہ تھے جو کنانہ کا ایک قبیلہ ہے اور ان کی مدت کے نو مہینے باقی رہے تھے۔
(۵)  پھر جب حرمت والے  مہینے  نکل جائیں تو مشرکوں کو مارو (ف ۱۰) جہاں پا  ؤ (ف ۱۱) اور انہیں پکڑو اور قید کرو اور ہر جگہ ان کی تاک میں بیٹھو  پھر اگر وہ توبہ کریں (ف ۱۲)  اور نماز قائم  رکھیں اور  زکوٰۃ دیں تو ان کی راہ چھوڑ دو (ف ۱۳) بیشک اللہ بخشنے   والا مہربان  ہے۔
۱۰		جنہوں نے عہد شکنی کی۔
۱۱		حِلّ میں، خواہ حرم میں کسی وقت و مکان کی تخصیص نہیں۔
۱۲		شرک و کُفر سے اور ایمان قبول کریں۔
۱۳		اور قید سے رہا کر دو اور ان سے تعرُّض نہ کرو۔
(۶) اور اے  محبوب اگر کوئی مشرک تم سے  پناہ مانگے  (ف ۱۴) تو  اسے  پناہ دو کہ  وہ اللہ کا کلام سنے  پھر اسے   اس کی امن کی جگہ پہنچا  دو  (ف ۱۵) یہ اس لیے  کہ وہ نادان لوگ  ہیں (ف ۱۶)۔
۱۴		مہلت کے مہینے گزرنے کے بعد تاکہ آپ سے توحید کے مسائل اور قرآنِ پاک سنیں جس کی آپ دعوت دیتے ہیں۔
۱۵		اگر ایمان نہ لائے۔ مسئلہ : اس سے ثابت ہوا کہ مستأمَن کو ایذا نہ دی جائے اور مدت گزرنے کے بعد اس کو دار الاِسلام میں اِقامت کا حق نہیں۔
۱۶		اسلام اور اس کی حقیقت کو نہیں جانتے تو انہیں امن دینی عین حکمت ہے تاکہ کلام اللّٰہ سنیں اور سمجھیں۔
(۷)  مشرکوں کے  لیے   اللہ اور اس کے  رسول کے  پاس کوئی عہد کیونکر ہو گا (ف ۱۷)  مگر وہ جن سے  تمہارا معاہدہ مسجد حرام کے  پاس ہوا  (ف ۱۸)  تو جب تک وہ تمہارے  لیے  عہد پر قائم رہیں تم ان کے  لیے  قائم رہو، بیشک پرہیزگار اللہ کو خوش آتے  ہیں، (۸) بھلا کیونکر (ف ۱۹) ان کا حال تو یہ ہے  کہ تم پر قابو  پائیں تو نہ قرابت  کا لحاظ کریں نہ عہد کا،  اپنے  منہ سے  تمہیں راضی کرتے  ہیں (ف ۲۰) اور ان کے  دلوں میں انکار ہے  اور ان میں اکثر بے  حکم ہیں (ف ۲۱)۔
۱۷		کہ وہ عذر و عہد شکنی کیا کرتے ہیں۔
۱۸		اور ان سے کوئی عہد شکنی ظہور میں نہ آئی مثل بنی کنانہ و بنی ضمرہ کے۔
۱۹		عہد پورا کریں گے اور کیسے قول پر قائم رہیں گے۔
۲۰		ایمان اور وفائے عہد کے وعدے کر کے۔
۲۱		عہد شکن، کُفر میں سرکش، بے مُروّت، جھوٹ سے نہ شرمانے والے انہوں نے۔
(۹) اللہ کی آیتوں کے  بدلے  تھوڑے  دام مول لیے  (ف ۲۲) تو اس کی راہ سے  روکا (ف ۲۳)  بیشک وہ بہت ہی بڑے  کام کرتے  ہیں۔
۲۲		اور دنیا کے تھوڑے سے نفع کے پیچھے ایمان و قرآن چھوڑ بیٹھے اور جو عہد رسولِ کریم صلی اللّٰہ علیہ و آلہ و سلم سے کیا تھا وہ ابوسفیان کے تھوڑے سے لالچ دینے سے تو ڑ دیا۔
۲۳		اور لوگوں کو دینِ الٰہی میں داخل ہونے سے مانع ہوئے۔
(۱۰) کسی مسلمان میں نہ قرابت کا لحاظ کریں نہ عہد کا (ف ۲۴) اور وہی سرکش ہیں۔
۲۴		جب موقع پائیں قتل کر ڈالیں تو مسلمانوں کو بھی چاہئے کہ جب مشرکین پر دسترس ہو پائیں تو ان سے درگزر نہ کریں۔
(۱۱)  پھر  اگر وہ (ف ۲۵) توبہ کریں اور نماز قائم رکھیں اور زکوٰۃ دیں تو وہ تمہارے  دینی بھائی ہیں (ف ۲۶)  اور ہم آیتیں مفصل بیان کرتے  ہیں جاننے  والوں کے  لیے  (ف ۲۷)۔
۲۵		کُفر و عہد شکنی سے باز آئیں اور ایمان قبول کر کے۔
۲۶		حضرت ابنِ عباس رضی اللّٰہ عنہما نے فرمایا کہ اس آیت سے ثابت ہوا کہ اہلِ قبلہ کے خون حرام ہیں۔
(۱۲) اور اگر عہد کر کے  اپنی قسمیں توڑیں اور تمہارے  دین پر منہ آئیں تو کفر کے  سرغنوں سے  لڑو (ف ۲۸) بیشک ان کی قسمیں کچھ نہیں اس امید  پر کہ شاید وہ باز آئیں (ف ۲۹)۔
۲۷		اس سے ثابت ہوا کہ تفصیلِ آیات پر جس کو نظر ہو وہ عالِم ہے۔
۲۸		مسئلہ : اس آیت سے ثابت ہوا کہ جو کافِر ذِمّی دینِ اسلام پر ظاہر طعن کرے اس کا عہد باقی نہیں رہتا اور وہ ذمہ سے خارج ہو جاتا ہے اس کو قتل کرنا جائز ہے۔
۲۹		اس آیت سے ثابت ہوا کہ کُفّار کے ساتھ جنگ کرنے سے مسلمانوں کی غرض انہیں کُفر و بد اعمالی سے روک دینا ہے۔
(۱۳)  کیا اس قوم سے  نہ لڑو گے  جنہوں نے  اپنی قسمیں توڑیں (ف ۳۰) اور رسول کے  نکالنے   کا ارادہ کیا (ف ۳۱) حالانکہ انہیں کی طرف سے  پہلی ہوتی ہے، کیا ان سے  ڈرتے  ہو تو اللہ کا  زیادہ مستحق ہے  کہ اس سے  ڈرو اگر ایمان رکھتے  ہو۔
۳۰		اور صلح حدیبیہ کا عہد توڑا اور مسلمانوں کے حلیف خزاعہ کے مقابل بنی بکر کی مدد کی۔
۳۱		مکّۂ مکرّمہ سے دارالندوہ میں مشورہ کر کے۔
(۱۴)  تو ان سے  لڑو  اللہ انہیں عذاب دیگا تمہارے  ہاتھوں اور انہیں رسوا کرے  گا (ف ۳۲)  اور تمہیں ان پر مدد دے  گا (ف ۳۳) اور ایمان والوں کا جی ٹھنڈا کرے  گا۔
۳۲		قتل و قید سے۔
۳۳		اور ان پر غلبہ عطا فرمائے گا۔
(۱۵)  اور ان کے  دلوں کی گھٹن دور فرمائے  گا (ف ۳۴) اور اللہ جس کی چاہے  تو یہ قبول فرمائے  (ف ۳۵) اور اللہ علم و حکمت والا ہے۔
۳۴		یہ تمام مواعید پورے ہوئے اور نبی صلی اللّٰہ علیہ و آلہ و سلم کی خبریں صادق ہوئیں اور نبوّت کا ثبوت واضح تر ہو گیا۔
۳۵		اس میں اِشعار ہے کہ بعض اہلِ مکّہ کُفر سے باز آ کر تائب ہوں گے۔ یہ خبر بھی ایسی ہی واقع ہو گئی چنانچہ ابوسفیان اور عکرمہ بن ابوجہل اور سہیل بن عمرو ایمان سے مشرف ہوئے۔
(۱۶)  کیا اس گمان میں ہو کہ یونہی چھوڑ دیئے  جاؤ گے  اور ابھی اللہ نے  پہچان نہ کرائی ان کی جو تم میں سے  جہاد کریں گے  (ف ۳۶) اور اللہ اور اس کے  رسول اور مسلمانوں کے  سوا کسی کو اپنا محرم راز نہ بنائیں گے  (ف ۳۷)  اور اللہ تمہارے  کاموں سے  خبردار ہے۔
۳۶		اخلاص کے ساتھ اللّٰہ کی راہ میں۔
۳۷		اس سے معلوم ہوا کہ مخلِص اور غیر مخلِص میں امتیاز کر دیا جائے گا اور مقصود اس سے مسلمانوں کو مشرکین کی موالات اور انکے پاس مسلمانوں کے راز پہنچانے سے ممانعت کرنا ہے۔
(۱۷) مشرکوں کو نہیں پہنچتا کہ اللہ کی مسجدیں آباد  کریں (ف ۳۸) خود  اپنے  کفر کی گواہی دے  کر (ف ۳۹) ان کا تو سب کیا دھرا اِکا  رت ہے  اور وہ ہمیشہ آگ میں رہیں گے  (ف ۴۰)۔
۳۸		مسجدوں سے مسجدِ حرام کعبۂ معظّمہ مراد ہے، اس کو جمع کے صیغے سے اس لئے ذکر فرمایا کہ وہ تمام مسجدوں کا قبلہ اور امام ہے اس کا آباد کرنے والا ایسا ہے جیسے تمام مسجدوں کا آباد کرنے والا اور جمع کا صیغہ لانے کی یہ وجہ بھی ہو سکتی ہے کہ ہر بقعہ مسجدِ حرام کا مسجد ہے اور یہ بھی ہو سکتا ہے کہ مسجدوں سے جنس مراد ہو اور کعبۂ معظّمہ اس میں داخل ہو کیونکہ وہ اس جنس کا صدر ہے۔ شانِ نُزول : کُفّارِ قریش کے رؤسا کی ایک جماعت جو بدر میں گرفتار ہوئی اور ان میں حضور کے چچا حضرت عباس بھی تھے ان کو اصحاب کرام نے شرک پر عار دلائی اور حضرت علی مرتضیٰ نے تو خاص حضرت عباس کو سیدِ عالَم صلی اللّٰہ علیہ و آلہ و سلم کے مقابل آنے پر بہت سخت سُست کہا، عباس کہنے لگے کہ تم ہماری برائیاں تو بیان کرتے ہو اور ہماری خوبیاں چھپاتے ہو، ان سے کہا گیا کیا آپ کی کچھ خوبیاں بھی ہیں، انہوں نے کہا ہاں ہم تم سے افضل ہیں ہم مسجدِ حرام کو آباد کرتے ہیں، کعبہ کی خدمت کرتے ہیں، حاجیوں کو سیراب کرتے ہیں، اسیروں کو رہا کراتے ہیں۔ اس پر یہ آیت نازِل ہوئی کہ مسجدوں کا آباد کرنا کافِروں کو نہیں پہنچتا کیونکہ مسجد آباد کی جاتی ہے اللّٰہ کی عبادت کے لئے تو جو خدا ہی کا منکِر ہو اس کے ساتھ کُفر کرے وہ کیا مسجد آباد کرے گا اور آباد کرنے کے معنی میں بھی کئی قول ہیں۔ ایک تو یہ کہ آباد کرنے سے مسجد کا بنانا، بلند کرنا، مرمت کرنا مراد ہے، کافِر کو اس سے منع کیا جائے گا۔ دوسرا قول یہ ہے کہ مسجد آباد کرنے سے اس میں داخل ہونا، بیٹھنا مراد ہے۔
۳۹		اور بُت پرستی کا اقرار کر کے۔ یعنی یہ دونوں باتیں کس طرح جمع ہو سکتی ہیں کہ آدمی کافِر بھی ہو اور خاص اسلامی اور توحید کے عبادت خانہ کو آباد بھی کرے۔
۴۰		کیونکہ حالتِ کُفر کے اعمال مقبول نہیں، نہ مہمانداری، نہ حاجیوں کی خدمت، نہ قیدیوں کا رہا کرانا۔ اس لئے کہ کافِر کا کوئی فعل اللّٰہ کے لئے تو ہوتا نہیں لہذا اس کا عمل سب اکارت ہے اور اگر وہ اسی کُفر پر مر جائے تو جہنّم میں ان کے لئے ہمیشگی کا عذاب ہے۔
(۱۸)  اللہ کی مسجدیں وہی آباد کرتے  ہیں جو اللہ اور قیامت پر ایمان لاتے  اور نما ز قائم کرتے  ہیں اور زکوٰۃ دیتے  ہیں (ف ۴۱) اور اللہ کے  سوا کسی سے  نہیں ڈرتے  (ف ۴۲) تو  قریب ہے  کہ یہ لوگ ہدایت والوں میں ہوں۔
۴۱		اس آیت میں یہ بیان کیا گیا کہ مسجدوں کے آباد کرنے کے مستحق مؤمنین ہیں۔ مسجدوں کے آباد کرنے میں یہ امور بھی داخل ہیں جھاڑو دینا، صفائی کرنا، روشنی کرنا اور مسجدوں کو دنیا کی باتوں سے اور ایسی چیزوں سے محفوظ رکھنا جن کے لئے وہ نہیں بنائی گئیں۔ مسجدیں عبادت کرنے اور ذکر کرنے کے لئے بنائی گئی ہیں اور علم کا درس بھی ذکر میں داخل ہے۔
۴۲		یعنی کسی کی رضا کو رضائے الٰہی پر کسی اندیشہ سے بھی مقدم نہیں کرتے۔ یہی معنی ہیں اللّٰہ سے ڈرنے اور غیر سے نہ ڈرنے کے۔
(۱۹) تو کیا تم نے  حا جیوں کی سبیل اور مسجد حرام کی خدمت اس کے  برابر ٹھہرا لی جو  اللہ اور قیامت پر ایمان لایا  اور اللہ کی راہ میں جہاد کیا،  وہ اللہ کے  نزدیک برابر نہیں، اور اللہ ظالموں کو راہ نہیں دیتا  (ف ۴۳)۔
۴۳		مراد یہ ہے کہ کُفّار کو مؤمنین سے کچھ نسبت نہیں، نہ ان کے اعمال کو ان کے اعمال سے کیونکہ کافِر کے اعمال رائیگاں ہیں خواہ وہ حاجیوں کے لئے سبیل لگائیں یا مسجد حرام کی خدمت کریں۔ ان کے اعمال کو مومِن کے اعمال کے برابر قرار دینا ظلم ہے۔ شانِ نُزول : روزِ بدر جب حضرت عباس گرفتار ہو کر آئے تو انہوں نے اصحابِ رسول صلی اللّٰہ علیہ و آلہ و سلم سے کہا کہ تم کو اسلام اور ہجرت و جہاد میں سبقت حاصل ہے تو ہم کو بھی مسجدِ حرام کی خدمت اور حاجیوں کے لئے سبیلیں لگانے کا شرف حاصل ہے۔ اس پر یہ آیت نازِل ہوئی اور آگاہ کیا گیا کہ جو عمل ایمان کے ساتھ نہ ہوں وہ بیکار ہیں۔
(۲۰)  وہ جو ایمان لائے  اور ہجرت کی اور اپنے  مال  و جان سے  اللہ کی راہ میں لڑے، اللہ کے  یہاں ان کا درجہ بڑا ہے  (ف ۴۴) اور وہی مراد کو  پہنچے  (ف ۴۵)۔
۴۴		دوسروں سے۔
۴۵		اور انہیں کو دنیا و آخرت کی سعادت ملی۔
(۲۱)  ان کا رب انہیں خوشی سنا  تا ہے  اپنی رحمت اور اپنی رضا کی (ف ۴۶) اور ان باغوں کی جن میں انہیں دائمی نعمت ہے  (۲۲) ہمیشہ ہمیشہ ان میں رہیں گے، بیشک اللہ کے  پاس بڑا ثواب ہے۔
۴۶		اور یہ اعلیٰ ترین بشارت ہے کیونکہ مالِک کی رحمت و رضا بندے کا سب سے بڑا مقصد اور پیاری مراد ہے۔
(۲۳)  اے  ایمان والو! اپنے  باپ اور اپنے  بھائیوں کو دوست نہ سمجھو اگر وہ ایمان  پر کفر پسند کریں، اور تم میں جو کوئی ان سے  دوستی کرے  گا تو وہی ظالم  ہیں (ف ۴۷)۔
۴۷		جب مسلمانوں کو مشرکین سے ترکِ موالات کا حکم دیا گیا تو بعض لوگوں نے کہا یہ کیسے ممکن ہے کہ آدمی اپنے باپ بھائی وغیرہ قرابت داروں سے ترکِ تعلق کرے۔ اس پر یہ آیت نازِل ہوئی اور بتایا گیا کہ کُفّار سے موالات جائز نہیں چاہے ان سے کوئی بھی رشتہ ہو چنانچہ آگے ارشاد فرمایا۔
(۲۴)  تم فرماؤ اگر تمہارے  باپ اور تمہارے  بیٹے  اور تمہارے  بھائی اور تمہاری عورتیں اور تمہارا کنبہ  اور تمہاری کمائی کے  مال اور وہ  سودا جس کے  نقصان کا تمہیں ڈر ہے  اور تمہارے  پسند کا مکان یہ چیزیں اللہ اور اس کے  رسول اور اس کی راہ میں لڑے  سے  زیاد ہ پیاری ہوں تو راستہ  دیکھو یہاں تک کہ اللہ اپنا حکم لائے  (ف ۴۸) اور اللہ فاسقوں کو راہ نہیں دیتا۔
۴۸		اور جلدی آنے والے عذاب میں مبتلا کرے یا دیر میں آنے والے میں۔ اس آیت سے ثابت ہوا کہ دین کے محفوظ رکھنے کے لئے دنیا کی مَشقت برداشت کرنا مسلمان پر لازم ہے اور اللّٰہ اور اس کے رسول کی اطاعت کے مقابل دنیوی تعلقات کچھ قابلِ اِلتفات نہیں اور خدا اور رسول کی مَحبت ایمان کی دلیل ہے۔
(۲۵)  بیشک اللہ نے  بہت جگہ تمہاری مدد کی (ف ۴۹) اور حنین کے  دن جب تم اپنی کثرت پر اترا گئے   تھے  تو وہ تمہارے  کچھ کام نہ آئی  (ف ۵۰) اور زمین اتنی وسیع ہو کر تم پر تنگ ہو گئی (ف ۵۱) پھر تم پیٹھ  دے  کر پھر گئے۔
۴۹		یعنی رسولِ کریم صلی اللّٰہ علیہ و آلہ و سلم کے غزوات میں مسلمانوں کو کافِروں پر غلبہ عطا فرمایا جیسا کہ واقعۂ بدر اور قُریظہ اور نُضَیر اور حُدیبیہ اور خیبر اور فتحِ مکّہ میں۔
۵۰		حُنین ایک وادی ہے طائف کے قریب، مکّۂ مکرّمہ سے چند میل کے فاصلہ پر۔ یہاں فتحِ مکّہ سے تھوڑے ہی روز بعد قبیلۂ ہوازن و ثقیف سے جنگ ہوئی۔ اس جنگ میں مسلمانوں کی تعداد بہت کثیر بارہ ہزار یا اس سے زائد تھی اور مشرکین چار ہزار تھے جب دونوں لشکر مقابل ہوئے تو مسلمانوں میں سے کسی شخص نے اپنی کثرت پر نظر کر کے یہ کہا کہ اب ہم ہرگز مغلوب نہ ہوں گے، یہ کلمہ رسولِ کریم صلی اللّٰہ علیہ و آلہ و سلم کو بہت گِراں گزرا کیونکہ حضور ہر حال میں اللّٰہ تعالیٰ پر توکُّل فرماتے تھے اور تعداد کی قلت و کثرت پر نظر نہ رکھتے تھے۔ جنگ شروع ہوئی اور قتالِ شدید ہوا مشرکین بھاگے اور مسلمان مالِ غنیمت لینے میں مصروف ہو گئے تو بھاگے ہوئے لشکر نے اس کو غنیمت سمجھا اور تیروں کی بارش شروع کر دی اور تیر اندازی میں بہت مہارت رکھتے تھے۔ نتیجہ یہ ہوا کہ اس ہنگامے میں مسلمانوں کے قدم اکھڑ گئے، لشکر بھاگ پڑا اور سیدِ عالَم صلی اللّٰہ علیہ و آلہ و سلم کے پاس سوائے حضور کے چچا حضرت عباس اور آپ کے ابنِ عم ابوسفیان بن حارث کے اور کوئی باقی نہ رہا۔ حضور نے اس وقت اپنی سواری کو کُفّار کی طرف آگے بڑھایا اور حضرت عباس کو حکم دیا کہ وہ بلند آواز سے اپنے اصحاب کو پکاریں، ان کے پکارنے سے وہ لوگ لبّیک لبّیک کہتے ہوئے پلٹ آئے اور کُفّار سے جنگ شروع ہو گئی جب لڑائی خوب گرم ہوئی حضور صلی اللّٰہ علیہ و آلہ و سلم نے اپنے دستِ مبارک میں سنگ ریزے لے کر کُفّار کے مونہوں پر مارے اور فرمایا ربِّ محمّد کی قسم بھاگ نکلے، سنگریزوں کا مارنا تھا کہ کُفّار بھاگ پڑے اور رسولِ کریم صلی اللّٰہ علیہ و آلہ و سلم نے ان کی غنیمتیں مسلمانوں کو تقسیم فرما دیں۔ ان آیتوں میں اس واقعہ کا بیان ہے۔
۵۱		اور تم وہاں نہ ٹھہر سکے۔
(۲۶)  پھر اللہ نے  اپنی تسکین اتا ری اپنے  رسول پر  (ف ۵۲) اور مسلمانوں پر (ف ۵۳) اور وہ لشکر اتارے  جو تم نے  نہ دیکھے  (ف ۵۴) اور کافروں کو عذاب دیا (ف ۵۵) اور منکروں کی یہی سزا ہے۔
۵۲		کہ اطمینان کے ساتھ اپنی جگہ قائم رہے۔
۵۳		کہ حضرت عباس رضی اللّٰہ عنہ کے پکارنے سے نبیِ کریم صلی اللّٰہ علیہ و آلہ و سلم کی خدمت میں واپس آئے۔
۵۴		یعنی فرشتے جنہیں کُفّار نے ابلق گھوڑوں پر سفید لباس پہنے، عمامہ باندھے دیکھا، یہ فرشتے مسلمانوں کی شوکت بڑھانے کے لئے آئے تھے۔ اس جنگ میں انہوں نے قتال نہیں کیا، قتال صرف بدر میں کیا تھا۔
۵۵		کہ پکڑے گئے، مارے گئے، ان کے عیال و اموال مسلمانوں کے ہاتھ آئے۔
(۲۷) پھر اس کے  بعد اللہ جسے   چاہے  گا توبہ دے  گا (ف ۵۶) اور اللہ بخشنے  والا مہربان ہے۔
۵۶		اور توفیقِ اسلام عطا فرمائے گا چنانچہ ہوازن کے باقی لوگوں کو توفیق دی اور وہ مسلمان ہو کر رسولِ کریم صلی اللّٰہ علیہ و آلہ و سلم کی خدمت میں حاضر ہوئے اور حضور نے ان کے اسیروں کو رہا فرما دیا۔
(۲۸)  اے  ایمان والو! مشرک نرے  ناپاک ہیں (ف ۵۷) تو اس برس کے  بعد وہ مسجد حرام کے  پاس نہ آنے  پائیں (ف ۵۸) اور اگر تمہاری محتاجی کا ڈر ہے  (ف ۵۹) تو عنقریب اللہ تمہیں دولت مند کر دے  گا  اپنے  فضل سے  اگر چاہے  (ف ۶۰) بیشک اللہ علم و حکمت والا ہے۔
۵۷		کہ ان کا باطن خبیث ہے اور وہ نہ طہارت کرتے ہیں، نہ نجاستوں سے بچتے ہیں۔
۵۸		نہ حج کے لئے نہ عمرہ کے لئے اور اس سال سے مراد ۹ ہجری ہے اور مشرکین کے منع کرنے کے معنی یہ ہیں کہ مسلمان ان کو روکیں۔
۵۹		کہ مشرکین کو حج سے روک دینے سے تجارتوں کو نقصان پہنچے گا اور اہلِ مکّہ کو تنگی پیش آئے گی۔
۶۰		عِکرمہ نے کہا ایسا ہی ہوا، اللّٰہ تعالیٰ نے انہیں غنی کر دیا، بارشیں خوب ہوئیں، پیداوار کثرت سے ہوئی۔ مقاتل نے کہا کہ خطّۂ ہائے یمن کے لوگ مسلمان ہوئے اور انہوں نے اہلِ مکّہ پر اپنی کثیر دولتیں خرچ کیں (اگر چاہے) فرمانے میں تعلیم ہے کہ بندے کو چاہئے کہ طلبِ خیر اور دفعِ آفات کے لئے ہمیشہ اللّٰہ کی طرف متوجہ رہے اور تمام امور کو اسی کی مشیّت سے متعلق جانے۔
(۲۹)  لڑو ان سے  جو ایمان نہیں لاتے  اللہ پر اور قیامت پر (ف ۶۱) اور حرام نہیں مانتے  اس چیز کو جس کو حرام کیا اللہ اور اس کے  رسول نے  (ف ۶۲)  اور سچے  دین (ف ۶۳) کے  تابع نہیں ہوتے  یعنی وہ جو کتاب دیے  گئے  جب تک  اپنے  ہاتھ سے  جزیہ نہ دیں  ذلیل ہو کر (ف ۶۴)۔
۶۱		اللّٰہ پر ایمان لانا یہ ہے کہ اس کی ذات اور جملہ صفات و تنزیہات کو مانے اور جو اس کی شان کے لائق نہ ہو اس کی طرف نسبت نہ کرے اور بعض مفسِّرین نے رسولوں پر ایمان لانا بھی اللّٰہ پر ایمان لانے میں داخل قرار دیا ہے تو یہود و نصاریٰ اگرچہ اللّٰہ پر ایمان لانے کے مدَّعی ہیں لیکن ان کا یہ دعویٰ باطل ہے کیونکہ یہود تجسیم و تشبیہ کے اور نصاریٰ حلول کے معتقِد ہیں تو وہ کس طرح اللّٰہ پر ایمان لانے والے ہو سکتے ہیں، ایسے ہی یہود میں سے جو حضرت عزیر کو اور نصاریٰ حضرت مسیح کو خدا کا بیٹا کہتے ہیں تو ان میں سے کوئی بھی اللّٰہ پر ایمان لانے والا نہ ہوا، اسی طرح جو ایک رسول کی تکذیب کرے وہ اللّٰہ پر ایمان لانے والا نہیں۔ یہود و نصاریٰ بہت انبیاء کی تکذیب کرتے ہیں لہٰذا وہ اللّٰہ پر ایمان لانے والوں میں نہیں۔ شانِ نُزول : مجاہد کا قول ہے کہ یہ آیت اس وقت نازِل ہوئی جب کہ نبیِ کریم صلی اللّٰہ علیہ و آلہ و سلم کو روم سے قتال کرنے کا حکم دیا گیا اور اسی کے نازِل ہونے کے بعد غزوۂ تبوک ہوا۔ کلبی کا قول ہے کہ یہ آیت یہود کے قبیلۂ قُریظہ اور نُضَیر کے حق میں نازِل ہوئی۔ سیدِ عالَم صلی اللّٰہ علیہ و آلہ و سلم نے ان سے صلح منظور فرمائی اور یہی پہلا جزیہ ہے جو اہلِ اسلام کو ملا اور پہلی ذلّت ہے جو کُفّار کو مسلمانوں کے ہاتھ سے پہنچی۔
۶۲		قرآن و حدیث میں اور بعض مفسِّرین کا قول ہے کہ معنی یہ ہیں کہ توریت و انجیل کے مطابق عمل نہیں کرتے، ان کی تحریف کرتے ہیں اور احکام اپنے دل سے گڑھتے ہیں۔
۶۳		اسلام دینِ الٰہی۔
۶۴		معاہد اہلِ کتاب سے جو خراج لیا جاتا ہے اس کا نام جزیہ ہے۔ مسائل : یہ جزیہ نقد لیا جاتا ہے اس میں ادھار نہیں۔
 مسئلہ : جزیہ دینے والے کو خود حاضر ہو کر دینا چاہئے۔۔
مسئلہ : پیادہ پا لے کر حاضر ہو کر کھڑے ہو کر پیش کرے۔۔
مسئلہ : قبولِ جزیہ میں تُرک و ہندو وغیرہ اہلِ کتاب کے ساتھ ملحق ہیں سوا مشرکینِ عرب کے کہ ان سے جزیہ قبول نہیں۔۔
مسئلہ : اسلام لانے سے جزیہ ساقط ہو جاتا ہے۔ حکمت جزیہ مقرر کرنے کی یہ ہے کہ کُفّار کو مہلت دی جائے کہ تاکہ وہ اسلام کے محاسن اور دلائل کی قوت دیکھیں اور کتبِ قدیمہ میں سیدِ عالَم صلی اللّٰہ علیہ و آلہ و سلم کی خبر اور حضور صلی اللّٰہ علیہ و آلہ و سلم کی نعت و صفت دیکھ کر مشرف بہ اسلام ہونے کا موقع پائیں۔
(۳۰) اور یہودی بولے  عزیر اللہ کا بیٹا ہے  (ف ۶۵)  اور نصرانی بولے  مسیح اللہ کا بیٹا ہے ،  یہ باتیں  وہ  اپنے   منہ سے  بکتے  ہیں (ف ۶۶) اگلے  کافرو ں کی سی بات بناتے   ہیں، اللہ انہیں مارے، کہاں اوندھے  جاتے  ہیں (ف ۶۷)۔
۶۵		اہلِ کتاب کی بے دینی کا جو اوپر ذکر فرمایا گیا یہ اس کی تفصیل ہے کہ وہ اللّٰہ کی جناب میں ایسے فاسد اعتقاد رکھتے ہیں اور مخلوق کو اللّٰہ کا بیٹا بنا کر پوجتے ہیں۔۔
شانِ نُزول : رسولِ کریم صلی اللّٰہ علیہ و آلہ و سلم کی خدمت میں یہود کی ایک جماعت آئی، وہ لوگ کہنے لگے کہ ہم آپ کا کس طرح اِتّباع کریں آپ نے ہمارا قبلہ چھوڑ دیا اور آپ حضرت عزیر کو خدا کا بیٹا نہیں سمجھتے۔ اس پر یہ آیت نازل ہوئی۔
۶۶		جن پر نہ کوئی دلیل نہ برہان اور پھر اپنی جہل سے اس باطلِ صریح کے معتقِد بھی ہیں۔
۶۷		اور اللّٰہ تعالیٰ کی وحدانیت پر حُجّتیں قائم ہونے اور دلیلیں واضح ہونے کے باوجود اس کُفر میں مبتلا ہوتے ہیں۔
(۳۱)  انہوں نے  اپنے  پادریوں اور جوگیوں کو اللہ کے  سوا خدا بنا لیا (ف ۶۸)  اور مسیح بن مریم کو (ف ۶۹) اور انہیں حکم نہ تھا (ف ۷۰) مگر یہ کہ ایک اللہ کو پوجیں اس کے  سوا کسی کی بندگی  نہیں، اسے  پاکی ہے  ان کے  شرک سے۔
۶۸		حکمِ الٰہی کو چھوڑ کر ان کے حکم کے پابند ہوئے۔
۶۹		کہ انہیں بھی خدا بنایا اور ان کے نسبت یہ اعتقادِ باطل کیا کہ وہ خدا یا خدا کے بیٹے ہیں یا خدا نے ان میں حلول کیا ہے۔
۷۰		ان کی کتابوں میں نہ ان کے انبیاء کی طرف سے۔
(۳۲)  چاہتے  ہیں کہ اللہ کا  نور (ف ۷۱)  اپنے  منہ سے  بُجھا دیں اور اللہ نہ مانے   گا مگر اپنے  نور کا پورا کرنا (ف ۷۲) پڑے  برا مانیں کافر۔
۷۱		دینِ اسلام یا سیدِ عالَم صلی اللّٰہ علیہ و آلہ و سلم کی نبوّت کے دلائل۔
۷۲		اور اپنے دین کو غلبہ دینا۔
(۳۳)  وہی ہے  جس نے  اپنا رسول (ف ۷۳) ہدایت اور سچے  دین کے  ساتھ بھیجا کہ اسے  سب دینوں پر غالب کرے  (ف ۷۴) پڑے  برا مانیں مشرک۔
۷۳		محمّدِ مصطفیٰ صلی اللّٰہ علیہ و آلہ و سلم۔
۷۴		اور اس کی حُجّت قوی کرے اور دوسرے دینوں کو اس سے منسوخ کرے چنانچہ الحمد للہ ایسا ہی ہوا۔ ضحاک کا قول ہے کہ یہ حضرت عیسیٰ علیہ السلام کے نُزول کے وقت ظاہر ہو گا جب کہ کوئی دین والا ایسا نہ ہو گا جو اسلام میں داخل نہ ہو جائے۔ حضرت ابو ہریرہ رضی اللّٰہ عنہ کی حدیث میں ہے سیدِ عالَم صلی اللّٰہ علیہ و آلہ و سلم نے فرمایا کہ حضرت عیسیٰ علیہ السلام کے زمانہ میں اسلام کے سوا ہر ملت ہلاک ہو جائے گی۔
(۳۴) اے  ایمان والو! بیشک بہت پادری اور جوگی لوگوں  کا مال ناحق کھا جاتے  ہیں (ف ۷۵) اور اللہ کی راہ سے  (ف ۷۶)  روکتے  ہیں، اور وہ کہ جوڑ کر رکھتے  ہیں سونا اور  چاندی اور اسے  اللہ کی راہ  میں خرچ نہیں کرتے  (ف ۷۷) انہیں خوشخبری سناؤ دردناک عذاب کی۔
۷۵		اس طرح کہ دین کے احکام بدل کر لوگوں سے رشوتیں لیتے ہیں اور اپنی کتابوں میں طمعِ زر کے لئے تحریف و تبدیل کرتے ہیں اور کُتُبِ سابقہ کی جن آیات میں سیدِ عالَم صلی اللّٰہ علیہ و آلہ و سلم کی نعت و صفت مذکور ہے، مال حاصل کرنے کے لئے ان میں فاسد تاویلیں اور تحریفیں کرتے ہیں۔
۷۶		اسلام سے اور سیدِ عالَم صلی اللّٰہ علیہ و آلہ و سلم پر ایمان لانے سے۔
۷۷		بُخل کرتے ہیں اور مال کے حقوق ادا نہیں کرتے زکوٰۃ نہیں دیتے۔
شانِ نُزول : سدی کا قول ہے کہ یہ آیت مانعینِ زکوٰۃ کے حق میں نازِل ہوئی جب کہ اللّٰہ تعالیٰ نے اَحبار اور رُہبان کی حرصِ مال کا ذکر فرمایا تو مسلمانوں کو مال جمع کرنے اور اس کے حقوق ادا نہ کرنے سے حذر دلایا۔ حضرت ابنِ عمر رضی اللّٰہ عنہما سے مروی ہے کہ جس مال کی زکوٰۃ دی گئی وہ کنز نہیں خواہ دفینہ ہی ہو اور جس کی زکوٰۃ نہ دی گئی وہ کنز ہے جس کا ذکر قرآن میں ہوا کہ اس کے مالک کو اس سے داغ دیا جائے گا۔ رسولِ کریم صلی اللّٰہ علیہ و آلہ و سلم سے اصحاب نے عرض کیا کہ سونے چاندی کا تو یہ حال معلوم ہوا پھر کون سا مال بہتر ہے جس کو جمع کیا جائے۔ فرمایا ذکر کرنے والی زبان اور شکر کرنے والا دل اور نیک بی بی جو ایماندار کی اس کے ایمان پر مدد کرے یعنی پرہیزگار ہو کہ اس کی صحبت سے طاعت و عبادت کا شوق بڑھے(رواہ الترمذی)۔
مسئلہ : مال کا جمع کرنا مباح ہے مذموم نہیں جب کہ اس کے حقوق ادا کئے جائیں۔ حضرت عبدالرحمن بن عوف اور حضرت طلحہ وغیرہ اصحاب مالدار تھے اور جو اصحاب کہ جمعِ مال سے نفرت رکھتے تھے وہ ان پر اعتراض نہ کرتے تھے۔
(۳۵)  جس  دن تپایا جائے  گا جہنم کی آگ میں (ف ۷۸)  پھر اس سے  داغیں گے  ان کی پیشانیاں  اور کروٹیں اور پیٹھیں (ف ۷۹) یہ ہے   وہ جو تم نے  اپنے  لیے  جوڑ کر رکھا تھا اب چکھو مزا اس جوڑنے  کا۔
۷۸		اور شدّتِ حرارت سے سفید ہو جائے گا۔
۷۹		جسم کے تمام اطراف و جوانب اور کہا جائے گا۔
(۳۶)  بیشک مہینوں کی گنتی اللہ کے  نزدیک بارہ مہینے  ہے  (ف ۸۰) اللہ کی کتاب میں (ف ۸۱) جب سے  اس نے  آسمان اور زمین بنائے  ان میں سے  چار حرمت والے  ہیں (ف ۸۲) یہ سیدھا دین ہے، تو ان مہینوں میں (ف ۸۳) اپنی جان پر ظلم نہ کرو اور مشرکوں سے  ہر وقت لڑو جیسا وہ تم سے  ہر وقت لڑتے  ہیں،  اور جان لو کہ اللہ پرہیزگاروں کے  ساتھ ہے  (ف ۸۴)۔
۸۰		یہاں یہ بیان فرمایا گیا کہ احکامِ شرع کی بنا قمری مہینوں پر ہے جن کا حساب چاند سے ہے۔
۸۱		یہاں اللّٰہ کی کتاب سے یا لوحِ محفوظ مراد ہے یا قرآن یا وہ حکم جو اس نے اپنے بندوں پر لازم کیا۔
۸۲		تین متّصِل ذوالقعدہ و ذوالحِجّہ، محرّم اور ایک جدا رَجَب۔ عرب لوگ زمانۂ جاہلیت میں بھی ان مہینوں کی تعظیم کرتے تھے اور ان میں قتال حرام جانتے تھے۔ اسلام میں ان مہینوں کی حرمت و عظمت اور زیادہ کی گئی۔
۸۳		گناہ و نافرمانی سے۔
۸۴		ان کی نصرت و مدد فرمائے گا۔
(۳۷)  ان کا مہینے  پیچھے  ہٹانا نہیں مگر اور کفر میں بڑھنا (ف ۸۵)  اس سے  کافر بہکائے  جاتے  ہیں ایک برس اسے  حلال (ف ۸۶) ٹھہراتے  ہیں اور دوسرے  برس اسے  حرام مانتے  ہیں کہ اس گنتی کے  برابر ہو جائیں جو اللہ نے  حرام فرمائی (ف ۸۷) اور اللہ کے  حرام کیے  ہوئے  حلال کر لیں، ان کے  برے  کام ان کی آنکھوں  میں بھلے   لگتے  ہیں، اور اللہ  کافروں کو راہ نہیں دیتا۔
۸۵		نَسِی لغت میں وقت کے مؤخر کرنے کو کہتے ہیں اور یہاں شہرِ حرام کی حرمت کا دوسرے مہینے کی طرف ہٹا دینا مراد ہے۔ زمانۂ جاہلیت میں عرب اَشہُرِ حُرُم (یعنی ذوالقعدہ و ذی الحِجّہ، محرّم، رَجَب) کی حرمت و عظمت کے معتقِد تھے تو جب کبھی لڑائی کے زمانے میں یہ حرمت والے مہینے آ جاتے تو ان کو بہت شاق گزرتے اس لئے انہوں نے یہ کیا کہ ایک مہینے کی حرمت دوسرے کی طرف ہٹانے لگے، محرّم کی حرمت صَفَر کی طرف ہٹا کر محرّم میں جنگ جاری رکھتے اور بجائے اس کے صَفَر کو ماہِ حرام بنا لیتے اور جب اس سے بھی تحریم ہٹانے کی حاجت سمجھتے تو اس میں بھی جنگ حلال کر لیتے اور ربیع الاوّل کو ماہِ حرام قرار دیتے۔ اس طرح تحریم سال کے تمام مہینوں میں گھومتی اور ان کے اس طرزِ عمل سے ماہ ہائے حرام کی تخصیص ہی باقی نہ رہی، اس طرح حج کو مختلف مہینوں میں گھوماتے پھرتے تھے۔ سیدِ عالَم صلی اللّٰہ علیہ و آلہ و سلم نے حِجّۃُ الوَداع میں اعلان فرمایا کہ نَسِی کے مہینے گئے گزرے ہوئے اب مہینوں کے اوقات کی وضعِ الٰہی کے مطابق حفاظت کی جائے اور کوئی مہینہ اپنی جگہ سے نہ ہٹایا جائے اور اس آیت میں نَسِی کو ممنوع قرار دیا گیا اور کُفر پر کُفر کی زیادتی بتایا گیا کیونکہ اس میں ماہ ہائے حرام میں تحریمِ قتال کو حلال جاننا اور خدا کے حرام کئے ہوئے کو حلال کر لینا پایا جاتا ہے۔
۸۶		یعنی ماہِ حرام کو یا اس ہٹانے کو۔
۸۷		یعنی ماہِ حرام چار ہی رہیں اس کی تو پابندی کرتے ہیں اور ان کی تخصیص توڑ کر حکمِ الٰہی کی مخالفت، جو مہینہ حرام تھا اسے حلال کر لیا اس کی جگہ دوسرے کو حرام قرار دیا۔
(۳۸) اے  ایمان  والو! تمہیں کیا ہوا جب تم سے  کہا جائے  کہ خدا کی راہ میں کوچ کرو تو بوجھ کے  مارے  زمین پر  بیٹھ جاتے  ہو (ف ۸۸) کیا تم نے  دنیا کی زندگی آخرت کے  بدلے  پسند کر لی اور جیتی دنیا کا  اسباب آخرت کے  سامنے  نہیں مگر تھوڑا  (ف ۸۹)۔
۸۸		اور سفر سے گھبراتے ہو۔ شانِ نُزول : یہ آیت غزوۂ تبوک کی ترغیب میں نازِل ہوئی۔ تبوک ایک مقام ہے اطرافِ شام میں مدینۂ طیّبہ سے چودہ منزل فاصلہ پر۔ رجب ۹ ہجری؁ میں طائف سے واپسی کے بعد سیدِ عالَم صلی اللّٰہ علیہ و آلہ و سلم کو خبر پہنچی کہ عرب کے نصرانیوں کی تحریک سے ہر قل شاہِ روم نے رومیوں اور شامیوں کی فوج گِراں جمع کی ہے اور وہ مسلمانوں پر حملے کا ارادہ رکھتا ہے تو حضور صلی اللّٰہ علیہ و آلہ و سلم نے مسلمانوں کو جہاد کا حکم دیا۔ یہ زمانہ نہایت تنگی، قحط سالی اور شدتِ گرمی کا تھا یہاں تک کہ دو دو آدمی ایک ایک کھجور پر بسر کرتے تھے، سفر دور کا تھا، دشمن کثیر اور قوی تھے اس لئے بعض قبیلے بیٹھ رہے اور انہیں اس وقت جہاد میں جانا گِراں معلوم ہوا اور اس غزوہ میں بہت سے منافقین کا پردہ فاش اور حال ظاہر ہو گیا۔ حضرت عثمان غنی رضی اللّٰہ تعالیٰ عنہ نے اس غزوہ میں بڑی عالی ہمتی سے خرچ کیا دس ہزار مجاہدین کو سامان دیا اور دس ہزار دینار اس غزوہ پر خرچ کئے، نو سو اونٹ اور سو گھوڑے مع ساز و سامان کے اس کے علاوہ ہیں اور اصحاب نے بھی خوب خرچ کیا، ان میں سب سے پہلے حضرت ابوبکر صدیق ہیں جنہوں نے اپنا کُل مال حاضر کر دیا جس کی مقدار چار ہزار درہم تھی اور حضرت عمر رضی اللّٰہ عنہ نے اپنا نصف مال حاضر کیا اور سیدِ عالَم صلی اللّٰہ علیہ و آلہ و سلم تیس ہزار کا لشکر لے کر روانہ ہوئے۔ حضرت علی مرتضیٰ کو مدینہ طیّبہ میں چھوڑا۔ عبداللّٰہ بن اُبَی اور اس کے ہمراہی منافقین ثنیۃ الوداع تک چل کر رہ گئے جب لشکر اسلام تبوک میں اترا تو انہوں نے دیکھا کہ چشمے میں پانی بہت تھوڑا ہے، رسولِ کریم صلی اللّٰہ علیہ و آلہ و سلم نے اس کے پانی سے اس میں کلی فرمائی جس کی برکت سے پانی جوش میں آیا اور چشمہ بھر گیا، لشکر اور اس کے تمام جانور اچھی طرح سیراب ہوئے۔ حضرت نے کافی عرصہ یہاں قیام فرمایا۔ ہرقل اپنے دل میں آ پ کو سچا نبی جانتا تھا اس لئے اسے خوف ہوا اور اس نے آپ سے مقابلہ نہ کیا۔ حضرت نے اطراف میں لشکر بھیجے چنانچہ حضرت خالد کو چار سو زائد سواروں کے ساتھ اکیدر حاکمِ دومۃ الجندل کے مقابل بھیجا اور فرمایا کہ تم اس کو نیل گائے کے شکار میں پکڑ لو چنانچہ ایسا ہی ہوا جب وہ نیل گائے کے شکار کے لئے اپنے قلعے سے اتر ا اور حضرت خالد بن ولید رضی اللّٰہ عنہ اس کو گرفتار کر کے خدمت اقدس میں لائے۔ حضور صلی اللّٰہ علیہ و آلہ و سلم نے جزیہ مقرر فرما کر اس کو چھوڑ دیا۔ اسی طرح حاکمِ ایلہ پر اسلام پیش کیا اور جزیہ پر صلح فرمائی۔ واپسی کے وقت جب حضور صلی اللّٰہ علیہ و آلہ و سلم مدینہ کے قریب تشریف لائے تو جو لوگ جہاد میں ساتھ ہونے سے رہ گئے تھے وہ حاضر ہوئے حضور نے اصحاب سے فرمایا کہ ان میں سے کسی سے کلام نہ کریں اور اپنے پاس نہ بٹھائیں جب تک ہم اجازت نہ دیں تو مسلمانوں نے ان سے اعراض کیا یہاں تک کہ باپ اور بھائی کی طرف بھی التفات نہ کیا اسی باب میں یہ آیتیں نازِل ہوئیں۔
۸۹		کہ دنیا اور اس کی تمام متاع فانی ہے اور آخرت اور اس کی تمام نعمتیں باقی ہیں۔
۹۰		اے مسلمانو رسولِ کریم صلی اللّٰہ علیہ و آلہ و سلم کے حسبِ حکم اللّٰہ تعالیٰ۔
۹۱		جو تم سے بہتر اور فرمانبردار ہوں گے۔ مراد یہ ہے کہ اللّٰہ تعالیٰ اپنے نبی صلی اللّٰہ علیہ و آلہ و سلم کی نصرت اور ان کے دین کو عزت دینے کا خود کفیل ہے تو اگر تم اطاعتِ فرمانِ رسول میں جلدی کرو گے تو یہ سعادت تمہیں نصیب ہو گی اور اگر تم نے سُستی کی تو اللّٰہ تعالیٰ دوسروں کو اپنے نبی کے شرفِ خدمت سے سرفراز فرمائے گا۔
(۴۰)  اگر تم محبوب کی مدد نہ کرو تو بیشک اللہ نے  ان کی  مدد فرمائی جب کافروں کی شرارت سے  انہیں باہر تشریف لے  جانا ہوا  (ف ۹۲) صرف  دو جان سے  جب وہ دونوں (ف ۹۳) غار میں تھے  جب اپنے  یار سے  (ف ۹۴) فرماتے  تھے  غم نہ کھا بیشک  اللہ ہمارے  ساتھ ہے  تو اللہ نے  اس پر اپنا سکینہ اتارا  (ف ۹۵) اور ان فوجوں سے  اس کی مدد  کی جو تم نے  نہ دیکھیں  (ف ۹۶) اور کافروں کی بات نیچے  ڈا لی (ف ۹۷) اللہ ہی کا بول بالا ہے  اور اللہ غالب حکمت والا ہے۔
۹۲		یعنی وقتِ ہجرت مکّۂ مکرّمہ سے جب کہ کُفّار نے دارالندوہ میں حضور کے لئے قتل و قید وغیرہ کے بُرے بُرے مشورے کئے تھے۔
۹۳		سیدِ عالَم صلی اللّٰہ علیہ و آلہ و سلم اور حضرت ابوبکر صدیق رضی اللّٰہ عنہ۔
۹۴		یعنی سیدِ عالَم صلی اللّٰہ علیہ و آلہ و سلم حضرت ابوبکر رضی اللّٰہ عنہ سے۔ مسئلہ : حضرت ابوبکر صدیق رضی اللّٰہ عنہ کی صحابیت اس آیت سے ثابت ہے۔ حسن بن فضل نے فرمایا جو شخص حضرت صدیق اکبر کی صحابیت کا انکار کرے وہ نصِ قرآنی کا منکِر ہو کر کافِر ہوا۔
۹۵		اور قلب کو اطمینان عطا فرمایا۔
۹۶		ان سے مراد ملائکہ کی فوجیں ہیں جنہوں نے کُفّار کے رُخ پھیر دیئے اور وہ آپ کو دیکھ نہ سکے اور بدر و اَحزاب و حُنین میں بھی انہیں غیبی فوجوں سے مدد فرمائی۔
۹۷		دعوتِ کُفر و شرک کو پست فرمایا۔
(۴۱)  کوچ کرو ہلکی جان سے  چاہے  بھاری دل سے  (ف ۹۸) اور اللہ کی راہ میں لڑو اپنے  مال اور جان سے، یہ تمہارے  لیے  بہتر ہے  اگر جانو (ف ۹۹)۔
۹۸		یعنی خوشی سے یا گرانی سے۔ ایک قول یہ ہے کہ قوت کے ساتھ یا ضعف کے ساتھ اور بے سامانی سے یا سرو سامان سے۔
۹۹		کہ جہاد کا ثواب بیٹھ رہنے سے بہتر ہے تو مستعدی کے ساتھ تیار ہو اور کاہلی نہ کرو۔
(۴۲)  اگر کوئی قریب مال  یا متوسط سفر ہوتا (ف ۱۰۰) تو ضرور تمہارے  ساتھ جاتے  (ف ۱۰۱)  مگر ان پر تو  مشقت کا راستہ دور پڑ گیا، اور اب اللہ کی قسم کھائیں گے  (ف ۱۰۲) کہ ہم سے  بن پڑتا تو ضرور تمہارے  ساتھ چلتے  (ف ۱۰۳)  اپنی جانو کو ہلاک کرتے  ہیں (ف ۱۰۴) اور اللہ جانتا ہے  کہ وہ بیشک ضرور جھوٹے  ہیں۔
۱۰۰		اور دنیوی نفع کی امید ہوتی اور شدید محنت و مشقت کا اندیشہ نہ ہوتا۔
۱۰۱		شانِ نُزول : یہ آیت ان منافقین کی شان میں نازِل ہوئی جنہوں نے غزوۂ تبوک میں جانے سے تخلُّف کیا تھا۔
۱۰۲		یہ منافقین اور اس طرح معذرت کریں گے۔
۱۰۳		منافقین کی اس معذرت سے پہلے خبر دے دینا غیبی خبر اور دلائلِ نبوّت میں سے ہے چنانچہ جیسا فرمایا تھا ویسا ہی پیش آیا اور انہوں نے یہی معذرت کی اور جھوٹی قسمیں کھائیں۔
۱۰۴		جھوٹی قسم کھا کر۔ مسئلہ : اس آیت سے ثابت ہوا کہ جھوٹی قسمیں کھانا سبب ہلاکت ہے۔
(۴۳)  اللہ تمہیں معاف کرے  (ف ۱۰۵) تم نے  انہیں کیوں اِذن دے   دیا جب تک نہ کھلے  تھے  تم پر سچے  اور ظاہر نہ ہوئے  تھے  جھوٹے۔
(۴۴)  اور وہ جو اللہ اور قیامت پر ایمان رکھتے  ہیں تم سے  چھٹی نہ مانگیں گے  اس سے  کہ اپنے  مال اور جان سے  جہاد کریں، اور اللہ خوب جانتا ہے  پرہیز گاروں کو۔
۱۰۵		عَفَا اللّٰہُ عَنْکَ سے ابتدائے کلام و افتتاحِ خِطاب مخاطَب کی تعظیم و توقیر میں مبالَغہ کے لئے ہے اور زبانِ عرب میں یہ عُرفِ شائع ہے کہ مخاطَب کی تعظیم کے موقع پر ایسے کلمے استعمال کئے جاتے ہیں۔ قاضی عیاض رضی اللّٰہ عنہ نے شفا میں فرمایا جس کسی نے اس سوال کو عتاب قرار دیا اس نے غلطی کی کیونکہ غزوۂ تبوک میں حاضر نہ ہونے اور گھر رہ جانے کی اجازت مانگنے والوں کو اجازت دینا نہ دینا دونوں حضرت کے اختیار میں تھے اور آپ اس میں مختار تھے چنانچہ اللّٰہ تبارک و تعالیٰ نے فرمایا  فَاْذَنْ لِمَنْ شِئتَ مِنھُمْ آپ ان میں سے جسے چاہیں اجازت دیجئے تو  لِمَ اَذِنْتَ لَھُمْ  فرمانا عتاب کے لئے نہیں ہے بلکہ یہ اظہار ہے کہ اگر آپ انہیں اجازت نہ دیتے تو بھی وہ جہاد میں جانے والے نہ تھے اور عَفَا اللّٰہ ُ عَنْکَ  کے معنی یہ ہیں کہ اللّٰہ تعالیٰ تمہیں معاف کرے، گناہ سے تو تمہیں واسطہ ہی نہیں۔ اس میں سیدِ عالَم صلی اللّٰہ علیہ و آلہ و سلم کی کمال تکریم و توقیر اور تسکین و تسلی ہے کہ قلبِ مبارک پر  لِمَ اَذِنْتَ لَھُمْ  فرمانے سے کوئی بار نہ ہو۔
(۴۵)  تم سے  یہ چھٹی وہی مانگتے  ہیں جو اللہ اور قیامت پر ایمان نہیں رکھتے  (ف ۱۰۶) اور ان کے  دل  شک میں پڑے  ہیں تو وہ اپنے  شک میں ڈانواں ڈول ہیں (ف ۱۰۷)۔
۱۰۶		یعنی منافقین۔
۱۰۷		نہ اِدھر کے ہوئے نہ اُدھر کے ہوئے، نہ کُفّار کے ساتھ رہ سکے نہ مؤمنین کا ساتھ دے سکے۔
(۴۶)  انہیں نکلنا منظور ہوتا (ف ۱۰۸) تو اس کا سامان کرتے  مگر خدا ہی کو ان کا اٹھنا پسند ہوا تو ان میں کاہلی بھر دی اور (ف ۱۰۹)  فرمایا گیا کہ بیٹھ رہو بیٹھ رہنے  والے  کے  ساتھ (ف ۱۱۰)۔
۱۰۸		اور جہاد کا ارادہ رکھتے۔
۱۰۹		ان کے اجازت چاہنے پر۔
۱۱۰		بیٹھ رہنے والوں سے عورتیں، بچے، بیمار اور اپاہج لوگ مراد ہیں۔
(۴۷) اگر وہ تم میں نکلتے  تو ان سے  سوا نقصان کے  تمہیں کچھ  نہ بڑھتا  اور  تم میں فتنہ ڈالنے  کو تمہارے  بیچ  میں غرابیں دوڑاتے  (فساد ڈالتے )  (ف ۱۱۱) اور تم میں ان کے  جاسوس  موجود ہیں (ف ۱۱۲) اور اللہ خوب جانتا ہے  ظالموں کو۔
۱۱۱		اور جھوٹی جھوٹی باتیں بنا کر فساد انگیزیاں کرتے۔
۱۱۲		جو تمہاری باتیں ان تک پہنچائیں۔
(۴۸)  بیشک انہوں نے  پہلے  ہی فتنہ چا ہا تھا (ف ۱۱۳) اور اے  محبوب! تمہارے  لیے  تدبیریں الٹی  پلٹیں (ف ۱۱۴) یہاں تک کہ حق آیا (ف ۱۱۵) اور اللہ کا حکم ظاہر ہوا  (ف ۱۱۶) اور انہیں ناگوار تھا۔
۱۱۳		اور وہ آپ کے اصحاب کو دین سے روکنے کی کوشش کرتے جیسا کہ عبداللّٰہ بن اُبَی بن سلول منافق نے روزِ اُحد کیا کہ مسلمانوں کو اغواء کرنے کے لئے اپنی جماعت لے کر واپس ہوا۔
۱۱۴		اور انہوں نے تمہارا کام بگاڑنے اور دین میں فساد ڈالنے کے لئے بہت مَکر و حیلے کئے۔
۱۱۵		یعنی اللّٰہ تعالیٰ کی طرف سے تائید و نصرت۔
۱۱۶		اور اس کا دین غالب ہوا۔
(۴۹)  اور ان میں کوئی تم سے  یوں عرض کرتا ہے  کہ مجھے  رخصت دیجیے  اور فتنہ میں نہ ڈا لیے  (ف ۱۱۷) سن لو وہ فتنہ ہی میں پڑے  (ف ۱۱۸) اور بیشک جہنم گھیرے  ہوئے  ہے  کافروں کو۔
۱۱۷		شانِ نُزول : یہ آیت جد بن قیس منافق کے حق میں نازِل ہوئی جب نبیِ کریم صلی اللّٰہ علیہ و آلہ و سلم نے غزوۂ تبوک کے لئے تیاری فرمائی تو جد بن قیس نے کہا یا رسولَ اللّٰہ میری قوم جانتی ہے کہ میں عورتوں کا بڑا شیدائی ہوں مجھے اندیشہ ہے کہ میں رومی عورتوں کو دیکھوں گا تو مجھ سے صبر نہ ہو سکے گا اس لئے آپ مجھے یہیں ٹھہر جانے کی اجازت دیجئے اور ان عورتوں کے فتنہ میں نہ ڈالئے، میں آپ کی اپنے مال سے مدد کروں گا۔ حضرت ابنِ عباس رضی اللّٰہ عنہما فرماتے ہیں کہ یہ اس کا حیلہ تھا اور اس میں سوائے نِفاق کے اور کوئی علّت نہ تھی، رسولِ کریم صلی اللّٰہ علیہ و آلہ و سلم نے اس کی طرف سے مُنہ پھیر لیا اور اسے اجازت دے دی۔ اس کے حق میں یہ آیت نازِل ہوئی۔
۱۱۸		کیونکہ جہاد سے رک رہنا اور رسولِ کریم صلی اللّٰہ علیہ و آلہ و سلم کے حکم کی مخالفت کرنا بہت بڑا فتنہ ہے۔
(۵۰) اگر تمہیں بھلائی پہنچے  (ف ۱۱۹) تو انہیں برا لگے  اور اگر تمہیں کوئی مصیبت پہنچے  (ف ۱۲۰) تو کہیں (ف ۱۲۱) ہم نے  اپنا کام  پہلے  ہی ٹھیک کر لیا تھا اور خوشیاں مناتے  پھر جائیں۔
۱۱۹		اور تم دشمن پر فتح یاب ہو اور غنیمت تمہارے ہاتھ آئے۔
۱۲۰		اور کسی طرح کی شدّت پیش آئے۔
۱۲۱		منافقین کہ چالاکی سے جہاد میں نہ جا کر۔
(۵۱)  تم فرماؤ ہمیں نہ پہنچے  گا مگر جو اللہ نے  ہمارے  لیے  لکھ دیا  وہ ہمارا مولیٰ ہے  اور مسلمانوں کو اللہ ہی پر بھروسہ چاہیے۔
(۵۲)  تم فرماؤ تم  ہم پر کس چیز کا انتظار کرتے  ہو مگر  دو خوبیوں میں سے  ایک کا (ف ۱۲۲) اور ہم تم پر اس انتظار میں ہیں کہ اللہ تم پر عذاب  ڈالے  اپنے  پاس سے  (ف ۱۲۳) یا ہمارے  ہاتھوں (ف ۱۲۴) تو اب راہ دیکھو ہم بھی تمہارے  ساتھ راہ دیکھ رہے  ہیں (ف ۱۲۵)۔
۱۲۲		یا تو فتح و غنیمت ملے گی یا شہادت و مغفرت کیونکہ مسلمان جب جہاد میں جاتا ہے تو وہ اگر غالب ہو جب تو فتح و غنیمت اور اجرِ عظیم پاتا ہے اور اگر راہِ خدا میں مارا جائے تو اس کو شہادت حاصل ہوتی ہے جو اس کی اعلیٰ مراد ہے۔
۱۲۳		اور تمہیں عاد و ثمود وغیرہ کی طرح ہلاک کرے۔
۱۲۴		تم کو قتل و اسیری کے عذاب میں گرفتار کرے۔
۱۲۵		کہ تمہارا کیا انجام ہوتا ہے۔
(۵۳)  تم فرماؤ کہ دل سے  خرچ کرو یا ناگواری سے  تم سے  ہر گز قبول نہ ہو گا (ف ۱۲۶) بیشک تم بے  حکم لوگ ہو۔
۱۲۶		شانِ نُزول : یہ آیت جد بن قیس منافق کے جواب میں نازِل ہوئی جس نے جہاد میں نہ جانے کی اجازت طلب کرنے کے ساتھ یہ کہا تھا کہ میں اپنے مال سے مدد کروں گا۔ اس پر حضرت حق تبارَک تعالیٰ نے اپنے حبیب سیدِ عالَم صلی اللّٰہ علیہ و آلہ و سلم سے فرمایا کہ تم خوشی سے دو یا ناخوشی سے تمہارا مال قبول نہ کیا جائے گا یعنی رسولِ کریم صلی اللّٰہ علیہ و آلہ و سلم اس کو نہ لیں گے کیونکہ یہ دینا اللّٰہ کے لئے نہیں ہے۔
(۵۴)  اور وہ جو خرچ کرتے  ہیں اس کا قبول ہونا بند نہ ہوا مگر اسی لیے  کہ وہ اللہ اور رسول سے  منکر ہوئے  اور نماز کو نہیں آتے  مگر جی ہارے  اور خرچ نہیں کرتے  مگر ناگواری سے  (ف ۱۲۷)۔
۱۲۷		کیونکہ انہیں رضائے الٰہی مقصود نہیں۔
(۵۵)  تو تمہیں ان کے  مال اور ان کی اولاد کا تعجب نہ آئے، اللہ ہی چاہتا ہے  کہ دنیا کی زندگی میں ان چیزوں سے   ان پر وبال ڈالے  اور اگر کفر ہی پر ان کا دم نکل جائے  (ف ۱۲۸)۔
۱۲۸		تو وہ مال ان کے حق میں سببِ راحت نہ ہوا بلکہ وبال ہوا۔
(۵۶)  اور اللہ کی قسمیں کھاتے  ہیں (ف ۱۲۹) کہ وہ تم میں سے  ہیں (ف ۱۳۰) اور تم میں سے  ہیں نہیں  (ف ۱۳۱)  ہاں وہ لوگ ڈرتے  ہیں (ف ۱۳۲)۔
۱۲۹		منافقین اس پر۔
۱۳۰		یعنی تمہارے دین و ملّت پر ہیں، مسلمان ہیں۔
۱۳۱		تمہیں دھوکا دیتے اور جھوٹ بولتے ہیں۔
۱۳۲		کہ اگر ان کا نِفاق ظاہر ہو جائے تو مسلمان ان کے ساتھ وہی معاملہ کریں گے جو مشرکین کے ساتھ کرتے ہیں اس لئے وہ براہِ تَقیّہ اپنے آپ کو مسلمان ظاہر کرتے ہیں۔
(۵۷)  اگر پائیں کوئی پناہ  یا غار یا سما جانے  کی جگہ تو رسیاں تڑاتے  ادھر  پھر جائیں گے  (ف ۱۳۳)۔
۱۳۳		کیونکہ انہیں رسولُ اللّٰہ صلی اللّٰہ علیہ و آلہ و سلم اور مسلمانوں سے انتہا درجے کا بُغض ہے۔
(۵۸) اور ان میں کوئی  وہ ہے  کہ صدقے  بانٹنے  میں تم پر طعن کرتا ہے  (ف ۱۳۴)  تو اگر ان (ف ۱۳۵) میں سے  کچھ ملے  تو راضی ہو جائیں اور نہ ملے  تو جبھی وہ ناراض ہیں۔
۱۳۴		شانِ نُزول : یہ آیت ذُوالخُوَیْصَرَہْ تمیمی کے حق میں نازِل ہوئی، اس شخص کا نام حُرْقُوْص بن زُہَیْر ہے اور یہی خوارِج کی اصل و بنیاد ہے۔ بخاری و مسلم کی حدیث میں ہے کہ رسولِ کریم صلی اللّٰہ علیہ و آلہ و سلم مالِ غنیمت تقسیم فرما رہے تھے تو ذُوالخُوَیْصَرَہ نے کہا یا رسولَ اللّٰہ عدل کیجئے ! حضور نے فرمایا تجھے خرابی ہو میں نہ عدل کروں گا تو عدل کون کریگا۔ حضرت عمر رضی اللّٰہ عنہ نے عرض کیا مجھے اجازت دیجئے کہ اس منافق کی گردن مار دوں، حضور نے فرمایا کہ اسے چھوڑ دو اس کے اور بھی ہمراہی ہیں کہ تم ان کی نمازوں کے سامنے اپنی نمازوں کو اور ان کے روزوں کے سامنے اپنے روزوں کو حقیر دیکھو گے، وہ قرآن پڑھیں گے اور ان کے گلوں سے نہ اترے گا، وہ دین سے ایسے نکل جائیں گے جیسے تیر شکار سے۔
۱۳۵		صدقات۔
(۵۹)  اور کیا اچھا ہوتا اگر وہ اس پر راضی ہوتے  جو اللہ و رسول نے  ان کو دیا اور کہتے   ہمیں اللہ کافی ہے  اب دیتا ہے  ہمیں اللہ اپنے  فضل سے  اور اللہ کا رسول، ہمیں اللہ ہی کی طرف رغبت ہے  (ف ۱۳۶)۔
۱۳۶		کہ ہم پر اپنا فضل وسیع کرے اور ہمیں خَلق کے اموال سے غنی اور بے نیاز کر دے۔
(۶۰) زکوٰۃ  تو انہیں لوگوں کے  لیے  ہے  (۱۳۷)  محتاج اور نرے  نادار اور جو اسے  تحصیل کر کے  لائیں اور جن کے  دلوں کو اسلام سے  الفت  دی جائے   اور گردنیں چھڑانے  میں اور قرضداروں کو اور اللہ کی راہ میں اور مسافر کو، یہ ٹھہرایا ہوا ہے  اللہ کا، اور اللہ علم و حکمت والا ہے۔
۱۳۷		جب منافقین نے تقسیمِ صدقات میں سیدِ عالَم صلی اللّٰہ علیہ و آلہ و سلم پر طعن کیا تو اللّٰہ عزوجل نے اس آیت میں بیان فرما دیا کہ صدقات کے مستحق صرف یہی آٹھ قسم کے لوگ ہیں۔ انہیں پر صدقات صَرف کئے جائیں گے، ان کے سوا اور کوئی مستحق نہیں اور رسولِ کریم صلی اللّٰہ علیہ و آلہ و سلم کو اموالِ صدقہ سے کوئی واسطہ ہی نہیں، آپ پر اور آپ کی اولاد پر صدقات حرام ہیں تو طعن کرنے والوں کو اعتراض کا کیا موقع۔ صدقہ سے اس آیت میں زکوٰۃ مراد ہے۔ مسئلہ : زکوٰۃ کے مستحق آٹھ قسم کے لوگ قرار دیئے گئے ہیں۔ ان میں سے مولَّفۃُ القلوب باِجماعِ صحابہ ساقط ہو گئے کیونکہ جب اللّٰہ تبارَک و تعالیٰ نے اسلام کو غلبہ دیا تو اب اس کی حاجت نہ رہی۔ یہ اجماع زمانۂ صدیق میں منعقد ہوا۔ مسئلہ : فقیر وہ ہے جس کے پاس ادنیٰ چیز ہو اور جب تک اس کے پاس ایک وقت کے لئے کچھ ہو اس کو سوال حلال نہیں۔ مسکین وہ ہے جس کے پاس کچھ نہ ہو وہ سوال کر سکتا ہے۔ عاملین وہ لوگ ہیں جن کو امام نے صدقے تحصیل کرنے پر مقرر کیا ہو، انہیں امام اتنا دے جو ان کے اور ان کے متعلقین کے لئے کافی ہو۔ مسئلہ : اگر عامل غنی ہو تو بھی اس کو لینا جائز ہے۔ مسئلہ : عامل سید یا ہاشمی ہو تو وہ زکوٰۃ میں سے نہ لے۔ گردنیں چھوڑا نے سے مراد یہ ہے کہ جن غلاموں کو ان کے مالکوں نے مکاتَب کر دیا ہو اور ایک مقدار مال کی مقرر کر دی ہو کہ اس قدر وہ ادا کر دیں تو آزاد ہیں، وہ بھی مستحق ہیں، ان کو آزاد کرانے کے لئے مالِ زکوٰۃ دیا جائے۔ قرضدار جو بغیر کسی گناہ کے مبتلائے قرض ہوئے ہوں اور اتنا مال نہ رکھتے ہوں جس سے قرض ادا کریں انہیں ادائے قرض میں مالِ زکوٰۃ سے مدد دی جائے۔ اللّٰہ کی راہ میں خرچ کرنے سے بے سامان مجاہدین اور نادار حاجیوں پر صَرف کرنا مراد ہے۔ ابنِ سبیل سے وہ مسافر مراد ہیں جس کے پاس مال نہ ہو۔ مسئلہ : زکوٰۃ دینے والے کو یہ بھی جائز ہے کہ وہ ان تمام اقسام کے لوگوں کو زکوٰۃ دے اور یہ بھی جائز ہے کہ ان میں سے کسی ایک ہی قسم کو دے۔ مسئلہ : زکوٰۃ انہیں لوگوں کے ساتھ خاص کی گئی تو ان کے علاوہ اور دوسرے مصرف میں خرچ نہ کی جائے گی، نہ مسجد کی تعمیر میں، نہ مردے کے کفن میں، نہ اس کے قرض کی ا دا میں۔ مسئلہ : زکوٰۃ بنی ہاشم اور غنی اور ان کے غلاموں کو نہ دی جائے اور نہ آدمی اپنی بی بی اور اولاد اور غلاموں کو دے۔ (تفسیر احمدی و مدارک)۔
(۶۱)  اور ان میں کوئی  وہ ہیں کہ ان غیب کی خبریں دینے  والے  کو ستاتے  ہیں (ف ۱۳۸) اور کہتے  ہیں وہ تو کان ہیں، تم فرماؤ تمہارے  بھلے  کے  لیے   کان ہیں  اللہ پر ایمان لاتے  ہیں اور مسلمانوں کی بات پر یقین کرتے  ہیں (ف ۱۳۹) اور جو تم میں مسلمان ہیں ان کے  واسطے  رحمت ہیں، اور جو رسول اللہ کو ایذا دیتے  ہیں ان کے  لیے  دردناک عذاب ہے۔
۱۳۸		یعنی سیدِ عالَم صلی اللّٰہ علیہ و آلہ و سلم کو۔ شانِ نُزول : منافقین اپنے جلسوں میں سیدِ عالَم صلی اللّٰہ علیہ و آلہ و سلم کی شان میں ناشائستہ باتیں بکا کرتے تھے۔ ان میں سے بعضوں نے کہا کہ اگر حضور صلی اللّٰہ علیہ و آلہ و سلم کو خبر ہو گئی تو ہمارے حق میں اچھا نہ ہو گا۔ جلاس بن سوید منافق نے کہا ہم جو چاہیں کہیں حضور کے سامنے مُکَر جائیں گے اور قسم کھا لیں گے وہ تو کان ہیں ان سے جو کہہ دیا جائے سن کر مان لیتے ہیں۔ اس پر اللّٰہ تعالیٰ نے یہ آیت نازِل فرمائی اور یہ فرمایا کہ اگر وہ سننے والے بھی ہیں تو خیر اور صلاح کے سننے اور ماننے والے ہیں شر اور فساد کے نہیں۔
۱۳۹		نہ منافقوں کی بات پر۔
(۶۲)  تمہارے  سامنے  اللہ کی قسم کھاتے  ہیں (ف ۱۴۰) کہ تمہیں راضی کر لیں (ف ۱۴۱) اور اللہ و رسول کا حق زائد تھا کہ اسے  راضی  کرتے  اگر ایمان رکھتے  تھے۔
۱۴۰		منافقین اس لئے۔
۱۴۱		شانِ نُزول : منافقین اپنی مجلسوں میں سیدِ عالَم صلی اللّٰہ علیہ و آلہ و سلم پر طعن کیا کرتے تھے اور مسلمانوں کے پاس آ کر اس سے مُکر جاتے تھے اور قسمیں کھا کھا کر اپنی بریّت ثابت کرتے تھے۔ اس پر یہ آیت نازِل ہوئی اور فرمایا گیا کہ مسلمانوں کو راضی کرنے کے لئے قسمیں کھانے سے زیادہ اہم اللّٰہ اور اس کے رسول کو راضی کرنا تھا اگر ایمان رکھتے تھے تو ایسی حرکتیں کیوں کیں جو خدا اور رسول کی ناراضی کا سبب ہوں۔
(۶۳)  کیا انہیں خبر نہیں کہ جو خلاف کرے   اللہ اور اس کے  رسول کا  تو اس کے  لیے  جہنم کی آ  گ ہے  کہ ہمیشہ اس میں رہے  گا، یہی  بڑی رسوائی ہے۔
(۶۴)  منافق ڈرتے  ہیں کہ ان (ف ۱۴۲) پر کوئی سورۃ  ایسی اترے  جو ان (ف ۱۴۳)  کے  دلوں کی چھپی (ف ۱۴۴)  جتا دے  تم فرماؤ ہنسے  جاؤ اللہ کو ضرور ظاہر کرنا ہے  جس کا تمہیں ڈر ہے۔
۱۴۲		مسلمانوں۔
۱۴۳		منافقوں۔
۱۴۴		دلوں کی چھپی چیز ان کا نفاق ہے اور وہ بُغض و عداوت جو وہ مسلمانوں کے ساتھ رکھتے تھے اور اس کو چھپایا کرتے تھے۔ سیدِ عالَم صلی اللّٰہ علیہ و آلہ و سلم کے معجزات دیکھنے اور آپ کی غیبی خبریں سننے اور ان کو واقع کے مطابق پانے کے بعد منافقوں کو اندیشہ ہو گیا کہ کہیں اللّٰہ تعالیٰ کوئی ایسی سور ت نازِل نہ فرمائے جس سے ان کے اسرار ظاہر کر دیئے جائیں اور ان کی رسوائی ہو۔ اس آیت میں اسی کا بیان ہے۔
(۶۵) اور اے  محبوب اگر تم ان سے  پوچھو تو کہیں گے  کہ ہم تو یونہی ہنسی کھیل میں تھے  (ف ۱۴۵) تم فرماؤ کیا اللہ اور اس کی آیتوں اور اس کے  رسول سے  ہنستے  ہو۔
۱۴۵		شانِ نُزول : غزوۂ تبوک میں جاتے ہوئے منافقین کے تین نفروں میں سے دو رسولِ کریم صلی اللّٰہ علیہ و آلہ و سلم کی نسبت تمسخُراً کہتے تھے کہ ان کا خیال ہے کہ یہ روم پر غالب آ جائیں گے، کتنا بعید خیال ہے اور ایک نفر بولتا تو نہ تھا مگر ان باتوں کو سن کر ہنستا تھا۔ حضور نے ان کو طلب فرما کر ارشاد فرمایا کہ تم ایسا ایسا کہہ رہے تھے انہوں نے کہا ہم راستہ کاٹنے کے لئے ہنسی کھیل کے طور پر دل لگی کی باتیں کر رہے تھے۔ اس پر یہ آیتِ کریمہ نازِل ہوئی اور ان کا یہ عذر و حیلہ قبول نہ کیا گیا اور ان کے لئے یہ فرمایا گیا جو آگے ارشاد ہوتا ہے۔
(۶۶)  بہانے  نہ بنا ؤ تم کافر ہو چکے  مسلمان ہو کر (ف ۱۴۶) اگر ہم تم میں سے  کسی کو معاف کریں (ف ۱۴۵)تو اوروں کو عذاب دیں گے  اس لیے  کہ وہ مجرم تھے  (ف ۱۴۸)۔
۱۴۶		مسئلہ : اس آیت سے ثابت ہوا کہ رسولِ کریم صلی اللّٰہ علیہ و آلہ و سلم کی شان میں گستاخی کُفر ہے جس طرح بھی ہو اس میں عذر قبول نہیں۔
۱۴۷		اس کے تائب ہونے اور بہ اخلاص ایمان لانے سے۔ محمد بن اسحٰق کا قول ہے کہ اس سے وہی شخص مراد ہے جو ہنستا تھا مگر اس نے اپنی زبان سے کوئی کلمۂ گستاخی نہ کہا تھا۔ جب یہ آیت نازِل ہوئی تو وہ تائب ہوا اور اخلاص کے ساتھ ایمان لایا اور اس نے دعا کی کہ یاربّ مجھے اپنی راہ میں مقتول کر کے ایسی موت دے کہ کوئی یہ کہنے والا نہ ہو کہ میں نے غسل دیا، میں نے کفن دیا، میں نے دفن کیا چنانچہ ایسا ہی ہوا کہ وہ جنگِ یمامہ میں شہید ہوئے اور ان کا پتہ ہی نہ چلا ان کا نام یحییٰ بن حمیر اشجعی تھا اور چونکہ انہوں نے حضور صلی اللّٰہ علیہ و آلہ و سلم کی بد گوئی سے زبان روکی تھی اس لئے انہیں توبہ و ایمان کی توفیق ملی۔
۱۴۸		اور اپنے جرم پر قائم رہے اور تائب نہ ہوئے۔
(۶۷)  منافق مرد اور منافق عورتیں ایک تھیلی کے  چٹے  بٹے  ہیں (ف ۱۴۹) برائی کا حکم  دیں (ف ۱۵۰) اور بھلائی سے  منع کریں (ف ۱۵۱) اور اپنی مٹھی بند رکھیں (ف ۱۵۲) وہ اللہ کو چھوڑ بیٹھے  (ف ۱۵۳) تو اللہ نے  انہیں چھوڑ دیا (ف ۱۵۴) بیشک منافق وہی پکے  بے  حکم ہیں۔
۱۴۹		وہ سب نفاق اور اعمالِ خبیثہ میں یکساں ہیں ان کا حال یہ ہے کہ۔
۱۵۰		یعنی کُفر و معصیت اور رسول صلی اللّٰہ علیہ و آلہ و سلم کی تکذیب کا۔ (خازن)۔
۱۵۱		یعنی ایمان و طاعت و تصدیقِ رسول سے۔
۱۵۲		راہِ خدا میں خرچ کرنے سے۔
۱۵۳		اور انہوں نے اس کی اطاعت و رضا طلبی نہ کی۔
۱۵۴		اور ثواب و فضل سے محروم کر دیا۔
(۶۸)  اللہ نے  منافق  مردوں اور منافق  عورتوں اور کافروں کو جہنم کی آگ کا وعدہ دیا ہے  جس میں ہمیشہ رہیں گے، وہ انہیں بس ہے  اور اللہ کی ان پر لعنت ہے  اور ان کے  لیے  قائم رہنے  والا عذاب ہے۔
(۶۹)  جیسے   وہ جو تم سے  پہلے  تھے  تم  سے  زور میں بڑھ کر تھے   اور ان کے  مال اور اولاد  سے  زیادہ،  تو وہ اپنا حصہ (ف ۱۵۵) برت گئے  تو تم نے  اپنا حصہ برتا جیسے  اگلے  اپنا حصہ برت گئے  اور تم بیہودگی میں پڑے  جیسے  وہ پڑے  تھے  (ف ۱۵۶) ان کے  عمل اکارت گئے  دنیا اور آخرت میں اور وہی لوگ گھاٹے  میں ہیں (ف ۱۵۷)۔
۱۵۵		لذّات و شہواتِ دنیوی کا۔
۱۵۶		اور تم نے اِتّباعِ باطل اور تکذیبِ خدا و رسول اور مؤمنین کے ساتھ استہزاء کرنے میں ان کی راہ اختیار کی۔
۱۵۷		انہیں کُفّار کی طرح اے منافقین تم ٹوٹے میں ہو اور تمہارے عملِ باطل ہیں۔
(۷۰)  کیا انہیں (ف ۱۵۸)  اپنے  سے  اگلوں کی خبر نہ آئی  (ف ۱۵۹) نوح کی قوم (ف ۱۶۰) اور عاد (ف ۱۶۱) اور ثمود (ف ۱۶۲) اور  ابراہیم کی قوم (ف ۱۶۳) اور مدین والے  (ف ۱۶۴) اور وہ بستیاں کہ الٹ دی گئیں (ف ۱۶۵) ان کے  رسول روشن دلیلیں ان کے  پاس  لائے  تھے  (ف ۱۶۶) تو اللہ کی شان نہ تھی کہ ان پر ظلم کرتا (ف ۱۶۷) بلکہ وہ خود ہی اپنی جانوں پر ظالم تھے  (ف ۱۶۸)۔
۱۵۸		یعنی منافقوں کو۔
۱۵۹		گزری ہوئی اُمّتوں کا حال معلوم نہ ہوا کہ ہم نے انہیں اپنے حکم کی مخالفت اور اپنے رسولوں کی نافرمانی کرنے پر کس طرح ہلاک کیا۔
۱۶۰		جو طوفان سے ہلاک کی گئی۔
۱۶۱		جو ہوا سے ہلاک کئے گئے۔
۱۶۲		جو زلزلہ سے ہلاک کئے گئے۔
۱۶۳		جو سلبِ نعمت سے ہلاک کی گئی اور نمرود مچھر سے ہلاک کیا گیا۔
۱۶۴		یعنی حضرت شُعیب علیہ السلام کی قوم جو روزِ ابر کے عذاب سے ہلاک کی گئی۔
۱۶۵		اور زیر و زبر کر ڈالی گئیں۔ وہ قومِ لوط کی بستیاں تھیں۔ اللّٰہ تعالیٰ نے ان چھ کا ذکر فرمایا اس لئے کہ بلادِ شام و عراق و یمن جو سر زمینِ عرب کے بالکل قریب ہیں ان میں ان ہلاک شدہ قوموں کے نشان باقی ہیں اور عرب لوگ ان مقامات پر اکثر گزرتے رہتے ہیں۔
۱۶۶		ان لوگوں نے بجائے تصدیق کرنے کے اپنے رسولوں کی تکذیب کی جیسا کہ اے منافقین کُفّار تم کر رہے ہو، ڈرو کہ انہیں کی طرح مبتلائے عذاب نہ کئے جاؤ۔
۱۶۷		کیونکہ وہ حکیم ہے بغیر جرم کے سزا نہیں فرماتا۔
۱۶۸		کہ کُفر اور تکذیبِ انبیاء کر کے عذاب کے مستحق بنے۔
(۷۱)  اور مسلمان مرد اور مسلمان عورتیں ایک دوسرے  کے  رفیق ہیں (ف ۱۶۹) بھلائی کا حکم دیں (ف ۱۷۰) اور برائی سے  منع کریں اور نماز قائم رکھیں اور زکوٰۃ دیں اور اللہ و رسول کا حکم مانیں، یہ ہیں جن پر عنقریب اللہ رحم کرے  گا، بیشک اللہ غالب  حکمت والا ہے۔
۱۶۹		اور باہم دینی مَحبت و موالات رکھتے ہیں اور ایک دوسرے کے معین و مددگار ہیں۔
۱۷۰		یعنی اللّٰہ اور رسول پر ایمان لانے اور شریعت کا اِتّباع کرنے کا۔
(۷۲) اللہ نے  مسلمان مردوں اور مسلمان عورتوں کو باغوں کا وعدہ دیا ہے  جن کے  نیچے  نہریں رواں ان میں ہمیشہ رہیں گے  اور پاکیزہ مکانوں کا (ف ۱۷۱) بسنے  کے  باغوں میں، اور اللہ کی رضا سب سے  بڑی (ف ۱۷۲) یہی ہے  بڑی مراد پانی۔
۱۷۱		حسن رضی اللّٰہ تعالیٰ عنہ سے مروی ہے کہ جنّت میں موتی اور یاقوتِ سرخ اور زَبَرجَد کے محل مؤمنین کو عطا ہوں گے۔
۱۷۲		اور تمام نعمتوں سے اعلیٰ اور عاشقانِ الٰہی کی سب سے بڑی تمنا  رَزَقَنَا اللّٰہُ تعالیٰ بِجَاہٖ حَبِیْبِہٖ صلی اللّٰہ تعالیٰ علیہ و سلم ۔
(۷۳)  اے  غیب کی خبریں دینے  والے  (نبی) جہاد فرماؤ کافروں اور منافقوں پر (ف ۱۷۳) اور ان پر سختی کرو، اور ان کا ٹھکانا  دوزخ ہے، اور کیا ہی بری جگہ پلٹنے  کی۔
۱۷۳		کافِروں پر تو تلوار اور حرب سے اور منافقوں پر اقامتِ حُجّت سے۔
(۷۴)  اللہ کی قسم کھاتے  ہیں کہ انہوں نے  نہ کہا (ف ۱۷۴)  اور بیشک ضرور انہوں نے  کفر کی بات کہی اور اسلام میں آ کر کافر ہو گئے   اور وہ چاہا تھا جو انہیں نہ ملا (ف ۱۷۵) اور انہیں کیا برا لگا یہی نہ کہ اللہ و رسول نے  انہیں اپنے  فضل سے  غنی کر دیا (ف ۱۷۶) تو اگر وہ توبہ کریں تو ان کا بھلا ہے، اور اگر منہ پھیریں  (ف ۱۷۷) تو اللہ انہیں سخت عذاب کرے  گا دنیا اور آخرت میں، اور زمین میں کوئی نہ ان کا  حمایتی ہو گا اور نہ مددگار (ف ۱۷۸)۔
۱۷۴		شانِ نُزول : امام بغوی نے کلبی سے نقل کیا کہ یہ آیت جلاس بن سوید کے حق میں نازِل ہوئی۔ واقعہ یہ تھا کہ ایک روز سیدِ عالَم صلی اللّٰہ علیہ و آلہ و سلم نے تبوک میں خُطبہ فرمایا اس میں منافقین کا ذکر کیا اور ان کی بدحالی و بد مآ ۤلی کا ذکر فرمایا یہ سن کر جلاس نے کہا کہ اگر محمّد (صلی اللّٰہ علیہ و آلہ و سلم) سچے ہیں تو ہم لوگ گدہوں سے بد تر جب حضور صلی اللّٰہ علیہ و آلہ و سلم مدینہ واپس تشریف لائے تو عامر بن قیس نے حضور صلی اللّٰہ علیہ و آلہ و سلم سے جلاس کا مقولہ بیان کیا، جلاس نے انکار کیا اور کہا کہ یا رسولَ اللّٰہ عامر نے مجھ پر جھوٹ بولا۔ حضور صلی اللّٰہ علیہ و آلہ و سلم نے دونوں کو حکم فرمایا کہ منبر کے پاس قسم کھائیں، جلاس نے بعد عصر منبر کے پاس کھڑے ہو کر اللّٰہ کی قسم کھائی کہ یہ بات اس نے نہیں کہی اور عامر نے اس پر جھوٹ بولا پھر عامر نے کھڑے ہو کر قسم کھائی کہ بے شک یہ مقولہ جلاس نے کہا اور میں نے اس پر جھوٹ نہیں بولا پھر عامر نے ہاتھ اٹھا کر اللّٰہ کے حضور میں دعا کی یاربّ اپنے نبی پر سچے کی تصدیق نازِل فرما۔ ان دونوں کے جدا ہونے سے پہلے ہی حضرت جبریل یہ آیت لے کر نازِل ہوئے آیت میں فَاِنْ یَّتُوْبُوْا بِکُ خَیْراً لَّھُمْ  سن کر جلاس کھڑے ہو گئے اور عرض کیا یا رسولَ اللّٰہ سنئے اللّٰہ نے مجھے توبہ کا موقع دیا، عامر بن قیس نے جو کچھ کہا سچ کہا، میں نے وہ کلمہ کہا تھا اور اب میں توبہ و استغفار کرتا ہوں حضور نے ان کی توبہ قبول فرمائی اور وہ توبہ پر ثابت رہے۔
۱۷۵		مجاہد نے کہا کہ جلاس نے افشائے راز کے اندیشہ سے عامر کے قتل کا ارادہ کیا تھا اس کی نسبت اللّٰہ تعالیٰ فرماتا ہے کہ وہ پورا نہ ہوا۔
۱۷۶		ایسی حالت میں ان پر شکر واجب تھا نہ کہ نا سپاسی۔
۱۷۷		توبہ و ایمان سے اور کُفر و نفاق پر مُصِر رہیں۔
۱۷۸		کہ انہیں عذابِ الٰہی سے بچا سکے۔
۱۷۹		شانِ نُزول : ثعلبہ بن حاطب نے سیدِ عالَم صلی اللّٰہ علیہ و آلہ و سلم سے درخواست کی اس کے لئے مالدار ہونے کی دعا فرمائیں، حضور صلی اللّٰہ علیہ و آلہ و سلم نے فرمایا اے ثعلبہ تھوڑا مال جس کا تو شکر ادا کرے اس بہت سے بہتر ہے جس کا شکر ادا نہ کر سکے، دوبارہ پھر ثعلبہ نے حاضر ہو کر یہی درخواست کی اور کہا اسی کی قسم جس نے آپ کو سچا نبی بنا کر بھیجا کہ اگر وہ مجھے مال دے گا تو میں ہر حق والے کا حق ادا کروں گا۔ حضور نے دعا فرمائی اللّٰہ تعالیٰ نے اس کی بکریوں میں برکت فرمائی اور اتنی بڑھیں کہ مدینہ میں ان کی گنجائش نہ ہوئی تو ثعلبہ ان کو لے کر جنگل میں چلا گیا اور جمعہ و جماعت کی حاضری سے بھی محروم ہو گیا۔ حضور نے اس کا حال دریافت فرمایا تو صحابہ نے عرض کیا کہ اس کا مال بہت کثیر ہو گیا ہے اور اب جنگل میں بھی اس کے مال کی گنجائش نہ رہی۔ حضور نے فرمایا کہ ثعلبہ پر افسوس پھر جب حضور اقدس صلی اللّٰہ علیہ و آلہ و سلم نے زکوٰۃ کے تحصیل کرنے والے بھیجے، لوگوں نے انہیں اپنے اپنے صدقات دیے جب ثعلبہ سے جا کر انہوں نے صدقہ مانگا اس نے کہا یہ تو ٹیکس ہو گیا، جاؤ میں سوچ لوں جب یہ لوگ رسولِ کریم صلی اللّٰہ علیہ و آلہ و سلم کی خدمت میں واپس آئے تو حضور نے ان کے کچھ عرض کرنے سے قبل دو مرتبہ فرمایا  ثعلبہ پر افسوس  تو یہ آیت نازِل ہوئی پھر ثعلبہ صدَقہ لے کر حاضر ہوا تو سیدِ عالَم صلی اللّٰہ علیہ و آلہ و سلم نے فرمایا کہ اللّٰہ تعالیٰ نے مجھے اس کے قبول فرمانے کی ممانعت فرما دی۔ وہ اپنے سر پر خاک ڈال کر واپس ہوا پھر اس صدَقہ کو خلافتِ صدیقی میں حضرت ابوبکر رضی اللّٰہ عنہ کے پاس لایا انہوں نے بھی اسے قبول نہ فرمایا پھر خلافتِ فاروقی میں حضرت عمر رضی اللّٰہ عنہ کے پاس لایا انہوں نے بھی قبول نہ فرمایا اور خلافتِ عثمانی میں یہ شخص ہلاک ہو گیا۔ (مدارک)۔
(۷۶)  تو جب اللہ نے  انہیں اپنے  فضل سے  دیا اس میں بخل کرنے  لگے  اور منہ پھیر کر پلٹ گئے۔
(۷۷)  تو اس کے  پیچھے  اللہ نے  ان کے  دلوں میں نفاق  رکھ دیا اس دن تک کہ اس سے  ملیں گے   بدلہ اس کا کہ انہوں نے  اللہ سے  وعدہ جھوٹا کیا اور بدلہ اس کا کہ جھوٹ بولتے  تھے  (ف ۱۸۰)۔
۱۸۰		امام فخر الدّین رازی نے فرمایا کہ اس آیت سے ثابت ہوتا ہے کہ عہد شکنی اور وعدہ خلافی سے نِفاق پیدا ہوتا ہے تو مسلمان پر لازم ہے کہ ان باتوں سے احتراز کرے اور عہد پورا کرنے اور وعدہ وفا کرنے میں پوری کوشش کرے۔ حدیث شریف میں ہے منافق کی تین نشانیاں ہیں جب بات کرے جھوٹ بولے، جب وعدہ کرے خلاف کرے، جب اس کے پاس امانت رکھی جائے خیانت کرے۔
(۷۸)  کیا انہیں خبر نہیں کہ اللہ ان کے  دل کی چھپی اور ان کی سرگوشی کو جانتا ہے  اور یہ کہ اللہ سب غیبوں کا بہت جاننے  والا ہے  (ف ۱۸۱)۔
۱۸۱		اس پر کچھ مخفی نہیں منافقین کے دلوں کی بات بھی جانتا ہے اور جو آپس میں وہ ایک دوسرے سے کہیں وہ بھی۔
(۷۹)  اور جو عیب لگاتے  ہیں ان مسلمانوں کو  کہ دل سے  خیرات کرتے  ہیں (ف ۱۸۲) اور ان کو جو نہیں پاتے  مگر اپنی محنت سے  (ف ۱۸۳) تو ان سے  ہنستے  ہیں (ف ۱۸۴)  اللہ ان کی ہنسی کی سزا دے  گا، اور ان کے  لیے  دردناک عذاب ہے۔
۱۸۲		شانِ نُزول : جب آیت صدقہ نازِل ہوئی تو لوگ صدقہ لائے ان میں کوئی بہت کثیر لائے انہیں تو منافقین نے ریا کار کہا اور کوئی ایک صاع ( ۲/ ۱۔ ۳ سیر ) لائے تو انہیں کہا اللّٰہ کو اس کی کیا پرواہ اس پر یہ آیت نازِل ہوئی۔ حضرت ابنِ عباس رضی اللّٰہ عنہما سے مروی ہے کہ جب رسولِ کریم صلی اللّٰہ علیہ و آلہ و سلم نے لوگوں کو صدقہ کی رغبت دلائی تو حضرت عبدالرحمن بن عوف چار ہزار درہم لائے اور عرض کیا یا رسولَ اللّٰہ صلی اللّٰہ علیہ و آلہ و سلم میرا کل مال آٹھ ہزار درہم تھا چار ہزار تو یہ راہِ خدا میں حاضر ہے اور چار ہزار میں نے گھر والوں کے لئے روک لئے ہیں حضور صلی اللّٰہ علیہ و آلہ و سلم نے فرمایا جو تم نے دیا اللّٰہ اس میں برکت فرمائے اور جو روک لیا اس میں بھی برکت فرمائے، حضور کی دعا کا یہ اثر ہوا کہ ان کا مال بہت بڑھا یہاں تک کہ جب ان کی وفات ہوئی تو انہوں نے دو بیبیاں چھوڑیں انہیں آٹھواں حصہ ملا جس کی مقدار ایک لاکھ ساٹھ ہزار درہم تھی۔
۱۸۳		ابو عقیل انصاری ایک صاع کھجوریں لے کر حاضر ہوئے اور انہوں نے بارگاہِ رسالت میں عرض کیا کہ میں نے آج رات پانی کھینچنے کی مزدوری کی، اس کی اجرت دو صاع کھجوریں ملیں، ایک صاع تو میں گھر والوں کے لئے چھوڑ آیا اور ایک صاع راہِ خدا میں حاضر ہے۔ حضور نے یہ صدَقہ قبول فرمایا اور اس کی قدر کی۔
۱۸۴		منافقین اور صدَقہ کی قلّت پر عار دلاتے ہیں۔
(۸۰)  تم ان کی معافی چاہو یا نہ چاہو، اگر تم ستر بار ان کی معافی چاہو گے  تو اللہ ہرگز انھیں نہیں بخشے  گا (ف ۱۸۵) یہ اس لیے  کہ وہ اللہ اور اس کے  رسول سے  منکر ہوئے، اور اللہ فاسقوں کو راہ نہیں دیتا  (ف ۱۸۶)۔
۱۸۵		شانِ نُزول : اوپر کی آیتیں جب نازِل ہوئیں اور منافقین کا نِفاق کھل گیا اور مسلمانوں پر ظاہر ہو گیا تو منافقین سیدِ عالَم صلی اللّٰہ علیہ و آلہ و سلم کی خدمت میں حاضر ہوئے اور آپ سے معذرت کر کے کہنے لگے کہ آپ ہمارے لئے استِغفار کیجئے۔ اس پر یہ آیت نازِل ہوئی اور فرمایا گیا کہ اللّٰہ تعالیٰ ہر گز ان کی مغفرت نہ فرمائے گا چاہے آپ استِغفار میں مبالغہ کریں۔
۱۸۶		جو ایمان سے خارج ہوں جب تک کہ وہ کُفر پر رہیں۔ (مدارک)۔
(۸۱)  پیچھے  رہ جانے  والے  اس پر خوش ہوئے  کہ وہ رسول کے  پیچھے  بیٹھ رہے  (ف ۱۸۷) اور انہیں گوارا نہ ہوا کہ اپنے  مال اور جان سے  اللہ کی راہ میں لڑیں اور بولے  اس گرمی  میں نہ نکلو، تم فرماؤ  جہنم کی آگ سب سے   سخت گرم ہے، کسی طرح انہیں سمجھ ہو تی  (ف ۱۸۸)۔
۱۸۷		اور غزوۂ تبوک میں نہ گئے۔
۱۸۸		تو تھوڑی دیر کی گرمی برداشت کرتے اور ہمیشہ کی آگ میں جلنے سے اپنے آپ کو بچاتے۔
(۸۲)  تو انہیں چاہیے  تھوڑا ہنسیں اور بہت روئیں (ف ۱۸۹) بدلہ اس کا جو کماتے  تھے  (ف ۱۹۰)۔
۱۸۹		یعنی دنیا میں خوش ہونا اور ہنسنا چاہے کتنی ہی دراز مدّت کے لئے ہو مگر وہ آخرت کے رونے کے مقابل تھوڑا ہے کیونکہ دنیا فانی ہے اور آخرت دائم اور باقی ہے۔
۱۹۰		یعنی آخرت کا رونا دنیا میں ہنسنے اور خبیث عمل کرنے کا بدلہ ہے۔ حدیث شریف میں ہے سیدِ عالَم صلی اللّٰہ علیہ و آلہ و سلم نے فرمایا کہ اگر تم جانتے وہ جو میں جانتا ہوں تو تھوڑا ہنستے اور بہت روتے۔
(۸۳)  پھر اے  محبوب!  (ف ۱۹۱) اگر اللہ تمہیں ان (ف ۱۹۲) میں سے  کسی گروہ کی طرف واپس لے  جائے  اور وہ (ف ۱۹۳) تم سے  جہاد کو نکلنے  کی اجازت مانگے  تو تم فرمانا کہ تم کبھی میرے  ساتھ نہ چلو  اور ہرگز  میرے  ساتھ کسی دشمن سے  نہ لڑو، تم نے  پہلی دفعہ بیٹھ رہنا پسند کیا تو بیٹھ رہو پیچھے  رہ جانے  والوں کے  ساتھ (ف ۱۹۴)۔
۱۹۱		غزوۂ تبوک کے بعد۔
۱۹۲		مُتخلِّفین۔
۱۹۳		اگر وہ منافق جو تبوک میں جانے سے بیٹھ رہا تھا۔
۱۹۴		عورتوں, بچوں, بیماروں اور اپاہجوں کے۔ مسئلہ : اس سے ثابت ہوا کہ جس شخص سے مَکر و خداع ظاہر ہو، اس سے انقطاع اور علیٰحدگی کرنا چاہیئے اور مَحض اسلام کے مدَّعی ہونے سے مصاحبت و موافقت جائز نہیں ہوتی اسی لئے اللّٰہ تعالیٰ نے اپنے نبی صلی اللّٰہ علیہ و آلہ و سلم کے ساتھ منافقین کے جہاد میں جانے کو منع فرما دیا۔ آج کل جو لوگ کہتے ہیں کہ ہر کلمہ گو کو ملا لو اور اس کے ساتھ اتفاق و اتحاد کرو۔ یہ اس حکم قرآنی کے بالکل خلاف ہے۔
(۸۴)  اور ان میں سے  کسی کی میت پر کبھی نماز نہ پڑھنا  اور نہ اس کی قبر پر کھڑے  ہونا، بیشک  اللہ اور رسول سے  منکر ہوئے  اور فسق  ہی میں مر گئے  (ف ۱۹۵)۔
۱۹۵		اس آیت میں سیدِ عالَم صلی اللّٰہ علیہ و آلہ و سلم کو منافقین کے جنازے کی نماز اور ان کے دفن میں شرکت کرنے سے منع فرمایا گیا۔ مسئلہ : اس آیت سے ثابت ہوا کہ کافِر کے جنازے کی نماز کسی حال میں جائز نہیں اور کافِر کی قبر پر دفن و زیارت کے لئے کھڑے ہونا بھی ممنوع ہے اور یہ جو فرمایا (اور فِسق ہی میں مر گئے) یہاں فِسق سے کُفر مراد ہے۔ قرآنِ کریم میں اور جگہ بھی فِسق بمعنی کُفر وارِد ہوا ہے جیسے کہ آیت  اَفَمَنْ کَانَ مُؤْمِناً کَمَنْ کَانَ فَاسِقاً  میں۔ مسئلہ : فاسق کے جنازے کی نماز جائز ہے اس پر صحابہ اور تابعین کا اجماع ہے اور اس پر عُلَمائے صالحین کا عمل اور یہی اہلِ سنّت و جماعت کا مذہب ہے۔ مسئلہ : اس آیت سے مسلمانوں کے جنازے کی نماز کا جواز بھی ثابت ہوتا ہے اور اس کا فرضِ کفایہ ہونا حدیثِ مشہور سے ثابت ہے۔ مسئلہ : جس شخص کے مؤمن یا کافِر ہونے میں شبہ ہو اس کے جنازے کی نماز نہ پڑھی جائے۔ مسئلہ : جب کوئی کافِر مر جائے اور اس کا ولی مسلمان ہو تو اس کو چاہیئے کہ بطریقِ مسنون غسل نہ دے بلکہ نجاست کی طرح اس پر پانی بہا دے اور نہ کفنِ مسنون دے بلکہ اتنے کپڑے میں لپیٹ دے جس سے سِتر چھپ جائے اور نہ سنّت طریقہ پر دفن کرے اور نہ بطریقِ سنّت قبر بنائے صرف گڑھا کھود کر دبا دے۔ 
شانِ نُزول : عبداللّٰہ بن اُبَی بن سلول منافقوں کا سردار تھا جب وہ مرگیا تو اس کے بیٹے عبداللّٰہ نے جو مسلمان، صالح، مخلِص صحابی اور کثیر العبادت تھے۔ انہوں نے یہ خواہش کی کہ سیدِ عالَم صلی اللّٰہ علیہ و آلہ و سلم ان کے باپ عبداللّٰہ بن اُبَی بن سلول کو کفن کے لئے اپنا قمیص مبارک عنایت فرما دیں اور اس کی نمازِ جنازہ پڑھا دیں۔ حضرت عمر رضی اللّٰہ عنہ کی رائے اس کے خلاف تھی لیکن چونکہ اس وقت تک ممانعت نہیں ہوئی تھی اور حضور صلی اللّٰہ علیہ و آلہ و سلم کو معلوم تھا کہ حضور کا یہ عمل ایک ہزار آدمیوں کے ایمان لانے کا باعث ہو گا اس لئے حضور نے اپنی قمیص بھی عنایت فرمائی اور جنازہ کی شرکت بھی کی۔ قمیص دینے کی ایک وجہ یہ بھی تھی کہ سیدِ عالَم صلی اللّٰہ علیہ و آلہ و سلم کے چچا حضرت عباس جو بدر میں اسیر ہو کر آئے تھے تو عبداللّٰہ بن اُبَی نے اپنا کُرتا انہیں پہنایا تھا۔ حضور صلی اللّٰہ علیہ و آلہ و سلم کو اس کا بدلہ کر دینا بھی منظور تھا۔ اس پر یہ آیت نازِل ہوئی اور اس کے بعد پھر کبھی سیدِ عالَم صلی اللّٰہ علیہ و آلہ و سلم نے کسی منافق کے جنازہ کی شرکت نہ فرمائی اور حضور صلی اللّٰہ علیہ و آلہ و سلم کی وہ مصلحت بھی پوری ہوئی چنانچہ جب کُفّار نے دیکھا کہ ایسا شدید العداوت شخص جب سیدِ عالَم صلی اللّٰہ علیہ و آلہ و سلم کے کُرتے سے برکت حاصل کرنا چاہتا ہے تو اس کے عقیدے میں بھی آپ اللّٰہ کے حبیب اور اس کے سچّے رسول ہیں۔ یہ سوچ کر ہزار کافِر مسلمان ہو گئے۔
(۸۵)  اور ان کے  مال یا اولاد پر تعجب  نہ کرنا،  اللہ یہی چاہتا ہے  کہ اسے  دنیام  یں ان پر وبال کرے  اور کفر ہی پر ان کا دم نکل جائے۔
(۸۶)  اور جب کوئی سورت اترے  کہ اللہ پر ایمان لاؤ اور اس کے  رسول کے  ہمراہ جہاد کرو  تو ان کے  مقدور والے  تم سے  رخصت مانگتے   ہیں اور کہتے  ہیں ہمیں چھوڑ دیجیے  کہ بیٹھ رہنے  والوں کے  ساتھ  ہولیں۔
(۸۷)  انہیں پسند آیا کہ پیچھے  رہنے  وا لی عورتوں کے  ساتھ ہو جائیں اور ان کے  دلوں پر مُہر کر دی گئیں (ف ۱۹۶) تو وہ کچھ نہیں سمجھتے  (ف ۱۹۷)۔
۱۹۶		ان کے کُفر و نِفاق اختیار کرنے کے باعث۔
۱۹۷		کہ جہاد میں کیا فوز و سعادت اور بیٹھ رہنے میں کیسی ہلاکت و شقاوت ہے۔
(۸۸)  لیکن رسول اور جو ان کے  ساتھ ایمان لائے  انہوں نے  اپنے  مالوں جانوں سے  جہاد کیا، اور انہیں کے  لیے  بھلائیاں ہیں (ف ۱۹۸) اور یہی مراد  کو پہنچے۔
۱۹۸		دونوں جہان کی۔
(۸۹)  اللہ نے  ان کے  لیے  تیار کر رکھی ہیں بہشتیں جن کے  نیچے  نہریں رواں ہمیشہ ان میں رہیں گے، یہی بڑی مراد ملنی ہے، (۹۰) اور بہانے  بنانے  والے  گنوار آئے  (ف ۱۹۹) کہ انہیں رخصت دی  جائے  اور  بیٹھ رہے  وہ جنہوں نے  اللہ و رسول  سے  جھوٹ بولا تھا  (ف ۲۰۰) جلد  ان میں کے   کافروں کو دردناک عذاب پہنچے  گا (ف ۲۰۱)۔
۱۹۹		سیدِ عالَم صلی اللّٰہ علیہ و آلہ و سلم کی خدمت میں جہاد سے رہ جانے کا عذر کرنے۔ ضحاک کا قول ہے کہ یہ عامر بن طفیل کی جماعت تھی انہوں نے سیدِ عالَم صلی اللّٰہ علیہ و آلہ و سلم سے عرض کیا یا نبیَ اللّٰہ اگر ہم آپ کے ساتھ جہاد میں جائیں تو قبیلۂ طے کے عرب ہماری بی بیوں بچوں اور جانوروں کو لوٹ لیں گے۔ حضور صلی اللّٰہ علیہ و آلہ و سلم نے فرمایا مجھے اللّٰہ نے تمہارے حال سے خبردار کیا ہے اور وہ مجھے تم سے بے نیاز کرے گا۔ عمرو بن علاء نے کہا کہ ان لوگوں نے عذرِ باطل بنا کر پیش کیا تھا۔
۲۰۰		یہ دوسرے گروہ کا حال ہے جو بغیر کسی عذر کے بیٹھ رہے، یہ منافقین تھے انہوں نے ایمان کا دعویٰ جھوٹا کیا تھا۔
۲۰۱		دنیا میں قتل ہونے کا اور آخرت میں جہنّم کا۔
(۹۱)  ضعیفوں پر کچھ حرج نہیں (ف ۲۰۲) اور نہ  بیماروں پر (ف ۲۰۳) اور نہ ان پر جنہیں خرچ کا مقدور نہ ہو (ف ۲۰۴) جب کہ اللہ اور رسول کے  خیر خواہ رہیں (ف ۲۰۵) نیکی والوں پر کوئی راہ نہیں  (ف ۲۰۶) اور اللہ بخشنے  والا مہربان ہے۔
۲۰۲		باطل والوں کا ذکر فرمانے کے بعد سچّے عذر والوں کے متعلق فرمایا کہ ان پر سے جہاد کی فرضیت ساقط ہے۔ یہ کون لوگ ہیں ؟ ان کے چند طبقے بیان فرمائے، پہلے ضعیف جیسے کہ بوڑھے، بچے، عورتیں اور وہ شخص بھی انہیں میں داخل ہے جو پیدائشی کمزور، ضعیف، نحیف، ناکارہ ہو۔
۲۰۳		یہ دوسرا طبقہ ہے جس میں اندھے، لنگڑے، اپاہج بھی داخل ہیں۔
۲۰۴		اور سامانِ جہاد نہ کر سکیں یہ لوگ رہ جائیں تو ان پر کوئی گناہ نہیں۔
۲۰۵		ان کی اطاعت کریں اور مجاہدین کے گھر والوں کی خبر گیری رکھیں۔
۲۰۶		مؤاخَذہ کی۔
(۹۲) اور نہ ان پر جو تمہارے  حضور حاضر ہوں کہ تم انہیں سواری عطا فرماؤ (ف ۲۰۷) تم سے  یہ جواب  پائیں کہ میرے   پاس کوئی چیز نہیں جس پر  تمہیں سوار کروں  اس پر یوں واپس جائیں کہ ان کی آنکھوں سے  آنسو ابلتے  ہوں اس غم سے  کہ خرچ  کا مقدور نہ  پایا۔
۲۰۷		شانِ نُزول : اصحابِ رسول صلی اللّٰہ علیہ و آلہ و سلم میں سے چند حضرات جہاد میں جانے کے لئے حاضر ہوئے انہوں نے حضور سے سواری کی درخواست کی، حضور صلی اللّٰہ علیہ و آلہ و سلم نے فرمایا کہ میرے پاس کچھ نہیں جس پر میں تمہیں سوار کروں تو وہ روتے واپس ہوئے۔ ان کے حق میں یہ آیت نازِل ہوئی۔
(۹۳)  مؤاخذہ تو ان سے  ہے  جو تم سے  رخصت مانگتے  ہیں اور وہ دولت مند ہیں (ف ۲۰۸) انہیں پسند آیا کہ عورتوں کے  ساتھ پیچھے  بیٹھ رہیں اور اللہ نے  ان کے  دلوں پر مہر کر دی تو وہ کچھ نہیں  جانتے  (ف ۲۰۹)۔
۲۰۸		جہاد میں جانے کی قدرت رکھتے ہیں باوجود اس کے۔
۲۰۹		کہ جہاد میں کیا نفع و ثواب ہے۔
(۹۴) تم سے  بہانے  بنائیں گے  (ف ۲۱۰) جب تم ان کی طرف لوٹ کر جاؤ گے  تم فرمانا، بہانے  نہ بناؤ ہم ہرگز تمہارا یقین نہ کریں گے  اللہ نے  ہمیں تمہاری خبریں دے  دی ہیں، اور اب اللہ و رسول تمہارے  کام دیکھیں گے  (ف ۲۱۱) پھر اس کی طرف پلٹ کر جاؤ گے  جو چھپے  اور ظاہر سب کو جانتا ہے  وہ تمہیں جتا دے  گا جو کچھ تم کرتے  تھے۔
۲۱۰		اور باطل عذر پیش کریں گے، یہ جہاد سے رہ جانے والے منافق تمہارے اس سفر سے واپس ہونے کے وقت۔
۲۱۱		کہ تم نِفاق سے توبہ کرتے ہو یا اس پر قائم رہتے ہو۔ بعض مفسِّرین نے کہا کہ انہوں نے وعدہ کیا تھا کہ زمانۂ مستقبِل میں وہ مومنین کی مدد کریں گے، ہو سکتا ہے کہ اسی کی نسبت فرمایا گیا ہو کہ اللّٰہ و رسول تمہارے کام دیکھیں گے کہ تم اپنے اس عہد کو بھی وفا کرتے ہو یا نہیں۔
(۹۵)  اب تمہارے  آگے   اللہ کی قسمیں کھائیں گے  جب (ف ۲۱۲) تم ان کی طرف پلٹ کر جاؤ گے  اس لیے  کہ تم ان کے  خیال میں نہ پڑو (ف ۲۱۳) تو ہاں تم ان کا خیال چھوڑو (ف ۲۱۴) وہ تو نرے  پلید ہیں (ف ۲۱۵) اور ان کا ٹھکانا جہنم ہے  بدلہ اس کا جو کماتے  تھے  (ف ۲۱۶)۔
۲۱۲		اپنے اس سفر سے واپس ہو کر مدینۂ طیّبہ میں۔
۲۱۳		اور ان پر ملامت و عتاب نہ کرو۔
۲۱۴		اور ان سے اجتناب کرو۔ بعض مفسِّرین نے فرمایا مراد یہ ہے کہ ان کے ساتھ بیٹھنا، ان سے بولنا ترک کر دو چنانچہ جب نبی صلی اللّٰہ علیہ و آلہ و سلم مدینہ تشریف لائے تو حضور نے مسلمانوں کو حکم دیا کہ منافقین کے پاس نہ بیٹھیں، ان سے بات نہ کریں کیونکہ ان کے باطِن خبیث اور اعمال قبیح ہیں اور ملامت و عتاب سے ان کی اصلاح نہ ہو گی اس لئے کہ۔
۲۱۵		اور پلیدی کے پاک ہونے کا کوئی طریقہ نہیں۔
۲۱۶		دنیا میں خبیث عمل۔ شانِ نُزول : حضرت ابنِ عباس رضی اللّٰہ عنہما نے فرمایا یہ آیت جد بن قیس اور معتب بن قشیر اور انکے ساتھیوں کے حق میں نازِل ہوئی۔ یہ اسّی۸۰ منافق تھے۔ نبی صلی اللّٰہ علیہ و آلہ و سلم نے فرمایا کہ ان کے پاس نہ بیٹھو، ان سے کلام نہ کرو۔ مقاتل نے کہا کہ یہ آیت عبداللّٰہ بن اُبَی کے حق میں نازِل ہوئی، اس نے نبی صلی اللّٰہ علیہ و آلہ و سلم کے سامنے قسم کھائی تھی کہ اب کبھی وہ جہاد میں جانے سے سُستی نہ کرے گا اور سیدِ عالَم صلی اللّٰہ علیہ و آلہ و سلم سے درخواست کی تھی کہ حضور اس سے راضی ہو جائیں۔ اس پر یہ آیت اور اس کے بعد والی آیت نازِل ہوئی۔
(۹۶)  تمہارے  آگے  قسمیں کھاتے  ہیں کہ تم ان سے  راضی ہو جاؤ  تو اگر تم ان سے  راضی ہو جاؤ (ف ۲۱۷) تو بیشک اللہ تو فاسق لوگوں سے  راضی نہ ہو گا (ف ۲۱۸)۔
۲۱۷		اور ان کے عذر قبول کر لو تو اس سے انہیں کچھ نفع نہ ہو گا کیونکہ تم اگر ان کی قَسموں کا اعتبار بھی کر لو۔
۲۱۸		اس لئے کہ وہ ان کے دل کے کُفر و نفاق کو جانتا ہے۔
(۹۷) گنوار (ف ۲۱۹) کفر اور نفاق میں زیادہ سخت ہیں (ف ۲۲۰)  اور اسی قابل ہیں کہ اللہ نے  جو حکم اپنے  رسول پر اتارے  اس سے  جاہل رہیں، اور اللہ علم و حکمت والا ہے۔
۲۱۹		جنگل کے رہنے والے۔
۲۲۰		کیونکہ وہ مجالِسِ علم اور صحبتِ عُلَماء سے دور رہتے ہیں۔
(۹۸)  اور کچھ گنوار وہ ہیں کہ جو اللہ کی راہ میں خرچ کریں تو اسے  تاوان سمجھیں (ف ۲۲۱) اور تم پر گردشیں آنے  کے  انتظار میں رہیں (ف ۲۲۲) انہیں پر ہے  بری گردش (ف ۲۲۳) اور اللہ سنتا جانتا ہے۔
۲۲۱		کیونکہ وہ جو کچھ خرچ کرتے ہیں رضائے الٰہی اور طلبِ ثواب کے لئے تو کرتے نہیں، ریا کاری اور مسلمانوں کے خوف سے خرچ کرتے ہیں۔
۲۲۲		اور یہ راہ دیکھتے ہیں کہ کب مسلمانوں کا زور کم ہو اور کب وہ مغلوب ہو ں، انہیں خبر نہیں کہ اللّٰہ کو کیا منظو رہے وہ بتلا دیا جاتا ہے۔
۲۲۳		اور وہی رنج و بلا اور بدحالی میں گرفتار ہوں گے۔ شانِ نُزول : یہ آیت قبیلۂ اسد و غطفان و تمیم کے اَعرابیوں کے حق میں نازِل ہوئی پھر اللّٰہ تبارَک و تعالیٰ نے ان میں سے جن کو مستثنیٰ کیا ان کا ذکر اگلی آیت میں ہے۔ (خازن)۔
(۹۹)  اور کچھ گاؤں والے   وہ ہیں جو اللہ اور قیامت پر ایمان رکھتے  ہیں (ف ۲۲۴) اور جو خرچ کریں اسے  اللہ کی نزدیکیوں اور رسول سے  دعائیں لینے  کا ذریعہ سمجھیں (ف ۲۲۵) ہاں ہاں وہ ان کے  لیے  باعث قرب ہے  اللہ جلد انہیں اپنی رحمت میں داخل کرے  گا، بیشک اللہ بخشنے  والا مہربان ہے۔
۲۲۴		مجاہد نے کہا کہ یہ لوگ قبیلۂ مُزینہ میں سے بنی مقرن ہیں۔ کلبی نے کہا وہ اسلم اور غفار اور جُہینہ کے قبیلہ ہیں۔ بخاری اور مسلم کی حدیث میں ہے کہ رسولِ کریم صلی اللّٰہ علیہ و آلہ و سلم نے فرمایا کہ قریش اور انصار اور جہینہ اور مزینہ اور اسلم اور شجاع اور غفار موالی ہیں، اللّٰہ اور رسول کے سوا ان کا کوئی مولا نہیں۔
۲۲۵		کہ جب رسولِ کریم صلی اللّٰہ علیہ و آلہ و سلم کے حضور میں صدَقہ لائیں تو حضور ان کے لئے خیر و برکت و مغفرت کی دعا فرمائیں، یہی رسولِ کریم صلی اللّٰہ علیہ و آلہ و سلم کا طریقہ تھا۔ 
مسئلہ : یہی فاتحہ کی اصل ہے کہ صدَقہ کے ساتھ دعائے مغفرت کی جاتی ہے لہذا فاتحہ کو بدعت و ناروا بتانا قرآن و حدیث کے خلاف ہے۔
(۱۰۰)  اور سب میں اگلے  پہلے  مہاجر (ف ۲۲۶) اور انصار (ف ۲۲۷) اور جو بھلائی کے  ساتھ ان کے  پیرو ہوئے  (ف ۲۲۸) اللہ ان سے  راضی (ف ۲۲۹) اور وہ اللہ سے  راضی اور ان کے  لیے  تیار کر رکھے  ہیں باغ جن کے  نیچے  نہریں بہیں  ہمیشہ ہمیشہ ان میں رہیں،  یہی بڑی کامیابی ہے۔
۲۲۶		وہ حضرات جنہوں نے دونوں قِبلوں کی طرف نمازیں پڑھیں یا اہلِ بدر یا اہلِ بیت رضوان۔
۲۲۷		اصحابِ بیعتِ عُقبۂ اُولیٰ جو چھ حضرات تھے اور اصحابِ بیعتِ عُقبۂ ثانیہ جو بارہ تھے اور اصحابِ بیعتِ عقبۂ  ثالثہ جو ستّر اصحاب ہیں، یہ حضرات سابقین انصار کہلاتے ہیں۔ (خازن)۔
۲۲۸		کہا گیا ہے کہ کہ ان سے باقی مہاجرین و انصار مراد ہیں تو اب تمام اصحاب اس میں آ گئے اور ایک قول یہ ہے کہ پیرو ہونے والوں سے قیامت تک کے وہ ایماندار مراد ہیں جو ایمان و طاعت و نیکی میں انصار و مہاجرین کی راہ چلیں۔
۲۲۹		اس کو ان کے نیک عمل قبول۔
۲۳۰		اس کے ثواب و عطا سے خوش۔
(۱۰۱)  اور تمہارے  آس پاس (ف ۲۳۱) کے  کچھ گنوار منافق ہیں، اور کچھ مدینہ والے، ان کی خو ہو گئی ہے  نفاق، تم انہیں نہیں جانتے، ہم انھیں جانتے  ہیں (ف ۲۳۲) جلد ہم انہیں دوبارہ  (ف ۲۳۳) عذاب کریں گے  پھر بڑے  عذاب کی طرف پھیرے  جائیں گے  (ف ۲۳۴)۔
۲۳۱		یعنی مدینۂ طیّبہ کے قُرب و جوار۔
۲۳۲		اس کے معنی یا تویہ ہیں کہ ایسا جاننا جس کا اثر انہیں معلوم ہو، وہ ہمارا جاننا ہے کہ ہم انہیں عذاب کریں گے یا حضور سے منافقین کے حال جاننے کی نفی باعتبار ماسبق ہے اور اس کا علم بعد کو عطا ہوا جیسا کہ دوسری آیت میں فرمایا: وَلَتَعْرِفَنَّھُمْ فِیْ لَحْنِ الْقَوْلِ(جمل) کلبی و سدی نے کہا کہ نبیِ کریم صلی اللّٰہ علیہ و آلہ و سلم نے روزِ جمعہ خطبہ کے لئے قیام کر کے نام بنام فرمایا نکل اے فلاں تو منافق ہے، نکل اے فلاں تو منافق ہے تو مسجد سے چند لوگوں کو رسوا کر کے نکالا۔ اس سے بھی معلوم ہوتا ہے کہ حضور کو اس کے بعد منافقین کے حال کا علم عطا فرمایا گیا۔
۲۳۳		ایک بار تو دنیا میں رسوائی اور قتل کے ساتھ اور دوسری مرتبہ قبر میں۔
۲۳۴		یعنی عذابِ دوزخ کی طرف جس میں ہمیشہ گرفتار رہیں گے۔
(۱۰۲)  اور کچھ اور ہیں جو اپنے  گناہوں کے  مقر ہوئے   (ف ۲۳۵) اور ملایا ایک کام اچھا  (ف ۲۳۶) اور دوسرا بڑا  (ف ۲۳۷) قریب ہے  کہ اللہ ان کی توبہ قبول کرے، بیشک اللہ بخشنے  والا مہربان ہے۔
۲۳۵		اور انہوں نے دوسروں کی طرح جھوٹے عذر نہ کئے اور اپنے فعل پر نادم ہوئے۔ شانِ نُزول : جمہور مفسِّرین کا قول ہے کہ یہ آیت مدینۂ طیّبہ کے مسلمانوں کی ایک جماعت کے حق میں نازِل ہوئی جو غزوۂ تبوک میں حاضر نہ ہوئے تھے اس کے بعد نادم ہوئے اور توبہ کی اور کہا افسوس ہم گمراہوں کے ساتھ یا عورتوں کے ساتھ رہ گئے اور رسولِ کریم صلی اللّٰہ علیہ و آلہ و سلم اور آپ کے اصحاب جہاد میں ہیں۔ جب حضور اپنے سفر سے واپس ہوئے اور قریبِ مدینہ پہنچے تو ان لوگوں نے قسم کھائی کہ ہم اپنے آپ کو مسجد کے ستونوں سے باندھ دیں گے اور ہر گز نہ کھولیں گے یہاں تک کہ رسولِ کریم صلی اللّٰہ علیہ و آلہ و سلم ہی کھولیں۔ یہ قسمیں کھا کر وہ مسجد کے ستونوں سے بندھ گئے جب حضور تشریف لائے اور انہیں ملاحظہ کیا تو فرمایا یہ کون ہیں ؟ عرض کیا گیا یہ وہ لوگ ہیں جو جہاد میں حاضر ہونے سے رہ گئے تھے۔ انہوں نے اللّٰہ سے عہد کیا ہے کہ یہ اپنے آپ کو نہ کھولیں گے جب تک حضور ان سے راضی ہو کر انہیں خود نہ کھولیں۔ حضور نے فرمایا اور میں اللّٰہ کی قسم کھاتا ہوں کہ میں انہیں نہ کھولوں گا نہ ان کا عذر قبول کروں جب تک کہ مجھے اللّٰہ کی طرف سے ان کے کھولنے کا حکم دیا جائے۔ تب یہ آیت نازِل ہوئی اور رسولِ کریم صلی اللّٰہ علیہ و آلہ و سلم نے انہیں کھولا تو انہوں نے عرض کیا یا رسولَ اللّٰہ یہ مال ہمارے رہ جانے کے باعث ہوئے، انہیں لیجئے اور صدَقہ کیجئے اور ہمیں پاک کر دیجئے اور ہمارے لئے دعائے مغفرت فرمائیے۔ حضور نے فرمایا مجھے تمہارے مال لینے کا حکم نہیں دیا گیا۔ اس پر اگلی آیت نازِل ہوئی  خُذْمِنْ اَمْوَالِھِمْ ۔
۲۳۶		یہاں عملِ صالح سے یا اعترافِ قُصور اور توبہ مراد ہے یا اس تخلُّف سے۔ پہلے غزوات میں نبیِ کریم صلی اللّٰہ علیہ و آلہ و سلم کے ساتھ حاضر ہونا یا طاعت و تقویٰ کے تمام اعمال، اس تقدیر پر آیت تمام مسلمانوں کے حق میں ہو گی۔
۲۳۷		اس سے تخلُّف یعنی جہاد سے رہ جانا مراد ہے۔
(۱۰۳)  اے  محبوب! ان کے  مال میں سے  زکوٰۃ تحصیل کرو جس سے  تم انھیں ستھرا  اور پاکیزہ کر دو اور ان کے  حق میں دعائے  خیر کرو (ف ۲۳۸) بیشک تمہاری دعا ان کے  دلوں کا چین ہے، اور اللہ سنتا جانتا ہے۔
۲۳۸		آیت میں جو صدَقہ وارِد ہوا ہے اس کے معنیٰ میں مفسِّرین کے کئی قول ہیں۔ ایک تو یہ کہ وہ صدَقہ غیر واجبہ تھا جو بطورِ کَفّارہ کے ان صاحبوں نے دیا تھا جن کا ذکر اوپر کی آیت میں ہے۔ دوسرا قول یہ ہے کہ اس صدَقہ سے مراد وہ زکوٰۃ ہے جو ان کے ذمہ واجب تھی، وہ تائب ہوئے اور انہوں نے زکوٰۃ ادا کرنی چاہی تو اللّٰہ تعالیٰ نے اس کے لینے کا حکم دیا۔ امام ابوبکر رازی جصاص نے اس قول کو ترجیح دی ہے کہ صدَقہ سے زکوٰۃ مراد ہے۔ (خازن و احکام القرآن) مدارک میں ہے کہ سنّت یہ ہے کہ صدَقہ لینے والا صدَقہ دینے والے کے لئے دعا کرے اور بخاری و مسلم میں حضرت عبداللّٰہ بِن ابی اَوفی کی حدیث ہے کہ جب کوئی نبیِ کریم صلی اللّٰہ علیہ و آلہ و سلم کے پاس صدَقہ لاتا آپ اس کے حق میں دعا کرتے، میرے باپ نے صدَقہ حاضر کیا تو حضور نے دعا فرمائی  اَللّٰھُمَّ صَلِّ عَلۤیٰ اَبِی اَوْفیٰ مسئلہ : اس آیت سے ثابت ہوا کہ فاتحہ میں جو صدَقہ لینے والے صدَقہ پا کر دعا کرتے ہیں، یہ قرآن و حدیث کے مطابق ہے۔
(۱۰۴)  کیا  انہیں خبر نہیں کہ اللہ ہی اپنے  بندوں کی توبہ قبول کرتا اور صدقے   خود اپنی دست قدرت میں  لیتا ہے  اور یہ کہ اللہ ہی توبہ قبول کرنے  والا مہربان ہے  (ف ۲۳۹)۔
۲۳۹		اس میں توبہ کرنے والوں کو بِشارت دی گئی کہ ان کی توبہ اور ان کے صدقات مقبول ہیں۔ بعض مفسِّرین کا قول ہے کہ جن لوگوں نے اب تک توبہ نہیں کی اس آیت میں انہیں توبہ اور صدقہ کی ترغیب دی گئی۔
(۱۰۵)  اور تم فرما ؤ کام کرو اب تمہارے  کام دیکھے  گا اللہ اور اس کے  رسول اور مسلمان، اور جلد اس کی طرف پلٹو گے  جو چھپا اور کھلا سب جانتا ہے  تو وہ تمہارے  کام تمہیں جتاوے  گا۔
(۱۰۶)  اور کچھ (ف ۲۴۰) موقوف رکھے  گئے  اللہ کے  حکم پر، یا ان پر عذاب کرے  یا ان کی توبہ قبول کرے  (ف ۲۴۱) اور اللہ علم و حکمت والا ہے۔
۲۴۰		مُتخلِّفین میں سے۔
۲۴۱		متخلِّفین یعنی غزوۂ تبوک سے رہ جانے والے تین قِسم کے تھے۔ ایک منافقین جو نِفاق کے خُوگر اور عادی تھے، دوسرے وہ لوگ جنہوں نے قصور کے اعتراف اور توبہ میں جلدی کی جن کا اوپر ذکر ہو چکا، تیسرے وہ جنہوں نے توقُّف کیا اور جلدی توبہ نہ کی، یہی اس آیت سے مراد ہیں۔
(۱۰۷)  اور وہ جنہوں نے  مسجد بنائی (ف ۲۴۲) نقصان پہنچانے  کو (ف ۲۴۳) اور کفر کے  سبب (ف ۲۴۴) اور مسلمانوں میں تفرقہ ڈالنے  کو (ف ۲۴۵) اور اس کے  انتظار میں جو پہلے  سے  اللہ اور اس کے  رسول کا مخالف ہے  (ف ۲۴۶) اور وہ ضرور قسمیں کھائیں گے  ہم نے  تو بھلائی چاہی، اور اللہ گواہ  ہے  کہ وہ  بیشک  جھوٹے  ہیں۔
۲۴۲		شانِ نُزول : یہ آیت ایک جماعتِ منافقین کے حق میں نازِل ہوئی جنہوں نے مسجدِ قُبا کو نقصان پہنچانے اور اس کی جماعت متفرق کرنے کے لئے اس کے قریب ایک مسجد بنائی تھی۔ اس میں ایک بڑی چال تھی وہ یہ کہ ابو عامر جو زمانِ جاہلیت میں نصرانی راہب ہو گیا تھا، سیدِ عالَم صلی اللّٰہ علیہ و آلہ و سلم کے مدینۂ طیّبہ تشریف لانے پر حضور سے کہنے لگا یہ کون سا دین ہے جو آپ لائے ہیں، حضور نے فرمایا میں ملّتِ حنیفیہ، دینِ ابراہیم لایا ہوں، کہنے لگا میں اسی دین پر ہوں، حضور نے فرمایا نہیں، اس نے کہا کہ آپ نے اس میں کچھ اور ملا دیا ہے، حضور نے فرمایا نہیں، میں خالص، صاف ملّت لایا ہوں۔ ابو عامر نے کہا ہم میں سے جو جھوٹا ہو اللّٰہ اس کو مسافرت میں تنہا اور بیکس کر کے ہلاک کرے، حضور نے آمین فرمایا۔ لوگوں نے اس کا نام ابو عامر فاسق رکھ دیا، روزِ اُحد ابو عامر فاسق نے حضور سے کہا کہ جہاں کہیں کوئی قوم آپ سے جنگ کرنے والی ملے گی میں اس کے ساتھ ہو کر آپ سے جنگ کروں گا چنانچہ جنگِ حنین تک اس کا یہی معمول رہا اور وہ حضور کے ساتھ مصروفِ جنگ رہا، جب ہوازن کو شکست ہوئی اور وہ مایوس ہو کر مُلکِ شام کی طرف بھاگا تو اس نے منافقین کو خبر بھیجی کہ تم سے جو سامانِ جنگ ہو سکے قوت و سلاح سب جمع کرو اور میرے لئے ایک مسجد بناؤ، میں شاہِ روم کے پاس جاتا ہوں وہاں سے رومی لشکر لے کر آؤں گا اور (سیدِ عالَم ) محمّد (صلی اللّٰہ علیہ و آلہ و سلم) اور ان کے اصحاب کو نکالوں گا۔ یہ خبر پا کر ان لوگوں نے مسجدِ ضرار بنائی تھی اور سیدِ عالَم صلی اللّٰہ علیہ و آلہ و سلم سے عرض کیا تھا یہ مسجد ہم نے آسانی کے لئے بنا دی ہے کہ جو لوگ بوڑھے، ضعیف، کمزور ہیں وہ اس میں بہ فراغت نماز پڑھ لیا کریں، آپ اس میں ایک نماز پڑھ دیجئے اور برکت کی دعا فرما دیجئے۔ حضور نے فرمایا کہ اب تو میں سفرِ تبوک کے لئے پا برکاب ہوں، واپسی پر اللّٰہ کی مرضی ہو گی تو وہاں نماز پڑھ لوں گا جب نبی صلی اللّٰہ علیہ و آلہ و سلم غزوۂ تبوک سے واپس ہو کر مدینہ شریف کے قریب ایک موضع میں ٹھہرے تو منافقین نے آپ سے درخواست کی کہ ان کی مسجد میں تشریف لے چلیں۔ اس پر یہ آیت نازِل ہوئی اور ان کے فاسد ارادوں کا اظہار فرمایا گیا تب رسولِ کریم صلی اللّٰہ علیہ و آلہ و سلم نے بعض اصحاب کو حکم دیا کہ اس مسجد کو جا کر ڈھا دیں اور جلا دیں چنانچہ ایسا ہی کیا گیا اور ابو عامر راہب مُلکِ شام میں بحالتِ سفر بے کسی و تنہائی میں ہلاک ہوا۔
۲۴۳		مسجدِ قُبا والوں کے۔
۲۴۴		کہ وہاں خدا اور رسول کے ساتھ کُفر کریں اور نِفاق کو قوت دیں۔
۲۴۵		جو مسجدِ قُبا میں نماز کے لئے مجتمع ہوتے ہیں۔
۲۴۶		یعنی ابو عامر راہب۔
(۱۰۸) اس مسجد میں تم کبھی کھڑے  نہ ہونا، (ف ۲۴۷) بیشک  وہ مسجد کہ پہلے  ہی دن سے  جس کی بنیاد پرہیز گاری پر رکھی گئی ہے  (ف ۲۴۸)  وہ اس قابل ہے  کہ تم اس میں کھڑے  ہو، اس میں وہ لوگ ہیں کہ خوب ستھرا ہونا چاہتے  ہیں  (ف ۲۴۹) اور ستھرے  اللہ کو پیارے  ہیں۔
۲۴۷		اس میں سیدِ عالَم صلی اللّٰہ علیہ و آلہ و سلم کو مسجدِ ضرار میں نماز پڑھنے کی ممانعت فرمائی گئی۔ 
مسئلہ : جو مسجد فخر و ریا اور نمود و نمائش یا رضائے الٰہی کے سوا اور کسی غرض کے لئے یا غیرِ طیّب مال سے بنائی گئی ہو وہ مسجدِ ضرار کے ساتھ لاحق ہے۔ (مدارک)۔
۲۴۸		اس سے مراد مسجدِ قُبا ہے جس کی بنیاد رسولِ کریم صلی اللّٰہ علیہ و آلہ و سلم نے رکھی اور جب تک حضور صلی اللّٰہ علیہ و آلہ و سلم نے قُبا میں قیام فرمایا اس میں نماز پڑھی۔ بخاری شریف کی حدیث میں ہے کہ رسولِ کریم صلی اللّٰہ علیہ و آلہ و سلم ہر ہفتہ مسجدِ قُبا میں تشریف لاتے تھے۔ دوسری حدیث میں ہے کہ مسجدِ قُبا میں نماز پڑھنے کا ثواب عمرہ کے برابر ہے۔ مفسِّرین کا ایک قول یہ بھی ہے کہ اس سے مسجدِ مدینہ مراد ہے اور اس میں بھی حدیثیں وارِد ہیں، ان دونوں باتوں میں کچھ تعارُض نہیں کیونکہ آیت کا مسجدِ قُبا کے حق میں نازِل ہونا اس کو مستلزم نہیں ہے کہ مسجدِ مدینہ میں یہ اوصاف نہ ہوں۔
۲۴۹		تمام نجاستوں سے یا گناہوں سے۔ شانِ نُزول : یہ آیت اہلِ مسجدِ قُبا کے حق میں نازِل ہوئی۔ سیدِ عالَم صلی اللّٰہ علیہ و آلہ و سلم نے ان سے فرمایا اے گروہِ انصار اللّٰہ عزوجل نے تمہاری ثنا فرمائی تم وضو اور استنجے کے وقت کیا عمل کرتے ہو انہوں نے عرض کیا یا رسولَ اللّٰہ صلی اللّٰہ علیہ و آلہ و سلم ہم بڑا استنجہ تین ڈھیلوں سے کرتے ہیں اس کے بعد پھر پانی سے طہارت کرتے ہیں۔ مسئلہ : نجاست اگر جائے خروج سے متجاوز ہو جائے تو پانی سے استنجا واجب ہے ورنہ مستحب۔ مسئلہ : ڈھیلوں سے استنجا سنّت ہے نبیِ کریم صلی اللّٰہ علیہ و آلہ و سلم نے اس پر مواظبت فرمائی اور کبھی ترک بھی کیا۔
(۱۰۹)  تو کیا جس نے  اپنی بنیاد رکھی اللہ سے  ڈر  اور اس کی رضا پر (ف ۲۵۰)  وہ بھلا یا وہ جس نے  اپنی نیو چنی ایک گراؤ (ٹوٹے   ہوئے  کناروں والے ) گڑھے  کے  کنارے  (ف ۲۵۱) تو وہ اسے  لے  کر جہنم کی آگ میں ڈھے  پڑا  (ف ۲۵۲) اور اللہ ظالموں کو راہ نہیں دیتا۔
۲۵۰		جیسے کہ مسجدِ قُبا اور مسجدِ مدینہ۔
۲۵۱		جیسے کہ مسجدِ ضرار والے۔
۲۵۲		مراد یہ ہے کہ جس شخص نے اپنے دین کی بنا تقویٰ اور رضائے الٰہی کی مضبو ط سطح پر رکھی وہ بہتر ہے نہ کہ وہ جس نے اپنے دین کی بنا باطل و نِفاق کے گراؤ گڈھے پر رکھی۔
(۱۱۰)  وہ تعمیر جو چنی (کی)  ہمیشہ ان کے  دلوں میں کھٹکتی رہے  گی (ف ۲۵۳) مگر یہ کہ ان کے  دل ٹکڑے  ٹکڑے  ہو جائیں (ف ۲۵۴) اور اللہ علم و حکمت والا ہے۔
۲۵۳		اور اس کے گرائے جانے کا صدمہ باقی رہے گا۔
۲۵۴		خواہ قتل ہو کر یا مر کر یا قبر میں یا جہنّم میں۔ معنی یہ ہیں کہ ان کے دلوں کا غم و غصہ تا مرگ باقی رہے گا۔ ؂ بمیرتا برہی اے حسود کیں رنجیست کہ از مشقت اوجزبمرگ نتواں رست اور یہ معنی بھی ہو سکتے ہیں کہ جب تک ان کے دل اپنے قُصور کی ندامت اور افسوس سے پارہ پارہ نہ ہوں اور وہ اخلاص سے تائب نہ ہوں اس وقت تک وہ اسی رنج و غم میں رہیں گے۔ (مدارک)۔
(۱۱۱)  بیشک اللہ نے  مسلمانوں سے  ان کے  مال اور جان خرید لیے  ہیں اس بدلے  پر کہ ان کے  لیے  جنت ہے  (ف ۲۵۵) اللہ کی راہ میں لڑیں  تو ماریں (ف ۲۵۶) اور مریں (ف ۲۵۷) اس کے  ذمہ کرم پر سچا وعدہ  توریت اور انجیل اور قرآن میں (ف ۲۵۸) اور اللہ سے  زیادہ قول کا پورا کون تو خوشیاں مناؤ اپنے  سودے  کی جو تم نے  اس سے  کیا ہے، اور یہی بڑی کامیابی ہے۔
۲۵۵		راہِ خدا میں جان و مال خرچ کر کے جنّت پانے والے ایمان داروں کی ایک تمثیل ہے جس سے کمال لطف و کرم کا اظہار ہوتا ہے کہ پروردگارِ عالَم نے انہیں جنّت عطا فرمانا، ان کے جان و مال کا عوض قرار دیا اور اپنے آپ کو خریدار فرمایا، یہ کمال عزّت افزائی ہے کہ و ہ ہمارا خریدار بنے اور ہم سے خریدے کس چیز کو، جو نہ ہماری بنائی ہوئی نہ ہماری پیدا کی ہوئی، جان ہے تو اس کی پیدا کی ہوئی، مال ہے تو اس کا عطا فرمایا ہوا۔ شانِ نُزول : جب انصار نے رسولِ کریم صلی اللّٰہ علیہ و آلہ و سلم سے شبِ عُقبہ بیعت کی تو عبداللّٰہ بن رواحہ رضی اللّٰہ عنہ نے عرض کی کہ یا رسولَ اللّٰہ اپنے ربّ کے لئے اور اپنے لئے کچھ شرط فرما لیجئے جو آپ چاہیں، فرمایا میں اپنے ربّ کے لئے تو یہ شرط کرتا ہوں کہ تم اس کی عبادت کرو اور کسی کو اس کا شریک نہ ٹھہراؤ اور اپنے لئے یہ کہ جن چیزوں سے تم اپنے جان و مال کو بچاتے اور محفوظ رکھتے ہو اس کو میرے لئے بھی گوارا نہ کرو۔ انہوں نے عرض کیا کہ ہم ایسا کریں تو ہمیں کیا ملے گا، فرمایا جنّت۔
۲۵۶		خدا کے دشمنوں کو۔
۲۵۷		راہِ خدا میں۔
۲۵۸		اس سے ثابت ہوا کہ تمام شریعتوں اور ملّتوں میں جہاد کا حکم تھا۔
(۱۱۲)  توبہ والے  (ف ۲۵۹) عبادت والے  (ف ۲۶۰) سراہنے  والے  (ف ۲۶۱) روزے  والے  رکوع والے  سجدہ  والے  (ف ۲۶۲)  بھلائی کے  بتانے  والے  اور برائی سے  روکنے  والے  اور اللہ کی حدیں نگاہ رکھنے  والے  (ف ۲۶۳) اور خوشی سناؤ مسلمانوں (ف ۲۶۴)۔
۲۵۹		تمام گناہوں سے۔
۲۶۰		اللّٰہ کے فرمانبردار بندے جو اخلاص کے ساتھ اس کی عبادت کرتے ہیں اور عبادت کو اپنے اوپر لازم جانتے ہیں۔
۲۶۱		جو ہر حال میں اللّٰہ کی حمد کرتے ہیں۔
۲۶۲		یعنی نمازوں کے پابند اور ان کو خوبی سے ادا کرنے والے۔
۲۶۳		اور اس کے احکام بجا لانے والے یہ لوگ جنّتی ہیں۔
۲۶۴		کہ وہ اللّٰہ کا عہد و فا کریں گے تو اللّٰہ تعالیٰ انہیں جنّت میں داخل فرمائے گا۔
(۱۱۳)  نبی اور ایمان والوں کو لائق نہیں کہ مشرکوں کی بخشش  چاہیں اگرچہ وہ رشتہ دار ہوں (ف ۲۶۵) جبکہ انہیں کھل چکا کہ وہ دوزخی ہیں (ف ۲۶۶)۔
۲۶۵		شانِ نُزول : اس آیت کی شانِ نُزول میں مفسِّرین کے چند قول ہیں (۱) نبیِ کریم صلی اللّٰہ علیہ و آلہ و سلم نے اپنے چچا ابوطالب سے فرمایا تھا کہ میں تمہارے لئے استِغفار کروں گا جب تک کہ مجھے ممانعت نہ کی جائے تو اللّٰہ تعالیٰ نے یہ آیت نازِل فرما کر ممانعت فرما دی۔ (۲) سیدِ عالَم صلی اللّٰہ علیہ و آلہ و سلم نے فرمایا کہ میں نے اپنے ربّ سے اپنی والدہ کی زیارتِ قبر کی اجازت چاہی اس نے مجھے اجازت دی پھر میں نے ان کے لئے استِغفار کی اجازت چاہی تو مجھے اجازت نہ دی اور مجھ پر یہ آیت نازِل ہوئی۔  مَاکَانَ لِلنَّبِیِّ اقول : یہ وجہ شانِ نُزول کی صحیح نہیں ہے کیونکہ یہ حدیث حاکم نے روایت کی اور اس کو صحیح بتایا اور ذہبی نے حاکم پر اعتماد کر کے میزان میں اس کی تصحیح کی لیکن مختصر المستدرک میں ذہبی نے اس حدیث کی تضعیف کی اور کہا کہ ایوب بن ہانی کو ابنِ معین نے ضعیف بتایا ہے علاوہ بریں یہ حدیث بخاری کی حدیث کے مخالف بھی ہے جس میں اس آیت کے نُزول کا سبب آپ کا والدہ کے لئے استِغفار کرنا نہیں بتایا گیا بلکہ بخاری کی حدیث سے یہی ثابت ہے کہ ابو طالب کے لئے استِغفار کرنے کے باب میں یہ حدیث وارِد ہوئی، اس کے علاوہ اور حدیثیں جو اس مضمون کی ہیں جن کو طبرانی اور ابنِ سعد اور ابنِ شاہین وغیرہ نے روایت کیا ہے وہ سب ضعیف ہیں۔ ابن سعد نے طبقات میں حدیث کی تخریج کے بعد اس کو غلط بتایا اور سند المحدثین امام جلال الدین سیوطی نے اپنے رسالہ التعظیم والمنتہ میں اس مضمون کی تمام احادیث کو معلول بتایا لہذا یہ وجہ شانِ نُزول میں صحیح نہیں اور یہ ثابت ہے اس پر بہت دلائل قائم ہیں کہ سیدِ عالَم صلی اللّٰہ علیہ و آلہ و سلم کی والدہ ماجدہ موَحِّدہ اور دینِ ابراہیمی پر تھیں۔ (۳) بعض اصحاب نے سیدِ عالَم صلی اللّٰہ علیہ و آلہ و سلم سے اپنے آبا کے لئے استِغفار کرنے کی درخواست کی تھی۔ اس پر یہ آیت نازِل ہوئی۔
۲۶۶		شرک پر مرے۔
(۱۱۴)  اور ابراہیم کا اپنے  باپ (ف ۲۶۷)  کی بخشش چاہنا وہ تو نہ تھا مگر ایک  وعدے  کے  سبب جو اس سے  کر چکا تھا  (ف ۲۶۸) پھر جب ابراہیم کو کھل گیا کہ وہ اللہ کا دشمن ہے  اس سے  تنکا توڑ  دیا (لاتعلق ہو گیا)  (ف ۲۶۹) بیشک ابراہیم بہت  آہیں کرنے  والا (ف ۲۷۰) متحمل ہے۔
۲۶۷		یعنی آزر۔
۲۶۸		اس سے یا تو وہ وعدہ مراد ہے جو حضرت ابراہیم علیہ السّلام نے آزر سے کیا تھا کہ میں اپنےرب سے تیری مغفرت کی دُعا کروں گا یا وہ وعدہ مراد ہے جو آزر نے حضرت ابراہیم علیہ السلام سے اسلام لانے کا کیا تھا۔ شانِ نُزول : حضرت علی مرتضیٰ رضی اللّٰہ عنہ سے مروی ہے کہ جب یہ آیت نازِل ہوئی  سَاَسْتَغْفِرُلَکَ رَبِّیْ تو میں نے سنا کہ ایک شخص اپنے والدین کے لئے دعائے مغفرت کر رہا ہے باوجود یکہ وہ دونوں مشرک تھے تو میں نے کہا تو مشرکوں کے لئے دعائے مغفرت کرتا ہے، اس نے کہا کیا ابراہیم علیہ السلام نے آزر کے لئے دعا نہ کی تھی وہ بھی تو مشرک تھا۔ یہ واقعہ میں نے سیدِ عالَم صلی اللّٰہ علیہ و آلہ و سلم سے ذکر کیا۔ اس پر یہ آیت نازِل ہوئی اور بتایا گیا کہ حضرت ابراہیم علیہ الصلوٰۃ والسّلام کا استِغفار بہ امیدِ اسلام تھا جس کا آزر آپ سے وعدہ کر چکا تھا اور آپ آزر سے استِغفار کا وعدہ کر چکے تھے جب وہ امید منقطع ہو گئی تو آپ نے اس سے اپنا علاقہ قطع کر دیا۔
۲۶۹		اور استِغفار کرنا ترک فرما دیا۔
۲۷۰		کثیر الدعا مُتضرِّع۔
(۱۱۵) اور اللہ کی شان نہیں کہ کسی قوم کو ہدایت کر کے  گمراہ فرمائے  (ف ۲۷۱) جب تک انہیں صاف نہ بتا دے  کہ کسی چیز سے  انہیں بچنا ہے  (ف ۲۷۲) بیشک اللہ سب کچھ جانتا ہے۔
۲۷۱		یعنی ان پر گمراہی کا حکم کرے اور انہیں گمراہوں میں داخل فرماوے۔
۲۷۲		معنیٰ یہ ہیں کہ جو چیز ممنوع ہے اور اس سے اجتناب واجب ہے اس پر اللّٰہ تبارَک و تعالیٰ اس وقت تک کہ اپنے بندوں کی گرفت نہیں فرماتا کہ جب تک اس کی ممانعت کا صاف بیان اللّٰہ کی طرف سے نہ آ جائے لہذا قبلِ ممانعت اس فعل کے کرنے میں حرج نہیں۔ (مدارک و خازن) 
مسئلہ : اس سے معلوم ہوا کہ جس چیز کی جانب شرع سے ممانعت نہ ہو وہ جائز ہے۔ شانِ نُزول : جب مؤمنین کو مشرکین کے لئے استِغفار کرنے سے منع فرمایا گیا تو انہیں اندیشہ ہوا کہ ہم پہلے جو استِغفار کر چکے ہیں کہیں اس پر گرفت نہ ہو۔ اس آیت سے انہیں تسکین دی گئی اور بتایا گیا کہ ممانعت کا بیان ہونے کے بعد اس پر عمل کرنے سے مؤاخَذہ ہوتا ہے۔
(۱۱۶)  بیشک اللہ ہی کے  لیے  ہے  آسمانوں اور زمین کی سلطنت، جِلاتا ہے   اور مارتا ہے، اور اللہ کے  سوا نہ تمہارا کوئی وا لی اور نہ مددگار۔
(۱۱۷)  بیشک اللہ کی رحمتیں متوجہ ہوئیں ان غیب کی خبریں بتانے  والے   اور ان مہاجرین  اور انصار  پر جنہوں نے  مشکل کی گھڑی میں ان کا ساتھ دیا  (ف ۲۷۳) بعد اس کے  کہ قریب تھا کہ ان میں کچھ لوگوں کے   دل پھر جائیں (ف ۲۷۴) پھر ان پر رحمت سے  متوجہ ہوا  (ف ۲۷۵) بیشک  وہ ان  پر نہایت مہربان رحم والا ہے۔
۲۷۳		یعنی غزوۂ تبوک میں جس کو غزوۂ عُسرت بھی کہتے ہیں، اس غزوہ میں عسرت کا یہ حال تھا کہ دس دس آدمیوں میں سواری کے لئے ایک ایک اونٹ تھا، نوبت بہ نوبت اسی پر سوار ہو لیتے تھے اور کھانے کی قلّت کا یہ حال تھا کہ ایک ایک کھجور پر کئی کئی آدمی بسر کرتے تھے اس طرح کہ ہر ایک نے تھوڑی تھوڑی چوس کر ایک گھونٹ پانی پی لیا، پانی کی بھی نہایت قلّت تھی، گرمی شدت کی تھی، پیاس کا غلبہ اور پانی ناپید۔ اس حال میں صحابہ اپنے صدق و یقین اور ایمان و اخلاص کے ساتھ حضور کی جاں نثاری میں ثابت قدم رہے۔ حضرت ابو بکر صدیق نے عرض کیا یا رسولَ اللّٰہ اللّٰہ تعالیٰ سے دعا فرمائیے ! فرمایا کیا تمہیں یہ خواہش ہے عرض کیا جی ہاں تو حضور نے دستِ مبارک اٹھا کر دعا فرمائی اور ابھی دستِ مبارک اٹھے ہی ہوئے تھے کہ اللّٰہ تعالیٰ نے اَبر بھیجا، بارش ہوئی، لشکر سیراب ہو ا، لشکر والوں نے اپنے برتن بھر لئے اس کے بعد جب آگے چلے تو زمین خشک تھی، ابر نے لشکر کے باہر بارش ہی نہیں کی وہ خاص اسی لشکر کو سیراب کرنے کیلئے بھیجا گیا تھا۔
۲۷۴		اور وہ اس شدت و سختی میں رسول صلی اللہ علیہ و سلم سے جدا ہونا گوارا کریں۔
۲۷۵		اور وہ صابر و ثابت رہے اور ان کا اخلاص محفوظ رہا اور جو خطرہ دل میں گزرا تھا اس پر نادم ہوئے۔
(۱۱۸)  اور ان تین پر جو  موقوف رکھے  گئے  تھے  (ف ۲۷۶) یہاں تک کہ جب زمین اتنی وسیع ہو کر ان پر تنگ ہو گئی (ف ۲۷۷) اور ہو اپنی جان سے  تنگ آئے  (ف ۲۷۸) اور انہیں یقین ہوا کہ اللہ سے  پناہ نہیں مگر اسی کے  پاس، پھر (ف ۲۷۹) ان کی توبہ قبول کی کہ تائب رہیں، بیشک اللہ  ہی توبہ قبول کرنے  والا مہربان ہے۔
۲۷۶		توبہ سے جن کا ذکر آیت  وَاٰخَرُوْنَ مُرْجَوْنَ لِاَمْرِ اللّٰہِ  میں ہے اور یہ تین صاحب کعب بن مالک اور ہلال بن اُمیہ اور مرارۃ بن ربیع ہیں، یہ سب انصاری تھے۔ رسولِ کریم صلی اللّٰہ علیہ و آلہ و سلم نے تبوک سے واپس ہو کر ان سے جہاد میں حاضر نہ ہونے کی وجہ دریافت فرمائی اور فرمایا ٹھہرو جب تک اللّٰہ تعالیٰ تمہارے لئے کوئی فیصلہ فرمائے اور مسلمانوں کو ان لوگوں سے ملنے جلنے، کلام کرنے سے ممانعت فرما دی حتی کہ ان کے رشتہ داروں اور دوستوں نے ان سے کلام ترک کر دیا یہاں تک کہ ایسا معلوم ہوتا تھا کہ ان کو کوئی پہچانتا ہی نہیں اور ان کی کسی سے شناسائی ہی نہیں اس حال پر انہیں پچاس روز گزرے۔
۲۷۷		اور انہیں کوئی ایسی جگہ نہ مل سکی جہاں ایک لمحہ کے لئے انہیں قرار ہوتا ہر وقت پریشانی اور رنج وغم بے چینی و اضطراب میں مبتلا تھے۔
۲۷۸		شدّتِ رنج و غم سے نہ کوئی اَنیس ہے جس سے بات کریں نہ کوئی غم خوار جسے حالِ دل سنائیں، وحشت و تنہائی ہے اور شب و روز کی گریہ و زاری۔
۲۷۹		اللّٰہ تعالیٰ نے ان پر رحم فرمایا اور۔
(۱۱۹)  اے  ایمان والو! اللہ سے  ڈرو (ف ۲۸۰) اور سچوں کے  ساتھ ہو (ف ۲۸۱)۔
۲۸۰		معاصی ترک کرو۔
۲۸۱		جو صادق الایمان ہیں مخلِص ہیں، رسولِ کریم صلی اللّٰہ علیہ و آلہ و سلم کی اخلاص کے ساتھ تصدیق کرتے ہیں۔ سعید بن جبیر کا قول ہے کہ صادقین سے حضرت ابوبکر و عمر مراد ہیں رضی اللّٰہ عنہما۔ ابنِ جریر کہتے ہیں کہ مہاجرین۔ حضرت ابنِ عباس رضی اللّٰہ عنہما نے فرمایا کہ وہ لوگ جن کی نیتیں ثابت رہیں اور قلب و اعمال مستقیم اور وہ اخلاص کے ساتھ غزوۂ تبو ک میں حاضر ہوئے۔ مسئلہ : اس آیت سے ثابت ہوا کہ اِجماع حُجّت ہے کیونکہ صادقین کے ساتھ رہنے کا حکم فرمایا، اس سے ان کے قول کا قبول کرنا لازم آتا ہے۔
(۱۲۰)  مدینہ والوں (ف ۲۸۲)  اور ان کے  گرد دیہات  والوں کو لائق نہ تھا کہ رسول اللہ سے  پیچھے  بیٹھ رہیں (ف ۲۸۳) اور نہ یہ کہ ان کی جان سے  اپنی جان پیاری سمجھیں (ف ۲۸۴) یہ اس لیے  کہ انہیں جو پیاس یا تکلیف یا بھوک اللہ کی راہ میں پہنچتی ہے  اور جہاں ایسی جگہ قدم رکھتے  ہیں (ف ۲۸۵) جس سے  کافروں کو غیظ  آئے  اور جو کچھ کسی دشمن کا بگاڑتے  ہیں (ف ۲۸۶)  اس سب کے  بدلے   ان کے  لیے  نیک عمل لکھا جاتا ہے  (ف ۲۸۷) بیشک اللہ نیکوں کا نیگ (اجر) ضائع نہیں کرتا۔
۲۸۲		یہاں اہلِ مدینہ سے مدینۂ طیّبہ میں سکونت رکھنے والے مراد ہیں خواہ وہ مہاجرین ہوں یا انصار۔
۲۸۳		اور جہاد میں حاضر نہ ہوں۔
۲۸۴		بلکہ انہیں حکم تھا کہ شدّت و تکلیف میں حضور کا ساتھ نہ چھوڑیں اور سختی کے موقع پر اپنی جانیں آپ پر فدا کریں۔
۲۸۵		اور کُفّار کی زمین کو اپنے گھوڑوں کے سُموں سے روندتے ہیں۔
۲۸۶		قید کر کے یا قتل کر کے یا زخمی کر کے یا ہزیمت دے کر۔
۲۸۷		اس سے ثابت ہوا کہ جو شخص اطاعتِ الٰہی کا قصد کرے اس کا اٹھنا بیٹھنا، چلنا، حرکت کرنا، ساکن رہنا سب نیکیاں ہیں اللّٰہ کے یہاں لکھی جاتی ہیں۔
(۱۲۱) اور جو کچھ خرچ کرتے  ہیں چھوٹا (ف ۲۸۸)  یا بڑا (ف ۲۸۹)  اور جو نالا طے  کرتے  ہیں سب ان کے  لیے  لکھا جاتا ہے  تاکہ اللہ ان کے  سب سے  بہتر کاموں کا انہیں صلہ دے  (ف ۲۹۰)۔
۲۸۸		یعنی قلیل مثلاً ایک کھجور۔
۲۸۹		جیسا کہ حضرت عثمانِ غنی رضی اللّٰہ عنہ نے جیشِ عُسرت میں خرچ کیا۔
۲۹۰		اس آیت سے جہاد کی فضیلت اور اس کا احسن الاعمال ہونا ثابت ہوا۔
(۱۲۲)  اور مسلمانوں سے  یہ تو ہو نہیں سکتا کہ سب کے  سب نکلیں (ف ۲۹۱) تو کیوں نہ ہو کہ ان کے  ہر گروہ میں سے  (ف ۲۹۲) ایک جماعت نکلے  کہ دین کی سمجھ حاصل کریں اور واپس آ کر اپنی قوم  کو ڈر سنائیں (ف ۲۹۳) اس امید پر کہ وہ بچیں (ف ۲۹۴)۔
۲۹۱		اور ایک دم اپنے وطن خالی کر دیں۔
۲۹۲		ایک جماعت وطن میں رہے اور۔
۲۹۳		حضرت ابنِ عباس رضی اللّٰہ عنہما سے مروی ہے کہ قبائلِ عرب میں سے ہر ہر قبیلہ سے جماعتیں سیدِ عالَم صلی اللّٰہ علیہ و آلہ و سلم کے حضور میں حاضر ہوتیں اور وہ حضور سے دین کے مسائل سیکھتے اور تَفَقُّہ حاصل کرتے اور اپنے لئے احکام دریافت کرتے اور اپنی قوم کے لئے، حضور انہیں اللّٰہ اور رسول کی فرماں برداری کا حکم دیتے اور نماز زکوٰۃ وغیرہ کی تعلیم کے لئے انہیں ان کی قوم پر مامور فرماتے، جب وہ لوگ اپنی قوم میں پہنچتے تو اعلان کر دیتے کہ جو اسلام لائے وہ ہم میں سے ہے اور لوگوں کو خدا کا خوف دلاتے اور دین کی مخالفت سے ڈراتے یہاں تک کہ لوگ اپنے والدین کو چھوڑ دیتے اور رسولِ کریم صلی اللّٰہ علیہ و آلہ و سلم انہیں دین کے تمام ضروری علوم تعلیم فرما دیتے۔ (خازن ) یہ رسولِ کریم صلی اللّٰہ علیہ و آلہ و سلم کا معجِزۂ عظیمہ ہے کہ بالکل بے پڑھے لوگوں کو بہت تھوڑی دیر میں دین کے احکام کا عالِم اور قوم کا ہادی بنا دیتے تھے۔ اس آیت سے چند مسائل معلوم ہوئے۔ مسئلہ : علمِ دین حاصل کرنا فرض ہے جو چیزیں بندے پر فرض و واجب ہیں اور جو اس کے لئے ممنوع و حرام ہیں اس کا سیکھنا فرضِ عین ہے اور اس سے زائد علم حاصل کرنا فرضِ کفایہ۔ حدیث شریف میں ہے علم سیکھنا ہر مسلمان پر فرض ہے۔ امام شافعی رضی اللّٰہ عنہ نے فرمایا کہ علم سیکھنا نفل نماز سے افضل ہے۔ مسئلہ : طلبِ علم کے لئے سفر کا حکم حدیث شریف میں ہے جو شخص طلبِ علم کے لئے راہ چلے اللّٰہ اس کے لئے جنّت کی راہ آسان کرتا ہے۔ (ترمذی) مسئلہ : فِقہ افضل ترین علوم ہے۔ حدیث شریف میں ہے سیدِ عالَم صلی اللّٰہ علیہ و آلہ و سلم نے فرمایا اللّٰہ تعالیٰ جس کے لئے بہتری چاہتا ہے اس کو دین میں فقیہ بناتا ہے، میں تقسیم کرنے والا ہوں اور اللّٰہ تعالیٰ دینے والا۔ (بخاری و مسلم) حدیث میں ہے ایک فقیہ شیطان پر ہزار عابدوں سے زیادہ سخت ہے۔ (ترمذی) فِقہ احکامِ دین کے علم کو کہتے ہیں، فِقہِ  مُصطلَح اس کا صحیح مصداق ہے۔
۲۹۴		عذابِ الٰہی سے احکامِ دین کا اِتّباع کر کے۔
(۱۲۳) اے  ایمان والوں جہاد کرو ان کافروں سے  جو تمہارے  قریب ہیں (ف ۲۹۵) اور چاہیئے  کہ وہ تم میں سختی پائیں،  اور جان رکھو کہ اللہ پرہیزگاروں کے  ساتھ ہے  (ف ۲۹۶)۔
۲۹۵		قتال تمام کافِروں سے واجب ہے قریب کے ہوں یا دور کے لیکن قریب والے مقدَّم ہیں پھر جو ان سے متّصل ہوں ایسے ہی درجہ بدرجہ۔
۲۹۶		انہیں غلبہ دیتا ہے اور انکی نصرت فرماتا ہے۔
(۱۲۴)  اور جب کوئی سورت اترتی ہے  تو ان میں کوئی کہنے  لگتا ہے  کہ اس نے   تم میں کس کے  ایمان کو ترقی دی (ف ۲۹۷) تو وہ  جو ایمان والے  ہیں ان  کے  ایمان کو ترقی دی  اور وہ خوشیاں منا رہے  ہیں۔
۲۹۷		یعنی منافقین آپس میں بطریقِ استہزاء ایسی باتیں کہتے ہیں ان کے جواب میں ارشاد ہوتا ہے۔
(۱۲۵)  اور جن کے  دلوں میں آزار ہے  (ف ۲۹۸) انہیں اور  پلیدی پر پلیدی بڑھائی (ف ۲۹۹) اور وہ کفر ہی پر مر گئے۔
۲۹۸		شک و نفاق کا۔
۲۹۹		کہ پہلے جتنا نازِل ہوا تھا اسی کے انکار کے وبال میں گرفتار تھے، اب جو اور نازِل ہوا اس کے انکار کی خباثت میں بھی مبتلا ہوئے۔
(۱۲۶)  کیا انہیں (ف ۳۰۰) نہیں سوجھتا ک ہ ہر سال ایک یا  دو  بار آزمائے   جاتے  ہیں (ف ۳۰۱) پھر نہ تو توبہ کرتے  ہیں نہ نصیحت مانتے  ہیں۔
۳۰۰		یعنی منافقین کو۔
۳۰۱		امراض و شدائد اور قحط وغیرہ کے ساتھ۔
(۱۲۷)  اور جب کوئی سورت اترتی ہے  ان میں ایک دوسرے  کو  دیکھنے  لگتا ہے  (ف ۳۰۲)  کہ کوئی تمہیں دیکھتا تو نہیں (ف ۳۰۳) پھر پلٹ جاتے  ہیں (ف ۳۰۴) اللہ نے  ان کے  دل پلٹ دیئے  ہیں (ف ۳۰۵)  کہ وہ  ناسمجھ لوگ ہیں (ف ۳۰۶)۔
۳۰۲		اور آنکھوں سے نکل بھاگنے کے اشارے کرتا ہے اور کہتا ہے۔
۳۰۳		اگر دیکھتا ہوا تو بیٹھ گئے ورنہ نکل گئے۔
۳۰۴		کُفر کی طرف۔
۳۰۵		اس سبب سے۔
۳۰۶		اپنے نفع و ضَرر کو نہیں سوچتے۔
(۱۲۸)  بیشک تمہارے  پاس تشریف لائے  تم میں سے   وہ  رسول (ف ۳۰۷) جن پر تمہارا مشقت میں پڑنا گِراں ہے  تمہاری بھلائی کے  نہایت چاہنے   والے  مسلمانوں پر کمال مہربان مہربان (ف ۳۰۸)۔
۳۰۷		محمّدِ مصطفیٰ صلی اللّٰہ علیہ و آلہ و سلم عربی قرشی، جن کے حسب و نسب کو تم خوب پہچانتے ہوکہ تم میں سب سے عالی نسب ہیں اور تم ان کے صدق و امانت، زہد و تقویٰ، طہارت و تقدّس اور اخلا قِ حمیدہ کو بھی خوب جانتے ہو اور ایک قراء ۃ میں اَنْفَسِکُمْ بفتحِ فا آیا ہے، اس کے معنیٰ ہیں کہ تم میں سب سے نفیس تر اور اشرف و افضل۔ اس آیتِ کریمہ میں سیدِ عالَم صلی اللّٰہ علیہ و آلہ و سلم کی تشریف آوری یعنی آپ کے میلادِ مبارک کا بیان ہے۔ ترمذی کی حدیث سے بھی ثابت ہے کہ سیدِ عالَم صلی اللّٰہ علیہ و آلہ و سلم نے اپنی پیدائش کا بیان قیام کر کے فرمایا۔ مسئلہ : اس سے معلوم ہوا کہ محفلِ میلادِ مبارک کی اصل قرآن و حدیث سے ثابت ہے۔
۳۰۸		اس آیت میں اللّٰہ تبارک و تعالیٰ نے اپنے حبیب صلی اللّٰہ علیہ و آلہ و سلم کو اپنے دو ناموں سے مشرف فرمایا۔ یہ کمال تکریم ہے اس سرورِ انور صلی اللّٰہ علیہ و سلم کی۔
(۱۲۹)  پھر اگر وہ  منہ پھیریں (ف ۳۰۹) تو تم فرما دو کہ مجھے  اللہ کافی ہے  اس کے  سوا کسی کی بندگی نہیں، میں نے  اسی پر بھروسہ کیا اور وہ بڑے  عرش کا مالک ہے  (ف ۳۱۰)۔
۳۰۹		یعنی منافقین و کُفّار آپ پر ایمان لانے سے اعراض کریں۔
۳۱۰		حاکم نے مستدرک میں اُبَی ابنِ کعب سے ایک حدیث روایت کی ہے کہ لَقَدْ جَاءَ کُمْ سے آخر سورت تک دونوں آیتیں قرآنِ کریم میں سب کے بعد نازِل ہوئیں۔



سورۂ یونس

اللہ کے  نام سے  شروع جو نہایت مہربان رحم والا  (ف ۱)۔
۱		سورۂ یونس مکیّہ ہے سوائے تین آیتوں کے  فَاِنْ کُنْتَ فِیْ شَکٍّ سے اس میں گیارہ رکوع اور ایک سو نو آیتیں اور ایک ہزار آٹھ سو بتیس کلمے اور نو ہزار ننانوے حرف ہیں۔
(۱) یہ حکمت وا لی کتاب  کی  آیتیں ہیں۔
(۲)  کیا لوگوں کو اس کا  اچنبھا  ہوا کہ  ہم نے  ان میں سے  ایک مرد کو وحی بھیجی کہ لوگوں کو ڈر سناؤ (ف ۲) اور ایمان والوں کو خوشخبری دو  کہ ان کے  لیے  ان کے  رب کے  پاس سچ کا مقام  ہے،  کافر بولے  بیشک یہ تو کھلا جادوگر ہے  (ف ۳)۔
۲		شانِ نُزول : حضرت ابنِ عباس رضی اللّٰہ عنہما نے فرمایا جب اللّٰہ تبارَک و تعالیٰ نے سیدِ عالَم صلی اللّٰہ علیہ و آلہ و سلم کو رسالت سے مشرّف فرمایا اور آپ نے اس کا اظہار کیا تو عرب منکِر ہو گئے اور ان میں سے بعضوں نے یہ کہا کہ اللّٰہ اس سے برتر ہے کہ کسی بشر کو رسول بنائے۔ اس پر یہ آیات نازِل ہوئیں۔
۳		کُفّار نے پہلے تو بشر کا رسول ہونا قابلِ تعجُّب و انکار قرار دیا اور پھر جب حضور کے معجزات دیکھے اور یقین ہوا کہ یہ بشر کے مَقدِرَت سے بالا تر ہیں تو آپ کو ساحِر بتایا۔ ان کا یہ دعویٰ تو کذب و باطل ہے مگر اس میں بھی حضورکے کمال اور اپنے عجز کا اعتراف پایا جاتا ہے۔
(۳)  بیشک تمہارا رب اللہ ہے  جس نے  آسمان اور زمین چھ دن میں بنائے  پھر عرش پر استوا فرمایا  جیسا اس کی شان کے  لائق ہے  کام کی تدبیر فرما تا ہے  (ف ۴) کوئی سفارشی نہیں مگر اس کی اجازت  کے  بعد (ف ۵) یہ ہے  اللہ تمہارا  رب (ف ۶) تو اس کی بندگی کرو تو کیا تم دھیان نہیں کرتے۔
۴		یعنی تمام خَلق کے امور کا حسبِ اقتضائے حکمت سر انجام فرماتا ہے۔
۵		اس میں بُت پرستوں کے اس قول کا رد ہے کہ بُت ان کی شفاعت کریں گے، انہیں بتایا گیا کہ شفاعت ماذونین کے سوا کوئی نہیں کرے گا اور ماذون صرف اس کے مقبول بندے ہوں گے۔
۶		جو آسمان و زمین کا خالِق اور تمام امور کا مدبِّر ہے اس کے سوا کوئی معبُود نہیں فقط وہی مستحقِ عبادت ہے۔
(۴)  اسی کی طرف تم سب کو پھرنا ہے  (ف ۷) اللہ کا  سچا وعدہ بیشک وہ پہلی بار بناتا ہے  پھر فنا کے  بعد  دوبارہ بنائے  گا کہ ان کو جو ایمان لائے  اور اچھے  کام کیے  انصاف کا صلہ دے  (ف ۸) اور کافروں کے  لیے  پینے  کو کھولتا پانی اور  دردناک عذاب بدلہ ان کے  کفر کا۔
۷		روزِ قیامت اور یہی ہے۔
۸		اس آیت میں حشر و نشر و معاد کا بیان اور منکِرین کا رد ہے اور اس پر نہایت لطیف پیرایہ میں دلیل قائم فرمائی گئی ہے کہ وہ پہلی بار بناتا ہے اور اعضائے مرکَّبہ کو پیدا کرتا ہے اور ترکیب دیتا ہے تو موت کے ساتھ متفرِّق و منتشر ہونے کے بعد ان کو دوبارہ پھر ترکیب دینا اور بنے ہوئے انسان کو فنا کے بعد پھر دو بار بنا دینا اور وہی جان جو اس بدن سے متعلق تھی اس کو اس بدن کی درستی کے بعد پھر اسی بدن سے متعلق کر دینا اس کی قدرت سے کیا بعید ہے اور اس دوبارہ پیدا کرنے کا مقصود جزائے اعمال یعنی مطیع کو ثواب اور عاصی کو عذاب دینا ہے۔
(۵)  وہی ہے  جس نے  سورج کو  جگمگاتا  بنا یا  اور  چاند چمکتا اور اس کے  لیے  منزلیں ٹھہرائیں (ف ۹) کہ تم برسوں کی گنتی اور (ف ۱۰) حساب جانو، اللہ نے  اسے  نہ بنایا  مگر حق (ف ۱۱) نشانیاں مفصل بیان فرماتا ہے  علم والوں کے  لیے  (ف ۱۲) (۶) بیشک رات  اور دن کا بدلتا  آنا اور جو کچھ اللہ نے  آسمانوں اور زمین میں پیدا کیا ان میں نشانیاں ہیں ڈر  والوں کے  لیے، (۷) بیشک  وہ جو ہمارے  ملنے  کی امید نہیں رکھتے  (ف ۱۳) اور دنیا کی زندگی پسند کر بیٹھے  اور اس پر مطمئن ہو گئے  (ف ۱۴) اور وہ جو ہماری آیتوں سے  غفلت کرتے  ہیں (ف ۱۵)۔
۹		اٹھائیس منزلیں جو بارہ برجوں پر منقسم ہیں، ہر برج کے لئے ۲/۱ . ۲ منزلیں ہیں، چاند ہر شب ایک منزل میں رہتا ہے اور مہینہ تیس دن کا ہو تو دو شب ورنہ ایک شب چھپتا ہے۔
۱۰		مہینوں، دنوں، ساعتوں کا۔
۱۱		کہ اس سے اس کی قدرت اور اس کی وحدانیت کے دلائل ظاہر ہوں۔
۱۲		کہ ان میں غور کر کے نفع اٹھائیں۔
۱۳		روزِ قیامت اور ثواب و عذاب کے قائل نہیں۔
۱۴		اور اس فانی کو جاودانی پر ترجیح دی اور عمر اس کی طلب میں گزاری۔
۱۵		حضرت ابنِ عباس رضی اللّٰہ عنہما سے مروی ہے کہ یہاں آیات سے سیدِ عالَم صلی اللّٰہ علیہ و آلہ و سلم کی ذاتِ پاک اور قرآن شریف مراد ہے اور غفلت کرنے سے مراد ان سے اعراض کرنا ہے۔
(۸)  ان لوگوں کا  ٹھکانا  دوزخ ہے  بدلہ ان کی کمائی کا۔
(۹)  بیشک جو ایمان لائے   اور اچھے  کام کیے  ان کا رب ان کے  ایمان کے  سبب انھیں راہ  دے  گا (ف ۱۶) ان کے  نیچے  نہریں بہتی ہوں گی نعمت کے  باغوں میں۔
۱۶		جنّتوں کی طرف۔ قتادہ کا قول ہے کہ مومن جب اپنی قبر سے نکلے گا تو اس کا عمل خوب صورت شکل میں اس کے سامنے آئے گا، یہ شخص کہے گا تو کون ہے ؟ وہ کہے گا میں تیرا عمل ہوں اور اس کے لئے نور ہو گا اور جنّت تک پہنچائے گا اور کافِر کا معاملہ برعکس ہو گا کہ اس کا عمل بُری شکل میں نمودار ہو کر اسے جہنّم میں پہنچائے گا۔
(۱۰) ان کی دعا اس میں یہ ہو گی کہ اللہ تجھے  پاکی ہے  (ف ۱۷) اور ان کے  ملتے  وقت خوشی کا پہلا بول سلام ہے  (ف ۱۸) اور ان کی دعا کا خاتمہ یہ ہے  کہ سب خوبیوں کو سراہا اللہ جو رب  ہے  سارے  جہان کا (ف ۱۹)۔
۱۷		یعنی اہلِ جنّت اللّٰہ تعالیٰ کی تسبیح، تحمید، تقدیس میں مشغول رہیں گے اور اس کے ذکر سے انہیں فرحت و سرور اور انتہا درجہ کی لذّت حاصل ہو گی سبحان اللّٰہ۔
۱۸		یعنی اہلِ جنّت آپس میں ایک دوسرے کی تحِیّت و تکریم سلام سے کریں گے یا ملائکہ انہیں بطورِ تحِیّت سلام عرض کریں گے یا ملائکہ ربّ عزوجل کی طرف سے ان کے پاس سلام لائیں گے۔
۱۹		ان کے کلام کی ابتداء اللّٰہ کی تعظیم و تنزیہ سے ہو گی اور کلام کا اختتام اس کی حمد و ثنا پر ہو گا۔
(۱۱)  اور اگر اللہ لوگوں پر برائی ایسی جلد بھیجتا جیسی وہ بھلائی کی جلدی کرتے  ہیں تو ان کا وعدہ پورا ہو چکا ہوتا (ف ۲۰) تو ہم چھوڑتے   انہیں جو ہم سے  ملنے  کی امید نہیں رکھتے  کہ اپنی سرکشی میں بھٹکا کریں (ف ۲۱)۔
۲۰		یعنی اگر اللّٰہ تعالیٰ لوگوں کی بد دعائیں جیسے کہ وہ غضب کے وقت اپنے لئے اور اپنے اہل و اولاد و مال کے لئے کرتے ہیں اور کہتے ہیں ہم ہلاک ہو جائیں، خدا ہمیں غارت کرے، برباد کرے اور ایسے کلمے ہی اپنی اولاد و اقارب کے لئے کہہ گزرتے ہیں جسے ہندی میں کوسنا کہتے ہیں، اگر وہ دعا ایسی جلدی قبول کر لی جاتی جیسی جلدی وہ دعائے خیر کے قبول ہونے میں چاہتے ہیں تو ان لوگوں کا خاتمہ ہو چکا ہوتا اور وہ کب کے ہلاک ہو گئے ہوتے لیکن اللّٰہ تبارَک و تعالیٰ اپنے کرم سے دعائے خیر قبول فرمانے میں جلدی کرتا ہے، دعائے بد کے قبول میں نہیں، یہ اس کی رحمت ہے۔ شانِ نُزول : نضر بن حارث نے کہا تھا یا ربّ یہ دینِ اسلام اگر تیرے نزدیک حق ہے تو ہمارے اوپر آسمان سے پتھّر برسا۔ اس پر یہ آیتِ کریمہ نازِل ہوئی اور بتایا گیا کہ اگر اللّٰہ تعالیٰ کافِروں کے لئے عذاب میں جلدی فرماتا جیسا کہ انکے لئے مال و اولاد وغیرہ، دنیا کی بھلائی دینے میں جلدی فرمائی تو وہ سب ہلاک ہو چکے ہوتے۔
۲۱		اور ہم انہیں مہلت دیتے ہیں اور ان کے عذاب میں جلدی نہیں فرماتے۔
(۱۲)  اور جب آدمی کو (ف ۲۲) تکلیف پہنچتی ہے  ہمیں پکارتا ہے  لیٹے  اور بیٹھے  اور کھڑے  (ف ۲۳) پھر جب ہم اس کی تکلیف دور کر دیتے  ہیں چل دیتا ہے  (ف ۲۴) گویا کبھی کسی تکلیف کے  پہنچنے  پر ہمیں پکارا ہی نہ تھا یونہی بھلے  کر دکھائے  ہیں حد سے  بڑھنے  والے  کو (ف ۲۵) ان کے  کام (ف ۲۶)۔
۲۲		یہاں آدمی سے کافِر مراد ہے۔
۲۳		ہر حال میں اور جب تک اس کی تکلیف زائل نہ ہو دعا میں مشغول رہتا ہے۔
۲۴		اپنے پہلے طریقہ پر اور وہی کُفر کی راہ اختیار کرتا ہے اور تکلیف کے وقت کو بھول جاتا ہے۔
۲۵		یعنی کافِروں کو۔
۲۶		مقصد یہ ہے کہ انسان بلا کے وقت بہت ہی بے صبرا ہے اور راحت کے وقت نہایت ناشکرا، جب تکلیف پہنچتی ہے تو کھڑے، لیٹے، بیٹھے ہر حال میں دعا کرتا ہے جب اللّٰہ تکلیف دور کر دے تو شکر بجا نہیں لاتا اور اپنی حالتِ سابقہ کی طرف لوٹ جاتا ہے، یہ حال غافل کا ہے، مومن عاقل کا حال اس کے خلاف ہے وہ مصیبت و بلا پر صبر کرتا ہے، راحت و آسائش میں شکر کرتا ہے، تکلیف و راحت کے جملہ احوال میں اللّٰہ تعالیٰ کے حضور تضرُّع و زاری اور دعا کرتا ہے اور ایک مقام اس سے بھی اعلیٰ ہے جو مومنوں میں بھی مخصوص بندوں کو حاصل ہے کہ جب کوئی مصیبت و بلا آتی ہے اس پر صبر کرتے ہیں، قضائے الٰہی پر دل سے راضی رہتے ہیں اور جمیع احوال پر شکر کرتے ہیں۔
(۱۳)  اور بیشک ہم نے  تم سے  پہلی سنگتیں (قومیں ) (ف ۲۷) ہلاک فرما دیں جب  وہ حد سے  بڑھے  (ف ۲۸) اور ان کے  رسول ان کے  پاس روشن دلیلیں لے  کر آئے  (ف ۲۹) اور وہ ایسے   تھے  ہی نہیں کہ ایمان لاتے، ہم یونہی بدلہ دیتے  ہیں مجرموں کو۔
۲۷		یعنی اُمّتیں۔
۲۸		اور کُفر میں مبتلا ہوئے۔
۲۹		جو ان کے صدق کی بہت واضح دلیلیں تھیں لیکن انہوں نے نہ مانا اور انبیاء کی تصدیق نہ کی۔
(۱۴)  پھر ہم نے  ان کے  بعد تمہیں زمین میں جانشین کیا کہ دیکھیں تم کیسے  کام کرتے  ہو (ف ۳۰)۔
۳۰		تاکہ تمہارے ساتھ تمہارے عمل کے لائق معاملہ فرمائیں۔
(۱۵)  اور جب ان پر ہماری روشن آیتیں (ف ۳۱) پڑھی جاتی ہیں تو وہ کہنے  لگتے  ہیں جنہیں ہم سے  ملنے  کی امید نہیں (ف ۳۲) کہ اس کے  سوا  اور قرآن لے   آیئے  (ف ۳۳) یا اسی کو بدل دیجیے  (ف ۳۴) تم فرماؤ مجھے  نہیں پہنچتا کہ میں اسے  اپنی طرف سے  بدل دوں میں تو اسی  کا تابع ہوں جو میری طرف وحی ہوتی ہے  (ف ۳۵) میں اگر اپنے  رب کی نافرمانی کروں (ف ۳۶) تو مجھے  بڑے  دن کے  عذاب کا ڈر ہے  (ف ۳۷)۔
۳۱		جنمیں ہماری توحید اور بُت پرستی کی برائی اور بُت پرستوں کی سزا کا بیان ہے۔
۳۲		اور آخرت پر ایمان نہیں رکھتے۔
۳۳		جس میں بُتوں کی برائی نہ ہو۔
۳۴		شانِ نُزول : کُفّار کی ایک جماعت نے نبیِ کریم صلی اللّٰہ علیہ و آلہ و سلم کی خدمت میں حاضر ہو کر کہا کہ اگر آپ چاہتے ہیں کہ ہم آپ پر ایمان لے آئیں تو آپ اس قرآن کے سوا دوسرا قرآن لائیے جس میں لاتُ و عُزّیٰ منات وغیرہ بُتوں کی برائی اور ان کی عبادت چھوڑنے کا حکم نہ ہو اور اگر اللّٰہ ایسا قرآن نازِل نہ کرے تو آپ اپنی طرف سے بنا لیجئے یا اسی قرآن کو بدل کر ہماری مرضی کے مطابق کر دیجئے تو ہم ایمان لے آئیں گے۔ ان کا یہ کلام یا تو بطریقِ تمسخُر و استہزاء تھا یا انہوں نے تجربہ و امتحان کے لئے ایسا کہا تھا کہ اگر یہ دوسرا قرآن بنا لائیں یا اس کو بدل دیں تو ثابت ہو جائے گا کہ قرآن کلامِ ربّانی نہیں ہے۔ اللّٰہ تعالیٰ نے اپنے حبیب صلی اللّٰہ علیہ و آلہ و سلم کو حکم دیا کہ اس کا یہ جواب دیں جو آیت میں مذکور ہوتا ہے۔
۳۵		میں اس میں کوئی تغییر و تبدیل، کمی بیشی نہیں کر سکتا یہ میرا کلام نہیں کلامِ الٰہی ہے۔
۳۶		یا اس کی کتاب کے احکام کو بدلوں۔
۳۷		اور دوسرا قرآن بنانا انسان کی مَقدِرت ہی سے باہر ہے اور خَلق کا اس سے عاجز ہونا خوب ظاہر ہو چکا۔
(۱۶)  تم فرماؤ اگر اللہ چاہتا تو میں اسے  تم پر نہ  پڑھتا نہ وہ تم کو اس سے  خبردار کرتا (ف ۳۸) تو میں اس سے  پہلے  تم میں اپنی ایک عمر گزار چکا ہوں (ف ۳۹) تو کیا تمہیں عقل نہیں (ف ۴۰)۔
۳۸		یعنی اس کی تلاوت مَحض اللّٰہ تعالیٰ کی مرضی سے ہے۔
۳۹		اور چالیس سال تم میں رہا ہوں، اس زمانہ میں میں تمہارے پاس کچھ نہیں لایا اور میں نے تمہیں کچھ نہیں سنایا، تم نے میرے احوال کا خوب مشاہدہ کیا ہے، میں نے کسی سے ایک حرف نہیں پڑھا، کسی کتاب کا مطالعہ نہ کیا، اس کے بعد یہ کتابِ عظیم لایا جس کے حضور ہر ایک کلامِ فصیح پست اور بے حقیقت ہو گیا۔ اس کتاب میں نفیس علوم ہیں، اصول و فروع کا بیان ہے، احکام و آداب میں مکارمِ اخلاق کی تعلیم ہے، غیبی خبریں ہیں، اس کی فصاحت و بلاغت نے ملک بھر کے فُصَحاء و بُلَغاء کو عاجز کر دیا ہے، ہر صاحبِ عقلِ سلیم کے لئے یہ بات اظہر من الشمس ہو گئی ہے کہ یہ بغیر وحیِ الٰہی کے ممکن ہی نہیں۔
۴۰		کہ اتنا سمجھ سکو کہ یہ قرآن اللّٰہ کی طرف سے ہے مخلوق کی قدرت میں نہیں کہ اس کی مثل بنا سکے۔
(۱۷)  تو اس سے  بڑھ کر ظالم کون جو اللہ پر جھوٹ باندھے  (ف ۴۱) یا اس کی آیتیں جھٹلائے، بیشک مجرموں کا بھلا نہ ہو گا۔
۴۱		اس کے لئے شریک بتائے۔
(۱۸) اور اللہ کے  سوا ایسی چیز (ف ۴۲) کو پوجتے  ہیں جو  ان کا کچھ بھلا نہ کرے  اور کہتے  ہیں کہ یہ اللہ کے  یہاں ہمارے  سفارشی ہیں (ف ۴۳) تم  فرماؤ کیا اللہ کو وہ بات بتاتے   ہو  جو اس کے  علم میں نہ آسمانوں میں ہے  نہ  زمین میں (ف ۴۴) اسے  پاکی اور برتری ہے  ان کے  شرک سے۔
۴۲		بُت۔
۴۳		یعنی دنیوی امور میں کیونکہ آخرت اور مرنے کے بعد اٹھنے کا تو وہ اعتقاد ہی نہیں رکھتے۔
۴۴		یعنی اس کا وجود ہی نہیں کیونکہ جو چیز موجود ہے وہ ضرور علمِ الہی میں ہے۔
(۱۹)  اور لوگ ایک ہی امت تھے  (ف ۴۵) پھر مختلف  ہوئے، اور اگر تیرے  رب کی طرف سے  ایک بات  پہلے  نہ ہو چکی ہوتی (ف ۴۶) تو یہیں ان کے  اختلافوں کا ان پر فیصلہ ہو گیا ہوتا (ف ۴۷)۔
۴۵		ایک دینِ اسلام پر جیسا کہ زمانۂ حضرت آدم علیہ السلام میں قابیل کے ہابیل کو قتل کرنے کے وقت تک حضرت آدم علیہ السلام اور انکی ذرّیَّت ایک ہی دین پر تھے اس کے بعد ان میں اختلاف ہوا اور ایک قول یہ ہے کہ زمانۂ نوح علیہ السلام تک ایک دین پر رہے پھر اختلاف ہوا تو حضرت نوح علیہ الصلوٰۃ والسلام مبعوث فرمائے گئے۔ ایک قول یہ ہے کہ حضرت نوح علیہ الصلوٰۃ والسلام کے کشتی سے اترنے کے وقت سب لوگ ایک دینِ اسلام پر تھے۔ ایک قول یہ ہے کہ عہدِ حضرتِ ابراہیم سے سب لوگ ایک دین پر تھے یہاں تک کہ عمرو بن لحیٰ نے دین کو متغیّر کیا، اس تقدیر پر  اَلنَّاسُ  سے مراد خاص عرب ہوں گے۔ ایک قول یہ ہے کہ لوگ ایک دین پر تھے یعنی کُفر پر پھر اللّٰہ تعالیٰ نے انبیاء کو بھیجا تو بعض ان میں سے ایمان لائے اور بعض عُلَماء نے کہا کہ معنی یہ ہیں کہ لوگ اوّل خِلقت میں فطرۃِ سلیمہ پر تھے پھر ان میں اختلافات ہوئے۔ حدیث شریف میں ہے ہر بچہ فطرت پر پیدا ہوتا ہے پھر اس کے ماں باپ اس کو یہودی بناتے ہیں یا نصرانی بناتے ہیں یا مجوسی بناتے ہیں اور حدیث میں فطرۃ سے فطرۃِ اسلام مراد ہے۔
۴۶		اور ہر اُمّت کے لئے ایک میعاد معیّن نہ کر دی گئی ہوتی یا جزائے اعمال قیامت تک مؤخر نہ فرمائی گئی ہوتی۔
۴۷		نُزولِ عذاب سے۔
(۲۰)  اور کہتے  ہیں ان پر ان کے  رب کی طرف سے  کوئی نشانی کیوں نہیں اتری (ف ۴۸) تم فرماؤ  غیب تو اللہ کے  لیے  ہے  اب  راستہ دیکھو میں بھی تمہارے  ساتھ راہ دیکھ  رہا  ہوں۔
۴۸		اہلِ باطل کا طریقہ ہے کہ جب ان کے خلاف برہانِ قوی قائم ہوتی ہے اور وہ جواب سے عاجز ہو جاتے ہیں تو اس برہان کا ذکر اس طرح چھوڑ دیتے ہیں جیسے کہ وہ پیش ہی نہیں ہوئی اور یہ کہا کرتے ہیں کہ دلیل لاؤ تاکہ سننے والے اس مغالطہ میں پڑ جائیں کہ ان کے مقابل اب تک کوئی دلیل ہی نہیں قائم کی گئی ہے۔ اس طرح کُفّار نے حضور کے معجزات اور بالخصوص قرآنِ کریم جو معجزۂ عظیمہ ہے اس کی طرف سے آنکھیں بند کر کے یہ کہنا شروع کیا کہ کوئی نشانی کیوں نہیں اتری گویا کہ معجزات انہوں نے دیکھے ہی نہیں اور قرآنِ پاک کو وہ نشانی شمار ہی نہیں کرتے۔ اللّٰہ تعالیٰ نے اپنے رسول صلی اللّٰہ علیہ و آلہ و سلم سے فرمایا کہ آپ فرما دیجئے کہ غیب تو اللّٰہ کے لئے ہے اب راستہ دیکھو میں بھی تمہارے ساتھ راہ دیکھ رہا ہوں۔ تقریرِ جواب یہ ہے کہ دلالتِ قاہرہ اس پر قائم ہے کہ سیدِ عالَم صلی اللّٰہ علیہ و آلہ و سلم پر قرآنِ پاک کا ظاہر ہونا بہت ہی عظیم الشان معجِزہ ہے کیونکہ حضور صلی اللّٰہ علیہ و آلہ و سلم ان میں پیدا ہوئے، ان کے درمیان حضور بڑھے، تمام زمانے حضور صلی اللّٰہ علیہ و آلہ و سلم کے ان کی آنکھوں کے سامنے گزرے، وہ خوب جانتے ہیں کہ آپ نے نہ کسی کتاب کا مطالعہ کیا نہ کسی استاد کی شاگردی کی، یکبارگی قرآنِ کریم آپ پر ظاہر ہوا اور ایسی بے مثال اعلیٰ ترین کتاب کا ایسی شان کے ساتھ نُزول بغیر وحی کے ممکن ہی نہیں۔ یہ قرآنِ کریم کے معجزۂ قاہرہ ہونے کی برہان ہے اور جب ایسی قوی برہان قائم ہے تو اثباتِ نبوّت کے لئے کسی دوسری نشانی کا طلب کرنا قطعاً غیر ضروری ہے، ایسی حالت میں اس نشانی کا نازِل کرنا نہ کرنا اللّٰہ تعالیٰ کی مشیّت پر ہے چاہے کرے چاہے نہ کرے تو یہ امرِ غیب ہوا اور اس کے لئے انتظار لازم آیا کہ اللّٰہ کیا کرتا ہے لیکن وہ یہ غیر ضروری نشانی جو کُفّار نے طلب کی ہے نازِل فرمائے یا نہ فرمائے نبوّت ثابت ہو چکی اور رسالت کا ثبوت قاہر معجزات سے کمال کو پہنچ چکا۔
(۲۱) اور جب کہ ہمارے  آدمیوں کو رحمت کا  مزہ  دیتے  ہیں کسی تکلیف کے  بعد جو انہیں پہنچی تھی جبھی وہ ہماری آیتوں کے  ساتھ داؤں چلتے  ہیں (ف ۴۹) تم فرما دو  اللہ کی خفیہ  تدبیر سب سے  جلد ہو جاتی ہے  (ف ۵۰) بیشک ہمارے  فرشتے  تمہارے  مکر  لکھ رہے  ہیں (ف ۵۱)۔
۴۹		اہلِ مکّہ پر اللّٰہ تعالیٰ نے قَحط مسلّط کیا جس کی مصیبت میں وہ سات برس گرفتار رہے یہاں تک کہ قریب ہلاکت کے پہنچے پھر اس نے رحم فرمایا، بارش ہوئی، زمینیں سرسبز ہوئیں تو اگرچہ اس تکلیف و راحت دونوں میں قدرت کی نشانیاں تھیں اور تکلیف کے بعد راحت بڑی عظیم نعمت تھی اس پر شکر لازم تھا مگر بجائے اس کے وہ پند پذیر نہ ہوئے اور فساد و کُفر کی طرف پلٹے۔
۵۰		اور اس کا عذاب دیر نہیں کرتا۔
(۲۲) وہی ہے  کہ تمہیں خشکی اور تری میں چلاتا ہے  (ف ۵۲) یہاں تک کہ جب تم کشتی میں ہو اور وہ (ف ۵۳) اچھی ہوا سے  انھیں لے  کر چلیں اور اس پر خوش ہوئے  (ف ۵۴)  ان پر آندھی کا جھونکا آیا  اور ہر طرف لہروں نے  انہیں آ لیا اور سمجھ لے  کہ ہم گھِر گئے  اس وقت اللہ کو پکارتے  ہیں نرے  اس کے  بندے  ہو کر،  کہ اگر تو اس سے  ہمیں بچا لے  گا تو ہم ضرور شکر گزار ہوں گے  (ف ۵۵)۔
۵۱		اور تمہاری خفیہ تدبیریں کاتبِ اعمال فرشتوں پر بھی مخفی نہیں ہیں تو اللّٰہ علیم و خبیر سے کیسے چھپ سکتی ہیں۔
۵۲		اور تمہیں قطعِ مسافت کی قدرت دیتا ہے خشکی میں تم پیادہ اور سوار منزلیں طے کرتے ہو اور دریاؤں میں کشتیوں اور جہازوں سے سفر کرتے ہو وہ تمہیں خشکی اور تری دونوں میں اسبابِ سیر عطا فرماتا ہے۔
۵۳		یعنی کشتیاں۔
۵۴		کہ ہوا موافق ہے اچانک۔
۵۵		تیری نعمتوں کے تجھ پر ایمان لا کر اور خاص تیری عبادت کر کے۔
(۲۳)  پھر اللہ جب انہیں بچا  لیتا ہے  جبھی وہ  زمین میں ناحق  زیادتی کرنے  لگتے  ہیں (ف ۵۶) اے  لوگو! تمہاری زیادتی تمہارے  ہی جانوں کا وبال ہے  دنیا کے  جیتے  جی برت لو (فائدہ  اٹھا لو)، پھر تمہیں ہماری طرف پھرنا ہے  اس وقت ہم تمہیں جتا دیں گے  جو تمہارے  کوتک تھے  (ف ۵۷)۔
۵۶		اور وعدہ کے خلاف کر کے کُفر و معصیت میں مبتلا ہوتے ہیں۔
۵۷		اور ان کی تمہیں جزا دیں گے۔
(۲۴)  دنیا کی زندگی کی کہا وت تو ایسی ہی ہے  جیسے  وہ پانی کہ ہم نے   آسمان سے  اتارا  تو اس کے  سبب زمین سے  اگنے  وا لی چیزیں  سب گھنی ہو کر نکلیں جو  کچھ آدمی اور  چوپائے  کھاتے  ہیں (ف ۵۸) یہاں تک کہ جب زمین میں اپنا سنگھار لے  لیا (ف ۵۹) اور خوب آراستہ ہو گئی اور اس کے  مالک سمجھے   کہ یہ ہمارے  بس میں آ گئی (ف ۶۰) ہمارا حکم اس پر آیا  رات میں  یا  دن میں (ف ۶۱)  تو ہم نے  اسے  کر دیا کاٹی ہوئی گویا کل تھی ہی نہیں (ف ۶۲) ہم یونہی آیتیں مفصل بیان کرتے  ہیں غور کرنے  والوں کے  لیے  (ف ۶۳)۔
۵۸		غلے اور پھل اور سبزہ۔
۵۹		خوب پھولی پھلی سرسبز و شاداب ہوئی۔
۶۰		کہ کھتیاں تیار ہو گئیں پھل رسیدہ ہو گئے ایسے وقت۔
۶۱		یعنی اچانک ہمارا عذاب آیا خواہ بجلی گرنے کی شکل میں یا اولے برسنے یا آندھی چلنے کی صورت میں۔
۶۲		یہ ان لوگوں کے حال کی ایک تمثیل ہے جو دنیا کے شیفتہ ہیں اور آخرت کی انہیں کچھ پرواہ نہیں اس میں بہت دلپذیر طریقہ پر خاطر گزیں کیا گیا ہے کہ دنیوی زندگانی امیدوں کا سبز باغ ہے اس میں عمر کھو کر جب آدمی اس غایت پر پہنچتا ہے جہاں اس کو حصول مراد کا اطمینان ہو اور وہ کامیابی کے نشے میں مست ہو، اچانک اس کو موت پہنچتی ہے اور وہ تمام نعمتوں اور لذتوں سے محروم ہو جاتا ہے۔ قتادہ نے کہا کہ دنیا کا طلب گار جب بالکل بے فکر ہوتا ہے اس وقت اس پر عذابِ الٰہی آتا ہے اور اس کا تمام سر و سامان جس سے اس کی امیدیں وابستہ تھیں غارت ہو جاتا ہے۔
۶۳		تاکہ وہ نفع حاصل کریں اور ظلماتِ شکوک و اوہام سے نجات پائیں اور دنیائے ناپائیدار کی بے ثباتی سے باخبر ہوں۔
(۲۵)  اور اللہ سلامتی کے  گھر کی طرف پکارتا ہے  (ف ۶۴) اور جسے  چاہے  سیدھی راہ چلاتا ہے  (ف ۶۵)۔
۶۴		دنیا کی بے ثباتی بیان فرمانے کے بعد دارِ باقی کی طرف دعوت دی۔ قتادہ نے کہا کہ دار السلام جنّت ہے یہ اللّٰہ کا کمال رحمت و کرم ہے کہ اپنے بندوں کو جنّت کی دعوت دی۔
۶۵		سیدھی راہ دینِ اسلام ہے۔ بخاری کی حدیث میں ہے نبیِ کریم صلی اللّٰہ علیہ و آلہ و سلم کی خدمت میں فرشتے حاضر ہوئے آپ خواب میں تھے، ان میں سے بعض نے کہا کہ آپ خواب میں ہیں اور بعضوں نے کہا کہ آنکھیں خواب میں ہیں دل بیدار ہے، بعض کہنے لگے کہ ان کی کوئی مثال بیان کرو تو انہوں نے کہا جس طرح کسی شخص نے ایک مکان بنایا اور اس میں طرح طرح کی نعمتیں مہیا کیں اور ایک بلانے والے کو بھیجا کہ لوگوں کو بلائے جس نے اس بلانے والے کی اطاعت کی، اس مکان میں داخل ہوا اور ان نعمتوں کو کھایا پیا اور جس نے بلانے والے کی اطاعت نہ کی وہ نہ مکان میں داخل ہو سکا نہ کچھ کھا سکا پھر وہ کہنے لگے کہ اس مثال کی تطبیق کرو کہ سمجھ میں آئے، تطبیق یہ ہے کہ مکان جنّت ہے، داعی محمّد ہیں (صلی اللّٰہ علیہ و آلہ و سلم) جس نے ان کی اطاعت کی اس نے اللّٰہ کی اطاعت کی جس نے ان کی نافرمانی کی اس نے اللّٰہ کی نافرمانی کی۔
(۲۶)  بھلائی والوں کے  لیے  بھلائی ہے  اور اس سے  بھی زائد (ف ۶۶) اور ان کے  منہ پر نہ چڑھے  گی سیاہی اور نہ خواری (ف ۶۷)  وہی جنت والے  ہیں وہ اس میں ہمیشہ رہیں گے۔
۶۶		بھلائی والوں سے اللّٰہ کے فرمانبردار بندے مومنین مراد ہیں اور یہ جو فرمایا کہ ان کے لئے بھلائی ہے اس بھلائی سے جنّت مراد ہے اور زیادت اس پر دیدارِ الٰہی ہے۔ مسلم شریف کی حدیث میں ہے کہ جنّتیوں کے جنّت میں داخل ہونے کے بعد اللّٰہ تعالیٰ فرمائے گا کیا تم چاہتے ہو کہ تم پر اور زیادہ عنایت کروں، وہ عرض کریں گے یاربّ کیا تو نے ہمارے چہرے سفید نہیں کئے، کیا تو نے ہمیں جنّت میں داخل نہیں فرمایا، کیا تو نے ہمیں دوزخ سے نجات نہیں دی، حضور نے فرمایا پھر پردہ اٹھا دیا جائے گا تو دیدارِ الٰہی انہیں ہر نعمت سے زیادہ پیارا ہو گا۔ صحاح کی بہت حدیثیں یہ ثابت کرتی ہیں کہ زیادت سے آیت میں دیدارِ الٰہی مراد ہے۔
۶۷		کہ یہ بات جہنّم والوں کے لئے ہے۔
(۲۷)  اور جنہوں نے  برائیاں کمائیں (ف ۶۸) تو برائی کا بدلہ اسی جیسا (ف ۶۹) اور ان پر ذلت چڑھے  گی،  انہیں اللہ سے  بچانے  والا کوئی نہ ہو گا، گویا ان کے  چہروں پر اندھیری رات کے  ٹکڑے  چڑھا دیئے  ہیں (ف ۷۰) وہی دوزخ والے  ہیں، وہ اس میں ہمیشہ رہیں گے۔
۶۸		یعنی کُفر و معاصی میں مبتلا ہوئے۔
۶۹		ایسا نہیں کہ جیسے نیکیوں کا ثواب دس گنا اور سات سو گناہ کیا جاتا ہے، ایسے ہی بدیوں کا عذاب بھی بڑھا دیا جائے بلکہ جتنی بدی ہو گی اتنا ہی عذاب کیا جائے گا۔
۷۰		یہ حال ہو گا ان کی روسیاہی کا خدا کی پناہ۔
(۲۸)  اور جس دن ہم ان سب کو اٹھائیں گے  (ف ۷۱) پھر مشرکوں سے  فرمائیں گے  اپنی جگہ رہو تم اور تمہارے  شریک (ف ۷۲) تو ہم انہیں مسلمانوں سے  جدا کر دیں گے  اور ان کے  شریک ان سے  کہیں گے  تم ہمیں کب پوجتے  تھے  (ف ۷۳)۔
۷۱		اور تمام خَلق کو موقَفِ حساب میں جمع کریں گے۔
۷۲		یعنی وہ بُت جن کو تم پوجتے تھے۔
۷۳		روزِ قیامت ایک ساعت ایسی شدّت کی ہو گی کہ بُت اپنے پجاریوں کے پوجا کا انکار کر دیں گے اور اللّٰہ کی قسم کھا کر کہیں گے کہ ہم نہ سنتے تھے، نہ دیکھتے تھے، نہ جانتے تھے، نہ سمجھتے تھے کہ تم ہمیں پوجتے ہو، اس پر بت پرست کہیں گے کہ اللّٰہ کی قسم ہم تمہیں کو پوجتے تھے تو بُت کہیں گے۔
(۲۹)  تو اللہ گواہ کافی ہے  ہم میں اور تم میں کہ ہمیں تمہارے  پوجنے  کی خبر بھی نہ تھی۔
(۳۰)  یہاں ہر جان جا نچ لے  گی جو آگے  بھیجا (ف ۷۴) اور اللہ کی طرف پھیرے  جائیں گے  جو ان کا سچا مولیٰ ہے  اور ان کی ساری بناوٹیں  (ف ۷۵) ان سے  گم ہو جائیں گی (ف ۷۶)۔
۷۴		یعنی اس موقَف میں سب کو معلوم ہو جائے گا کہ انہوں نے پہلے جو عمل کئے تھے وہ کیسے تھے اچھے یا برے، مضر یا مفید۔
۷۵		بُتوں کو خدا کا شریک بتانا اور معبود ٹھہرانا۔
۷۶		اور باطل و بے حقیقت ثابت ہوں گی۔
(۳۱)  تم فرماؤ تمہیں کون روزی دیتا ہے  آسمان اور زمین سے  (ف ۷۷) یا کون مالک ہے  کان اور آنکھوں کا (ف ۷۸) اور کون نکالتا ہے  زندہ کو مردے  سے   اور نکالتا ہے  مردہ کو زندہ سے  (ف ۷۹) اور کون  تمام کاموں کی تدبیر کرتا ہے  تو اب کہیں گے  کہ اللہ (ف ۸۰) تو تم فرماؤ  تو کیوں نہیں ڈرتے  (ف ۸۱)۔
۷۷		آسمان سے مینہ برسا کر اور زمین سے سبزہ اگا کر۔
۷۸		اور یہ حواس تمہیں کس نے دیئے ہیں، کس نے یہ عجائب تمہیں عنایت کئے ہیں، کون انہیں مدّتوں محفوظ رکھتا ہے۔
۷۹		انسان کو نطفہ سے اور نطفہ کو انسان سے، پرند کو انڈے سے اور انڈے کو پرندے سے، مؤمن کو کافِر سے اور کافِر کو مومن سے، عالِم کو جاہل سے اور جاہل کو عالِم سے۔
۸۰		اور اس کی قدرتِ کاملہ کا اعتراف کریں گے اور اس کے سوا کچھ چارہ نہ ہو گا۔
۸۱		اس کے عذاب سے اور کیوں بُتوں کو پوجتے اور ان کو معبود بناتے ہو باوجود یکہ وہ کچھ قدرت نہیں رکھتے۔
(۳۲)  تو یہ اللہ ہے  تمہارا سچا  رب (ف ۸۲) پھر حق کے  بعد کیا ہے  مگر گمراہی (ف ۸۳) پھر کہاں پھرے  جاتے  ہو۔
۸۲		جس کی ایسی قدرتِ کاملہ ہے۔
۸۳		یعنی جب ایسے براہینِ واضحہ اور دلائلِ قطعیہ سے ثابت ہو گیا کہ مستحقِ عبادت صرف اللّٰہ ہے تو ماسوا اس کے سب باطل و ضلال ہے اور جب تم نے اس کی قدرت کو پہچان لیا اور اس کی کارسازی کا اعتراف کر لیا تو۔
(۳۳)  یونہی ثابت ہو چکی ہے  تیرے  رب کی بات فاسقوں پر (ف ۸۴) تو وہ ایمان نہیں لائیں گے۔
۸۴		جو کُفر میں راسخ ہو گئے اور ربّ کی بات سے مراد یا قضائے الٰہی ہے یا اللّٰہ تعالیٰ کا ارشاد  لَامْلَئَنَّ جَھَنَّمَ الآیہ۔
(۳۴)  تم فرماؤ تمہارے  شریکوں میں (ف ۸۵) کوئی  ایسا ہے  کہ اول بنائے  پھر فنا کے  بعد  دوبارہ بنائے  (ف ۸۶) تم فرماؤ اللہ اوّل بناتا ہے  پھر فنا کے  بعد دوبارہ بنائے  گا تو کہاں اوندھے  جاتے  ہو (ف ۸۷)۔
۸۵		جنہیں اے مشرکین تم معبود ٹھہراتے ہو۔
۸۶		اس کا جواب ظاہر ہے کہ کوئی ایسا نہیں کیونکہ مشرکین بھی یہ جانتے ہیں کہ پیدا کرنے والا اللّٰہ ہی ہے۔ لہٰذا اے مصطفیٰ صلی اللّٰہ علیک و سلم۔
۸۷		اور ایسی روشن دلیلیں قائم ہونے کے بعد راہِ راست سے منحرِف ہوتے ہو۔
(۳۵)  تم فرماؤ تمہارے  شریکوں میں کوئی ایسا ہے  کہ حق کی راہ دکھائے  (ف ۸۸) تم فرماؤ کہ اللہ حق کی راہ دکھاتا ہے، تو کیا جو حق کی راہ دکھائے  اس کے   حکم پر چلنا چاہیے  یا  اس کے  جو خود ہی راہ نہ پائے  جب تک راہ نہ دکھایا جائے  (ف ۸۹) تو تمہیں کیا ہوا کیسا حکم لگاتے  ہو۔
۸۸		حُجّتیں اور دلائل قائم کر کے، رسول بھیج کر، کتابیں نازِل فرما کر، مکلَّفین کو عقل و نظر عطا فرما کر۔ اس کا واضح جواب یہ ہے کہ کوئی نہیں تو اے حبیب (صلی اللّٰہ علیہ و آلہ و سلم )۔
۸۹		جیسے کہ تمہارے بُت ہیں کہ کسی جگہ جا نہیں سکتے جب تک کہ کوئی اٹھا لے جانے والا انہیں اٹھا کر لے نہ جائے اور نہ کسی چیز کی حقیقت کو سمجھیں اور راہِ حق کو پہچانیں بغیر اس کے کہ اللّٰہ تعالیٰ انہیں زندگی، عقل اور ادراک دے تو جب ان کی مجبوری کا یہ عالم ہے تو وہ دوسروں کو کیا راہ بتا سکیں، ایسوں کو معبود بنانا، ان کا مطیع بننا کتنا باطل اور بے ہودہ ہے۔
(۳۶)  اور ان (ف ۹۰) میں اکثر تو نہیں چلتے  مگر گمان پر (ف ۹۱) بیشک گمان حق کا کچھ کام نہیں دیتا، بیشک اللہ ان کاموں کو جانتا ہے۔
۹۰		مشرکین۔
۹۱		جس کی ان کے پاس کوئی دلیل نہیں، نہ اس کی صحت کا جزم و یقین۔ شک میں پڑے ہوئے ہیں اور یہ گمان کرتے ہیں کہ پہلے لوگ بھی بُت پرستی کرتے تھے انہوں نے کچھ تو سمجھا ہو گا۔
(۳۷)  اور اس قرآن کی یہ شان نہیں کہ کوئی اپنی طرف سے  بنا لے  بے  اللہ کے  اتارے  (ف ۹۲) ہاں وہ اگلی کتابوں کی تصدیق ہے  (ف ۹۳) اور لوح میں جو کچھ لکھا ہے  سب کی تفصیل ہے  اس میں کچھ شک نہیں ہے  پروردگار عالم کی طرف سے  ہے۔
۹۲		کُفّارِ مکّہ نے یہ وہم کیا تھا کہ قرآنِ کریم سیدِ عالَم صلی اللّٰہ علیہ و آلہ و سلم نے خود بنا لیا ہے۔ اس آیت میں ان کا یہ وہم دفع فرمایا گیا کہ قرآنِ کریم ایسی کتاب ہی نہیں جس کی نسبت تردُّد ہو سکے، اس کی مثال بنانے سے ساری مخلوق عاجز ہے تو یقیناً وہ اللّٰہ کی نازِل فرمائی ہوئی کتاب ہے۔
۹۳		توریت و انجیل وغیرہ کی۔
(۳۸)  کیا یہ کہتے  ہیں (ف ۹۴)  کہ انہوں نے  اسے  بنا لیا ہے  تم فرماؤ (ف ۹۵) تو اس جیسی کوئی  ایک سورۃ لے  آؤ اور اللہ کو چھوڑ کر جو مل سکیں سب کو بلا لاؤ  (ف ۹۶) اگر تم سچے  ہو۔
۹۴		کُفّار سیدِ عالَم صلی اللّٰہ علیہ و آلہ و سلم کی نسبت۔
۹۵		کہ اگر تمہارا یہ خیال ہے تو تم بھی عرب ہو، فصاحت و بلاغت کے دعویٰ دار ہو، دنیا میں کوئی انسان ایسا نہیں ہے جس کے کلام کے مقابل کلام بنانے کو تم ناممکن سمجھتے ہو اگر تمہارے گمان میں یہ انسانی کلام ہے۔
۹۶		اور ان سے مددیں لو اور سب مل کر قرآن جیسی ایک سورۃ تو بناؤ۔
(۳۹)  بلکہ اسے  جھٹلایا جس کے  علم پر قابو نہ پایا  (ف ۹۷) اور ابھی انہوں نے  اس کا انجام نہیں دیکھا  (ف ۹۸) ایسے  ہی ان سے  اگلوں نے  جھٹلایا تھا  (ف ۹۹) تو دیکھو ظالموں کیسا انجام ہوا  (ف ۱۰۰)
۹۷		یعنی قرآنِ پاک کو سمجھنے اور جاننے کے بغیر انہوں نے اس کی تکذیب کی اور یہ کمال جَہل ہے کہ کسی شئے کو جانے بغیر اس کا انکار کیا جائے، قرآن کریم کا ایسے علوم پر مشتمل ہونا جن کا مدعیان علم و خِرَد احاطہ نہ کر سکیں اس کتاب کی عظمت و جلالت ظاہر کرتا ہے تو ایسی اعلیٰ علوم والی کتاب کو ماننا چاہیئے تھا نہ کہ اس کا انکار کرنا۔
۹یعنی اس عذاب کو جس کی قرآن پاک میں وعیدیں ہیں۔
۹۹		عناد سے اپنے رسولوں کو بغیر اس کے کہ ان کے معجزات اور آیات دیکھ کر نظر و تدبُّر سے کام لیتے۔
۱۰۰		اور پہلی اُمّتیں اپنے انبیاء کو جھٹلا کر کیسے کیسے عذابوں میں مبتلا ہوئیں تو اے سیدِ انبیاء (صلی اللّٰہ علیہ و آلہ و سلم) آپ کی تکذیب کرنے والوں کو ڈرنا چاہیے۔
(۴۰) اور ان  (ف ۱۰۱) میں کوئی اس (ف ۱۰۲) پر ایمان لاتا ہے  اور ان میں کوئی اس پر ایمان نہیں لاتا ہے، اور تمہارا رب مفسدوں کو خوب جانتا ہے  (ف ۱۰۳)
۱۰۱		اہلِ مکّہ۔
۱۰۲		نبی صلی اللّٰہ علیہ و آلہ و سلم یا قرآن کریم۔
۱۰۳		جو عناد سے ایمان نہیں لاتے اور کُفر پر مُصِر رہتے ہیں۔
(۴۱)  اور اگر  وہ تمہیں جھٹلائیں (ف ۱۰۴) تو فرما دو کہ میرے  لیے  میری کرنی اور تمہارے  لیے  تمہاری کرنی (اعمال) (ف ۱۰۵) تمہیں میرے  کام سے  علاقہ نہیں اور مجھے  تمہارے  کام سے  لاتعلق نہیں (ف ۱۰۶)
۱۰۴		اے مصطفیٰ صلی اللّٰہ علیہ و آلہ و سلم اور ان کی راہ پر آنے اور حق و ہدایت قبول کرنے کی امید منقطع ہو جائے۔
۱۰۵		ہر ایک اپنے عمل کی جزا پائے گا۔
۱۰۶		کسی کے عمل پر دوسرا ماخوذ نہ ہو گا جو پکڑا جائے گا خود اپنے عمل پر پکڑا جائے گا۔ یہ فرمانا بطور زَجر کے ہے کہ تم نصیحت نہیں مانتے اور ہدایت قبول نہیں کرتے تو اس کا وبال خود تم پر ہو گا کسی دوسرے کا اس سے ضرر نہیں۔
(۴۲) اور ان میں کوئی وہ ہیں جو تمہاری طرف کان لگاتے  ہیں (ف ۱۰۷) تو کیا تم بہروں کو سنا دو گے  اگرچہ انہیں عقل نہ ہو (ف ۱۰۸)
۱۰۷		اور آپ سے قرآنِ پاک اور احکامِ دین سنتے ہیں اور بُغض و عداوت کی وجہ سے دل میں جگہ نہیں دیتے اور قبول نہیں کرتے تو یہ سننا بے کار ہے اور وہ ہدایت سے نفع نہ پانے میں بہروں کی مثل ہیں۔
۱۰اور وہ نہ حواس سے کام لیں نہ عقل سے۔
(۴۳)  اور ان میں کوئی تمہاری طرف تکتا ہے  (ف ۱۰۹) کیا تم اندھوں کو راہ دکھا دو گے  اگرچہ وہ نہ سوجھیں۔
۱۰۹		اور دلائلِ صدق اور اعلامِ نبوّت کو دیکھتا ہے لیکن تصدیق نہیں کرتا اور اس دیکھنے سے نتیجہ نہیں نکا لتا، فائدہ نہیں اٹھاتا، دل کی بینائی سے محروم اور باطن کا اندھا ہے۔
(۴۴)  بیشک اللہ لوگوں پر کچھ ظلم نہیں کرتا (ف ۱۱۰)  ہاں لوگ ہی اپنی جانوں پر ظلم کرتے  ہیں (ف ۱۱۱)
۱۱۰		بلکہ انہیں ہدایت اور راہ پانے کے تمام سامان عطا فرماتا ہے اور روشن دلائل قائم فرماتا ہے۔
۱۱۱		کہ ان دلائل میں غور نہیں کرتے اور حق واضح ہو جانے کے باوجود خود گمراہی میں مبتلا ہوتے ہیں۔
(۴۵)  اور جس دن انہیں اٹھائے  گا (ف ۱۱۲) گویا دنیا میں نہ رہے  تھے  مگر اس دن کی ایک گھڑی (ف ۱۱۳)  آپس میں پہچان کریں گے  (ف ۱۱۴) کہ پورے  گھاٹے  میں رہے  وہ جنہوں نے  اللہ سے  ملنے  کو جھٹلایا  اور ہدایت پر نہ تھے  (ف ۱۱۵)
۱۱۲		قبروں سے موقَفِ حساب میں حاضر کرنے کے لئے تو اس روز کی ہیبت و وحشت سے یہ حال ہو گا کہ وہ دنیا میں رہنے کی مدّت کو بہت تھوڑا سمجھیں گے اور یہ خیال کریں گے کہ۔
۱۱۳		اور اس کی وجہ یہ ہے کہ چونکہ کُفّار نے طلبِ دنیا میں عمر یں ضائع کر دیں اور اللّٰہ کی اطاعت جو آج کار آمد ہوتی بجا نہ لائے تو انکی زندگانی کا وقت ان کے کام نہ آیا اس لئے وہ اسے بہت ہی کم سمجھیں گے۔
۱۱۴		قبروں سے نکلتے وقت تو ایک دوسرے کو پہچانیں گے جیسا دنیا میں پہچانتے تھے پھر روزِ قیامت کے اہوال اور دہشت ناک مناظر دیکھ کر یہ معرفت باقی نہ رہے گی اور ایک قول یہ ہے کہ روزِ قیامت دم بدم حال بدلیں گے کبھی ایسا حال ہو گا کہ ایک دوسرے کو پہچانیں گے، کبھی ایسا کہ نہ پہچانیں گے اور جب پہچانیں گے تو کہیں گے۔
۱۱۵		جو انہیں گھاٹے سے بچاتی۔
(۴۶)  اور اگر ہم تمہیں دکھا دیں کچھ (ف ۱۱۶) اس میں سے  جو انہیں وعدہ دے  رہے  ہیں (۱۱۷) یا تمہیں پہلے  ہی اپنے  پاس بلا لیں (ف ۱۱۸) بہرحال انہیں ہماری طرف پلٹ کر آنا ہے  پھر اللہ گواہ ہے  (ف ۱۱۹) ان کے  کاموں پر۔
۱۱۶		عذاب۔
۱۱۷		دنیا ہی میں آپ کے زمانۂ حیات میں تو وہ ملاحظہ کیجئے۔
۱۱تو آخرت میں آپ کو ان کا عذاب دکھائیں گے۔ اس آیت سے ثابت ہوا کہ اللّٰہ تعالیٰ اپنے رسول صلی اللّٰہ علیہ و آلہ و سلم کو کافِروں کے بہت سے عذاب اور ان کی ذلّت و رسوائیاں آپ کی حیاتِ دنیا ہی میں آپ کو دکھائے گا چنانچہ بدر وغیرہ میں دکھائی گئیں اور جو عذاب کافِروں کے لئے بسببِ کُفر و تکذیب کے آخرت میں مقرر فرمایا ہے وہ آخرت میں دکھائے گا۔
۱۱۹		مطّلع ہے، عذاب دینے والا ہے۔
 (۴۷)  اور ہر امت میں ایک  رسول ہوا  (ف ۱۲۰) جب ان کا رسول ان کے  پاس آتا (ف ۱۲۱) ان پر انصاف کا فیصلہ کر دیا جاتا (ف ۱۲۲) اور ان پر ظلم نہیں ہوتا۔
۱۲۰		جو انہیں دینِ حق کی دعوت دیتا اور طاعت و ایمان کا حکم کرتا۔
۱۲۱		اور احکامِ الٰہی کی تبلیغ کرتا تو کچھ لوگ ایمان لاتے اور کچھ تکذیب کرتے اور منکِر ہو جاتے تو۔
۱۲۲		کہ رسول کو اور ان پر ایمان لانے والوں کو نجات دی جاتی اور تکذیب کرنے والوں کو عذاب سے ہلاک کر دیا جاتا۔ آیت کی تفسیر میں دوسرا قول یہ ہے کہ اس میں آخرت کا بیان ہے اور معنی یہ ہیں کہ روزِ قیامت ہر اُمّت کے لئے ایک رسول ہو گا جس کی طرف وہ منسوب ہو گی جب وہ رسول موقَف میں آئے گا اور مومن و کافِر پر شہادت دے گا تب ان میں فیصلہ کیا جائے گا کہ مومنوں کو نَجات ہو گی اور کافِر گرفتارِ عذاب ہوں گے۔
(۴۸)  اور کہتے  ہیں یہ وعدہ کب آئے  گا اگر تم سچے  ہو (ف ۱۲۳)
۱۲۳		شانِ نُزول : جب آیت  اِمَّانُرِیَنَّکَ  میں عذاب کی وعید دی گئی تو کافِروں نے براہِ سرکشی یہ کہا کہ اے محمّد (صلی اللّٰہ علیہ و آلہ و سلم)جس عذاب کا آپ وعدہ دیتے ہیں وہ کب آئے گا، اس میں کیا تاخیر ہے، اس عذاب کو جلد لائیے۔ اس پر یہ آیت نازِل ہوئی۔
(۴۹)  تم فرماؤ میں اپنی جان کے  برے  بھلے  کا (ذاتی) اختیار نہیں رکھتا مگر جو اللہ چاہے  (ف ۱۲۴) ہر گروہ کا ایک وعدہ ہے  (ف ۱۲۵) جب ان کا وعدہ آئے   گا تو ایک گھڑی نہ پیچھے  ہٹیں نہ آگے  بڑھیں۔
۱۲۴		یعنی دشمنوں پر عذاب نازِل کرنا اور دوستوں کی مدد کرنا اور انہیں غلبہ دینا یہ سب بہ مشیتِ الٰہی ہے اور مشیتِ الٰہی میں۔
۱۲۵		اس کے ہلاک و عذاب کا ایک وقت معیّن ہے، لوحِ محفوظ میں مکتوب ہے۔
(۵۰)  تم فرماؤ بھلا  بتاؤ تو اگر اس کا عذاب (ف ۱۲۶) تم پر رات کو آئے  (۱۲۷)  یا دن کو (ف ۱۲۸)  تو اس میں وہ کونسی چیز ہے  کہ مجرموں کو جس کی جلدی ہے۔
۱۲۶		جس کی تم جلدی کرتے ہو۔
۱۲۷		جب تم غافل پڑے سوتے ہو۔
۱۲۸		جب تم معاش کے کاموں میں مشغول ہو۔
(۵۱) تو کیا جب (ف ۱۲۹) ہو پڑے   گا اس وقت  اس کا یقین کرو گے  (ف ۱۳۰) کیا اب مانتے  ہو  پہلے   تو (ف ۱۳۱) اس کی جلدی مچا رہے  تھے۔
۱۲۹		وہ عذاب تم پر نازِل۔
۱۳۰		اس وقت کا یقین کچھ فائدہ نہ دے گا اور کہا جائے گا۔
۱۳۱		بطریقِ تکذیب و استہزاء۔
(۵۲)  پھر ظالموں سے  کہا جائے  گا ہمیشہ کا عذاب چکھو تمہیں کچھ اور بدلہ نہ ملے  گا مگر وہی جو کماتے  تھے  (ف ۱۳۲)
۱۳۲		یعنی دنیا میں جو عمل کرتے تھے اور کُفر و تکذیبِ انبیاء میں مصروف رہتے تھے اسی کا بدلہ۔
(۵۳)  اور  تم سے  پوچھتے  ہیں کیا وہ (ف ۱۳۳) حق ہے، تم فرماؤ، ہاں ! میرے  رب کی قسم بیشک وہ  ضرور حق ہے، اور تم کچھ تھکا  نہ سکو گے  (ف ۱۳۴)
۱۳۳		بعث اور عذاب جس کے نازِل ہونے کی آپ نے ہمیں خبر دی۔
۱۳۴		یعنی وہ عذاب تمہیں ضرور پہنچے گا۔
(۵۴)  اور اگر ہر ظالم جان، زمین میں جو کچھ ہے   (ف ۱۳۵) سب کی  مالک ہوتی، ضرور اپنی جان چھڑانے  میں دیتی (ف ۱۳۶) اور دل میں چپکے  چپکے  پشیمان ہوئے  جب عذاب دیکھا اور ان میں انصاف سے  فیصلہ کر دیا گیا اور ان پر ظلم نہ ہو گا۔
۱۳۵		مال و متاع خزانہ و دفینہ۔
۱۳۶		اور روزِ قیامت اس کو اپنی رہائی کے لئے فدیہ کر ڈالتی مگر یہ فدیہ قبول نہیں اور تمام دنیا کی دولت خرچ کر کے بھی اب رہائی ممکن نہیں جب قیامت میں یہ منظر پیش آیا اور کُفّار کی امیدیں ٹوٹیں۔
(۵۵)  سن لو بیشک اللہ ہی کا ہے  جو کچھ آسمانوں میں ہے  اور زمین میں (ف ۱۳۷) سن لو بیشک اللہ کا وعدہ سچا ہے  مگر ان میں اکثر کو خبر نہیں۔
۱۳۷		تو کافِر کسی چیز کا مالک ہی نہیں بلکہ وہ خود بھی اللّٰہ کا مملوک ہے، اس کا فدیہ دینا ممکن ہی نہیں۔
(۵۶)  وہ جِلاتا  اور مارتا ہے   اور اسی کی طرف پھرو گے۔
(۵۷) اے  لوگو! تمہارے  پاس تمہارے  رب کی طرف سے  نصیحت آئی (ف ۱۳۸) اور دلوں کی صحت اور ہدایت اور رحمت ایمان والوں کے  لیے۔
۱۳۸		اس آیت میں قرآنِ کریم کے آنے اور اس کے موعظت و شفا و ہدایت و رحمت ہونے کا بیان ہے کہ یہ کتاب ان فوائدِ عظیمہ کی جامع ہے۔ موعظت کے معنی ہیں وہ چیز جو انسان کو مرغوب کی طرف بلائے اور خطرے سے بچائے۔ خلیل نے کہا کہ موعظت نیکی کی نصیحت کرنا ہے جس سے دل میں نرمی پیدا ہو۔ شفاء سے مراد یہ ہے کہ قرآنِ پاک قلبی امراض کو دور کرتا ہے۔ دل کے امراض اخلاقِ ذمیمہ، عقائدِ فاسدہ اور جہالتِ  مُہلِکہ ہیں، قرآنِ پاک ان تمام امراض کو دور کرتا ہے۔ قرآنِ کریم کی صفت میں ہدایت بھی فرمایا کیونکہ وہ گمراہی سے بچاتا اور راہِ حق دکھاتا ہے اور ایمان والوں کے لئے رحمت اس لئے فرمایا کہ وہی اس سے فائدہ اٹھاتے ہیں۔
(۵۸)  تم فرماؤ اللہ ہی کے  فضل اور اسی کی رحمت اور اسی پر چاہیے  کہ خوشی کریں (ف ۱۳۹)  وہ ان کے  سب دھن دولت سے  بہتر ہے۔
۱۳۹		فرح : کسی پیاری اور محبوب چیز کے پانے سے دل کو جو لذّت حاصل ہوتی ہے اس کو فرح کہتے ہیں۔ معنی یہ ہیں کہ ایمان والوں کو اللّٰہ کے فضل و رحمت پر خوش ہونا چاہیئے کہ اس نے انھیں مواعظ اور شفائے صدور اور ایمان کے ساتھ دل کی راحت و سکون عطا فرمائے۔ حضرت ابنِ عباس و حسن و قتادہ نے کہا کہ اللّٰہ کے فضل سے اسلام اور اس کی رحمت سے قرآن مراد ہے۔ ایک قول یہ ہے کہ فضلُ اللّٰہ سے قرآن اور رحمت سے احادیث مراد ہیں۔
(۵۹)  تم فرماؤ بھلا بتاؤ تو وہ جو اللہ نے  تمہارے  لیے  رزق اتارا  اس میں تم نے  اپنی طرف سے  حرام و حلال ٹھہرا لیا (ف ۱۴۰) تم فرماؤ کیا اللہ نے  اس کی تمہیں اجازت دی  یا اللہ پر جھوٹ باندھتے  ہو (ف ۱۴۱)
۱۴۰		جیسے کہ اہلِ جاہلیت نے بحیرہ، سائبہ وغیرہ کو اپنی طرف سے حرام قرار دے لیا تھا۔
۱۴۱		مسئلہ : اس آیت سے ثابت ہوا کہ کسی چیز کو اپنی طرف سے حلال یا حرام کرنا ممنوع اور خدا پر افتراء ہے (اللّٰہ کی پناہ) آج کل بہت لوگ اس میں مبتلاء ہیں، ممنوعات کو حلال کہتے ہیں اور مباحات کو حرام۔ بعض سود کو حلال کرنے پر مُصِر ہیں، بعض تصویروں کو، بعض کھیل تماشوں کو، بعض عورتوں کی بے قیدیوں اور بے پردگیوں کو، بعض بھوک ہڑتال کو جو خودکشی ہے مباح سمجھتے ہیں اور حلال ٹھہراتے ہیں اور بعض لوگ حلال چیزوں کو حرام ٹھہرانے پر مُصِر ہیں جیسے محفلِ میلاد کو، فاتحہ کو، گیارہویں کو اور دیگر طریقہ ہائے ایصالِ ثواب کو، بعض میلادِ شریف و فاتحہ و توشہ کی شیرینی و تبرک کو جو سب حلال و طیب چیزیں ہیں ناجائز و ممنوع بتاتے ہیں، اسی کو قرآنِ پاک نے خدا پر افترا کرنا بتایا ہے۔
(۶۰)  اور کیا گمان ہے  ان کا، جو اللہ پر جھوٹ باندھتے  ہیں کہ قیامت میں ان کا کیا حال ہو گا، بیشک اللہ لوگوں پر فضل کرتا ہے  (ف ۱۴۲) مگر اکثر لوگ شکر نہیں کرتے۔
۱۴۲		کہ رسول بھیجتا ہے، کتابیں نازِل فرماتا ہے اور حلال و حرام سے باخبر فرماتا ہے۔
(۶۱)  اور تم کسی کام میں ہو (ف ۱۴۳) اور اس کی طرف سے  کچھ قرآن پڑھو اور تم لوگ (ف ۱۴۴) کوئی کام کرو ہم تم پر گواہ ہوتے  ہیں جب تم اس کو شروع کرتے  ہو، اور تمہارے  رب سے  ذرہ بھر کوئی چیز غائب نہیں زمین میں نہ آسمان میں اور نہ اس سے  چھوٹی اور نہ اس سے  بڑی کوئی چیز نہیں  جو ایک روشن کتاب میں نہ ہو (ف ۱۴۵)
۱۴۳		اے حبیبِ اکرم صلی اللّٰہ علیہ و آلہ و سلم۔
۱۴۴		اے مسلمانو !۔
۱۴۵		کتابِ مبین سے لوحِ محفوظ مراد ہے۔
(۶۲)  سن لو بیشک اللہ کے  ولیوں پر نہ کچھ خو ف ہے  نہ کچھ غم (ف ۱۴۶)
۱۴۶		ولی کی اصل ولاء سے ہے جو قرب و نصرت کے معنی میں ہے۔ ولی اللّٰہ وہ ہے جو فرائض سے قُرب الٰہی حاصل کرے اور اطاعتِ الٰہی میں مشغول رہے اور اس کا دل نورِ جلالِ الٰہی کی معرِفت میں مستغرق ہو جب دیکھے دلائلِ قدرتِ الٰہی کو دیکھے اور جب سنے اللّٰہ کی آیتیں ہی سنے اور جب بولے تو اپنے ربّ کی ثنا ہی کے ساتھ بولے اور جب حرکت کرے طاعتِ الٰہی میں حرکت کرے اور جب کوشش کرے اسی امر میں کوشش کرے جو ذریعۂ قُربِ الٰہی ہو، اللّٰہ کے ذکر سے نہ تھکے اور چشمِ دل سے خدا کے سوا غیر کو نہ دیکھے، یہ صفت اولیاء کی ہے، بندہ جب اس حال پر پہنچتا ہے تو اللّٰہ اس کا ولی و ناصر اور معین و مددگار ہوتا ہے۔ متکلِّمین کہتے ہیں ولی وہ ہے جو اعتقادِ صحیح مبنی بر دلیل رکھتا ہو اور اعمالِ صالحہ شریعت کے مطابق بجا لاتا ہو۔ بعض عارفین نے فرمایا کہ ولایت نام ہے قُربِ الٰہی اور ہمیشہ اللّٰہ کے ساتھ مشغول رہنے کا۔ جب بندہ اس مقام پر پہنچتا ہے تو اس کو کسی چیز کا خوف نہیں رہتا اور نہ کسی شے کے فوت ہونے کا غم ہوتا ہے۔ حضرت ابنِ عباس رضی اللّٰہ عنہما نے فرمایا کہ ولی وہ ہے جس کو دیکھنے سے اللّٰہ یاد آئے یہی طبری کی حدیث میں بھی ہے۔ ابنِ زید نے کہا کہ ولی وہی ہے جس میں وہ صفت ہو جو اس آیت میں مذکور ہے۔  اَلَّذِیْنَ اٰمَنُوْا وَکَانُوْایَتَّقُوْنَ  یعنی ایمان و تقویٰ دونوں کا جامع ہو۔ بعض عُلَماء نے فرمایا کہ ولی وہ ہیں جو خالص اللّٰہ کے لئے مَحبت کریں، اولیاء کی یہ صفَت احادیثِ کثیرہ میں وارِد ہوئی ہے۔ بعض اکابر نے فرمایا ولی وہ ہیں جو طاعت سے قُربِ الٰہی کی طلب کرتے ہیں اور اللّٰہ تعالیٰ کرامت سے ان کی کار سازی فرماتا ہے یا وہ جن کی ہدایت کا برہان کے ساتھ اللّٰہ کفیل ہو اور وہ اس کا حقِ بندگی ادا کرنے اور اس کی خَلق پر رحم کرنے کے لئے وقف ہو گئے۔ یہ معانی اور عبارات اگرچہ جداگانہ ہیں لیکن ان میں اختلاف کچھ بھی نہیں ہے کیونکہ ہر ایک عبارت میں ولی کی ایک ایک صفَت بیان کر دی گئی ہے جسے قُربِ الٰہی حاصل ہوتا ہے یہ تمام صفات اس میں ہوتے ہیں۔ ولایت کے درجے اور مراتب میں ہر ایک بقدر اپنے درجے کے فضل و شرف رکھتا ہے۔
(۶۳)  وہ جو ایمان لائے  اور پرہیز گاری کرتے  ہیں۔
(۶۴)  انہیں خوشخبری ہے  دنیا کی زندگی میں (ف ۱۴۷) اور آخرت میں، اللہ کی باتیں بدل نہیں سکتیں (ف ۱۴۸) یہی بڑی کامیابی ہے۔
۱۴۷		اس خوش خبری سے یا تو وہ مراد ہے جو پرہیزگار ایمانداروں کو قرآنِ کریم میں جا بجا دی گئی ہے یا بہترین خواب مراد ہے جو مومن دیکھتا ہے یا اس کے لئے دیکھا جاتا ہے جیسا کہ کثیر احادیث میں وارِد ہوا ہے اور اس کا سبب یہ ہے کہ ولی کا قلب اور اس کی روح دونوں ذکرِ الٰہی میں مستغرق رہتے ہیں تو وقتِ خواب اس کے دل میں سوائے ذکر و معرفتِ الٰہی کے اور کچھ نہیں ہوتا اس لئے ولی جب خواب دیکھتا ہے تو اس کی خواب حق اور اللّٰہ تعالیٰ کی طرف سے اس کے حق میں بشارت ہوتی ہے۔ بعض مفسِّرین نے اس بِشارت سے دنیا کی نیک نامی بھی مراد لی ہے۔ مسلم شریف کی حدیث میں ہے کہ سیدِ عالَم صلی اللّٰہ علیہ و آلہ و سلم سے عرض کیا گیا اس شخص کے لئے کیا ارشاد فرماتے ہیں جو نیک عمل کرتا ہے اور لوگ اس کی تعریف کرتے ہیں، فرمایا یہ مومن کے لئے بِشارتِ عاجلہ ہے۔ عُلَماء فرماتے ہیں کہ یہ بشارت عاجلہ رضائے الٰہی اور اللّٰہ کے مَحبت فرمانے اور خَلق کے دل میں مَحبت ڈال دینے کی دلیل ہے جیسا کہ حدیث شریف میں آیا ہے کہ اس کو زمین میں مقبول کر دیا جاتا ہے۔ قتادہ نے کہا کہ ملائکہ وقتِ موت اللّٰہ تعالیٰ کی طرف سے بِشارت دیتے ہیں۔ عطا کا قول ہے کہ دنیا کی بِشارت تو وہ ہے جو ملائکہ وقتِ موت سناتے ہیں اور آخرت کی بِشارت وہ ہے جو مومن کو جان نکلنے کے بعد سنائی جاتی ہے کہ اس سے اللّٰہ راضی ہے۔
۱۴۸		اس کے وعدے خلاف نہیں ہو سکتے جو اس نے اپنی کتاب میں اور اپنے رسولوں کی زبان سے اپنے اولیاء اور اپنے فرمانبردار بندوں سے فرمائے۔
(۶۵)  اور تم ان کی باتو ں کا غم نہ کرو (ف ۱۴۹) بیشک عزت ساری اللہ کے  لیے  ہے  (ف ۱۵۰) وہی سنتا جانتا ہے۔
۱۴۹		اس میں سیدِ عالَم صلی اللّٰہ علیہ و آلہ و سلم کی تسکین فرمائی گئی کہ کُفّارِ نابکار جو آپ کی تکذیب کرتے ہیں اور آپ کے خلاف بُرے بُرے مشورے کرتے ہیں آپ اس کا کچھ غم نہ فرمائیں۔
۱۵۰		وہ جسے چاہے عزت دے اور جسے چاہے ذلیل کرے۔ اے سیدِ انبیاء وہ آپ کا ناصر و مددگار ہے اس نے آپ کو اور آپ کے صدقہ میں آپ کے فرمانبرداروں کو عزت دی جیسا کہ دوسری آیت میں فرمایا کہ اللّٰہ کے لئے عزت ہے اور اس کے رسول کے لئے اور ایمانداروں کے لئے۔
(۶۶)  سن لو بیشک اللہ ہی کے  مِلک ہیں جتنے  آسمانوں میں ہیں اور جتنے  زمینوں میں (ف ۱۵۱) اور کاہے  کے  پیچھے  جا رہے  ہیں (ف ۱۵۲) وہ جو اللہ کے  سوا شریک پکار رہے  ہیں، وہ تو پیچھے  نہیں جاتے  مگر گمان کے  اور وہ تو نہیں مگر اٹکلیں دوڑاتے  (ف ۱۵۳)
۱۵۱		سب اس کے مملوک ہیں اس کے تحتِ قدرت و اختیار اور مملوک ربّ نہیں ہو سکتا اس لئے اللّٰہ کے سوا ہر ایک کی پرستِش باطل ہے، یہ توحید کی ایک عمدہ برہان ہے۔
۱۵۲		یعنی کس دلیل کا اِتّباع کرتے ہیں مراد یہ ہے کہ ان کے پاس کوئی دلیل نہیں۔
۱۵۳		اور بے دلیل مَحض گمانِ فاسد سے اپنے باطل معبودوں کو خدا کا شریک ٹھہراتے ہیں اس کے بعد اللّٰہ تعالیٰ اپنی قدرت و نعمت کا اظہار فرماتا ہے۔
(۶۷)  وہی ہے  جس نے  تمہارے  لیے  رات بنائی کہ اس میں چین پاؤ (ف ۱۵۴) اور دن بنایا تمہاری آنکھوں کھولتا (ف ۱۵۵) بیشک اس میں نشانیاں ہیں سننے  والوں کے  لیے  (ف ۱۵۶)
۱۵۴		اور آرام کر کے دن کی تکان دور کرو۔
۱۵۵		روشن تاکہ تم اپنے حوائج و اسبابِ معاش کا سر انجام کر سکو۔
۱۵۶		جو سنیں اور سمجھیں کہ جس نے ان چیزوں کو پیدا کیا وہی معبود ہے اس کا کوئی شریک نہیں اس کے بعد مشرکین کا ایک مقولہ ذکر فرماتا ہے۔
(۶۸) بولے  اللہ نے  اپنے  لیے  اولاد بنائی (ف ۱۵۷) پاکی اس کو، وہی بے  نیاز ہے، اسی کا ہے  جو کچھ آسمانوں میں ہے  اور جو کچھ زمین میں (ف ۱۵۸) تمہارے  پاس اس کی کوئی بھی سند نہیں، کیا اللہ پر وہ بات بتاتے  ہو جس کا تمہیں علم نہیں۔ 
۱۵۷		کُفّار کا یہ کلمہ نہایت قبیح اور انتہا درجہ کے جہل کا ہے، اللّٰہ تعالیٰ اس کا رد فرماتا ہے۔
۱۵۸		یہاں مشرکین کے اس مقولہ کے تین رد فرمائے۔ پہلا رد تو کلمۂ  سُبْحٰنَہٗ میں ہے جس میں بتایا گیا کہ اس کی ذات وَلَد سے منَزّہ ہے کہ وہ واحدِ حقیقی ہے۔ دوسرا رَد  ھُوَالْغَنِیُّ فرمانے میں ہے کہ وہ تمام خَلق سے بے نیاز ہے تو اولاد اس کے لئے کیسے ہو سکتی ہے، اولاد تو یا کمزور چاہتا ہے جو اس سے قوت حاصل کرے یا فقیر چاہتا ہے جو اس سے مدد لے یا ذلیل چاہتا ہے جو اس کے ذریعہ سے عزّت حاصل کرے غرض جو چاہتا ہے وہ حاجت رکھتا ہے تو جو غنی ہو یا غیرِ محتاج ہو اس کے لئے وَلَد کس طرح ہو سکتا ہے نیز وَلَد والد کا ایک جُزو ہوتا ہے تو والد ہونا مرکّب ہونے کو مستلزم اور مرکّب ہونا ممکن ہونے کو اور ہر ممکن غیرکا محتاج ہے تو حادث ہوا لہذا محال ہوا کہ غنی قدیم کے وَلَد ہو۔ تیسرا رد لَہٗ مَافِی السَّمٰوٰتِ وَمَا فِی الْاَرْضِ میں ہے کہ تمام خَلق اس کی مملوک ہے اور مملوک ہونا بیٹا ہونے کے ساتھ نہیں جمع ہوتا لہذا ان میں سے کوئی اس کی اولاد نہیں ہو سکتا۔
(۶۹) تم فرماؤ وہ جو اللہ پر جھوٹ باندھتے  ہیں ان کا بھلا نہ ہو گا۔
(۷۰)  دنیا میں کچھ برت لینا (فائدہ اٹھانا) ہے  پھر انہیں ہماری طرف واپس آنا پھر ہم انہیں سخت عذاب چکھائیں گے  بدلہ ان کے  کفر کا۔
(۷۱)  اور انہیں نوح کی خبر پڑھ کر سناؤ جب اس نے  اپنی قوم سے  کہا اے  میری قوم اگر  تم پر شاق گزرا ہے  میرا  کھڑا ہونا (ف ۱۵۹) اور اللہ کی نشانیاں یاد دلانا  (ف ۱۶۰) تو میں نے  اللہ ہی پر بھروسہ کیا (ف ۱۶۱) تو مِل کر کام کرو اور اپنے  جھوٹے  معبودوں سمیت اپنا کام پکا کر لو تمہارے  کام میں تم پر کچھ گنجلک (الجھن) نہ رہے  پھر جو ہو سکے  میرا کر لو اور مجھے  مہلت نہ دو (ف ۱۶۲)
۱۵۹		اور مدّتِ دراز تک تم میں ٹھہرنا۔
۱۶۰		اور اس پر تم نے میرے قتل کرنے اور نکال دینے کا ارادہ کیا ہے۔
۱۶۱		اور اپنا معاملہ اس واحدِ لاشریک لہٗ کی سپرد کیا۔
۱۶۲		مجھے کچھ پرواہ نہیں ہے۔ حضرت نوح علیہ الصلوٰۃ والسلام کا یہ کلام بطریقِ تعجیز ہے۔ مدّعا یہ ہے کہ مجھے اپنے قوی و قادر پروردگار پر کامل بھروسہ ہے تم اور تمہارے بے اختیار معبود مجھے کچھ بھی ضرر نہیں پہنچا سکتے۔
(۷۲)  پھر اگر تم منہ پھیرو (ف ۱۶۳) تو میں تم سے  کچھ اجرت نہیں مانگتا (ف ۱۶۴) میرا اجر تو نہیں مگر اللہ پر (ف ۱۶۵) اور مجھے  حکم ہے  کہ میں مسلمانوں سے  ہوں۔
۱۶۳		میری نصیحت سے۔
۱۶۴		جس کے فوت ہونے کا مجھے افسوس ہے۔
۱۶۵		وہی مجھے جزا دے گا۔ مدّعا یہ ہے کہ میرا وعظ و نصیحت خاص اللّٰہ کے لئے ہے کسی دنیوی غرض سے نہیں۔
(۷۳)  تو انہوں نے  اسے  (ف ۱۶۶) جھٹلایا تو ہم نے  اسے  اور جو اس کے  ساتھ کشتی میں تھے  ان کو نجات دی اور انہیں ہم نے  نائب کیا (ف ۱۶۷) اور جنہوں نے  ہماری آیتیں جھٹلائیں ان کو ہم نے  ڈبو دیا تو دیکھو ڈرائے  ہوؤں کا انجام کیسا ہوا۔
۱۶۶		یعنی حضرت نوح علیہ السلام کو۔
۱۶۷		اور ہلاک ہونے والوں کے بعد زمین میں ساکن کیا۔
(۷۴)  پھر اس کے  بعد اور رسول (ف ۱۶۸) ہم نے  ان کی قوموں کی طرف بھیجے  تو وہ ان کے  پاس روشن دلیلیں لائے  تو  وہ ایسے  نہ تھے  کہ ایمان لاتے  اس پر جسے  پہلے  جھٹلا چکے  تھے، ہم یونہی مہر لگا دیتے  ہیں سرکشوں کے  دلوں پر۔
۱۶۸		ہود، صالح، ابراہیم، لوط، شعیب وغیرہم علیہم السلام۔
(۷۵)  پھر ان کے  بعد ہم نے  موسٰی اور ہارون کو فرعون اور اس کے  درباریوں کی طرف اپنی نشانیاں دے  کر بھیجا تو انہوں نے  تکبر کیا اور وہ مجرم لوگ تھے۔
(۷۶) تو جب ان کے  پاس ہماری طرف سے  حق  آیا (ف ۱۶۹) بولے  یہ تو ضرور کھلا جادو ہے۔
۱۶۹		حضرت موسیٰ علیہ الصلوٰۃ والسلام کے واسطہ سے اور فرعونیوں نے پہچان لیا کہ یہ حق ہے اللّٰہ کی طرف سے ہے تو براہِ نفسانیت۔
(۷۷)  موسیٰ نے  کہا کیا حق کی نسبت ایسا کہتے  ہو جب وہ تمہارے  پاس آیا کیا یہ جادو ہے  (ف ۱۷۰) اور جادوگر مراد کو نہیں پہنچتے۔
۱۷۰		ہر گز نہیں۔
(۷۸)  بولے  (ف ۱۷۱) کیا تم ہمارے  پاس اس لیے  آئے  ہو کہ ہمیں اس (ف ۱۷۲) سے  پھیر دو جس پر ہم نے  اپنے  باپ دادا کو پایا اور زمین میں تمہیں دونوں کی بڑائی رہے، اور ہم تم پر ایمان لانے  کے  نہیں۔
۱۷۱		فرعونی حضرت موسیٰ علیہ السلام سے۔
۱۷۲		دین و ملّت اور بُت پرستی و فرعون پرستی۔
(۷۹)  اور فرعون (ف ۱۷۳) بولا ہر جادوگر علم والے  کو میرے  پاس  لے  آؤ۔
۱۷۳		سرکش و متکبِّر نے چاہا کہ حضرت موسیٰ علیہ الصلوٰۃ والسلام کے معجِزہ کا مقابلہ باطل سے کرے اور دنیا کو اس مغالطہ میں ڈالے کہ حضرت موسیٰ علیہ الصلوٰۃ والسلام کے معجزات (معاذ اللّٰہ ) جادو کی قسم سے ہیں اس لئے وہ۔
(۸۰)  پھر جب جادوگر آئے  ان سے  موسیٰ نے  کہا ڈالو جو تمہیں ڈالنا ہے  (ف ۱۷۴)
۱۷۴		رسّے، شہتیر وغیرہ اور جو تمہیں جادو کرنا ہے کرو یہ آپ نے اس لئے فرمایا کہ حق و باطل ظاہر ہو جائے اور جادو کے کرشمے جو وہ کرنے والے ہیں ان کا فساد واضح ہو۔
(۸۱)  پھر جب انہوں نے  ڈالا موسیٰ  نے  کہا یہ جو تم لائے  یہ جادو ہے  (ف ۱۷۵)  اب اللہ اسے  باطل کر دے  گا، اللہ مفسدوں کا کام نہیں بناتا۔
۱۷۵		نہ کہ وہ آیاتِ الٰہیہ جن کو فرعون نے اپنی بے ایمانی سے جادو بتایا۔
(۸۲)  اور اللہ اپنی باتوں سے  (ف ۱۷۶) حق کو حق کر دکھاتا ہے  پڑے  برا مانیں مجرم۔
۱۷۶		یعنی اپنے حکم، اپنی قضاء و قدر اور اپنے اس وعدے سے کہ حضرت موسیٰ علیہ الصلوٰۃ والسلام کو جادو گروں پر غالب کرے گا۔
(۸۳)  تو موسیٰ پر ایمان نہ لائے  مگر  اس کی قوم کی اولاد سے  کچھ لوگ (ف ۱۷۷) فرعون اور اس کے  درباریوں  سے  ڈرتے  ہوئے  کہ کہیں انہیں (ف ۱۷۸) ہٹنے  پر مجبور نہ کر دیں اور بیشک فرعون زمین پر سر اٹھانے  والا تھا، اور بیشک وہ حد سے  گزر گیا (ف ۱۷۹)
۱۷۷		اس میں نبیِ کریم صلی اللّٰہ علیہ و آلہ و سلم کی تسلی ہے کہ آپ اپنی اُمّت کے ایمان لانے کا نہایت اہتمام فرماتے تھے اور ان کے اعراض کرنے سے مغموم ہوتے تھے، آپ کی تسکین فرمائی گئی کہ باوجودیکہ حضرت موسیٰ علیہ الصلوٰۃ والسلام نے اتنا بڑا معجِزہ دکھایا پھر بھی تھوڑے لوگوں نے ایمان قبول کیا، ایسی حالتیں انبیاء کو پیش آتی رہی ہیں۔ آپ اپنی اُمّت کے اعراض سے رنجیدہ نہ ہوں۔  مِنْ قَوْمِہٖ  میں جو ضمیر ہے وہ یا تو حضرت موسیٰ علیہ السلام کی طر ف راجع ہے اس صورت میں قوم کی ذُرِّیّت سے بنی اسرائیل مراد ہوں گے جن کی اولاد مِصر میں آپ کے ساتھ تھی اور ایک قول یہ ہے کہ اس سے وہ لوگ مراد ہیں جو فرعون کے قتل سے بچ رہے تھے کیونکہ جب بنی اسرائیل کے لڑکے بحکمِ فرعون قتل کئے جاتے تھے تو بنی اسرائیل کی بعض عورتیں جو قومِ فرعون کی عورتوں کے ساتھ کچھ رسم و راہ رکھتی تھیں وہ جب بچہ جنّتیں تو اس کی جان کے اندیشہ سے وہ بچہ فرعونی قوم کی عورتوں کو دے ڈالتیں، ایسے بچے جو فرعونیوں کے گھروں میں پلے تھے اس روز حضرت موسیٰ علیہ الصلوٰۃ و السلام پر ایمان لے آئے جس دن اللّٰہ تعالیٰ نے آپ کو جادوگروں پر غلبہ دیا تھا اور ایک قول یہ ہے کہ یہ ضمیر فرعون کی طرف راجع ہے اور قومِ فرعون کی ذُرِّیّت مراد ہے۔ حضرت ابنِ عباس رضی اللّٰہ عنہما سے مروی ہے کہ وہ قومِ فرعون کے تھوڑے لوگ تھے جو ایمان لائے۔
۱۷۸		دین سے۔
۱۷۹		کہ بندہ ہو کر خدائی کا مدّعی ہوا۔
(۸۴)  اور موسیٰ نے  کہا  اے  میری قوم اگر تم اللہ پر ایمان لائے  تو اسی پر بھروسہ کرو (ف ۱۸۰) اگر تم اسلام رکھتے  ہو۔
۱۸۰		وہ اپنے فرمانبرداروں کی مدد کرتا اور دشمنوں کو ہلاک فرماتا ہے۔ مسئلہ : اس آیت سے ثابت ہوا کہ اللّٰہ پر بھروسہ کرنا کمالِ ایمان کا مقتضا ہے۔
(۸۵) بولے  ہم نے  اللہ پر بھروسہ کیا الٰہی ہم کو ظالم لوگوں کے  لیے  آزمائش نہ بنا (ف ۱۸۱)
۱۸۱		یعنی انہیں ہم پر غالب نہ کرتا کہ وہ یہ گمان نہ کریں کہ وہ حق پر ہیں۔
(۸۶)  اور اپنی رحمت فرما کر ہمیں کافروں سے  نجات دے  (ف ۱۸۲)
۱۸۲		اور ان کے ظلم و ستم سے بچا۔
(۸۷)  اور ہم نے  موسیٰ اور اس کے  بھائی کو وحی  بھیجی کہ مصر میں اپنی قوم کے  لیے  مکانات بناؤ  اور اپنے  گھروں کو نماز کی جگہ کرو (ف ۱۸۳) اور نماز قائم رکھو، اور مسلمانوں کو خوشخبری سناؤ (ف ۱۸۴)
۱۸۳		کہ قبلہ رو ہو۔ حضرت موسیٰ و ہارون علیہما السلام کا قبلہ کعبہ شریف تھا اور ابتداء میں بنی اسرائیل کو یہی حکم تھا کہ وہ گھروں میں چھپ کر نماز پڑھیں تاکہ فرعونیوں کی شر و ایذا سے محفوظ رہیں۔
۱۸۴		مددِ الٰہی کی اور جنّت کی۔
(۸۸)  اور موسیٰ نے  عرض کی اے  رب ہمارے  تو نے   فرعون اور اس کے  سرداروں کو آرائش (ف ۱۸۵) اور مال دنیا کی زندگی میں  دیے، اے  رب ہمارے ! اس لیے  کہ تیری راہ سے  بہکا دیں، اے  رب ہمارے ! ان کے  مال برباد کر دے  (ف ۱۸۶) اور ان کے  دل سخت کر دے  کہ ایمان نہ لائیں جب تک  دردناک عذاب نہ دیکھ لیں (ف ۱۸۷)
۱۸۵		عمدہ لباس، نفیس فرش، قیمتی زیور طرح طرح کے سامان۔
۱۸۶		کہ وہ تیری نعمتوں پر بجائے شکر کے جری ہو کر معصیّت کرتے ہیں۔ حضرت موسیٰ علیہ الصلوٰۃ و السلام کی یہ دعا قبول ہوئی اور فرعونیوں کے درہم و دینار وغیرہ پتھر ہو کر رہ گئے حتی کہ پھل اور کھانے کی چیزیں بھی اور یہ ان نو نشانیوں میں سے ایک ہے جو حضرت موسیٰ علیہ الصلوٰۃ والسلام کو دی گئی تھیں۔
۱۸۷		جب حضرت موسیٰ علیہ الصلوٰۃ والسلام ان لوگوں کے ایمان لانے سے مایوس ہو گئے تب آپ نے ان کے لئے یہ دعا کی اور ایسا ہی ہوا کہ وہ غرق ہونے کے وقت تک ایمان نہ لائے۔ مسئلہ : اس سے معلوم ہوا کہ کسی شخص کے لئے کُفر پر مرنے کی دعا کرنا کُفر نہیں ہے۔ (مدارک)۔
(۸۹)  فرمایا تم دونوں کی دعا قبول ہوئی (ف ۱۸۸) تو ثابت قدم رہو اور (ف ۱۸۹) نادانوں کی راہ نہ چلو (ف ۱۹۰)
۱۸۸		دعا کی نسبت حضرت موسیٰ و ہارون علیہما السلام دونوں کی طرف کی گئی باوجود یکہ حضرت موسیٰ علیہ السلام دعا کرتے تھے اور حضرت ہارون علیہ السلام آمین کہتے تھے۔ اس سے معلوم ہوا کہ آمین کہنے والا بھی دعا کرنے والوں میں شمار کیا جاتا ہے۔ مسئلہ : یہ بھی ثابت ہوا کہ آمین دعا ہے لہذا اس کے لئے اِخفاء ہی مناسب ہے۔ (مدارک) حضرت موسیٰ علیہ الصلوٰۃ والسلام کی دعا اور اس کی مقبولیت کے درمیان چالیس برس کا فاصلہ ہوا۔
۱۸۹		دعوت و تبلیغ پر۔
۱۹۰		جو قبولِ دعا میں دیر ہونے کی حکمت نہیں جانتے۔
(۹۰)  اور ہم بنی اسرائیل کو دریا پار لے  گئے  تو فرعون اور اس کے  لشکروں نے  ان کا پیچھا کیا سرکشی اور ظلم سے  یہاں تک کہ جب اسے  ڈوبنے  نے  آ  لیا (ف ۱۹۱) بولا میں ایمان لایا کہ کوئی سچا معبود نہیں سوا اس کے  جس پر بنی اسرائیل ایمان لائے  اور میں مسلمان ہوں (ف ۱۹۲)
۱۹۱		تب فرعون۔
۱۹۲		فرعون نے بہ تمنائے قبولِ ایمان کا مضمون تین مرتبہ تکرار کے ساتھ ادا کیا لیکن یہ ایمان قبول نہ ہوا کیونکہ ملائکہ اور عذاب کے دیکھنے کے بعد ایمان مقبول نہیں، اگر حالتِ اختیار میں وہ ایک مرتبہ بھی یہ کلمہ کہتا تو اس کا ایمان قبول کر لیا جاتا لیکن اس نے وقت کھو دیا، اس لئے اس سے یہ کہا گیا جو آیت میں آگے مذکور ہے۔
(۹۱) کیا اب  (ف ۱۹۳) اور پہلے  سے  نافرمان رہا اور تو فسادی تھا (ف ۱۹۴) 
۱۹۳		حالتِ اضطرار میں جب کہ غرق میں مبتلا ہو چکا ہے اور زندگانی کی امید باقی نہیں رہی اس وقت ایمان لاتا ہے۔
۱۹۴		خود گمراہ تھا دوسروں کو گمراہ کرتا تھا۔ مروی ہے کہ ایک مرتبہ حضرت جبریل علیہ السلام فرعون کے پاس ایک استفتاء لائے جس کا مضمون یہ تھا کہ بادشاہ کا کیا حکم ہے ایسے غلام کے حق میں جس نے ایک شخص کے مال و نعمت میں پرورش پائی پھر اس کی ناشکری کی اور اس کے حق کا منکِر ہو گیا اور اپنے آپ مولیٰ ہونے کا مدّعی بن گیا ؟ اس پر فرعون نے یہ جواب لکھا کہ جو غلام اپنے آقا کی نعمتوں کا انکار کرے اور اس کے مقابل آئے اس کی سزا یہ ہے کہ اس کو دریا میں ڈبو دیا جائے جب فرعون ڈوبنے لگا تو حضرت جبریل نے اس کا وہی فتویٰ اس کے سامنے کر دیا اور اس کو اس نے پہچان لیا۔ (سبحان اللّٰہ )۔
(۹۲)  آج ہم تیری لاش کو  اوترا دیں  (باقی رکھیں ) گے  تو اپنے  پچھلوں کے  لیے  نشانی ہو (ف ۱۹۵)  اور بیشک لوگ  ہماری  آیتوں  سے   غافل  ہیں ۔
۱۹۵		عُلَمائے تفسیر کہتے ہیں کہ جب اللّٰہ تعالیٰ نے فرعون اور اس کی قوم کو غرق کیا اور موسیٰ علیہ الصلوٰۃ والسلام نے اپنی قوم کو ان کے ہلاکت کی خبر دی تو بعض بنی اسرائیل کو شبہ رہا اور اس کی عظمت و ہیبت جو ان کے قلوب میں تھی اس کے باعث انہیں اس کی ہلاکت کا یقین نہ آیا۔ بامرِ الٰہی دریا نے فرعون کی لاش ساحل پر پھینک دی، بنی اسرائیل نے اس کو دیکھ کر پہچانا۔
(۹۳) اور بیشک  ہم نے  بنی اسرائیل کو عزت کی جگہ دی (ف ۱۹۶) اور انہیں ستھری روزی عطا کی تو اختلاف میں نہ پڑے  (ف ۱۹۷) مگر علم آنے  کے  بعد (ف ۱۹۸) بیشک تمہارا رب قیامت کے  دن ان میں فیصلہ کر دے  گا جس بات میں جھگڑتے  تھے  (ف ۱۹۹)
۱۹۶		عزت کی جگہ سے یا تو مُلکِ مِصر اور فرعون و فرعونیوں کے اَملاک مراد ہیں یا سر زمینِ شام و قدس و اُردن جو نہایت سرسبز و شاداب اور زرخیز بلاد ہیں۔
۱۹۷		بنی اسرائیل جن کے ساتھ یہ واقعات ہو چکے۔
۱۹"علم سے مراد یہاں یا تو توریت ہے جس کے معنی میں یہود باہم اختلاف کرتے تھے یا سیدِ عالَم صلی اللّٰہ علیہ و آلہ و سلم کی تشریف آوری ہے کہ اس سے پہلے تو یہود سب آپ کے مُقِر اور آپ کی نبوّت پر متفق تھے اور توریت میں جو آپ کے صفات مذکور تھے ان کو مانتے تھے لیکن تشریف آوری کے بعد اختلاف کرنے لگے، کچھ ایمان لے آئے اور کچھ لوگوں نے حسد و عداوت سے کُفر کیا۔ ایک قول یہ ہے کہ علم سے قرآن مراد ہے۔
۱۹۹		اس طرح کہ اے سیدِ انبیاء آ پ پر ایمان لانے والوں کو جنّت میں داخل فرمائے گا اور آپ کے انکار کرنے والوں کو جہنّم میں عذاب فرمائے گا۔
(۹۴)  اور اے  سننے  والے ! اگر تجھے  کچھ شبہ ہو اس میں جو ہم نے  تیری طرف اتارا  (ف ۲۰۰) تو ان سے  پوچھ دیکھ جو تجھ سے  پہلے  کتاب پڑھنے  والے  ہیں (ف ۲۰۱) بیشک تیرے  پاس تیرے  رب کی طرف سے  حق آیا (ف ۲۰۲) تو تُو ہر گز شک  والوں میں نہ ہو۔
۲۰۰		بواسطہ اپنے رسول محمّدِ مصطفیٰ صلی اللّٰہ علیہ و آلہ و سلم کے۔
۲۰۱		یعنی عُلَمائے اہلِ کتاب مثل حضرت عبداللّٰہ بن سلام اور ان کے اصحاب کے تاکہ وہ تجھ کو سیدِ عالَم صلی اللّٰہ علیہ و آلہ و سلم کی نبوّت کا اطمینان دلائیں اور آپ کی نعت و صفت جو توریت میں مذکور ہے وہ سنا کر شک رفع کریں۔ فائدہ : شک انسان کے نزدیک کسی امر میں دونوں طرفوں کا برابر ہونا ہے خواہ وہ اس طرح ہو کہ دونوں جانب برابر قرینے پائے جائیں خواہ اس طرح کہ کسی طرف بھی کوئی قرینہ نہ ہو۔ محققین کے نزدیک شک اقسامِ جہل سے ہے اور جہل و شک میں عام و خاص مطلق کی نسبت ہے کہ ہر ایک شک جہل ہے اور ہر جہل شک نہیں۔
۲۰۲		جو براہینِ لائحہ و آیاتِ واضحہ سے اتنا روشن ہے کہ اس میں شک کی مجال نہیں۔ (خازن)۔
(۹۵)  اور ہرگز ان میں نہ ہونا جنہوں نے  اللہ کی آیتیں جھٹلائیں کہ تو خسارے  والوں میں ہو جائے  گا۔
(۹۶)  بیشک وہ جن پر تیرے  رب کی بات ٹھیک پڑ چکی ہے  (ف ۲۰۳) ایمان نہ لائیں گے۔
۲۰۳		یعنی وہ قول ان پر ثابت ہو چکا جو لوحِ محفوظ میں لکھ دیا گیا ہے اور جس کی ملائکہ نے خبر دی ہے کہ یہ لوگ کافِر مریں گے وہ۔
(۹۷)  اگرچہ سب نشانیاں ان کے  پاس آئیں جب تک دردناک عذاب نہ دیکھ لیں (ف ۲۰۴)
۲۰۴		اور اس وقت کا ایمان نافع نہیں۔
(۹۸)  تو ہوئی ہوتی  نہ کوئی بستی (ف ۲۰۵) کہ ایمان لاتی (ف ۲۰۶) تو اس کا  ایمان کام آتا  ہاں یونس کی قوم،  جب ایمان لائے  ہم نے  ان سے  رسوائی کا عذاب دنیا کی زندگی میں ہٹا دیا اور ایک وقت تک انہیں برتنے  دیا (ف ۲۰۷)
۲۰۵		ان بستیوں میں سے جن کو ہم نے ہلاک کیا۔
۲۰۶		اور اخلاص کے ساتھ توبہ کرتی عذاب نازِل ہونے سے پہلے۔ (مدارک)۔
۲۰۷		قومِ یونس کا واقعہ یہ ہے کہ نینویٰ علاقۂ موصل میں یہ لوگ رہتے تھے اور کُفر و شرک میں مبتلا تھے۔ اللّٰہ تعالیٰ نے حضرت یونس علیہ الصلوٰۃ والسلام کو ان کی طرف بھیجا، آپ نے بُت پرستی چھوڑنے اور ایمان لانے کا ان کو حکم دیا ان لوگوں نے انکار کیا، حضرت یونس علیہ الصلوٰۃ والسلام کی تکذیب کی، آپ نے انہیں بحکمِ الٰہی نُزولِ عذاب کی خبر دی۔ ان لوگوں نے آپس میں کہا کہ حضرت یونس علیہ الصلوٰۃ و السلام نے کبھی کوئی بات غلط نہیں کہی ہے، دیکھو اگر وہ رات کو یہاں رہے جب تو کوئی اندیشہ نہیں اور اگر انہوں نے رات یہاں نہ گزاری تو سمجھ لینا چاہیئے کہ عذاب آئے گا۔ شب میں حضرت یونس علیہ السلام وہاں سے تشریف لے گئے صبح کو آثارِ عذاب نمودار ہو گئے، آسمان پر سیاہ ہیبت ناک اَبر آیا اور دھواں کثیر جمع ہوا تمام شہر پر چھا گیا یہ دیکھ کر انہیں یقین ہوا کہ عذاب آنے والا ہے تو انہوں نے حضرت یونس علیہ السلام کی جستجو کی اور آپ کو نہ پایا اب انہیں اور زیادہ اندیشہ ہوا تو وہ مع اپنی عورتوں، بچوں اور جانوروں کے جنگل کو نکل گئے، موٹے کپڑے پہنے اور توبہ و اسلام کا اظہار کیا، شوہر سے بی بی اور ماں سے بچے جدا ہو گئے اور سب نے بارگاہِ الٰہی میں گریہ و زاری شروع کی اور کہا کہ جو یونس علیہ السلام لائے اس پر ہم ایمان لائے اور توبۂ صادقہ کی، جو مظالم ان سے ہوئے تھے ان کو دفع کیا، پرائے مال واپس کئے حتی کہ اگر ایک پتھر دوسرے کا کسی کی بنیاد میں لگ گیا تھا تو بنیاد اکھاڑ کر پتھر نکال دیا اور واپس کر دیا اور اللّٰہ تعالیٰ سے اخلاص کے ساتھ مغفرت کی دعائیں کیں، پروردِگارِ  عالم نے ان پر رحم کیا، دعا قبول فرمائی، عذاب اٹھا دیا گیا۔ یہاں یہ سوال پیدا ہوتا ہے کہ جب نُزولِ عذاب کے بعد فرعون کا ایمان اور اس کی توبہ قبول نہ ہوئی تو قومِ یونس کی توبہ قبول فرمانے اور عذاب اٹھا دینے میں کیا حکمت ہے ؟ عُلَماء نے اس کے کئی جواب دیئے ہیں ایک تو یہ کرمِ خاص تھا قومِ حضرت یونس کے ساتھ۔ دوسرا جواب یہ ہے کہ فرعون عذاب میں مبتلا ہونے کے بعد ایمان لایا جب امیدِ زندگانی ہی باقی نہ رہی اور قومِ یونس علیہ السلام سے جب عذاب قریب ہوا تو وہ اس میں مبتلا ہونے سے پہلے ایمان لے آئے اور اللّٰہ قُلوب کا جاننے والا ہے، اخلاص مندوں کے صدق و اخلاق کا اس کو علم ہے۔
(۹۹)  اور اگر تمہارا رب چاہتا زمین میں جتنے  ہیں سب کے  سب ایمان لے  آتے  (ف ۲۰۸) تو کیا تم لوگوں کو زبردستی کرو گے  یہاں تک کہ مسلمان ہو جائیں (ف ۲۰۹)
۲۰۸		یعنی ایمان لانا سعادتِ ازَلی پر موقوف ہے، ایمان وہی لائیں گے جن کے لئے توفیقِ الٰہی مُساعِد ہو۔ اس میں سیدِ عالَم صلی اللّٰہ علیہ و آلہ و سلم کی تسلی ہے کہ آپ چاہتے ہیں کہ سب ایمان لے آئیں اور راہِ راست اختیار کریں پھر جو ایمان سے محروم رہ جاتے ہیں ان کا آپ کو غم ہوتا ہے اس کا آپ کو غم نہ ہونا چاہیئے کیونکہ ازَل سے جو شقی ہے وہ ایمان نہ لائے گا۔
۲۰۹		اور ایمان میں زبردستی نہیں ہو سکتی کیونکہ ایمان ہوتا ہے تصدیق و اقرار سے اور جبر و اکراہ سے تصدیقِ قلبی حاصل نہیں ہوتی۔
(۱۰۰)  اور کسی جان کی قدرت نہیں کہ ایمان لے  آئے  مگر اللہ کے  حکم سے  (ف ۲۱۰) اور عذاب ان پر ڈالنا ہے  جنہیں عقل نہیں۔
۲۱۰		اس کی مشیّت سے۔
(۱۰۱)  تم فرماؤ دیکھو (ف ۲۱۱) آسمانوں اور زمین میں کیا ہے  (ف ۲۱۲) اور آیتیں اور رسول انہیں کچھ نہیں دیتے  جن کے  نصیب میں ایمان  نہیں۔
۲۱۱		دل کی آنکھوں سے اور غور کرو کہ۔
۲۱۲		جو اللّٰہ تعالیٰ کی توحید پر دلالت کرتا ہے۔
(۱۰۲)  تو انہیں کاہے  کا انتظار ہے  مگر انہیں لوگوں کے  سے  دنوں کا جو ان سے  پہلے  ہو گزرے  (ف ۲۱۳) تم فرماؤ تو انتظار کرو میں بھی تمہارے  ساتھ انتظار میں ہوں (ف ۲۱۴)
۲۱۳		مثل نوح و عاد و ثمود وغیرہ۔
۲۱۴		تمہاری ہلاکت اور عذاب کے۔ ربیع بن انس نے کہا کہ عذاب کا خوف دلانے کے بعد اگلی آیت میں یہ بیان فرمایا کہ جب عذاب واقع ہوتا ہے تو اللّٰہ تعالیٰ رسول کو اور ان کے ساتھ ایمان لانے والوں کو نَجات عطا فرماتا ہے۔
(۱۰۳)  پھر ہم اپنے  رسولوں اور ایمان والوں کو نجات دیں گے  بات یہی ہے  ہمارے  ذمہ کرم پر حق ہے  مسلمانوں کو نجات دینا۔
(۱۰۴)  تم فرماؤ، اے  لوگو! اگر تم میرے  دین کی طرف سے  کسی شبہ میں ہو تو میں تو اسے  نہ پوجوں کا جسے  تم اللہ کے  سوا پوجتے  ہو (ف ۲۱۵) ہاں اس اللہ کو پوجتا ہوں جو تمہاری جان نکالے  گا (۲۱۶) اور مجھے  حکم ہے  کہ ایمان والوں میں ہوں۔
۲۱۵		کیونکہ وہ مخلوق ہے عبادت کے لائق نہیں۔
۲۱۶		کیونکہ وہ قادرِ مختار، الٰہِ برحق، مستحقِ عبادت ہے۔
(۱۰۵)  اور یہ کہ اپنا منہ دین کے  لیے  سیدھا رکھ سب سے  الگ ہو کر (ف ۲۱۷) اور ہرگز شرک والوں میں نہ ہونا۔
۲۱۷		یعنی مخلص مومن رہو۔
(۱۰۶)  اور اللہ کے  سوا اس کی بندگی نہ کر جو نہ تیرا بھلا کر سکے   نہ برا،  پھر اگر ایسا کرے  تو اس وقت تو ظالموں سے  ہو گا۔
(۱۰۷)  اور اگر تجھے  اللہ کوئی تکلیف پہنچائے  تو اس کا کوئی ٹالنے  والا نہیں اس کے  سوا، اور اگر تیرا بھلا چاہے  تو اس کے  فضل کے   رد کرنے  والا کوئی نہیں (ف ۲۱۸) اسے  پہنچا تا ہے  اپنے  بندوں میں جسے  چاہے، اور وہی بخشنے  والا مہربان ہے۔
۲۱۸		وہی نفع و ضَرر کا مالک ہے، تمام کائنات اسی کی محتاج ہے، وہی ہر چیز پر قادِر اور جود و کرم والا ہے۔ بندوں کو اس کی طرف رغبت اور اس کا خوف اور اسی پر بھروسہ اور اسی پر اعتماد چاہیئے اور نفع و ضَرر جو کچھ بھی ہے وہی۔
(۱۰۸)  تم فرماؤ اے  لوگو! تمہارے  پاس تمہارے  رب کی طرف سے  حق آیا (ف ۲۱۹) تو جو راہ پر آیا وہ اپنے  بھلے  کو راہ پر آیا (ف ۲۲۰) اور جو بہکا وہ اپنے  برے  کو بہکا  (ف ۲۲۱) اور کچھ میں کڑوڑا  (حاکمِ اعلیٰ) نہیں (ف ۲۲۲)
۲۱۹		حق سے یہاں قرآن مراد ہے یا اسلام یا سیدِ عالَم علیہ الصلوٰۃ و السلام۔
۲۲۰		کیونکہ اس کا نفع اسی کو پہنچے گا۔
۲۲۱		کیونکہ اس کا وبال اسی پر ہے۔
۲۲۲		کہ تم پر جبر کروں۔
 (۱۰۹)  اور اس پر چلو جو تم پر  وحی ہوتی ہے  اور صبر کرو (ف ۲۲۳)  یہاں تک کہ اللہ حکم فرمائے  (ف ۲۲۴) اور وہ سب سے  بہتر حکم فرمانے  والا  ہے  (ف ۲۲۵)
۲۲۳		کُفّار کی تکذیب اور ان کی ایذا پر۔
۲۲۴		مشرکین سے قتال کرنے اور کتابیوں سے جزیہ لینے کا۔
۲۲۵		کہ اس کے حکم میں خطا و غلط کا احتمال نہیں اور وہ بندوں کے اسرار و مخفی حالات سب کا جاننے والا ہے، اس کا فیصلہ دلیل و گواہ کا محتاج نہیں۔


سورۂ ہُود

اللہ کے  نام سے  شروع جو نہایت مہربان رحم والا (ف ۱)
۱		سورۂ ہود مکیّہ ہے۔ حسن و عِکرمہ وغیرہم مفسِّرین نے فرمایا کہ آیت  وَاَقِمِ الصّٰلٰوۃَ طَرَفَیِ النَّھَارِ کے سوا باقی تمام سورت مکیّہ ہے۔ مقاتل نے کہا کہ آیت  فَلَعَلَّکَ تَارِکٌ  اور  اُولٰۤئِکَ یُؤْمِنُوْنَ بِہٖ اور  اِنَّ الْحَسَنَاتِ یُذھُبْنَ السَّیِّاٰتِ کے علاوہ تمام سورت مکّی ہے۔ اس میں دس رکوع اور ایک سو تئیس۱۲۳ آیتیں اور ایک ہزار چھ سو کلمے اور نو ہزار پانچ سو سرسٹھ حرف ہیں۔ حدیث شریف میں ہے صحابہ نے عرض کیا یا رسولَ اللّٰہ صلی اللّٰہ علیک و سلم حضور پر پِیری کے آثار نمودار ہو گئے، فرمایا مجھے سورۂ ہود، سورۂ واقعہ، سور ۂ عَمَّ یَتَسَاءَلُونَ اور سورۂ اِذَالشَّمسُ کُوِّرَتْ نے بوڑھا کر دیا۔ (ترمذی) غالباً یہ اس وجہ سے فرمایا کہ ان سورتوں میں قیامت و بَعث و حساب و جنّت و دوزخ کا ذکر ہے۔
(۱) یہ ایک کتاب ہے  جس کی آیتیں حکمت بھری ہیں (ف ۲) پھر تفصیل کی گئیں (ف ۳) حکمت والے  خبردار کی طرف سے ۔
۲		جیسا کہ دوسری آیت میں ارشاد ہوا  تِلْکَ اٰیٰتُ الْکِتٰبِ الْحَکِیْمِ۔ بعض مفسِّرین نے فرمایا کہ اُحکِمَتْ کے معنی یہ ہیں کہ ان کی نظم مُحکَم و استوار کی گئی اس صورت میں معنی یہ ہوں گے کہ اس میں نَقص و خلل راہ نہیں پا سکتا وہ بِنائے مُحکَم ہے۔ حضرت ابنِ عباس رضی اللّٰہ عنہما نے فرمایا کہ کوئی کتاب ان کی ناسخ نہیں جیسا کہ یہ دوسری کتابوں اور شریعتوں کی ناسخ ہیں۔
۳		اور سورت سورت اور آیت آیت جدا جدا ذکر کی گئیں یا علیٰحدہ علیٰحدہ نازِل ہوئیں یا عقائد و احکام و مواعظ و قَصَص اور غیبی خبریں ان میں بہ تفصیل بیان فرمائی گئیں۔
(۲) کہ  بندگی نہ کرو مگر اللہ کی بیشک میں تمہارے  لیے  اس کی طرف سے  ڈر اور خوشی سنانے  والا ہوں 
(۳)  اور یہ کہ اپنے  رب سے  معافی مانگو پھر اس کی طرف توبہ کرو تمہیں بہت اچھا برتنا (فائدہ اٹھانا) دے  گا (ف ۴) ایک ٹھہرائے  وعدہ تک اور ہر فضیلت والے  (ف ۵) کو اس کا فضل پہنچائے  گا (ف ۶) اور اگر منہ پھیرو تو میں تم پر بڑے  دن (ف ۷) کے  عذاب کا خوف کرتا ہوں۔
۴		عمرِ دراز اور عیشِ وسیع و رزقِ کثیر۔ فائدہ : اس سے معلوم ہوا کہ اخلاص کے ساتھ توبہ و استِغفار کرنا درازیِ عمر و کشائشِ رزق کے لئے بہتر عمل ہے۔
۵		جس نے دنیا میں اعمالِ فاضلہ کئے ہوں اور اس کے طاعات و حسنات زیادہ ہوں۔
۶		اس کو جنّت میں بقدرِ اعمال درجات عطا فرمائے گا۔ بعض مفسِّرین نے فرمایا آیت کے معنی یہ ہیں کہ جس نے اللّٰہ کے لئے عمل کیا اللّٰہ تعالیٰ آئندہ کے لئے اسے عملِ نیک و طاعت کی توفیق دیتا ہے۔
۷		یعنی روزِ قیامت۔
(۴)  تمہیں اللہ ہی کی طرف پھرنا ہے  (ف ۸) اور وہ ہر شے  پر قادر (ف ۹)
۸		آخرت میں وہاں نیکیوں اور بدیوں کی جزا و سزا ملے گی۔
۹		دنیا میں روزی دینے پر بھی، موت دینے پر بھی، موت کے بعد زندہ کرنے اور ثواب و عذاب پر بھی۔
(۵)  سنو  وہ اپنے  سینے  دوہرے  کرتے  (منہ چھپاتے ) ہیں کہ اللہ سے  پردہ کریں (ف ۱۰) سنو جس وقت  وہ اپنے  کپڑوں سے  سارا بدن ڈھانپ لیتے  ہیں اس وقت بھی اللہ ان کا چھپا اور ظاہر سب کچھ جانتا ہے  بیشک وہ دلوں کی بات جاننے  والا ہے۔
۱۰		شانِ نُزول : ابنِ عباس رضی اللّٰہ عنہما نے فرمایا یہ آیت اخنس بن شریق کے حق میں نازِل ہوئی۔ یہ بہت شیریں گفتار شخص تھا، رسولِ کریم صلی اللّٰہ علیہ و آلہ و سلم کے سامنے آتا تو بہت خوشامد کی باتیں کرتا اور دل میں بغض و عداوت چھپائے رکھتا۔ اس پر یہ آیت نازِل ہوئی معنی یہ ہیں کہ وہ اپنے سینوں میں عداوت چھپائے رکھتے ہیں جیسے کپڑے کی تہ میں کوئی چیز چھپائی جاتی ہے۔ ایک قول یہ ہے کہ بعضے منافقین کی عادت تھی کہ جب رسولِ کریم صلی اللّٰہ علیہ و آلہ و سلم کا سامنا ہوتا تو سینہ اور پیٹھ جھکاتے اور سر نیچا کرتے چہرہ چھپا لیتے تاکہ انہیں رسولِ کریم صلی اللّٰہ علیہ و آلہ و سلم دیکھ نہ پائیں۔ اس پر یہ آیت نازل ہوئی۔ بخاری نے افراد میں ایک حدیث روایت کی کہ مسلمان بول وبراز و مجامَعت کے وقت اپنے بدن کھولنے سے شرماتے تھے ان کے حق میں یہ آیت نازِل ہوئی کہ اللّٰہ سے بندے کا کوئی حال چھپا ہی نہیں ہے لہٰذا چاہیئے کہ وہ شریعت کی اجازتوں پر عامل رہے۔
(۶) اور زمین پر چلنے  والا کوئی (ف ۱۱) ایسا نہیں جس کا رزق اللہ کے  ذمہٴ کرم پر نہ ہو (ف ۱۲) اور جانتا ہے  کہ کہاں ٹھہرے  گا (ف ۱۳) اور کہاں سپرد ہو گا (ف ۱۴) سب کچھ ایک صاف بیان کرنے  وا لی کتاب (ف ۱۵) میں ہے۔
۱۱		جاندار ہو۔
۱۲		یعنی وہ اپنے فضل سے ہر جاندار کے رزق کا کفیل ہے۔
۱۳		یعنی اس کے جائے سکونت کو جانتا ہے۔
۱۴		سپرد ہونے کی جگہ سے یا مدفن مراد ہے یا مکان یا موت یا قبر۔
۱۵		یعنی لوحِ محفوظ۔
(۷)  اور وہی ہے  جس نے  آسمانوں اور زمین کو چھ دن میں بنایا اور اس کا عرش پانی پر تھا  (ف ۱۶) کہ تمہیں  آزمائے (ف ۱۷) تم میں کس کا کام اچھا ہے، اور اگر تم فرماؤ کہ بیشک تم مرنے  کے  بعد اٹھائے  جاؤ گے  تو کافر ضرور کہیں گے  کہ یہ (ف ۱۸) تو نہیں مگر کھلا جادو (ف ۱۹)
۱۶		یعنی عرش کے نیچے پانی کے سوا اور کوئی مخلوق نہ تھی۔ اس سے یہ بھی معلوم ہوا کہ عرش اور پانی آسمانوں اور زمینوں کی پیدائش سے قبل پیدا فرمائے گئے۔
۱۷		یعنی آسمان و زمین اور ان کی درمیانی کائنات کو پیدا کیا جس میں تمہارے مَنافع و مَصالِح ہیں تاکہ تمہیں آزمائش میں ڈالے اور ظاہر ہو کہ کون شکر گزار، متقی، فرمانبردار ہے اور۔
۱۸		یعنی قرآن شریف جس میں مرنے کے بعد اٹھائے جانے کا بیان ہے یہ۔
۱۹		یعنی باطل اور دھوکا۔
(۸)  اور اگر ہم ان سے  عذاب (ف ۲۰) کچھ گنتی کی مدت تک ہٹا دیں تو ضرور کہیں گے  کس چیز نے  روکا ہے  (ف ۲۱) سن لو جس دن ان پر آئے  گا ان سے  پھیرا نہ جائے  گا، اور انہیں گھیرے  گا وہی عذاب جس کی ہنسی اڑاتے  تھے 
۲۰		جس کا وعدہ کیا ہے۔
۲۱		وہ عذاب کیوں نازِل نہیں ہوتا کیا دیر ہے ؟ کُفّار کا یہ جلدی کرنا براہِ تکذیب و استہزاء ہے۔
(۹)  اور اگر ہم آدمی کو اپنی کسی رحمت کا مزہ دیں (ف ۲۲) پھر اسے  اس سے  چھین لیں ضرور وہ بڑا  ناامید ناشکرا ہے  (ف ۲۳)
۲۲		صحت و امن کا یا وسعتِ رزق دولت کا۔
۲۳		کہ دوبارہ اس نعمت کے پانے سے مایوس ہو جاتا ہے اور اللّٰہ کے فضل سے اپنی امید قطع کر لیتا ہے اور صبر و رضا پر ثابت نہیں رہتا اور گزشتہ نعمت کی ناشکری کرتا ہے۔
(۱۰) اور اگر ہم اسے  نعمت کا مزہ دیں اس مصیبت کے  بعد جس اسے  پہنچی تو ضرور کہے  گا کہ برائیاں مجھ سے  دور ہوئیں بیشک وہ خوش ہونے  والا بڑائی مارنے  والا ہے  (ف ۲۴) 
۲۴		بجائے شکر گزار ہونے اور حقِ نعمت ادا کرنے کے۔
(۱۱) مگر جنہوں نے  صبر کیا اور اچھے  کام کیے  (ف ۲۵) ان کے  لیے  بخشش اور بڑا ثواب ہے۔
۲۵		مصیبت پر صابر اور نعمت پر شاکر رہے۔
(۱۲)  تو کیا جو وحی تمہاری طرف ہوتی ہے  اس میں سے  کچھ تم چھوڑ دو گے  اور اس پر دل تنگ ہو گے  (ف ۲۶) اس بناء پر کہ وہ کہتے  ہیں ان کے  ساتھ کوئی خزانہ کیوں نہ اترا ان کے  ساتھ کوئی فرشتہ آتا، تم تو ڈر سنانے  والے  ہو (ف ۲۷) اور اللہ ہر چیز پر محافظ ہے۔
۲۶		ترمذی نے کہا کہ استِفہام نہی کے معنی میں ہے یعنی آپ کی طرف جو وحی ہوتی ہے وہ سب آپ انہیں پہنچائیں اور دل تنگ نہ ہوں، یہ تبلیغِ رسالت کی تاکید ہے باوجود یکہ اللّٰہ تعالیٰ جانتا ہے کہ اس کے رسول صلی اللّٰہ علیہ و آلہ و سلم ادائے رسالت میں کمی کرنے والے نہیں اور اس نے ان کو اس سے معصوم فرمایا ہے۔ اس تاکید میں نبی صلی اللّٰہ علیہ و آلہ و سلم کی تسکینِ خاطر بھی ہے اور کُفّار کی مایوسی بھی کہ ان کا استہزاء تبلیغ کے کام میں مُخِل نہیں ہو سکتا۔ شان نُزول : عبداللّٰہ بن اُمیہ مخزومی نے رسولِ کریم صلی اللّٰہ علیہ و آلہ و سلم سے کہا تھا کہ اگر آپ سچّے رسول ہیں اور آپ کا خدا ہر چیز پر قادِر ہے تو اس نے آپ پر خزانہ کیوں نہیں اتارا یا آپ کے ساتھ کوئی فرشتہ کیوں نہیں بھیجا جو آپ کی رسالت کی گواہی دیتا۔ اس پر یہ آیتِ کریمہ نازِل ہوئی۔
۲۷		تمہیں کیا پروا اگر کُفّار نہ مانیں یا تَمسخُر کریں۔
(۱۳) کیا (ف ۲۸) یہ کہتے  ہیں کہ انھوں نے  اسے  جی سے  بنا لیا، تم فرماؤ کہ تم ایسی بنائی ہوئی دس سورتیں لے  آؤ (ف ۲۹) اور اللہ کے  سوا جو مل سکیں (ف ۳۰) سب کو بلا لو اگر تم سچے  ہو (ف ۳۱)
۲۸		کُفّارِ مکّہ قرآنِ کریم کی نسبت۔
۲۹		کیونکہ انسان اگر ایسا کلام بنا سکتا ہے تو اس کے مثل بنانا تمہارے مقدور سے باہر نہ ہو گا تم بھی عرب ہو، فصیح و بلیغ ہو کوشش کرو۔
۳۰		اپنی مدد کے لئے۔
۳۱		اس میں کہ یہ کلام انسان کا بنایا ہوا ہے۔
(۱۴) تو اے  مسلمانو  اگر وہ تمہاری اس بات کا جواب نہ دے  سکیں تو سمجھ لو کہ وہ اللہ کے  علم ہی سے  اترا ہے  اور  یہ کہ اس کے  سوا کوئی سچا معبود نہیں تو کیا اب تم مانو گے  (ف ۳۲)
۳۲		اور یقین رکھو گے کہ یہ اللّٰہ کی طرف سے ہے یعنی اعجازِ قرآن دیکھ لینے کے بعد ایمان و اسلام پر ثابت رہو۔
(۱۵)  جو دنیا کی زندگی اور آرائش چاہتا ہو (ف ۳۳) ہم اس میں ان کا پورا پھل دے  دیں گے  (ف ۳۴) اور اس میں کمی نہ دیں گے۔
۳۳		اور اپنی دُون ہمّتی سے آخرت پر نظر نہ رکھتا ہو۔
۳۴		اور جو اعمال انہوں نے طلبِ دنیا کے لئے کئے ہیں اس کا اجر، صحت و دولت، وسعتِ رزق، کثرتِ اولاد وغیرہ سے دنیا ہی میں پورا کر دیں گے۔
(۱۶) یہ ہیں وہ جن کے  لیے  آخرت میں کچھ نہیں مگر آگ اور اکارت گیا جو کچھ وہاں کرتے  تھے  اور نابود ہوئے  جو ان کے  عمل تھے  (ف ۳۵)
۳۵		شانِ نُزول : ضحاک نے کہا کہ یہ آیت مشرکین کے حق میں ہے کہ وہ اگر صِلۂ رحمی کریں یا محتاجوں کو دیں یا کسی پریشان حال کی مدد کریں یا اسطرح کہ کوئی اور نیکی کریں تو اللّٰہ تعالیٰ وسعتِ رزق وغیرہ سے انکے عمل کی جزاء دنیا ہی میں دے دیتا ہے اور آخرت میں ان کے لئے کوئی حصہ نہیں۔ ایک قول یہ ہے کہ یہ آیت منافقین کے حق میں نازِل ہوئی جو ثوابِ آخرت کے تو معتقد نہ تھے اور جہادوں میں مالِ غنیمت حاصل کرنے کے لئے شامل ہوتے تھے۔
(۱۷)  تو کیا وہ جو اپنے  رب کی طرف سے  روشن دلیل پر ہو (ف ۳۶) اور اس پر اللہ کی طرف سے  گواہ  آئے   (ف ۳۷) اور اس سے  پہلے  موسیٰ کی کتاب (ف ۳۸) پیشوا  اور  رحمت وہ اس پر (ف ۳۹) ایمان لاتے  ہیں، اور جو اس کا منکر ہو سارے  گروہوں میں (ف ۴۰)  تو آگ اس کا وعدہ ہے  تو  اے  سننے  والے ! تجھے  کچھ اس میں شک نہ ہو، بیشک وہ حق ہے  تیرے  رب کی طرف سے  لیکن بہت آدمی ایمان نہیں رکھتے۔
۳۶		وہ اس کی مثل ہو سکتا ہے جو دنیا کی زندگی اور اس کی آرائش چاہتا ہو ایسا نہیں، ان دونوں میں عظیم فرق ہے۔ روشن دلیل سے وہ دلیلِ عقلی مراد ہے جو اسلام کی حقانیت پر دلالت کرے اور اس شخص سے جو اپنے ربّ کی طرف سے روشن دلیل پر ہو وہ یہود مراد ہیں جو اسلام سے مشرف ہوئے جیسے کہ حضرت عبداللّٰہ بن سلام۔
۳۷		اور اس کی صحت کی گواہی دے یہ گواہ قرآنِ مجید ہے۔
۳۸		یعنی توریت۔
۳۹		یعنی قرآن پر۔
۴۰		خواہ کوئی بھی ہو ں۔ حدیث شریف میں ہے سیدِ عالَم صلی اللّٰہ علیہ و آلہ و سلم نے فرمایا اس کی قسم جس کے دستِ قدرت میں محمّد (صلی اللّٰہ علیہ و آلہ و سلم) کی جان ہے اس اُمّت میں جو کوئی بھی ہے یہودی ہو یا نصرانی جس کو بھی میری خبر پہنچے اور وہ میرے دین پر ایمان لائے بغیر مر جائے وہ ضرور جہنّمی ہے۔
(۱۸)  اور اس سے  بڑھ کر ظالم کون جو اللہ پر جھوٹ باندھے  (ف ۴۱) اور اپنے  رب کے  حضور پیش کیے  جائیں گے  (ف ۴۲) اور گواہ کہیں گے  یہ ہیں جنہوں نے  اپنے  رب پر جھوٹ بولا تھا، ارے  ظالموں پر خدا کی لعنت (ف ۴۳)
۴۱		اور اس کے لئے شریک و اولاد بتائے۔ اس آیت سے ثابت ہوتا ہے کہ اللّٰہ تعالیٰ پر جھوٹ بولنا بدترین ظلم ہے۔
۴۲		روزِ قیامت اور ان سے ان کے اعمال دریافت کئے جائیں گے اور انبیاء و ملائکہ ان پر گواہی دیں گے۔
۴۳		بخاری و مسلم کی حدیث میں ہے کہ روزِ قیامت کُفّار اور منافقین کو تمام خَلق کے سامنے کہا جائے گا کہ یہ وہ ہیں جنہوں نے اپنے ربّ پر جھوٹ بولا، ظالموں پر خدا کی لعنت اس طرح وہ تمام خَلق کے سامنے رسوا کئے جائیں گے۔
(۱۹)  جو اللہ کی راہ سے  روکتے  ہیں اور اس میں کجی چاہتے  ہیں، اور وہی آخرت کے  منکر ہیں۔
(۲۰)  وہ تھکانے  والے  نہیں زمین میں (ف ۴۴) اور نہ اللہ سے  جدا  ان کے  کوئی حمایتی (ف ۴۵) انہیں عذاب پر عذاب ہو گا (ف ۴۶) وہ نہ سن سکتے  تھے  اور نہ دیکھتے  (ف ۴۷)
۴۴		اللّٰہ کو، اگر وہ ان پر عذاب کرنا چاہے کیونکہ وہ اس کے قبضہ اور اس کی مِلک میں ہیں نہ اس سے بھاگ سکتے ہیں نہ بچ سکتے ہیں۔
۴۵		کہ ان کی مدد کریں اور انہیں اس کے عذاب سے بچائیں۔
۴۶		کیونکہ انہوں نے لوگوں کو راہِ خدا سے روکا اور مرنے کے بعد اٹھنے کا انکار کیا۔
۴۷		قتادہ نے کہا کہ وہ حق سننے سے بہرے ہو گئے تو کوئی خیر کی بات سن کر نفع نہیں اٹھاتے اور نہ وہ آیاتِ قدرت کو دیکھ کر فائدہ اٹھاتے ہیں۔
(۲۱) وہی ہیں جنہوں نے  اپنی جانیں گھاٹے  میں ڈا لیں اور ان سے  کھوئی گئیں جو باتیں جوڑتے  تھے  خواہ نخواہ۔ 
(۲۲) (ضرور)  وہی آخرت میں سب سے  زیادہ نقصان میں ہیں (ف ۴۸)
۴۸		کہ انہوں نے بجائے جنّت کے جہنّم کو اختیار کیا۔
(۲۳)  بیشک جو ایمان لائے  اور اچھے  کام کیے  اور اپنے  رب کی طرف رجوع لائے  وہ  جنت والے  ہیں، وہ اس میں ہمیشہ رہیں گے۔
(۲۴)  دونوں فریق (ف ۴۹) کا حال ایسا ہے  جیسے  ایک اندھا اور بہرا اور دوسرا دیکھتا اور سنتا (ف ۵۰)کیا ان دونوں حال کا ایک سا ہے  (ف ۵۱) تو کیا تم دھیان نہیں کرتے۔
۴۹		یعنی کافِر اور مومن۔
۵۰		کافِر اس کی مثل ہے جو نہ دیکھے نہ سنے یہ ناقِص ہے اور مومن اس کی مثل ہے جو دیکھتا بھی ہے اور سنتا بھی ہے وہ کامل ہے حق و باطل میں امتیاز رکھتا ہے۔
۵۱		ہرگز نہیں۔
(۲۵) اور بے  شک ہم نے  نوح کو اس کی قوم کی طرف بھیجا  (ف ۵۲) کہ میں تمہارے  لیے  صریح ڈر سنانے  والا ہوں۔
۵۲		انہوں نے قوم سے فرمایا۔
(۲۶) کہ اللہ کے  سوا کسی کو نہ پوجو، بیشک میں تم پر ایک مصیبت والے  دن کے  عذاب سے  ڈرتا ہوں (ف ۵۳)
۵۳		حضرت ابنِ عباس رضی اللّٰہ تعالیٰ عنہما نے فرمایا کہ حضرت نوح علیہ السلام چالیس سال کے بعد مبعوث ہوئے اور نو سو پچاس سال اپنی قوم کو دعوت فرماتے رہے اور طوفان کے بعد ساٹھ برس دنیا میں رہے تو آپ کی عمر ایک ہزار پچاس سال کی ہوئی، اس کے علاوہ عمر شریف کے متعلق اور بھی قول ہیں۔ (خازن)۔
(۲۷)  تو اس کی قوم کے  سردار جو کافر ہوئے  تھے  بولے  ہم تو تمہیں اپنے  ہی جیسا آدمی دیکھتے  ہیں (ف ۵۴) اور ہم نہیں دیکھتے  کہ تمہاری پیروی کسی نے  کی ہو مگر ہمارے  کمینوں نے  (ف ۵۵) سرسری نظر سے  (ف ۵۶) اور ہم تم میں اپنے  اوپر کوئی بڑائی نہیں پاتے  (ف ۵۷) بلکہ ہم تمہیں (ف ۵۸) جھوٹا خیال کرتے  ہیں۔
۵۴		اس گمراہی میں بہت سی اُمّتیں مبتلا ہو کر اسلام سے محروم رہیں، قرآنِ پاک میں جا بجا ان کے تذکرے ہیں۔ اس اُمّت میں بھی بہت سے بد نصیب سیدِ انبیاء صلی اللّٰہ علیہ و آلہ و سلم کو بشر کہتے اور ہمسری کا خیالِ فاسد رکھتے ہیں اللّٰہ تعالیٰ انہیں گمراہی سے بچائے۔
۵۵		کمینوں سے مراد ان کی وہ لوگ تھے جو ان کی نظر میں خسیس پیشے رکھتے تھے اور حقیقت یہ ہے کہ ان کا یہ قول جہلِ خالص تھا کیونکہ انسان کا مرتبہ دین کے اِتّباع اور رسول کی فرمانبرداری سے ہے، مال و منصب و پیشے کو اس میں دخل نہیں۔ دیندار، نیک سیرت پیشہ ور کو نظرِ حقارت سے دیکھنا اور حقیر جاننا جاہلانہ فعل ہے۔
۵۶		یعنی بغیر غور و فکر کے۔
۵۷		مال اور ریاست میں۔ ان کا یہ قول بھی جہل تھا کیونکہ اللّٰہ کے نزدیک بندے کے لئے ایمان و طاعت سببِ فضیلت ہے نہ کہ مال و ریاست۔
۵۸		نبوّت کے دعویٰ میں اور تمہارے مُتّبِعین کو اس کی تصدیق میں۔
(۲۸) بولا اے  میری قوم! بھلا بتاؤ تو اگر میں اپنے  رب کی طرف سے  دلیل پر ہوں (ف ۵۹) اور اس نے  مجھے  اپنے  پاس سے  رحمت بخشی (ف ۶۰) تو تم اس سے  اندھے  رہے، کیا ہم اسے  تمہارے  گلے  چپیٹ (چپکا) دیں اور تم بیزار ہو (ف ۶۱)
۵۹		جو میرے دعویٰ کے صدق پر گواہ ہو۔
۶۰		یعنی نبوّت عطا کی۔
۶۱		اور اس حُجّت کو ناپسند رکھتے ہو۔
(۲۹) اور اے  قوم! میں تم سے  کچھ اس پر (ف ۶۲) مال نہیں مانگتا (ف ۶۳) میرا اجر تو اللہ ہی پر ہے  اور میں مسلمانوں کو دور کرنے  والا نہیں (ف ۶۴) بیشک وہ اپنے  رب سے  ملنے  والے  ہیں (ف ۶۵) لیکن میں تم کو نرے  جاہل لوگ پا تا ہوں (ف ۶۶)
۶۲		یعنی تبلیغِ رسالت پر۔
۶۳		کہ تم پر اس کا ادا کرنا گِراں ہو۔
۶۴		یہ حضرت نوح علیہ السلام نے ان کی اس بات کے جواب میں فرمایا تھا جو وہ لوگ کہتے تھے کہ اے نوح رذیل لوگوں کو اپنی مجلس سے نکال دیجئے تاکہ ہمیں آپ کی مجلس میں بیٹھنے سے شرم نہ آئے۔
۶۵		اور اس کے قرب سے فائز ہوں گے تو میں انہیں کیسے نکال دوں۔
۶۶		ایمانداروں کو رذیل کہتے ہو اور ان کی قدر نہیں کرتے اور نہیں جانتے کہ وہ تم سے بہتر ہیں۔
(۳۰) اور اے  قوم مجھے  اللہ سے  کون بچا لے  گا اگر میں انہیں دور کروں گا، تو کیا تمہیں دھیان نہیں۔
(۳۱) اور میں تم سے  نہیں کہتا کہ میرے  پاس اللہ کے  خزانے  ہیں اور نہ یہ کہ میں غیب جان جانتا ہوں اور نہ یہ کہتا ہوں کہ میں فرشتہ ہوں (ف ۶۷) اور میں انہیں نہیں کہتا جن کو تمہاری نگاہیں حقیر سمجھتی ہیں کہ ہرگز انہیں اللہ کوئی بھلائی نہ دے  گا، اللہ خوب جانتا ہے  جو ان کے  دلوں میں ہے  (ف ۶۸) ایسا کروں (ف ۶۹) تو ضرور میں ظالموں میں سے  ہوں (ف ۷۰)
۶۷		حضرت نوح علیہ الصلوٰۃ و التسلیمات کی قوم نے آپ کی نبوّت میں تین شبہے کئے تھے۔ ایک شبہہ تو یہ ہے کہ  مَانَریٰ لَکُمْ عَلَیْنَا مِنْ فَضْلٍ کہ ہم تم میں اپنے اوپر کوئی بڑائی نہیں پاتے یعنی تم مال و دولت میں ہم سے زیادہ نہیں ہو، اس کے جواب میں حضرت نوح علیہ الصلوٰۃ و التسلیمات نے فرمایا  لَآ اقُوْلَ لَکُمْ عِنْدِیْ خَزَآئِنُ اللّٰہ  یعنی میں تم سے نہیں کہتا کہ میرے پاس اللّٰہ کے خزانے ہیں تو تمہارا یہ اعتراض بالکل بے محل ہے، میں نے کبھی مال کی فضیلت نہیں جتائی اور دنیوی دولت کا تم کو متوقِّع نہیں کیا اور اپنی دعوت کو مال کے ساتھ وابستہ نہیں کیا پھر تم یہ کہنے کے کیسے مستحق ہو کہ ہم تم میں کوئی مالی فضیلت نہیں پاتے اور تمہارا یہ اعتراض مَحض بے ہودہ ہے۔ دوسرا شبہہ قومِ نوح نے یہ کیا تھا۔  مَانَرٰکَ اتَّبَعَکَ اِلَّا الَّذِیْنَ ھُمْ اَرَاذِلُنَا بَادِیَ الرَّاْیِ  یعنی ہم نہیں دیکھتے کہ تمہاری کسی نے پیروی کی ہو مگر ہمارے کمینوں نے۔ سرسری نظر سے مطلب یہ تھا کہ وہ بھی صرف ظاہر میں مومن ہیں باطن میں نہیں، اس کے جواب میں حضرت نوح علیہ السلام نے یہ فرمایا کہ میں نہیں کہتا کہ میں غیب جانتا ہوں تو میرے احکام غیب پر مبنی ہیں تاکہ تمہیں یہ اعتراض کرنے کا موقع ہوتا جب میں نے یہ کہا ہی نہیں تو اعتراض بے محل ہے اور شرع میں ظاہر ہی کا اعتبار ہے لہٰذا تمہارا اعتراض بالکل بے جا ہے نیز  لَااَعْلَمُ الْغَیْبَ فرمانے میں قوم پر ایک لطیف تعریض بھی ہے کہ کسی کے باطن پر حکم کرنا اس کا کام ہے جو غیب کا علم رکھتا ہو میں نے تو اس کا دعویٰ نہیں کیا باوجودیکہ نبی ہوں تم کس طرح کہتے ہو کہ وہ دل سے ایمان نہیں لائے۔ تیسرا شبہہ اس قوم کا یہ تھا کہ  مَانَرٰکَ اِلَّا بَشَرًا مِّثْلَنَا یعنی ہم تمہیں اپنے ہی جیسا آدمی دیکھتے ہیں، اس کے جواب میں فرمایا کہ میں تم سے یہ نہیں کہتا کہ میں فرشتہ ہوں یعنی میں نے اپنی دعوت کو اپنے فرشتہ ہونے پر موقوف نہیں کیا تھا کہ تمہیں یہ اعتراض کا موقع ملتا کہ جتاتے تو تھے وہ اپنے آپ کو فرشتہ اور تھے بشر لہٰذا تمہارا یہ اعتراض بھی باطل ہے۔
۶۸		نیکی یا بدی اخلاص یا نفاق۔
۶۹		یعنی اگر میں ان کے ایمانِ ظاہر کو جھٹلا کر ان کے باطن پر الزام لگاؤں اور انہیں نکال دوں۔
۷۰		اور بحمدِ للہ میں ظالموں میں سے ہر گز نہیں ہوں تو ایسا کبھی نہ کروں گا۔
(۳۲) بولے  اے  نوح تم ہم سے  جھگڑے  اور بہت ہی جھگڑے  تو لے  آ ؤ جس (ف ۷۱) کا ہمیں وعدے  دے  رہے  ہو اگر تم سچے  ہو۔
۷۱		عذاب۔
 (۳۳) بولا وہ تو اللہ تم پر لائے  گا اگر چاہے  اور تم تھکا نہ سکو گے  (ف ۷۲)
۷۲		اس کو عذاب کرنے سے یعنی نہ اس عذاب کو روک سکو گے نہ اس سے بچ سکو گے۔
(۳۴) اور تمہیں میری نصیحت نفع نہ دے  گی اگر میں تمہارا بھلا چاہوں جبکہ اللہ تمہاری گمراہی چاہے، وہ تمہارا رب ہے، اور اسی کی طرف پھرو گے  (ف ۷۳)
۷۳		آخرت میں وہی تمہارے اعمال کا بدلہ دے گا۔
(۳۵)  کیا یہ کہتے  ہیں کہ انہوں نے  اپنے  جی سے  بنا لیا (ف ۷۴) تم فرماؤ اگر میں نے  بنا لیا ہو گا تو میرا گناہ مجھ پر ہے  (ف ۷۵) اور میں تمہارے  گناہ سے  الگ ہوں۔
۷۴		اور اس طرح خدا کے کلام اور اس کے احکام ماننے سے گریز کرتے ہیں اور اس کے رسول پر بہتان اٹھاتے ہیں اور ان کی طرف افتراء کی نسبت کرتے ہیں جن کا صدق براہینِ بیِّنہ اور حُجّتِ قویّہ سے ثابت ہو چکا ہے لہٰذا اب ان سے۔
۷۵		ضرور اس کا وبال آئے گا لیکن بحمدِ اللّٰہ میں صادق ہوں تو تم سمجھ لو کہ تمہاری تکذیب کا وبال تم پر پڑے گا۔
(۳۶) اور نوح کو وحی ہوئی تمہاری قوم سے  مسلمان نہ ہوں گے  مگر جتنے  ایمان لا چکے  تو غم نہ کھا اس پر جو وہ کرتے  ہیں (ف ۷۶)
۷۶		یعنی کُفر اور آپ کی تکذیب اور آپ کی ایذا کیونکہ اب آپ کے اَعداء سے انتقام لینے کا وقت آ گیا۔
(۳۷)  اور کشتی بناؤ ہمارے  سامنے  (ف ۷۷) اور ہمارے  حکم سے  اور ظالموں کے  بارے  میں مجھ سے  بات نہ کرنا (ف ۷۸) وہ ضرور ڈبوئے  جائیں گے  (ف ۷۹)
۷۷		ہماری حفاظت میں ہماری تعلیم سے۔
۷۸		یعنی ان کی شفاعت اور دفعِ عذاب کی دعا نہ کرنا کیونکہ ان کا غرق مقدر ہو چکا ہے۔
۷۹		حدیث شریف میں ہے کہ حضرت نوح علیہ الصلوٰۃ و السلام نے بحکمِ الٰہی سال کے درخت بوئے، بیس سال میں یہ درخت تیار ہوئے، اس عرصہ میں مطلقاً کوئی بچہ پیدا نہ ہوا، اس سے پہلے جو بچّے پیدا ہو چکے تھے وہ بالغ ہو گئے اور انہوں نے بھی حضرت نوح علیہ الصلوٰۃ و السلام کی دعوت قبول کرنے سے انکار کر دیا اور نوح علیہ الصلوٰۃ و السلام کشتی بنانے میں مشغول ہوئے۔
(۳۸) اور نوح کشتی بناتا ہے  اور جب اس کی قوم کے  سردار اس پر گزرتے  اس پر ہنستے  (ف ۸۰) بولا اگر تم ہم پر ہنستے  ہو تو ایک وقت ہم تم پر ہنسیں گے  (ف ۸۱) جیسا تم ہنستے  ہو (ف ۸۲)
۸۰		اور کہتے اے نوح کیا کرتے ہو، آپ فرماتے ایسا مکان بناتا ہوں جو پانی پر چلے یہ سن کر ہنستے کیونکہ آپ کشتی جنگل میں بناتے تھے جہاں دور دور تک پانی نہ تھا اور وہ لوگ تَمسخُر سے یہ بھی کہتے تھے کہ پہلے تو آپ نبی تھے اب بڑھئی ہو گئے۔
۸۱		تمہیں ہلاک ہوتا دیکھ کر۔
۸۲		کشتی دیکھ کر۔ مروی ہے کہ یہ کشتی دو سال میں تیار ہوئی، اس کی لمبائی تین سو گز، چوڑائی پچاس گز، اُونچائی تیس گز تھی (اس میں اور بھی اقوال ہیں) اس کشتی میں تین درجہ بنائے گئے تھے۔ طبقۂ زیریں میں وحوش اور درندے اور ہَوَامّ اور درمیانی طبقے میں چوپائے وغیرہ اور طبقۂ اعلیٰ میں خود حضرت نوح علیہ السلام اور آپ کے ساتھی اور حضرت آدم علیہ السلام کا جسدِ مبارک جو عورتوں اور مردوں کے درمیان حائل تھا اور کھانے وغیرہ کا سامان تھا، پرندے بھی اوپر ہی کے طبقہ میں تھے۔ (خازن ومدارک وغیرہ)۔
(۳۹)  تو اب جان جاؤ گے  کس پر آتا ہے  وہ عذاب کہ اسے  رسوا کرے  (ف ۸۳) اور اترتا ہے  وہ عذاب جو ہمیشہ رہے  (ف ۸۴) 
۸۳		دنیا میں اور وہ عذابِ غرق ہے۔
۸۴		یعنی عذابِ آخرت۔
(۴۰) یہاں تک کہ کہ جب ہمارا حکم آیا (ف ۸۵) اور تنور اُبلا (ف ۸۶) ہم نے  فرمایا کشتی میں سوار کر لے  ہر جنس میں سے  ایک جوڑا نر و مادہ اور جن پر بات پڑ چکی ہے  (ف ۸۷) ان کے  سوا اپنے  گھر والوں اور باقی مسلمانوں کو اور  اس کے  ساتھ مسلمان نہ تھے  مگر تھوڑے  (ف ۸۸)
۸۵		عذاب و ہلاک کا۔
۸۶		اور پانی نے اس میں سے جوش مارا۔ تنور سے یا روئے زمین مراد ہے یا یہی تنور جس میں روٹی پکائی جاتی ہے۔ اس میں بھی چند قول ہیں ایک قول یہ ہے کہ وہ تنور پتّھر کا تھا حضرت حوّا کا جو آپ کو ترکہ میں پہنچا تھا اور وہ یا شام میں تھا یا ہند میں اور تنور کا جوش مارنا عذاب آنے کی علامت تھی۔
۸۷		یعنی ان کے ہلاک کا حکم ہو چکا ہے اور ان سے مراد آپ کی بی بی واعلہ جو ایمان نہ لائی تھی اور آپ کا بیٹا کنعان ہے چنانچہ حضرت نوح علیہ الصلوٰۃ و السلام نے ان سب کو سوار کیا، جانور آپ کے پاس آتے تھے اور آپ کا داہنا ہاتھ نر پر اور بایاں مادہ پر پڑتا تھا اور آپ سوار کرتے جاتے تھے۔
۸۹		مقاتل نے کہا کہ کل مرد و عورت بہتر ۷۲ تھے اور اس میں اور اقوال بھی ہیں۔ صحیح تعداد اللّٰہ جانتا ہے، ان کی تعداد کسی صحیح حدیث میں وارِد نہیں ہے۔
۸۹		یہ کہتے ہوئے کہ۔
۹۰		اس میں تعلیم ہے کہ بندے کو چاہیئے جب کوئی کام کرنا چاہے تو اس کو بسم اللّٰہ پڑھ کر شروع کرے تاکہ اس کام میں برکت ہو اور وہ سببِ فلاح ہو۔ ضحاک نے کہا کہ جب حضرت نوح علیہ السلام چاہتے تھے کہ کشتی چلے تو بسم اللّٰہ فرماتے تھے، کشتی چلنے لگتی تھی اور جب چاہتے تھے کہ ٹھہر جائے بسم اللّٰہ فرماتے تھے ٹھہر جاتی تھی۔
۹۱		چالیس شب و روز آسمان سے مِینہ برستا رہا اور زمین سے پانی ابلتا رہا یہاں تک کہ تمام پہاڑ غرق ہو گئے۔
۹۲		یعنی حضرت نوح علیہ السلام سے جدا تھا آپ کے ساتھ سوار نہ ہوا تھا۔
۹۳		کہ ہلاک ہو جائے گا۔ یہ لڑکا منافق تھا، اپنے والد پر اپنے آپ کو مسلمان ظاہر کرتا تھا اور باطن میں کافِروں کے ساتھ متفق تھا۔ (حسینی)۔
۹۴		جب طوفان اپنی نہایت پر پہنچا اور کُفّار غرق ہو چکے تو حکمِ الٰہی آیا۔
۹۵		چھ مہینے تمام زمین کا طواف کر کے۔
۹۶		جو موصل یا شام کے حدود میں واقع ہے۔ حضرت نوح علیہ السلام کشتی میں دسویں رَجَب کو بیٹھے اور دسویں مُحرّم کو کشتی کوہِ جودی پر ٹھہری تو آپ نے اس کے شکر کا روزہ رکھا اور اپنے تمام ساتھیوں کو بھی روزے کا حکم فرمایا۔
۹۷		اور تو نے مجھ سے میرے اور میرے گھر والوں کی نجات کا وعدہ فرمایا ہے۔
۹تو اس میں کیا حکمت ہے۔ شیخ ابو منصور ماتریدی رحمۃ اللّٰہ علیہ نے فرمایا کہ حضرت نوح علیہ الصلوٰۃ والسلام کا بیٹا کنعان منافق تھا اور آپ کے سامنے اپنے آپ کو مؤمن ظاہر کرتا تھا اگر وہ اپنا کُفر ظاہر کر دیتا تو آپ اللّٰہ تعالیٰ سے اس کے نجات کی دعا نہ کرتے۔ (مدارک)۔
۹۹		اس سے ثابت ہوا کہ نسبی قرابت سے دینی قرابت زیادہ قوی ہے۔
۱۰۰		کہ وہ مانگنے کے قابل ہے یا نہیں۔
۱۰۱		ان برکتوں سے آپ کی ذُرِّیّت اور آپ کے مُتّبِعین کی کثرت مراد ہے کہ بکثرت انبیاء اور ائمۂ دین آپ کی نسلِ پاک سے ہوئے ان کی نسبت فرمایا کہ یہ برکات۔
۱۰۲		محمد بن کعب قُرظی نے کہا کہ ان گروہوں میں قیامت تک ہونے والا ہر ایک مومن داخل ہے۔
۱۰۳		اس سے حضرت نوح علیہ الصلوٰۃ و السلام کے بعد پیدا ہونے والے کافِر گروہ مراد ہیں جنہیں اللّٰہ تعالیٰ ان کی میعادوں تک فراخیِ عیش اور وسعتِ رزق عطا فرمائے گا۔
۱۰۴		آخرت میں۔
۱۰۵		یہ خِطاب سیدِعالَم صلی اللّٰہ علیہ و آلہ و سلم کو فرمایا۔
۱۰۶		خبر دینے۔
۱۰۷		اپنی قوم کی ایذاؤں پر جیسا کہ نوح علیہ الصلوٰۃ والسلام نے اپنی قوم کی ایذاؤں پر صبر کیا۔
۱۰کہ دنیا میں مظفر و منصور اور آخرت میں مُثاب و ماجور۔
۱۰۹		نبی بنا کر بھیجا۔ حضرت ہو د علیہ السلام کو  اخ  باعتبارِ نسب فرمایا گیا اسی لئے حضرت مُترجِم قُدِّسَ سِرُّہ نے اس لفظ کا ترجمہ ہم قوم کیا۔ اَعْلَی اللّٰہ مُقَامَہ۔
۱۱۰		اس کی توحید کے معتقِد رہو اس کے ساتھ کسی کو شریک نہ کرو۔
۱جوبُتوں کو خدا کا شریک بناتے ہو۔
۱۱۲		جتنے رسول تشریف لائے سب نے اپنی قوموں سے یہی فرمایا اور نصیحتِ خالصہ وہی ہے جو کسی طمع سے نہ ہو۔
۱۱۳		اتنا سمجھ سکو کہ جو مَحض بے غرض نصیحت کرتا ہے وہ یقیناً خیر خواہ اور سچا ہے۔ باطل کار جو کسی کو گمراہ کرتا ہے ضرور کسی نہ کسی غرض اور کسی نہ کسی مقصد سے کرتا ہے۔ اس سے حق و باطل میں بہ آسانی تمیز کی جا سکتی ہے۔
۱۱۴		ایمان لا کر جب قومِ عاد نے حضرت ہود علیہ السلام کی دعوت قبول نہ کی تو اللّٰہ تعالیٰ نے ان کے کُفر کے سبب تین سال تک بارش موقوف کر دی اور نہایت شدید قحط نمودار ہوا اور ان کی عورتوں کوبانجھ کر دیا جب یہ لوگ بہت پریشان ہوئے تو حضرت ہود علیہ الصلوٰۃ و السلام نے وعدہ فرمایا کہ اگر وہ اللّٰہ پر ایمان لائیں اور اس کے رسول کی تصدیق کریں اور اس کے حضور توبہ و استِغفار کریں تو اللّٰہ تعالیٰ بارش بھیجے گا اور ان کی زمینوں کو سرسبز و شاداب کر کے تازہ زندگی عطا فرمائے گا اور قوّت و اولاد دے گا۔ حضرت امام حسن رضی اللّٰہ تعالیٰ عنہ ایک مرتبہ امیرِ معاویہ کے پاس تشریف لے گئے تو آپ سے امیرِ معاویہ کے ایک ملازم نے کہا کہ میں مالدار آدمی ہوں مگر میرے کوئی اولاد نہیں مجھے کوئی ایسی چیز بتائیے جس سے اللّٰہ مجھے اولاد دے۔ آپ نے فرمایا استِغفار پڑھا کرو، اس نے استغفار کی یہاں تک کثرت کی کہ روزانہ سا ت سو مرتبہ استِغفار پڑھنے لگا اس کی برکت سے اس شخص کے دس بیٹے ہوئے۔ یہ خبر حضرت معاویہ کو ہوئی تو انہوں نے اس شخص سے فرمایا کہ تو نے حضرت امام سے یہ کیوں نہ دریافت کیا کہ یہ عمل حضور نے کہاں سے فرمایا۔ دوسری مرتبہ جب اس شخص کو امام سے نیاز حاصل ہوا تو اس نے یہ دریافت کیا، امام نے فرمایا کہ تو نے حضرت ہود کا قول نہیں سنا جو انہوں نے فرمایا  یَزِدْکُمْ قُوَّۃً اِلیٰ قُوَّتِکُمْ اور حضرت نوح علیہ السلام کا یہ ارشاد  یُمْدِدْکُمْ بِاَمْوَالٍ وَّبَنِیْنَ فائدہ : کثرتِ رزق اور حصولِ اولاد کے لئے استِغفار کا بکثرت پڑھنا قرآنی عمل ہے۔
۱۱۵		مال و اولاد کے ساتھ۔
۱۱۶		میری د عوت سے۔
۱۱۷		جو تمہارے دعوے کے صحت پر دلالت کرتی اور یہ بات انہوں نے بالکل غلط اور جھوٹ کہی تھی۔ حضرت ہود علیہ السلام نے انہیں جو معجزات دکھائے تھے ان سب سے مکر گئے۔
۱۱یعنی تم جو بُتوں کو برا کہتے ہو اس لئے انہوں نے تمہیں دیوانہ کر دیا۔ مراد یہ ہے کہ اب جو کچھ کہتے ہو یہ دیوانگی کی باتیں ہیں۔ ( معاذ اللّٰہ )۔
۱۱۹		یعنی تم اور وہ جنہیں تم مبعود سمجھتے ہو سب مل کر مجھے ضرَر پہنچانے کی کوشش کرو۔
۱۲۰		مجھے تمہاری اور تمہارے معبودوں کی اور تمہاری مکاریوں کی کچھ پروا نہیں اور مجھے تمہاری شوکت و قوّت سے کچھ اندیشہ نہیں، جن کو تم معبود کہتے ہو وہ جماد و بے جان ہیں نہ کسی کو نفع پہنچا سکتے ہیں نہ ضرَر، ان کی کیا حقیقت کہ وہ مجھے دیوانہ کر سکتے۔ یہ حضرت ہود علیہ السلام کا معجزہ ہے کہ آپ نے ایک زبردست جبّار، صاحبِ قوت و شوکت قوم سے جو آ پ کے خون کی پیاسی اور جان کی دشمن تھی اس طرح کے کلمات فرمائے اور اصلًا خوف نہ کیا اور وہ قوم باوجود انتہائی عداوت اور دشمنی کے آپ کو ضرَر پہنچانے سے عاجز رہی۔
۱۲۱		اسی میں بنی آدم اور حیوان سب آ گئے۔
۱۲۲		یعنی وہ سب کا مالک ہے اور سب پر غالب اور قادِر و متصرِّف ہے۔
۱۲۳		اور حُجّت ثابت ہو چکی۔
۱۲۴		یعنی اگر تم نے ایمان سے اعراض کیا اور جو احکام میں تمہاری طرف لایا ہوں انہیں قبول نہ کیا تو اللّٰہ تمہیں ہلاک کرے گا اور بجائے تمہارے ایک دوسری قوم کو تمہارے دِیار و اَموال کا والی بنائے گا جو اس کی توحید کے معتقِد ہوں اور اس کی عبادت کریں۔
۱۲۵		کیونکہ وہ اس سے پاک ہے کہ اسے کوئی ضرَر پہنچ سکے لہٰذا تمہارے اِعراض کا جو ضرَر ہے وہ تمہیں کو پہنچے گا۔
۱۲۶		اور کسی کا قول فعل اس سے مخفی نہیں۔ جب قومِ ہود نصیحت پذیر نہ ہوئی تو بارگاہِ قدیرِ برحق سے ان کے عذاب کا حکم نافذ ہوا۔
۱۲۷		جن کی تعداد چار ہزار تھی۔
۱۲اور قومِ عاد کو ہوا کے عذاب سے ہلاک کر دیا۔
۱۲۹		یعنی جیسے مسلمانوں کو عذابِ دنیا سے بچایا ایسے ہی آخرت کے۔
۱۳۰		یہ خِطاب ہے سیدِعالَم صلی اللّٰہ علیہ و آلہ و سلم کی اُمّت کو اور  تِلْکَ اشارہ ہے قومِ عاد کی قُبور و آثار کی طرف۔ مقصد یہ ہے کہ زمین میں چلو، انہیں دیکھو اور عبرت حاصل کرو۔
۱۳۱		بھیجا تو حضرت صالح علیہ الصلوٰۃ والسلام نے ان سے۔
۱۳۲		اور اس کی وحدانیت مانو۔
۱۳۳		صرف وہی مستحقِ عبادت ہے کیونکہ۔
۱۳۴		تمہارے جد حضرت آدم علیہ الصلوٰۃ والسلام کو اس سے پیدا کر کے اور تمہاری نسل کی اصل نُطفوں کے مادوں کو اس سے بنا کر۔
۱۳۵		اور زمین کو تم سے آباد کیا۔ ضحاک نے  اِسْتَعْمَرَکُمْ کے معنی یہ بیان کئے ہیں کہ تمہیں طویل عمریں دیں حتی کہ ان کی عمریں تین سو برس سے لے کر ہزار برس تک ہوئیں۔
۱۳۶		اور ہم امید کرتے تھے کہ تم ہمارے سردار بنو گے کیونکہ آپ کمزوروں کی مدد کرتے تھے، فقیروں پر سخاوت فرماتے تھے جب آپ نے توحید کی دعوت دی اور بُتوں کی برائیاں بیان کیں تو قوم کی امیدیں آپ سے منقطع ہو گئیں اور کہنے لگے۔
۱۳۷		حکمت و نبوّت عطا کی۔
۱۳رسالت کی تبلیغ اور بُت پرستی سے روکنے میں۔
۱۳۹		یعنی مجھے تمہارے خسارے کا تجرِبہ اور زیادہ ہو گا۔
۱۴۰		قومِ ثمود نے حضرت صالح علیہ الصلوٰۃ والسلام سے معجِزہ طلب کیا تھا ( جس کا بیان سورۂ اعراف میں ہوچکا ہے) آپ نے اللّٰہ تعالیٰ سے دعا کی تو پتھر سے بحکمِ الٰہی ناقہ (اونٹنی) پیدا ہوا۔ یہ ناقہ ان کے لئے آیت و معجِزہ تھا۔ اس آیت میں اس ناقہ کے متعلق احکام ارشاد فرمائے گئے کہ اسے زمین میں چرنے دو اور کوئی آزار نہ پہنچاؤ ورنہ دنیا ہی میں گرفتارِ عذاب ہو گے اور مہلت نہ پاؤ گے۔
۱۴۱		حکمِ الٰہی کی مخالفت کی اور چہار شنبہ کو۔
۱۴۲		یعنی جمعہ تک جو کچھ دنیا کا عیش کرنا ہے کر لو، شنبہ کو تم پر عذاب آئے گا۔ پہلے روز تمہارے چہرے زرد ہو جائیں گے دوسرے روز سرخ اور تیسرے روز یعنی جمعہ کو سیاہ اور شنبہ کو عذاب نازِل ہو گا۔
۱۴۳		چنانچہ ایسا ہی ہوا۔
۱۴۴		ان بلاؤں سے۔
۱۴۵		یعنی ہولناک آواز نے جس کی ہیبت سے ان کے دل پھٹ گئے اور وہ سب کے سب مر گئے۔
۱۴۶		سادہ رو نوجوانوں کی حسین شکلوں میں حضرت اسحٰق، حضرت یعقوب علیہما السلام کی پیدائش کا۔
۱۴۷		حضرت ابراہیم علیہ السلام نے۔
۱۴"مفسِّرین نے کہا ہے کہ حضرت ابراہیم علیہ الصلوٰۃ و التسلیمات بہت ہی مہمان نواز تھے بغیر مہمان کے کھانا تناول نہ فرماتے۔ اس وقت ایسا اتفاق ہوا کہ پندرہ روز سے کوئی مہمان نہ آیا تھا آپ اس غم میں تھے، ان مہمانوں کو دیکھتے ہی آ پ نے ان کے لئے کھانا لانے میں جلدی فرمائی چونکہ آ پ کے یہاں گائے بکثرت تھیں اس لئے بچھڑے کا بھنا ہوا گوشت سامنے لایا گیا۔ فائدہ : اس سے معلوم ہوا کہ گائے کا گوشت حضرت ابراہیم علیہ الصلوٰۃ و التسلیمات کے دستر خوان پر زیادہ آتا تھا اور آپ اس کو پسند فرماتے تھے، گائے کا گوشت کھانے والے اگر سنّتِ ابراہیم ادا کرنے کی نیت کریں تو مزید ثواب پائیں۔
۱۴۹		عذاب کرنے کے لئے۔
۱۵۰		حضرت سارہ پسِ پردہ۔
۱۵۱		اس کے فرزند۔
۱۵۲		حضرت اسحٰق کے فرزند۔
۱۵۳		حضرت سارہ کو خوشخبری دینے کی وجہ یہ تھی کہ اولاد کی خوشی عورتوں کو مردوں سے زیادہ ہوتی ہے اور نیز یہ بھی سبب تھا کہ حضرت سارہ کے کوئی اولاد نہ تھی اور حضرت ابراہیم علیہ الصلوٰۃ و السلام کے فرزند حضرت اسمٰعیل علیہ الصلوٰۃ و السلام موجود تھے۔ اس بشارت کے ضمن میں ایک بشارت یہ بھی تھی کہ حضرت سارہ کی عمر اتنی دراز ہو گی کہ وہ پوتے کو بھی دیکھیں گی۔
۱۵۴		میری عمر نوّے سے متجاوز ہو چکی ہے۔
۱۵۵		جن کی عمر ایک سو بیس سال کی ہو گئی ہے۔
۱۵۶		فرشتوں کے کلام کے معنی یہ ہیں کہ تمہارے لئے کیا جائے تعجب ہے، تم اس گھر میں ہو جو معجزات اور خوارقِ عادات اور اللّٰہ تعالیٰ کی رحمتوں اور برکتوں کا مورَد بنا ہوا ہے۔ مسئلہ : اس آیت سے ثابت ہوا کہ بیبیاں اہلِ بیت میں داخل ہیں۔
۱۵۷		یعنی کلام و سوال کرنے لگا اور حضرت ابراہیم علیہ الصلوٰۃ و السلام کا مجادَلہ یہ تھا کہ آپ نے فرشتوں سے فرمایا کہ قومِ لوط کی بستیوں میں اگر پچاس ایماندار ہوں تو بھی انہیں ہلاک کرو گے، فرشتوں نے کہا نہیں فرمایا اگر چالیس ہوں انہوں نے کہا جب بھی نہیں، آپ نے فرمایا اگر تیس ہوں انہوں نے کہا جب بھی نہیں، آپ اس طرح فرماتے رہے یہاں تک کہ آپ نے فرمایا اگر ایک مرد مسلمان موجود ہو تب ہلاک کر دو گے انہوں نے کہا نہیں تو آپ نے فرمایا اس میں لوط علیہ السلام ہیں اس پر فرشتوں نے کہا ہمیں معلوم ہے جو وہاں ہیں، ہم لوط علیہ السلام اور ان کے گھر والوں کو بچائیں گے سوائے ان کی عورت کے۔ حضرت ابراہیم علیہ السلام کا مقصد یہ تھا کہ آپ عذاب میں تاخیر چاہتے تھے تاکہ اس بستی والوں کو کُفر و معاصی سے باز آنے کے لئے ایک فرصت اور مل جائے چنانچہ حضرت ابراہیم علیہ الصلوٰۃ والسلام کی صفت میں ارشاد ہوتا ہے۔
۱۵۸		ان صفات سے آپ کی رقّتِ قلب اور آپ کی رافت و رحمت معلوم ہوتی ہے جو اس مباحثہ کا سبب ہوئی، فرشتوں نے کہا۔
۱۵۹		حسین صورتوں میں اور حضرت لوط علیہ السلام نے ان کی ہیئت اور جمال کو دیکھا تو قوم کی خباثت و بد عملی کا خیال کر کے۔
۱۶۰		مروی ہے کہ ملائکہ کو حکمِ الٰہی یہ تھا کہ وہ قومِ لوط کو اس وقت تک ہلاک نہ کریں جب تک کہ حضرت لوط علیہ السلام خود اس قوم کی بدعملی پر چار مرتبہ گواہی نہ دیں چنانچہ جب یہ فرشتے حضرت لوط علیہ السلام سے ملے تو آپ نے ان سے فرمایا کہ کیا تمہیں اس بستی والوں کا حال معلوم نہ تھا، فرشتوں نے کہا ان کا کیا حال ہے آپ نے فرمایا میں گواہی دیتا ہوں کہ عمل کے اعتبار سے روئے زمین پر یہ بدترین بستی ہے اور یہ بات آپ نے چار مرتبہ فرمائی۔ حضرت لوط علیہ السلام کی عورت جو کافِرہ تھی نکلی اور اس نے اپنی قوم کو جا کر خبر دی کہ حضرت لوط علیہ السلام کے یہاں ایسے خوبرو اور حسین مہمان آئے ہیں جن کی مثل اب تک کوئی شخص نظر نہیں آیا۔
۱۶۱		اور کچھ شرم و حیا باقی نہ رہی تھی۔ حضرت لوط علیہ السلام نے۔
۱۶۲		اور اپنی بیبیوں سے تمتُّع کرو کہ یہ تمہارے لئے حلال ہے۔ حضرت لوط علیہ الصلوٰۃ و السلام نے ان کی عورتوں کو جو قوم کی بیٹیاں تھیں بزرگانہ شفقت سے اپنی بیٹیاں فرمایا تاکہ اس حسنِ اخلاق سے وہ فائدہ اٹھائیں اور حمیّت سیکھیں۔
۱۶۳		یعنی ہمیں ان کی طرف رغبت نہیں۔
۱۶۴		یعنی مجھے اگر تمہارے مقابلے کی طاقت ہوتی یا ایسا قبیلہ رکھتا جو میری مدد کرتا تو تم سے مقابلہ و مقاتلہ کرتا۔ حضرت لوط علیہ الصلوٰۃ والسلام نے اپنے مکان کا دروازہ بند کر لیا تھا اور اندر سے یہ گفتگو فرمارہے تھے، قوم نے چاہا کہ دیوار توڑے فرشتوں نے آپ کا رنج و اضطراب دیکھا تو۔
۱۶۵		تمہارا پایہ مضبوط ہے، ہم ان لوگوں کو عذاب کرنے کے لئے آئے ہیں تم دروازہ کھول دو اور ہمیں اور انہیں چھوڑ دو۔
۱۶۶		اور تمہیں کچھ ضرَر نہیں پہنچا سکتے۔ حضرت نے دروازہ کھول دیا، قوم کے لوگ مکان میں گھس آئے۔ حضرت جبریل نے بحکمِ الٰہی اپنا بازو ان کے مُنھ پر مارا، سب اندھے ہو گئے اور حضرت لوط علیہ الصلوٰۃ و السلام کے مکان سے نکل کر بھاگے، انہیں راستہ نظر نہیں آتا تھا اور یہ کہتے جاتے تھے ہائے ہائے لوط کے گھر میں بڑے جادوگر ہیں، انہوں نے ہمیں جادو کر دیا۔ فرشتوں نے حضرت لوط علیہ الصلوٰۃ و السلام سے کہا۔
۱۶۷		اس طرح آپ کے گھر کے تمام لوگ چلے جائیں۔
۱۶"حضرت لوط علیہ الصلوٰۃ و السلام نے کہا یہ عذاب کب ہو گا، حضرت جبریل نے کہا۔
۱۶۹		حضرت لوط علیہ الصلٰو ۃ و السلام نے کہا کہ میں تو اس سے جلدی چاہتا ہوں، حضرت جبریل علیہ السلام نے کہا۔
۱۷۰		یعنی اُلٹ دیا اس طرح کہ حضرت جبریل علیہ السلام نے قومِ لوط کے شہر جس طبقہ زمین میں تھے اس کے نیچے اپنا بازو ڈالا اور ان پانچوں شہروں کو جن میں سب سے بڑا سد وم تھا اور ان میں چار لاکھ آدمی بستے تھے اتنا اونچا اٹھایا کہ وہاں کے کتّوں اور مرغوں کی آوازیں آسمان پر پہنچنے لگیں اور اس آہستگی سے اٹھایا کہ کسی برتن کا پانی نہ گرا اور کوئی سونے والا بیدار نہ ہوا پھر اس بلندی سے اس کو اوندھا کر کے پلٹا۔
۱۷۱		ان پتھروں پر ایسا نشان تھا جس سے وہ دوسروں سے ممتاز تھے۔ قتادہ نے کہا کہ ان پر سُرخ خطوط تھے۔ حسن و سدی کا قول ہے کہ ان پر مُہریں لگی ہوئی تھیں اور ایک قول یہ ہے کہ جس پتھر سے جس شخص کی ہلاکت منظور تھی اس کا نام اس پتھر پر لکھا تھا۔
۱۷۲		یعنی اہلِ مکّہ سے۔
۱۷۳		ہم نے بھیجاباشندگانِ شہر۔
۱۷۴		آپ نے اپنی قوم سے۔
۱۷۵		پہلے تو آپ نے توحید و عبادت کی ہدایت فرمائی کہ وہ تمام اُمور میں سب سے اہم ہے اس کے بعد جن عاداتِ قبیحہ میں وہ مبتلا تھے اس سے منع فرمایا اور ارشاد کیا۔
۱۷۶		ایسے حال میں آدمی کو چاہیئے کہ نعمت کی شکر گزاری کرے اور دوسروں کو اپنے مال سے فائدہ پہنچائے نہ کہ ان کے حقوق میں کمی کرے۔ ایسی حالت میں اس خیانت کی عادت سے اندیشہ ہے کہ کہیں اس عادت سے محروم نہ کر دیئے جاؤ۔
۱۷۷		کہ جس سے کسی کو رہائی مُیسَّر نہ ہو اور سب کے سب ہلاک ہو جائیں، یہ بھی ہو سکتا ہے کہ اس دن کے عذاب سے عذابِ آخرت مراد ہو۔
۱۷یعنی مالِ حرام ترک کرنے کے بعد حلال جس قدر بھی بچے وہی تمہارے لئے بہتر ہے۔ حضرت ابنِ عباس رضی اللّٰہ عنہما نے فرمایا کہ پورا تولنے اور ناپنے کے بعد جو بچے وہ بہتر ہے۔
۱۷۹		کہ تمہارے افعال پر دارو گیر کروں۔ عُلَماء نے فرمایا ہے کہ بعض انبیاء کو حرب کی اجازت تھی جیسے حضرت موسیٰ، حضرت داؤد، حضرت سلیمان علیہم السلام و غیرہم۔ بعض وہ تھے جنہیں حرب کا حکم نہ تھا حضرت شعیب علیہ السلام انہیں میں سے ہیں، تمام دن وعظ فرماتے اور شب تمام نماز میں گزارتے، قوم آپ سے کہتی کہ اس نماز سے آپ کو کیا فائدہ ؟ آپ فرماتے نماز خوبیوں کا حکم دیتی ہے برائیوں سے منع کرتی ہے تو اس پر وہ تَمسخُر سے یہ کہتے جو اگلی آیت میں مذکور ہے۔
۱۸۰		بُت پرستی نہ کریں۔
۱۸۱		مطلب یہ تھا کہ ہم اپنے مال کے مختار ہیں چاہے کم ناپیں چاہے کم تولیں۔
۱۸۲		بصیر ت و ہدایت پر۔
۱۸۳		یعنی نبوّت و رسالت یا مالِ حلال اور ہدایت و معرفت۔ تو یہ کیسے ہو سکتا ہے کہ میں تمہیں بُت پرستی اور گناہوں سے منع نہ کروں کیونکہ انبیاء اسی لئے بھیجے جاتے ہیں۔
۱۸۴		امام فخر الدین رازی علیہ الرحمۃ نے فرمایا کہ قوم نے حضرت شعیب علیہ السلام کے حلیم و رشید ہونے کا اعتراف کیا تھا اور ان کا یہ کلام استہزاء نہ تھا بلکہ مُدّعا یہ تھا آپ باوجودِ حلم و کمالِ عقل کے ہم کو اپنے مال میں اپنے حسبِ مرضی تصرُّف کرنے سے کیوں منع فرماتے ہیں ؟ اس کا جواب جو حضرت شعیب علیہ السلام نے فرمایا اس کا حاصل یہ ہے کہ جب تم میرے کمالِ عقل کے معترِف ہو تو تمہیں یہ سمجھ لینا چاہئے کہ میں نے اپنے لئے جو بات پسند کی ہے وہ وہی ہو گی جو س۰ب سے بہتر ہو اور وہ خدا کی توحید اور ناپ تول میں ترکِ خیانت ہے، میں اس کا پابندی سے عامل ہوں تو تمہیں سمجھ لینا چاہیئے کہ یہی طریقہ بہتر ہے۔
۱۸۵		انہیں کچھ زیادہ زمانہ نہیں گزرا ہے نہ وہ کچھ دور کے رہنے والے تھے تو ان کے حال سے عبرت حاصل کرو۔
۱۸۶		کہ اگر ہم آپ کے ساتھ کچھ زیادتی کریں تو آپ میں مدافعت کی طاقت نہیں۔
۱۸۷		جو دین میں ہمارا موافق ہے اور جس کو ہم عزیز رکھتے ہیں۔
۱۸کہ اللّٰہ کے لئے تو تم میرے قتل سے باز نہ رہے اور میرے کُنبہ کی وجہ سے باز رہے اور تم نے اللّٰہ کے نبی کا تو احترام نہ کیا اور کُنبے کا احترام کیا۔
۱۸۹		اور اس کے حکم کی کچھ پروا نہ کی۔
۱۹۰		اپنے دعاویٰ میں یعنی تمہیں جلد معلوم ہو جائے گا کہ میں حق پر ہوں یا تم اور عذابِ الَہی سے شقی کی شقاوت ظاہر ہو جائے گی۔
۱۹۱		عاقبتِ امر اور انجامِ کار کا۔
۱۹۲		ان کے عذاب اور ہلاک کے لئے۔
۱۹۳		حضرت جبریل علیہ السلام نے ہیبت ناک آواز سے کہا  مُوْتُوْا جَمِیْعاً  سب مر جاؤ، اس آواز سے دہشت سے ان کے دم نکل گئے اور سب مرگئے۔
۱۹۴		اللّٰہ کی رحمت سے۔ حضرت ابنِ عباس رضی اللّٰہ عنہما نے فرمایا کہ کبھی دو اُمّتیں ایک ہی عذاب میں مبتلا نہیں کی گئیں بجُز حضرت شعیب و صالح علیہما السلام کی اُمّتوں کے لیکن قومِ صالح کو ان کے نیچے سے ہولناک آواز نے ہلاک کیا اور قومِ شعیب کو اوپر سے۔
۱۹۵		یعنی معجزات۔
۱۹۶		اور کُفر میں مبتلا ہوئے اور حضرت موسیٰ علیہ السلام پر ایمان نہ لائے۔
۱۹۷		وہ کھلی گمراہی میں تھا کیونکہ باوجود بشر ہونے کے خدائی کا دعویٰ کرتا تھا اور علانیہ ایسے ظلم اور ایسی ستم گاریاں کرتا تھا جس کا شیطانی کام ہونا ظاہر اور یقینی ہے۔ وہ کہاں اور خدائی کہاں اور حضرت موسیٰ علیہ الصلوٰۃ و السلام کے ساتھ رشد و حقانیت تھی، آپ کی سچائی کی دلیلیں آیاتِ ظاہرہ و معجزاتِ باہرہ وہ لوگ معائنہ کر چکے تھے پھر بھی انہوں نے آپ کی اِتّباع سے مُنہ پھیرا اور ایسے گمراہ کی اطاعت کی تو جب وہ دنیا میں کُفر و ضلال میں اپنی قوم کا پیشوا تھا ایسے ہی جہنّم میں ان کا امام ہو گا اور۔
۱۹جیسا کہ انہیں دریائے نیل میں لا ڈالا تھا۔
۱۹۹		یعنی دنیا میں بھی ملعون اور آخرت میں بھی ملعون۔
۲۰۰		یعنی گزری ہوئی اُمّتوں۔
۲۰۱		کہ تم اپنی اُمّت کو ان کی خبریں دو تاکہ وہ ان سے عبرت حاصل کریں، ان بستیوں کی حالت کھیتیوں کی طرح ہے کہ۔
۲۰۲		اس کے مکانوں کی دیواریں موجود ہیں، کھنڈر پائے جاتے ہیں، نشان باقی ہیں جیسے کہ عاد و ثمود کے دیار۔
۲۰۳		یعنی کٹی ہوئی کھیتی کی طرح بالکل بے نام و نشان ہو گئی اور اس کا کوئی اثر باقی نہ رہا جیسے کہ قومِ نوح علیہ الصلوٰۃ والسلام کے دیار۔
۲۰۴		کُفر و معاصی کا ارتکاب کر کے۔
۲۰۵		جہل و گمراہی سے۔
۲۰۶		اور ایک شمّہ عذاب دفع نہ کر سکے۔
۲۰۷		بُتوں اور جھوٹے معبودوں۔
۲۰تو ہر ظالم کو چاہئے کہ ان واقعات سے عبرت پکڑے اور توبہ میں جلدی کرے۔
۲۰۹		عبرت و نصیحت۔
۲۱۰		اگلے پچھلے حساب کے لئے۔
۲جس میں آسمان والے اور زمین والے سب حاضر ہوں گے۔
۲۱۲		یعنی روزِ قیامت کو۔
۲۱۳		یعنی جو مدّت ہم نے بقائے دنیا کے لئے مقرر فرمائی ہے اس کے تمام ہونے تک۔
۲۱۴		تمام خَلق ساکت ہو گی۔ قیامت کا دن بہت طویل ہو گا اس میں احوال مختلف ہوں گے بعض احوال میں تو شدتِ ہیبت سے کسی کو بے اذنِ الٰہی بات زبان پر لانے کی قدرت نہ ہو گی اور بعض احوال میں اذن دیا جائے گا کہ لوگ اذن سے کلام کریں گے اور بعض احوال میں ہول و دہشت کم ہو گی، اس و قت لوگ اپنے معاملات میں جھگڑیں گے اور اپنے مقدمات پیش کریں گے۔
۲۱۵		شقیق بلخی قُدِّسَ سِرّہ نے فرمایا سعادت کی پانچ علامتیں ہیں (۱) دل کی نرمی (۲) کثرتِ گریہ (۳) دنیا سے نفرت (۴) امیدوں کا کوتاہ ہونا (۵) حیا۔ اور بدبختی کی علامت بھی پانچ چیزیں ہیں۔ (۱) دل کی سختی (۲) آنکھ کی خشکی یعنی عدمِ گریہ (۳) دنیا کی رغبت (۴) دراز امیدیں (۵) بے حیائی۔
۲۱۶		اتنا اور زیادہ رہیں گے اور اس زیادتی کی کوئی انتہا نہیں تو معنی یہ ہوئے کہ ہمیشہ رہیں گے کبھی اس سے رہائی نہ پائیں گے۔ (جلالین)۔
۲۱۷		اتنا اور زیادہ رہیں گے۔ اس زیادتی کی کچھ انتہا نہیں اس سے ہمیشگی مراد ہے چنانچہ ارشاد فرماتا ہے۔
۲۱بے شک یہ اس بُت پرستی پر عذاب دیئے جائیں گے جیسے کہ پہلی اُمّتیں مبتلائے عذاب ہوئیں۔
۲۱۹		اور تمہیں معلوم ہو چکا کہ ان کا کیا انجام ہو گا۔
۲۲۰		یعنی توریت۔
۲۲۱		بعضے اس پر ایمان لائے اور بعض نے کُفر کیا۔
۲۲۲		کہ ان کے حساب میں جلدی نہ فرمائے گا، مخلوق کے حساب و جزا کا دن روزِ قیامت ہے۔
۲۲۳		اور دنیا ہی میں گرفتارِ عذاب کئے جاتے۔
۲۲۴		یعنی آپ کی اُمّت کے کُفّار قرآنِ کریم کی طرف سے۔
۲۲۵		جس نے ان کی عقلوں کو حیران کر دیا ہے۔
۲۲۶		تمام خَلق تصدیق کرنے والے ہوں یا تکذیب کرنے والے روزِ قیامت۔
۲۲۷		اس پر کچھ مخفی نہیں، اس میں نیکیوں اور تصدیق کرنے والوں کے لئے تو بشارت ہے کہ وہ نیکی کی جزا پائیں گے اور کافِروں اور تکذیب کرنے والوں کے لئے وعید ہے کہ وہ اپنے عمل کی سزا میں گرفتار ہوں گے۔
۲۲اپنے ربّ کے حکم اور اس کے دین کی دعو ت پر۔
۲۲۹		اور اس نے تمہارا دین قبول کیا ہے، وہ دین و طاعت پر قائم رہے۔ مسلم شریف کی حدیث میں ہے سفیان بن عبداللّٰہ ثقفی نے رسولِ کریم صلی اللّٰہ علیہ و آلہ و سلم سے عرض کیا کہ مجھے دین میں ایک ایسی بات بتا دیجئے کہ پھر کسی سے دریافت کرنے کی حاجت نہ رہے فرمایا  اٰمَنْتُ بِاللّٰہِ  کہہ اور قائم رہ۔
۲۳۰		کسی کی طرف جھکنا اس کے ساتھ میل مَحبت رکھنے کو کہتے ہیں۔ ابوالعالیہ نے کہا کہ معنی یہ ہیں کہ ظالموں کے اعمال سے راضی نہ ہو۔ سدی نے کہا اس کے ساتھ مُداہنَت نہ کرو۔ قتادہ نے کہا مشرکین سے نہ ملو۔ مسئلہ : اس سے معلوم ہوا کہ خدا کے نافرمانوں کے ساتھ یعنی کافِروں اور بے دینوں اور گمراہوں کے ساتھ میل جول، رسم و راہ، مَوَدّت و مَحبت، ان کی ہاں میں ہاں ملانا، ان کی خوشامد میں رہنا ممنوع ہے۔
۲۳۱		کہ تمہیں اس کے عذاب سے بچا سکے۔ یہ حال تو ان کا ہے جو ظالموں سے رسم و راہ، میل و مَحبت رکھیں اور اسی سے ان کا حال قیاس کرنا چاہیئے جو خود ظالم ہیں۔
۲۳۲		دن کے دو کناروں سے صبح و شام مراد ہیں۔ زوال سے قبل کا وقت صبح میں اور بعد کا شام میں داخل ہے صبح کی نماز فجر اور شام کی نماز ظہر و عصر ہیں۔
۲۳۳		اور رات کے حصوں کی نمازیں مغرب و عشاء ہیں۔
۲۳۴		نیکیوں سے مراد یا یہی پنج گانہ نمازیں ہیں جو آیت میں ذکر ہوئیں یا مطلق طاعتیں یا  سُبحْانَ اللّٰہِ وَالْحَمْدُ لِلہِ وَ لَآ اِلٰہَ اِلَّا اللّٰہُ وَاللہُ اَکْبَرْ  پڑھنا۔ مسئلہ : آیت سے معلوم ہوا کہ نیکیاں صغیرہ گناہوں کے لئے کَفّارہ ہوتی ہیں خواہ وہ نیکیاں نماز ہوں یا صدقہ یا ذکر و استِغفار یا اور کچھ۔ مسلم شریف کی حدیث میں ہے کہ پانچوں نمازیں اور جمعہ دوسرے جمعہ تک اور ایک روایت میں ہے کہ رمضان دوسرے رمضان تک یہ سب کَفّارہ ہیں ان گناہوں کے لئے جو ان کے درمیان واقع ہوں جب کہ آدمی کبیرہ گناہوں سے بچے۔ شانِ نُزول : ایک شخص نے کسی عورت کو دیکھا اور اس سے کوئی خفیف سی حرکت بے حجابی کی سرزد ہوئی اس پر وہ نادم ہوا اور رسولِ کریم صلی اللّٰہ علیہ و آلہ و سلم کی خدمت میں حاضر ہو کر اپنا حال عرض کیا اس پر یہ آیت نازِل ہوئی۔ اس شخص نے عرض کیا کہ صغیرہ گناہوں کے لئے نیکیوں کا کَفّارہ ہونا کیا خاص میرے لئے ہے فرمایا نہیں سب کے لئے۔
۲۳۵		یعنی پہلی امّتوں میں جو ہلاک کی گئیں۔
۲۳۶		معنی یہ ہیں کہ ان امّتوں میں ایسے اہل خیر نہیں ہوئے جو لوگوں کو زمین میں فساد کرنے سے روکتے اور گناہوں سے منع کرتے اسی لئے ہم نے انہیں ہلاک کر دیا۔
۲۳۷		وہ انبیاء پر ایمان لائے، ان کے احکام پر فرمانبردار ہے اور لوگوں کو فساد سے روکتے رہے۔
۲۳اور تنَعُّم وتلَذُّذ اور خواہشات و شہوات کے عادی ہو گئے اور کُفر و مَعاصی میں ڈوبے رہے۔
۲۳۹		تو سب ایک دین پر ہوتے۔
۲۴۰		کوئی کسی دین پر کوئی کسی پر۔
۲۴۱		وہ دینِ حق پر متفق رہیں گے اور اس میں اختلاف نہ کریں گے۔
۲۴۲		یعنی اختلاف والے اختلاف کے لئے اور رحمت والے اتفاق کے لئے۔
۲۴۳		کیونکہ اس کو علم ہے کہ باطل کے اختیار کرنے والے بہت ہوں گے۔
۲۴۴		اور انبیاء کے حال اور ان کی اُمّتوں کے سلوک دیکھ کر آپ کو اپنی قوم کی ایذا کا برداشت کرنا اور اس پر صبر فرمانا آسان ہو۔
۲۴۵		اور انبیاء اور ان کی اُمّتوں کے تذکرے واقع کے مطابق بیان ہوئے جو دوسری کتابوں اور دوسرے لوگوں کو حاصل نہیں یعنی جو واقعات بیان فرمائے گئے وہ حق بھی ہیں۔
۲۴۶		بھی کہ گزری ہوئی اُمّتوں کے حالات اور ان کے انجام سے عبرت حاصل کریں۔
۲۴۷		عنقریب اس کا نتیجہ پا لو گے۔
۲۴جس کا ہمیں ہمارے ربّ نے حکم دیا۔
۲۴۹		تمہارے انجام کار کی۔
۲۵۰		اس سے کچھ چھپ نہیں سکتا۔

۔


سورۂ یوسف

اللہ کے  نام سے  شروع جو نہایت مہربان رحم والا (ف ۱)
۱		سورۂ یوسف مکیّہ ہے اس میں بارہ رکوع اور ایک سو گیارہ ۱۱۱  آیتیں اور ایک ہزار چھ سو ۱۶۰۰ کلمے اور سات ہزار ایک سو چھیاسٹھ ۷۱۶۶ حرف ہیں۔ شانِ نُزُول : عُلَمائے یہود نے اشرافِ عرب سے کہا تھا کہ سیدِ عالم محمّدِ مصطفیٰ صلی اللّٰہ علیہ و آلہ و سلم سے دریافت کرو کہ اولادِ حضرت یعقوب مُلکِ شام سے مِصر میں کس طرح پہنچی اور ان کے وہاں جا کر آباد ہونے کا کیا سبب ہوا اور حضرت یوسف علیہ الصلوٰۃ والسلام کا واقعہ کیا ہے ؟ اس پر یہ سور ۃ مبارکہ نازِل ہوئی۔
(۱) یہ روشن کتاب کی آیتیں ہیں (ف ۲)
۲		جس کا اعجاز ظاہر اور مِن عندِ اللّٰہ ہونا واضح اور معانی اہلِ علم کے نزدیک غیر مُشتَبَہ ہیں اور اس میں حلال و حرام، حدود و احکام صاف بیان فرمائے گئے ہیں اور ایک قول یہ ہے کہ اس میں متقدِّمین کے احوال روشن طور پر مذکور ہیں اور حق و باطل کو ممتاز کر دیا گیا ہے۔
(۲)  بیشک ہم نے  اسے  عربی قرآن اتارا کہ تم سمجھو۔
(۳)  ہم تمہیں سب اچھا بیان سناتے  ہیں (ف ۳) اس لیے  کہ ہم نے  تمہاری طرف اس قرآن کی وحی بھیجی اگرچہ بیشک اس سے  پہلے  تمہیں خبر نہ تھی۔
۳		جو بہت سے عجائب و غرائب اور حکمتوں اور عبرتوں پر مشتمل ہے اور اس میں دین و دنیا کے بہت فوائد اور سلاطین و رعایا اور عُلَماء کے احوال اور عورتوں کے خصائص اور دشمنوں کی ایذاؤں پر صبر اور ان پر قابو پانے کے بعد ان سے تجاوز کرنے کا نفیس بیان ہے جس سے سننے والے میں نیک سیرتی اور پاکیزہ خصائل پیدا ہوتے ہیں۔ صاحبِ بحر الحقائق نے کہا کہ اس بیان کا احسن ہونا اس سبب سے ہے کہ یہ قصّہ انسان کے احوال کے ساتھ کمال مشابہت رکھتا ہے، اگر یوسف سے دل کو اور یعقوب سے روح اور راحیل سے نفس کو، برادرانِ یوسف سے قوی حواس کو تعبیر کیا جائے اور تمام قصّہ کو انسانوں کے حالات سے مطابقت دی جائے چنانچہ انہوں نے وہ مطابقت بیان بھی کی ہے جو یہاں بنظرِ اختصار درج نہیں کی جا سکتی۔
(۴) یاد کرو جب یوسف نے  اپنے   با  پ  (ف ۴) سے  کہا اے  میرے  باپ میں نے  گیارہ تارے  اور  سورج اور چاند دیکھے  انہیں اپنے  لیے  سجدہ کرتے  دیکھا (ف ۵)
۴		حضرت یعقوب بن اسحٰق بن ابراہیم علیہم السلام۔
۵		حضرت یوسف علیہ الصلوٰۃ والسلام نے خواب دیکھا کہ آسمان سے گیارہ ستارے اترے اور ان کے ساتھ سورج اور چاند بھی ہیں ان سب نے آپ کو سجدہ کیا، یہ خواب شبِ جمعہ کو دیکھا یہ رات شبِ قدر تھی۔ ستاروں کی تعبیر آپ کے گیارہ بھائی ہیں اور سورج آپ کے والد اور چاند آپ کی والدہ یا خالہ، آپ کی والدہ ماجدہ کا نام راحیل ہے۔ سدی کا قول ہے کہ چونکہ راحیل کا انتقال ہو چکا تھا اس لئے قمر سے آپ کی خالہ مراد ہیں اور سجدہ کرنے سے تواضع کرنا اور مطیع ہونا مراد ہے اور ایک قول یہ ہے کہ حقیقۃً سجدہ ہی مراد ہے کیونکہ اس زمانہ میں سلام کی طرح سجدہ تحیّت تھا، حضرت یوسف علیہ الصلوٰۃ والسلام کی عمر شریف اس وقت بارہ سال کی تھی اور سات اور سترہ کے قول بھی آئے ہیں۔ حضرت یعقوب علیہ السلام کو حضرت یوسف علیہ الصلوٰۃ والسلام سے بہت زیادہ مَحبت تھی اس لئے ان کے ساتھ ان کے بھائی حسد کرتے تھے اور حضرت یعقوب علیہ السلام اس پر مطّلع تھے اس لئے جب حضرت یوسف علیہ الصلوٰۃ والسلام نے یہ خواب دیکھا تو حضرت یعقوب علیہ السلام نے۔
(۵)  کہا اے  میرے  بچے  اپنا خواب اپنے  بھائیوں سے  نہ کہنا (ف ۶)  وہ تیرے   ساتھ کوئی چال چلیں گے  (ف ۷) بیشک شیطان  آدمی کا کھلا دشمن ہے  (ف ۸)
۶		کیونکہ وہ اس کی تعبیر کو سمجھ لیں گے۔ حضرت یعقوب علیہ الصلوٰۃ والسلام جانتے تھے کہ اللّٰہ تعالیٰ حضرت یوسف علیہ الصلوٰۃ والسلام کو نبوّت کے لئے برگزیدہ فرمائے گا اور دارین کی نعمتیں اور شرف عنایت کرے گا، اس لئے آپ کو بھائیوں کے حسد کا اندیشہ ہوا اور آپ نے فرمایا۔
۷		اور تمہاری ہلاکت کی کوئی تدبیر سوچیں گے۔
۸		ان کو کید و حسد پر ابھارے گا۔ اس میں ایما ہے کہ برادرانِ یوسف علیہ الصلوٰۃ والسلام اگر حضرت یوسف علیہ الصلوٰۃ والسلام کے لئے ایذا و ضَرر پر اِقدام کریں گے تو اس کا سبب وسوسۂ شیطان ہو گا۔ (خازن) بخاری و مسلم حدیث میں ہے رسولِ کریم صلی اللّٰہ علیہ و آلہ و سلم نے فرما یا اچھا خواب اللّٰہ کی طرف سے ہے چاہیئے کہ اس کو محِب سے بیان کیا جاوے اور برا خواب شیطان کی طرف سے ہے جب کوئی دیکھنے والا وہ خواب دیکھے تو چاہئے کہ اپنی بائیں طرف تین مرتبہ تھتکارے اور یہ پڑھے  اَعُوْذُبِاللّٰہِ مِنَ الشَّیْطَانِ الرَّجِیْمِ وَ مِنْ شَرِّھٰذِہِ الرُّوْیَا۔
(۶)  اور اسی طرح تجھے  تیرا رب چن لے  گا (ف ۹) اور تجھے   باتوں کا انجام نکالنا سکھائے   گا (ف ۱۰) اور تجھ پر اپنی نعمت پوری کرے  گا اور یعقوب کے  گھر والوں پر (ف ۱۱) جس طرح تیرے  پہلے   دنوں باپ دادا ابراہیمؑ اور اسحٰقؑ پر پوری کی (ف ۱۲) بیشک تیرا رب علم و حکمت والا  ہے۔
۹		اجتباء یعنی اللّٰہ تعالیٰ کا کسی بندے کو برگزیدہ کر لینا یعنی چن لینا اس کے معنی یہ ہیں کہ کسی بندے کو فیضِ ربّانی کے ساتھ مخصوص کرے جس سے اس کو طرح طرح کے کرامات و کمالات بے سعی و محنت حاصل ہوں۔ یہ مرتبہ انبیاء کے ساتھ خاص ہے اور ان کی بدولت ان کے مقرّبین صدیقین و شہداء و صالحین بھی اس نعمت سے سرفراز کئے جاتے ہیں۔
۱۰		علم و حکمت عطا کرے گا اور کتبِ سابقہ اور احادیثِ انبیاء کے غَوامِض کشف فرمائے گا اور مفسِّرین نے اس سے تعبیرِ خواب بھی مراد لی ہے۔ حضرت یوسف علیہ الصلوٰۃ والسلام تعبیرِ خواب کے بڑے ماہر تھے۔
۱۱		نبوّت عطا فرما کر جو اعلیٰ مناصب میں سے ہے اور خَلق کے تمام منصب اس سے فر و تر ہیں اور سلطنتیں دے کر دین و دنیا کی نعمتوں سے سرفراز کر کے۔
۱۲		کہ انہیں نبوّت عطا فرمائی۔ بعض مفسِّرین نے فرمایا اس نعمت سے مراد یہ ہے کہ حضرت ابراہیم علیہ الصلوٰۃ والسلام کو نارِ نمرود سے خلاصی دی اور اپنا خلیل بنایا اور حضرت اسحٰق علیہ الصلوٰۃ و السلام کو حضرت یعقوب اوراسباط عنایت کئے۔
(۷)  بیشک یوسف اور اس کے  بھائیوں میں (ف ۱۳) پوچھنے  والوں کے  لیے  نشانیاں ہیں (ف ۱۴)
۱۳		حضرت یعقوب علیہ الصلوٰۃ و السلام کی پہلی بی بی لیا بنت لیان آپ کے ماموں کی بیٹی ہیں ان سے آپ کے چھ فرزند ہوئے ( ۱ ) روبیل (۲ ) شمعون (۳ ) لادی (۴) یہودا (۵ ) ز بولون (۶) یشجر اور چار بیٹے حرم سے ہوئے (۷) دان (۸ ) نفتالی ( ۹) جاو (۱۰) آشر، انکی مائیں زلفہ اور بلہہ۔ لیا کے انتقال کے بعد حضرت یعقوب علیہ السلام نے ان کی بہن راحیل سے نکاح فرمایا ان سے دو فرزند ہوئے (۱۱) یوسف (۱۲) بنیامین۔ یہ حضرت یعقوب علیہ السلام کے بارہ صاحب زادے ہیں انہیں کو اسباط کہتے ہیں۔
۱۴		پوچھنے والوں سے یہود مراد ہیں جنہوں نے رسولِ کریم صلی اللّٰہ علیہ و آلہ و سلم سے حضرت یوسف علیہ الصلوٰۃ والسلام کا حال اور اولادِ حضرت یعقوب علیہ السلام کے خطّۂ کنعان سے سر زمینِ مِصر کی طرف منتقل ہونے کا سبب دریافت کیا تھا۔ جب سیدِ عالَم صلی اللّٰہ علیہ و آلہ و سلم نے حضرت یوسف علیہ الصلوٰۃ والسلام کے حالات بیان فرمائے اور یہود نے ان کو توریت کے مطابق پایا تو انہیں حیرت ہوئی کہ سیدِ عالَم صلی اللّٰہ علیہ و آلہ و سلم نے کتابیں پڑھنے اور عُلَماء و احبار کی مجلس میں بیٹھنے اور کسی سے کچھ سیکھنے کے بغیر اس قدر صحیح واقعات کیسے بیان فرمائے۔ یہ دلیل ہے کہ آپ ضرور نبی ہیں اور قرآنِ پاک ضرور وحیِ الٰہی ہے اور اللّٰہ تعالیٰ نے آپ کو علمِ قُدس سے مشرف فرمایا علاوہ بریں اس واقعہ میں بہت سی عبرتیں اور نصیحتیں اور حکمتیں ہیں۔
(۸)  جب بولے  (ف ۱۵) کہ ضرور یوسف اور اس کا بھائی (ف ۱۶) ہمارے  باپ کو ہم سے  زیادہ پیارے  ہیں اور ہم ایک جماعت ہیں (ف ۱۷) بیشک ہمارے  باپ صراحۃ ان کی محبت  میں ڈوبے  ہوئے  ہیں (ف ۱۸)
۱۵		برادرانِ حضرت یوسف۔
۱۶		حقیقی بنیامین۔
۱۷		قوی ہیں زیادہ کام آ سکتے ہیں، زیادہ فائدہ پہنچا سکتے ہیں۔ حضرت یوسف علیہ السلام چھوٹے ہیں کیا کام کر سکتے ہیں۔
۱۸		اور یہ بات ان کے خیال میں نہ آئی کہ حضرت یوسف علیہ الصلوٰۃ والسلام کی والدہ کا ان کی صِغر سِنی میں انتقال ہو گیا اس لئے وہ مزید شفقت و مَحبت کے مَورَد ہوئے اور ان میں رُشد و نَجابت کی وہ نشانیاں پائی جاتی ہیں جو دوسرے بھائیوں میں نہیں ہیں یہ سبب ہے کہ حضرت یعقوب علیہ الصلوٰۃ والسلام کو حضرت یوسف علیہ الصلوٰۃ والسلام کے ساتھ زیادہ مَحبت ہے۔ یہ سب باتیں خیال میں نہ لا کر انہیں اپنے والدِ ماجد کا حضرت یوسف علیہ الصلوٰۃ و السلام سے زیادہ مَحبت فرمانا شاق گزرا اور انہوں نے باہم مل کر یہ مشورہ کیا کہ کوئی ایسی تدبیر سوچنی چاہئے جس سے ہمارے والد صاحب کو ہماری طرف زیادہ التفات ہو۔ بعض مفسِّرین نے کہا ہے کہ شیطان بھی اس مجلسِ مشورہ میں شریک ہوا اور اس نے حضرت یوسف علیہ الصلوٰۃ والسلام کے قتل کی رائے دی اور گفتگوئے مشورہ اس طرح ہوئی۔
(۹) یوسف کو  مار  ڈالو یا کہیں  زمین میں پھینک آؤ (ف ۱۹) کہ تمہارے  باپ کا منہ صرف تمہاری ہی طرف رہے  (ف ۲۰) اور اس کے  بعد پھر نیک ہو جانا (ف ۲۱) 
۱۹		آبادیوں سے دور بس یہی صورتیں ہیں جن سے۔
۲۰		اور انہیں فقط تمہاری ہی مَحبت ہو اور کی نہیں۔
۲۱		اور توبہ کر لینا۔
(۱۰) ان میں ایک کہنے   والا (ف ۲۲) بولا یوسف کو مارو نہیں (ف ۲۳) اور اسے  اندھے  کنویں میں ڈال دو کہ کوئی چلتا اسے  آ کر لے  جائے  (ف ۲۴) اگر تمہیں کرنا ہے  (ف ۲۵)
۲۲		یعنی یہودا یا روبیل۔
۲۳		کیونکہ قتل گناہِ عظیم ہے۔
۲۴		یعنی کوئی مسافر وہاں گزرے اور کسی مُلک کو انہیں لے جائے، اس سے بھی غرض حاصل ہے کہ نہ وہ یہاں رہیں گے نہ والد صاحب کی نظرِ عنایت اس طرح ان پر ہو گی۔
۲۵		اس میں اشارہ ہے کہ چاہئے تو یہ کہ کچھ بھی نہ کرو لیکن اگر تم نے ارادہ ہی کر لیا ہے تو بس اتنے ہی پر اکتفا کرو چنانچہ سب اس پر متفق ہو گئے اور اپنے والد سے۔
(۱۱) بولے   اے  ہمارے  باپ ! آپ کو کیا ہوا کہ یوسف کے  معاملہ میں ہمارا اعتبار نہیں کرتے  اور ہم تو اس کے  خیر خواہ ہیں۔
(۱۲) کل اسے  ہمارے  ساتھ بھیج دیجئے  کہ میوے  کھائے  اور کھیلے  (ف ۲۶)  اور بیشک ہم اس کے  نگہبان ہیں (ف ۲۷) 
۲۶		یعنی تفریح کے حلال مشاغل سے لطف اندوز ہوں مثل شکار اور تیر اندازی وغیرہ کے۔
۲۷		ان کی پوری نگہداشت رکھیں گے۔
(۱۳)  بولا بیشک مجھے  رنج دے  گا کہ اسے  لے  جاؤ (ف ۲۸) اور ڈرتا ہوں کہ اسے  بھیڑیا کھا لے  (ف ۲۹) اور تم اس سے  بے  خبر رہو (ف ۳۰)
۲۸		کیونکہ ان کی ایک ساعت کی جدائی گوارا نہیں ہے۔
۲۹		کیونکہ اس سر زمین میں بھیڑیے اور درندے بہت ہیں۔
۳۰		اور اپنی سیر و تفریح میں مشغول ہو جاؤ۔
(۱۴) بولے  اگر اسے  بھیڑیا کھا جائے  اور ہم ایک جماعت ہیں جب تو ہم کسی مصرف کے  نہیں (ف ۳۱)
۳۱		لہذا انہیں ہمارے ساتھ بھیج دیجئے۔ تقدیرِ الٰہی یونہی تھی حضرت یعقوب علیہ السلام نے اجازت دی اور وقتِ روانگی حضرت ابراہیم علیہ الصلوٰۃ والسلام کی قمیص جو حریرِ جنّت کی تھی اور جس وقت کہ حضرت ابراہیم علیہ الصلوٰۃ و السلام کو کپڑے اتار کر آگ میں ڈالا گیا تھا، حضرت جبریل علیہ السلام نے وہ قمیص آپ کو پہنائی تھی۔ وہ قمیص مبارک حضرت ابراہیم علیہ السلام سے حضرت اسحٰق علیہ الصلوٰۃ والسلام کو اور ان سے ان کے فرزند حضرت یعقوب علیہ السلام کو پہنچی تھی، وہ قمیص حضرت یعقوب علیہ السلام نے تعویذ بنا کر حضرت یوسف علیہ السلام کے گلے میں ڈال دی۔
 (۱۵) پھر جب اسے  لے  گئے  (ف ۳۲) اور سب کی رائے  یہی ٹھہری کہ اسے  اندھے  کنویں میں ڈال دیں (ف ۳۳) اور ہم نے  اسے  وحی  بھیجی (ف ۳۴) کہ ضرور تو انہیں ان کا یہ کام جتا دے  گا (ف ۳۵) ایسے  وقت کہ وہ نہ جانتے  ہوں گے  (ف ۳۶) 
۳۲		اس طرح کہ جب تک حضرت یعقوب علیہ السلام انہیں دیکھتے رہے وہاں تک تو وہ حضرت یوسف علیہ السلام کو اپنے کندھوں پر سوار کئے ہوئے عزت و احترام کے ساتھ لے گئے جب دور نکل گئے اور حضرت یعقوب علیہ السلام کی نظروں سے غائب ہو گئے تو انہوں نے حضرت یوسف علیہ السلام کو زمین پر دے ٹپکا اور دلوں میں جو عداوت تھی وہ ظاہر ہوئی جس کی طرف جاتے تھے وہ مارتا تھا اور طعنے دیتا تھا اور خواب جو کسی طرح انہوں نے سن پایا تھا اس پر تشنیع کرتے تھے اور کہتے تھے اپنے خواب کوبلا وہ اب تجھے ہمارے ہاتھوں سے چھٹائے جب سختیاں حد کو پہنچیں تو حضرت یوسف علیہ السلام نے یہودا سے کہا خدا سے ڈر اور ان لوگوں کو ان زیادتیوں سے روک۔ یہودا نے اپنے بھائیوں سے کہا کہ تم نے مجھ سے کیا عہد کیا تھا یاد کرو قتل کی نہیں ٹھہری تھی تب وہ ان حرکتوں سے باز آئے۔
۳۳		چنانچہ انہوں نے ایسا کیا۔ یہ کنواں کنعان سے تین فرسنگ کے فاصلہ پر حوالیِ بیت المقدس یا سر زمینِ اردن میں واقع تھا اوپر سے اس کا منہ تنگ تھا اور اندر سے فراخ۔ حضرت یوسف علیہ الصلوٰۃ و السلام کے ہاتھ پاؤں باندھ کر، قمیص اتار کر کنوئیں میں چھوڑا جب وہ اس کی نصف گہرائی تک پہنچے تو رسی چھوڑ دی تاکہ آپ پانی میں گر کر ہلاک ہو جائیں۔ حضرت جبریلِ امین بحکمِ الٰہی پہنچے اور انہوں نے آپ کو ایک پتھر پر بٹھا دیا جو کنوئیں میں تھا اور آپ کے ہاتھ کھول دیئے اور روانگی کے وقت حضرت یعقوب علیہ السلام نے حضرت ابراہیم علیہ السلام کا قمیص جو تعویذ بنا کر آپ کے گلے میں ڈال دیا تھا وہ کھول کر آپ کو پہنا دیا اس سے اندھیرے میں روشنی ہو گئی۔ سبحان اللّٰہ انبیاء علیہم الصلوٰۃ والسلام کے مبارک اجسادِ شریفہ میں کیا برکت ہے کہ ایک قمیص جو اس بابرکت بدن سے مس ہوا اس نے اندھیرے کنوئیں کو روشن کر دیا۔ مسئلہ : اس سے معلوم ہوا کہ ملبوسات اور آثارِ مقبولانِ حق سے برکت حاصل کرنا شرع میں ثابت اور انبیاء کی سنّت ہے۔
۳۴		بواسطۂ حضرتِ جبریل علیہ السلام کے یا بطریقِ الہام کہ آپ غمگین نہ ہوں، ہم آپ کو عمیق چاہ سے بلند جاہ پر پہنچائیں گے اور تمہارے بھائیوں کو حاجت مند بنا کر تمہارے پاس لائیں گے اور انہیں تمہارے زیرِ فرمان کریں گے اور ایسا ہو گا۔
۳۵		جو انہوں نے اس وقت تمہارے ساتھ کیا۔
۳۶		کہ تم یوسف ہو کیونکہ اس وقت آپ کی شان ایسی رفیع ہو گی، آپ اس مسندِ سلطنت و حکومت پر ہوں گے کہ وہ آپ کو نہ پہچانیں گے۔ الحاصل برادرانِ یوسف علیہ السلام حضرت یوسف علیہ السلام کو کنوئیں میں ڈال کر واپس ہوئے اور حضرت یوسف علیہ السلام کا قمیص جو اتار لیا تھا اس کو ایک بکری کے بچہ کے خون میں رنگ کر ساتھ لے لیا۔
(۱۶) اور رات ہوئے  اپنے  باپ کے   پاس روتے   ہوئے  آئے   (ف ۳۷) 
۳۷		جب مکان کے قریب پہنچے ان کے چیخنے کی آواز حضرت یعقوب علیہ السلام نے سنی تو گھبرا کر باہر تشریف لائے اور فرمایا اے میرے فرزند کیا تمہیں بکریوں میں کچھ نقصان ہوا ؟ انہوں نے کہا نہیں فرمایا پھر کیا مصیبت پہنچی اور یوسف کہاں ہیں ؟۔
(۱۷) بولے  اے  ہمارے  باپ ہم  دوڑ کرتے  نکل گئے  (ف ۳۸) اور یوسف کو اپنے  اسباب کے  پاس چھوڑا  تو اسے  بھیڑیا کھا گیا اور آپ کسی طرح ہمارا یقین  نہ کریں گے  اگرچہ ہم سچے  ہوں (ف ۳۹)
۳۸		یعنی ہم آپس میں ایک دوسرے سے دوڑ کرتے تھے کہ کون آگے نکلے اس دوڑ میں ہم دور نکل گئے۔
۳۹		کیونکہ ہمارے ساتھ کوئی گواہ ہے نہ کوئی ایسی دلیل و علامت ہے جس سے ہماری راست گوئی ثابت ہو اور قمیص کو پھاڑنا بھول گئے۔
(۱۸) اور اس کے  کُرتے   پر ایک جھوٹا خون لگا لائے  (ف ۴۰) کہا بلکہ تمہارے  دلوں نے  ایک بات تمہارے  واسطے  بنا لی ہے  (ف ۴۱) تو صبر اچھا، اور اللہ ہی مدد چاہتا ہوں ان باتوں پر جو تم بتا رہے  ہو (ف ۴۲)
۴۰		حضرت یعقوب علیہ الصلوٰۃ والسلام وہ قمیص اپنے چہرۂ مبارک پر رکھ کر بہت روئے اور فرمایا عجب طرح کا ہوشیار بھیڑیا تھا جو میرے بیٹے کو کھا تو گیا اور قمیص کو پھاڑا تک نہیں۔ ایک روایت میں یہ بھی ہے کہ وہ ایک بھیڑیا پکڑ لائے اور حضرت یعقوب علیہ السلام سے کہنے لگے کہ یہ بھیڑیا ہے جس نے حضرت یوسف علیہ السلام کو کھایا ہے آپ نے بھیڑئیے سے دریافت فرمایا وہ بحکمِ الٰہی گویا ہو کر کہنے لگا حضور نہ میں نے آپ کے فرزند کو کھایا اور نہ انبیاء کے ساتھ کوئی بھیڑیا ایسا کر سکتا ہے، حضرت نے اس بھیڑئیے کو چھوڑ دیا اور بیٹوں سے۔
۴۱		اور واقعہ اس کے خلاف ہے۔
۴۲		حضرت یوسف علیہ الصلوٰۃ والسلام تین روز کنوئیں میں رہے اس کے بعد اللّٰہ نے انہیں اس سے نَجات عطا فرمائی۔
(۱۹) اور ایک قافلہ آیا (ف ۴۳) انہوں نے  اپنا پانی لانے  والا بھیجا (ف ۴۴) تو اس نے  اپنا ڈول ڈال (ف ۴۵) بولا  آہا کیسی خوشی کی بات ہے  یہ تو ایک لڑکا ہے  اور اسے  ایک پونجی بنا کر چھپا لیا (ف ۴۶)  اور اللہ جانتا ہے  جو وہ کرتے  ہیں۔
۴۳		جو مدیَن سے مِصر کی طرف جا رہا تھا وہ راستہ بہک کر اس جنگل میں آپڑا جہاں آبادی سے بہت دور یہ کنواں تھا اور اس کا پانی کھاری تھا مگر حضرت یوسف علیہ السلام کی برکت سے میٹھا ہو گیا جب وہ قافلہ والے اس کنوئیں کے قریب اترے تو۔
۴۴		جس کا نام مالک بن ذعر خزاعی تھا یہ شخص مدیَن کا رہنے والا تھا جب وہ کنوئیں پر پہنچا۔
۴۵		حضرت یوسف علیہ الصلوٰۃ والسلام نے وہ ڈول پکڑ لیا اور اس میں لٹک گئے۔ مالک نے ڈول کھینچا آپ باہر تشریف لائے، اس نے آپ کا حسنِ عالَم افروز دیکھا تو نہایت خوشی میں آ کر اپنے یاروں کو مژدہ دیا۔
۴۶		حضرت یوسف علیہ السلام کے بھائی جو اس جنگل میں اپنی بکریاں چراتے تھے وہ دیکھ بھال رکھتے تھے آج جو انہوں نے یوسف علیہ السلام کو کنوئیں میں نہ دیکھا تو انہیں تلاش ہوئی اور قافلہ میں پہنچے وہاں انہوں نے مالک بن ذعر کے پاس حضرت یوسف علیہ السلام کو دیکھا تو وہ اس سے کہنے لگے کہ یہ غلام ہے، ہمارے پاس سے بھاگ آیا ہے، کسی کام کا نہیں، نافرمان ہے اگر خریدو تو ہم اسے سستا بیچ دیں گے پھر اسے کہیں اتنی دور لے جانا کہ اس کی خبر بھی ہمارے سننے میں نہ آئے۔ حضرت یوسف علیہ السلام ان کے خوف سے خاموش کھڑے رہے اور آپ نے کچھ نہ فرمایا۔
(۲۰)  اور بھائیوں نے  اسے  کھوٹے  داموں گنتی کے  روپوں پر بیچ ڈالا (ف ۴۷) اور انہیں اس میں کچھ رغبت نہ تھی (ف ۴۸) 
۴۷		جن کی تعداد بقول قتادہ بیس درہم تھی۔
۴۸		پھر مالک بن ذعر اور اس کے ساتھی حضرت یوسف علیہ السلام کو مِصر میں لائے۔ اس زمانہ میں مِصر کا بادشاہ ریان بن ولید بن نزدان عملیقی تھا اور اس نے اپنی عنانِ سلطنت قطفیر مِصری کے ہاتھ میں دے رکھی تھی، تمام خزائن اسی کے تحتِ تصرّف تھے اس کو عزیزِ مِصر کہتے تھے اور وہ بادشاہ کا وزیرِ اعظم تھا جب حضرت یوسف علیہ السلام مِصر کے بازار میں بیچنے کے لئے لائے گئے تو ہر شخص کے دل میں آپ کی طلب پیدا ہوئی اور خریداروں نے قیمت بڑھانا شروع کی تا آنکہ آپ کے وزن کے برابر سونا، اتنی ہی چاندی، اتنا ہی مشک، اتنا ہی حریر قیمت مقرر ہوئی اور آپ کا وزن چار سو رِطل تھا اور عمر شریف اس وقت تیرہ یا سترہ سال کی تھی۔ عریزِ مِصر نے اس قیمت پر آپ کو خرید لیا اور اپنے گھر لے آیا دوسرے خریدار اس کے مقابلہ میں خاموش ہو گئے۔
(۲۱) اور مصر کے  جس شخص نے  اسے  خریدا  وہ اپنی عورت سے  بولا (ف ۴۹) انہیں عزت سے  رکھو (ف ۵۰) شاید ان سے  ہمیں نفع پہنچے  (ف ۵۱)  یا ان کو ہم بیٹا بنا لیں (ف ۵۲) اور اسی طرح ہم نے  یوسف کو اس زمین میں جماؤ (رہنے  کا ٹھکانا) دیا اور اس لیے  کہ اسے  باتوں کا انجام  سکھائیں (ف۵۳) اور اللہ اپنے  کام پر غالب ہے  مگر اکثر آدمی نہیں جانتے۔
۴۹		جس کا نام زلیخا تھا۔
۵۰		قیام گاہ نفیس ہو لباس و خوراک اعلی قسم کی ہو۔
۵۱		اور ہمارے کاموں میں اپنے تدبُّر و دانائی سے ہمارے لئے نافع اور بہتر مددگار ہوں اور امورِ سلطنت و مُلک داری کے سر انجام میں ہمارے کام آئیں کیونکہ رُشد کے آثار ان کے چہرے نمودار ہیں۔
۵۲		یہ قطفیر نے اس لئے کہا کہ اس کے کوئی اولاد نہ تھی۔
۵۳		یعنی خوابوں کی تعبیر۔
(۲۲) اور جب اپنی پوری قوت کو پہنچا (ف ۵۴) ہم نے  اسے  حکم اور علم عطا فرمایا  (ف ۵۵)  اور ہم ایسا ہی صلہ دیتے  ہیں نیکوں  کو۔
۵۴		شباب اپنی نہایت پر آیا اور عمر شریف بقول ضحاک بیس سال کی اور بقول سدی تیس کی اور بقول کلبی اٹھارہ اور تیس کے درمیان ہوئی۔
۵۵		یعنی علم با عمل اور فقاہت فی الدین عنایت کی۔ بعض عُلَماء نے کہا کہ حکم سے قولِ صواب اور علم سے تعبیرِ خواب مراد ہے۔ بعض نے فرمایا علم حقائقِ اشیاء کا جاننا اور حکمت علم کے مطابق عمل کرنا ہے۔
(۲۳)  اور وہ جس عورت (ف ۵۶) کے  گھر میں تھا اس نے  اسے  لبھایا کہ اپنا آپا  نہ روکے  (ف ۵۷) اور دروازے  سب بند کر دیے  (ف ۵۸) اور بولی آؤ تمہیں سے  کہتی ہوں (ف ۵۹) کہا اللہ کی پناہ (ف ۶۰) وہ عزیز تو میرا رب یعنی  پرورش کرنے  والا ہے  اس نے  مجھے  اچھی طرح رکھا (ف ۶۱) بیشک ظالموں کا بھلا نہیں ہوتا۔
۵۶		یعنی زلیخا۔
۵۷		اور اس کے ساتھ مشغول ہو کر اس کی ناجائز خواہش کو پورا کریں۔ زلیخا کے مکان میں یکے بعد دیگرے سات دروازے تھے اس نے حضرت یوسف علیہ السلام پر تو یہ خواہش پیش کی۔
۵۸		مقفل کر ڈالے۔
۵۹		حضرت یوسف علیہ السلام نے۔
۶۰		وہ مجھے اس قباحت سے بچائے جس کی تو طلب گار ہے۔ مدعا یہ تھا کہ یہ فعل حرام ہے میں اس کے پاس جانے والا نہیں۔
۶۱		اس کا بدلہ یہ نہیں کہ میں اس کے اہل میں خیانت کروں جو ایسا کرے وہ ظالم ہے۔
(۲۴) اور بیشک عورت نے  اس کا ارادہ  کیا اور وہ بھی عورت کا ارادہ کرتا اگر اپنے  رب کی دلیل نہ دیکھ لیتا (ف ۶۲) ہم نے  یوں ہی کیا کہ اس سے  برائی  اور بے  حیائی کو پھیر دیں (ف ۶۳)  بیشک وہ ہمارے  چنے  ہوئے  بندوں میں سے  ہے  (ف ۶۴)
۶۲		مگر حضرت یوسف علیہ الصلوٰۃ و السلام نے اپنے ربّ کی برہان دیکھی اور اس ارادۂ فاسدہ سے محفوظ رہے اور برہان عصمتِ نبوّت ہے۔ اللّٰہ تعالی نے انبیاء علیہم الصلوٰۃ و السلام کے نفوسِ طاہرہ کو اخلاقِ ذمیمہ و افعالِ رذیلہ سے پاک پیدا کیا ہے اور اخلاقِ شریفہ طاہرہ مقدسہ پر ان کی خِلقت فرمائی ہے اس لئے وہ ہر ناکردنی فعل سے باز رہتے ہیں۔ ایک روایت یہ بھی ہے کہ جس وقت زلیخا آپ کے در پے ہوئی اس وقت آپ نے اپنے والد ماجد حضرت یعقوب علیہ السلام کو دیکھا کہ انگُشتِ مبارک دندانِ اقدس کے نیچے دبا کر اِجتِناب کا اشارہ فرماتے ہیں۔
۶۳		اور خیانت و زنا سے محفوظ رکھیں۔
۶۴		جنہیں ہم نے برگزیدہ کیا ہے اور جو ہماری طاعت میں اخلاص رکھتے ہیں۔ الحاصل جب زلیخا آپ کے درپے ہوئی تو حضرت یوسف علیہ الصلوٰۃ و السلام بھاگے اور زلیخا ان کے پیچھے انہیں پکڑنے بھاگی۔ حضرت جس جس دروازے پر پہنچتے جاتے تھے اس کا قُفل کھل کر گرتا چلا جاتا تھا۔
(۲۵) اور دونوں دروازے  کی طرف دوڑے  (ف ۶۵) اور عورت نے  اس کا کُرتا پیچھے  سے  چیر لیا اور دونوں کو عورت کا  میاں (ف ۶۶) دروازے  کے  پاس ملا  (ف ۶۷) بولی کیا سزا ہے  اس کی جس نے  تیری گھر وا لی سے  بدی چاہی  (ف ۶۸) مگر یہ کہ قید کیا جائے  یا دکھ کی مار (ف ۶۹)
۶۵		آخر کار زلیخا حضرت تک پہنچی اور اس نے آپ کا کُرتا پیچھے سے پکڑ کر آپ کو کھینچا کہ آپ نکلنے نہ پائیں مگر آپ غالب آئے۔
۶۶		یعنی عزیزِ مِصر۔
۶۷		فوراً ہی زلیخا نے اپنی براءت ظاہر کرنے اور حضرت یوسف علیہ الصلوٰۃ و السلام کو اپنے مکر سے خائف کرنے کے لئے حیلہ تراشا اور شوہر سے۔
۶۸		اتنا کہہ کر اسے اندیشہ ہوا کہ کہیں عزیز طیش میں آ کر حضرت یوسف علیہ الصلوٰۃ و السلام کے قتل کے درپے نہ ہو جائے اور یہ زلیخا کی شدّتِ مَحبت کب گوارا کر سکتی تھی اس لئے اس نے یہ کہا۔
۶۹		یعنی اس کو کوڑے لگائے جائیں۔ جب حضرت یوسف علیہ الصلوٰۃ و السلام نے دیکھا کہ زلیخا الٹا آپ پر الزام لگاتی ہے اور آپ کے لئے قید و سزا کی صورت پید ا کرتی ہے تو آپ نے اپنی براءت کا اظہار اور حقیقتِ حال کا بیان ضروری سمجھا اور۔
(۲۶) کہا اس نے  مجھ کو لبھایا کہ میں اپنی حفاظت نہ کروں (ف ۷۰) اور عورت کے  گھر والوں میں سے  ایک گواہ نے  (ف ۷۱) گواہی دی اگر ان کا کُرتا  آگے  سے  چرا ہے  تو عورت سچی ہے  اور انہوں نے  غلط کہا (ف ۷۲)
۷۰		یعنی یہ مجھ سے فعلِ قبیح کی طلب گار ہوئی میں نے اس سے انکار کیا اور میں بھاگا۔ عزیز نے کہا یہ بات کس طرح باور کی جائے ؟ حضرت یوسف علیہ الصلوٰۃ و السلام نے فرمایا کہ گھر میں ایک چار مہینے کا بچہ پالنے میں تھا جو زلیخا کے ماموں کا لڑکا ہے اس سے دریافت کرنا چاہیئے، عزیز نے کہا کہ چار مہینے کا بچہ کیا جانے اور کیسے بولے ؟ حضرت یوسف علیہ الصلوٰۃ و السلام نے فرمایا کہ اللّٰہ تعالیٰ اس کو گویائی دینے اور اس سے میری بے گناہی کی شہادت ادا کرا دینے پر قادِر ہے، عزیز نے اس بچہ سے دریافت کیا قدرتِ الٰہی سے وہ بچہ گویا ہوا اور اس نے حضرت یوسف علیہ الصلوٰۃ و السلام کی تصدیق کی اور زلیخا کے قول کو باطل بتایا چنانچہ اللّٰہ تعالیٰ فرماتا ہے۔
۷۱		یعنی اس بچے نے۔
۷۲		کیونکہ یہ صورت بتانی ہے کہ حضرت یوسف علیہ الصلوٰۃ و السلام آگے بڑھے اور زلیخا نے ان کو دفع کیا تو کُرتا آگے سے پھٹا۔
(۲۷)  اور اگر ان کا کُرتا  پیچھے  سے  چاک ہوا تو عورت جھوٹی ہے  اور یہ سچے  (ف ۷۳)
۷۳		اس لئے کہ یہ حال صاف بتاتا ہے کہ حضرت یوسف علیہ السلام اس سے بھاگتے تھے اور زلیخا پیچھے سے پکڑتی تھی اس لئے کُرتا پیچھے سے پھٹا۔
(۲۸) پھر جب عزیز نے  اس کا کُرتا پیچھے  سے  چرا دیکھا (ف ۷۴)  بولا  بیشک یہ تم عورتوں کا  چرتر (فریب) ہے  بیشک تمہارا  چرتر (فریب) بڑا ہے  (ف ۷۵) 
۷۴		اور جان لیا کہ حضرت یوسف علیہ الصلوٰۃ و السلام سچے ہیں اور زلیخا جھوٹی ہے۔
۷۵		پھر حضرت یوسف علیہ الصلوٰۃ و السلام کی طرف متوجہ ہو کر عزیز نے اس طرح معذرت کی۔
(۲۹)  اے  یوسف! تم اس کا خیال نہ کرو (ف ۷۶) اور اے  عورت! تو اپنے  گناہ کی معافی مانگ (ف ۷۷) بیشک تو خطا واروں میں ہے  (ف ۷۸)
۷۶		اور اس پر مغموم نہ ہو بے شک تم پاک ہو اور اس کلام سے یہ بھی مطلب تھا کہ اس کا کسی سے ذکر نہ کرو تاکہ چرچا نہ ہو اور شہرہ عام نہ ہو جائے۔ فائدہ : اس کے علاوہ بھی حضرت یوسف علیہ السلام کی براءت کی بہت سی علامتیں موجود تھیں، ایک تو یہ کہ کوئی شریف طبیعت انسان اپنے محسِن کے ساتھ اس طرح کی خیانت روا نہیں رکھتا، حضرت یوسف علیہ الصلوٰۃ و السلام بایں کرامتِ اخلاق کس طرح ایسا کر سکتے تھے، دوئم یہ کہ دیکھنے والوں نے آپ کو بھاگتے آتے دیکھا اور طالب کی یہ شان نہیں ہوتی وہ درپے ہوتا ہے بھاگتا نہیں، بھاگتا وہی ہے جو کسی بات پر مجبور کیا جائے اور وہ اسے گوارا نہ کرے، سوم یہ کہ عورت نے انتہا درجہ کا سنگار کیا تھا اور وہ غیر معمولی زیب و زینت کی حالت میں تھی، اس سے معلوم ہوتا ہے کہ رغبت و اہتمام مَحض اس کی طرف سے تھا، چہارم حضرت یوسف علیہ الصلوٰۃ و التسلیمات کا تقویٰ و طہارت جو ایک دراز مدّت تک دیکھا جا چکا تھا اس سے آپ کی طرف ایسے امرِ قبیح کی نسبت کسی طرح قابلِ اعتبار نہیں ہو سکتی تھی پھر عزیزِ مِصر زلیخا کی طرف متوجہ ہو کر کہنے لگا۔
۷۷		کہ تو نے بے گناہ تہمت لگائی۔
۷۸		عزیزِ مِصر نے اگرچہ اس قصّہ کو بہت دبایا لیکن یہ خبر چھُپ نہ سکی اور اس کا چرچا اور شہرہ ہو ہی گیا۔
(۳۰) اور شہر میں کچھ عورتیں بولیں (ف ۷۹)  کہ عزیز کی بی بی اپنے  نوجوان کا دل لبھاتی ہ  ے  بیشک ان کی محبت اس کے  دل  میں پَیر گئی (سما گئی) ہے  ہم تو اسے  صریح خود  رفتہ پاتے  ہیں (ف ۸۰)
۷۹		یعنی شرفائے مِصر کی عورتیں۔
۸۰		کہ اس آشُفتگی میں اس کو اپنے ننگ و ناموس اور پردے و عِفت کا لحاظ بھی نہ رہا۔
(۳۱)  تو جب زلیخا نے  ان کا  چرچا  سنا تو ان عورتوں کو بلا بھیجا (ف ۸۱) اور ان کے  لیے  مسندیں تیار کیں (ف ۸۲) اور ان میں ہر ایک کو ایک چھری  دی (ف ۸۳) اور یوسف (ف ۸۴) سے  کہا ان پر نکل آؤ (ف ۸۵) جب عورتوں نے  یوسف کو دیکھا اس کی بڑائی بولنے  لگیں (ف ۸۶) اور اپنے  ہاتھ کاٹ  لیے  (ف ۸۷) اور بولیں اللہ کو پاکی ہے  یہ تو جنس بشر سے  نہیں (ف ۸۸) یہ تو نہیں مگر کوئی معزز فرشتہ۔
۸۱		یعنی جب اس نے سنا کہ اشرافِ مِصر کی عورتیں اس کو حضرت یوسف علیہ الصلوٰۃ و السلام کی مَحبت پر ملامت کرتی ہیں تو اس نے چاہا کہ وہ اپنا عذر انہیں ظاہر کر دے اس لئے اس نے ان کی دعوت کی ا ور اشرافِ مِصر کی چالیس عورتوں کو مدعو کر دیا، ان میں وہ سب بھی تھیں جنہوں نے اس پر ملامت کی تھی، زلیخا نے ان عورتوں کو بہت عزت و احترام کے ساتھ مہمان بنایا۔
۸۲		نہایت پُرتکلّف جن پر وہ بہت عزت و آرام سے تکیے لگا کر بیٹھیں اور دستر خوان بچھائے گئے اور قسم قسم کے کھانے اور میوے چنے گئے۔
۸۳		تاکہ کھانے کے لئے اس سے گوشت کاٹیں اور میوے تراشیں۔
۸۴		کو عمدہ لباس پہنا کر ان۔
۸۵		پہلے تو آپ نے اس سے انکار کیا لیکن جب اصرار و تاکید زیادہ ہوئی تو اس کی مخالفت کے اندیشہ سے آپ کو آنا ہی پڑا۔
۸۶		کیونکہ انہوں نے اس جمالِ عالَم افروز کے ساتھ نبوّت و رسالت کے انوار اور تواضع و انکسار کے آثار اور شاہانہ ہیبت و اقتدار اور لذائذِ اَطعِمہ اور صُوَرِ جمیلہ کی طرف سے بے نیازی کی شان دیکھی، تعجب میں آ گئیں اور آپ کی عظمت و ہیبت دلوں میں بھر گئی اور حسن و جمال نے ایسا وارفتہ کیا کہ ان عورتوں کو خود فراموشی ہو گئی۔
۸۷		بجائے لیموں کے اور دل حضرت یوسف علیہ الصلوٰۃ و السلام کے ساتھ ایسے مشغول ہوئے کہ ہاتھ کاٹنے کی تکلیف کا اصلاً احساس نہ ہوا۔
۸۸		کہ ایسا حسن و جمال بشر میں دیکھا ہی نہیں گیا اور اس کے ساتھ نفس کی یہ طہارت کہ مِصر کی عالی خاندان جمیلہ مخدرات طرح طرح کے نفیس لباسوں اور زیوروں سے آراستہ و پیراستہ سامنے موجود ہیں اور آپ کسی کی طرف نظر نہیں فرماتے اور قطعاً التفات نہیں کرتے۔
(۳۲) زلیخا نے  کہا  تو یہ ہیں وہ جن پر مجھے  طعنہ دیتی تھیں (ف ۸۹) اور بیشک میں نے  ان کا جِی لبھانا چاہا تو انہوں نے  اپنے  آپ کو بچا یا (ف ۹۰) اور بیشک اگر وہ یہ کام نہ کریں گے  جو میں ان سے  کہتی ہوں تو ضرور قید میں پڑیں گے  اور وہ ضرور ذلت اٹھائیں گے  (ف ۹۱) 
۸۹		اب تم نے دیکھ لیا اور تمہیں معلوم ہو گیا کہ میری شیفتگی کچھ قابلِ تعجب اور جائے ملامت نہیں۔
۹۰		اور کسی طرح میری طرف مائل نہ ہوئے۔ اس پر مِصری عورتوں نے حضرت یوسف علیہ الصلوٰۃ و السلام سے کہا کہ آپ زلیخا کا کہنا مان لیجئے زلیخا بولی۔
۹۱		اور چوروں اور قاتلوں اور نافرمانوں کے ساتھ جیل میں رہیں گے کیونکہ انہوں نے میرا دل لیا اور میری نافرمانی کی اور فراق کی تلوار سے میرا خون بہایا تو یوسف علیہ الصلوٰۃ و السلام کو بھی خوشگوار کھانا پینا اور آرام کی نیند سونا میسّر نہ ہو گا جیسا میں جدائی کی تکلیفوں میں مصیبتیں جھیلتی اور صدموں میں پریشانی کے ساتھ وقت کاٹتی ہوں یہ بھی تو کچھ تکلیف اٹھائیں، میرے ساتھ حریر میں شاہانہ سر یر پر عیش گوارا نہیں ہے تو قید خانے کے چبھنے والے بوریئے پر ننگے جسم کو دکھانا گوارا کریں۔ حضرت یوسف علیہ الصلوٰۃ و السلام یہ سن کر مجلس سے اٹھ گئے اور مِصری عورتیں ملامت کرنے کے بہانہ سے باہر آئیں اور ایک ایک نے آپ سے اپنی تمنّاؤں اور مرادوں کا اظہار کیا، آپ کو ان کی گفتگو بہت ناگوار ہوئی تو بارگاہِ الٰہی میں۔ (خازن و مدارک و حسینی)۔
(۳۳)  یوسف نے  عرض کی اے  میرے  رب! مجھے  قید خانہ زیادہ پسند ہے  اس کام سے  جس کی طرف یہ مجھے  بلاتی ہیں اور اگر تو مجھ سے  ان کا مکر نہ پھیرے  گا (ف ۹۲) تو میں ان کی طرف مائل ہوں گا اور نادان بنوں گا۔
۹۲		اور اپنی عِصمت کی پناہ میں نہ لے گا۔
(۳۴) تو اس کے  رب نے  اس کی سن لی اور اس سے  عورتوں کا مکر پھیر دیا، بیشک وہی سنتا جانتا ہے  (ف ۹۳)
۹۳		جب حضرت یوسف علیہ السلام سے امید پوری ہونے کی کوئی شکل نہ دیکھی تو مِصری عورتوں نے زلیخا سے کہا کہ اب مناسب یہ معلوم ہوتا ہے کہ اب دو تین روز حضرت یوسف علیہ السلام کو قید خانہ میں رکھا جائے تاکہ وہاں کی محنت و مشقت دیکھ کر انہیں نعمت و راحت کی قدر ہو اور وہ تیری درخواست قبول کریں، زلیخا نے اس رائے کو مانا اور عزیزِ مصر سے کہا کہ میں اس عبری غلام کی وجہ سے بدنام ہو گئی ہوں اور میری طبیعت اس سے نفرت کرنے لگی ہے، مناسب یہ ہے کہ ان کو قید کیا جائے تاکہ لو گ سمجھ لیں کہ وہ خطا وار ہیں اور میں ملامت سے بری ہوں، یہ بات عزیز کے خیال میں آ گئی۔
(۳۵)  پھر سب کچھ نشانیاں دیکھ دکھا کر پچھلی مت  انہیں یہی آئی کہ ضرور ایک مدت تک اسے  قید خانہ میں ڈالیں (ف ۹۴)
۹۴		چنانچہ انہوں نے ایسا کیا اور آپ کو قید خانے میں بھیج دیا۔
(۳۶)  اور اس کے  ساتھ قید خانہ میں دو  جوان داخل ہوئے  (ف ۹۵) ان میں ایک (ف ۹۶) بولا میں نے  خواب میں دیکھا کہ (ف ۹۷) شراب نچوڑتا ہوں اور دوسرا بولا (ف ۹۸) میں نے  خواب دیکھا کہ میرے  سر پر کچھ روٹیاں ہیں جن میں سے  پرند کھاتے  ہیں، ہمیں اس کی تعبیر بتایے، بیشک ہم آپ کو نیکو  کار دیکھتے   ہیں (ف ۹۹)
۹۵		ان میں سے ایک تو مِصر کے شاہِ اعظم ولید بن نروان عملیقی کا مہتمم مطنج تھا اور دوسرا اس کا ساقی، ان دونوں پر یہ الزام تھا کہ انہوں نے بادشاہ کو زہر دینا چاہا اس جرم میں دونوں قید کئے گئے، حضرت یوسف علیہ السلام جب قید خانے میں داخل ہوئے تو آپ نے اپنے علم کا اظہار شروع کر دیا اور فرمایا کہ میں خوابوں کی تعبیر کا علم رکھتا ہوں۔
۹۶		جو بادشاہ کا ساقی تھا۔
۹۷		میں ایک باغ میں ہوں وہاں ایک انگور کے درخت میں تین خوشے رسیدہ لگے ہوئے ہیں، بادشاہ کا کاسہ میرے ہاتھ میں ہے میں ان خوشوں سے۔
۹۸		یعنی مہتممِ مطبخ۔
۹۹		کہ آپ دن میں روزہ دار رہتے ہیں، رات تمام نماز میں گزارتے ہیں جب کوئی جیل میں بیمار ہوتا ہے اس کی عیادت کرتے ہیں، اس کی خبر گیری رکھتے ہیں، جب کسی پر تنگی ہوتی ہے اس کے لئے کشائش کی راہ نکالتے ہیں۔ حضرت یوسف علیہ الصلوٰۃ و السلام نے ان کے تعبیر دینے سے پہلے اپنے معجزے کا اظہار اور توحید کی دعوت شروع کر دی اور یہ ظاہر فرما دیا کہ علم میں آپ کا درجہ اس سے زیادہ ہے جتنا وہ لوگ آپ کی نسبت اعتقاد رکھتے ہیں کیونکہ علمِ تعبیر ظن پر مبنی ہے اس لئے آپ نے چاہا کہ انہیں ظاہر فرما دیں کہ آپ غیب کی یقینی خبریں دینے پر قدرت رکھتے ہیں اور اس سے مخلوق عاجز ہے۔ جس کو اللّٰہ نے غیبی علوم عطا فرمائے ہوں اس کے نزدیک خواب کی تعبیر کیا بڑی بات ہے ! اس وقت معجزے کا اظہار آپ نے اس لئے فرمایا کہ آپ جانتے تھے کہ ان دونوں میں ایک عنقریب سولی دیا جائے گا تو آپ نے چاہا اس کو کُفر سے نکال کر اسلام میں داخل کریں اور جہنّم سے بچاویں۔ مسئلہ : اس سے معلوم ہوا کہ اگر عالِم اپنی علمی منزِلت کا اس لئے اظہار کرے کہ لوگ اس سے نفع اٹھائیں تو یہ جائز ہے۔ (مدارک و خازن)۔
(۳۷)  یوسف نے  کہا جو کھانا تمہیں ملا کرتا ہے  وہ تمہارے  پاس نہ آنے  پائے  گا کہ میں اس کی تعبیر اس کے  آنے  سے  پہلے  تمہیں بتا دوں گا (ف ۱۰۰) یہ ان علموں میں سے  ہے  جو مجھے  میرے  رب نے  سکھایا ہے، بیشک میں نے  ان لوگوں کا دین نہ مانا جو اللہ پر ایمان نہیں لاتے  اور وہ آخرت سے  منکر ہیں۔
۱۰۰		اس کی مقدار اور اس کا رنگ اور اس کے آنے کا وقت اور یہ کہ تم نے کیا کھایا یا کتنا کھایا یا کب کھایا۔
(۳۸) اور میں نے  اپنے  باپ دادا ابراہیمؑ اور اسحٰقؑ اور یعقوب کا دین اختیار کیا (ف ۱۰۱) ہمیں نہیں پہنچتا کہ کسی چیز کو  اللہ کا شریک ٹھہرائیں، یہ (ف ۱۰۲) اللہ کا ایک فضل ہے   ہم پر اور لوگوں پر مگر اکثر لوگ شکر نہیں کرتے  (ف ۱۰۳)
۱۰۱		حضرت یوسف علیہ الصلوٰۃ و السلام نے اپنے معجِزہ کا اظہار فرمانے کے بعد یہ بھی ظاہر فرما دیا کہ آپ خاندانِ نبوّت سے ہیں اور آپ کے آباؤ اجداد انبیاء ہیں جن کا مرتبۂ عُلیا دنیا میں مشہور ہے۔ اس سے آپ کا مقصد یہ تھا کہ سننے والے آپ کی دعوت قبول کریں اور آپ کی ہدایت کو مانیں۔
۱۰۲		توحید اختیار کرنا اور شرک سے بچنا۔
۱۰۳		اس کی عبادت بجا نہیں لاتے اور مخلوق پرستی کرتے ہیں۔
(۳۹) اے  میرے   قید خانہ کے  دونوں ساتھیو! کیا جدا جدا رب (۱۰۴) اچھے  یا ایک اللہ جو سب پر غالب، (ف ۱۰۵)
۱۰۴		جیسے کہ بُت پرستوں نے بنا رکھے ہیں کوئی سونے کا، کوئی چاندی کا، کوئی تانبے کا، کوئی لوہے کا، کوئی لکڑی کا، کوئی پتھر کا، کوئی اور کسی چیز کا، کوئی چھوٹا کوئی بڑا مگر سب کے سب نکمے بے کار نہ نفع دے سکیں نہ ضَرر پہنچا سکیں، ایسے جھوٹے معبود۔
۱۰۵		کہ نہ کوئی اس کا مقابل ہو سکتا ہے نہ اس کے حکم میں دخل دے سکتا ہے، نہ اس کا کوئی شریک ہے نہ نظیر، سب پر اس کا حکم جاری اور سب اس کے مملوک۔
(۴۰)  تم اس کے  سوا نہیں پوجتے  مگر نرے  نام (ف رضی نام) جو تم نے  اور تمہارے  باپ دادا نے  تراش لیے  ہیں (ف ۱۰۶) اللہ نے  ان کی کوئی سند نہ اتاری، حکم نہیں مگر اللہ کا اس نے   فرمایا کہ اس کے  سوا کسی کو نہ پوجو (ف ۱۰۷) یہ سیدھا دین ہے  (ف ۱۰۸) لیکن اکثر لوگ نہیں جانتے  (ف ۱۰۹)
۱۰۶		اور ان کا نام معبود رکھ لیا ہے باوجود یکہ وہ بے حقیقت پتھر ہیں۔
۱۰۷		کیونکہ صر ف وہی مستحقِ عبادت ہے۔
۱۰۸		جس پر دلائل و براہین قائم ہیں۔
۱۰۹		توحید و عبادتِ الٰہی کی دعوت دینے کے بعد حضرت یوسف علیہ السلام نے تعبیرِ خواب کی طرف توجہ فرمائی اور ارشاد کیا۔
(۴۱)  اے  قید خانہ کے  دونوں ساتھیو! تم میں ایک تو اپنے  رب (بادشاہ)  کو شراب پلائے  گا (ف ۱۱۰) رہا دوسرا  (ف ۱۱۱) وہ سو ُلی دیا جائے  گا تو پرندے  اس کا سر کھائیں گے  (ف ۱۱۲) حکم ہو چکا اس بات کا جس کا تم سوال کرتے  تھے  (ف ۱۱۳)
۱۱۰		یعنی بادشاہ کا ساقی تو اپنے عہدہ پر بحال کیا جائے گا اور پہلے کی طرح بادشاہ کو شراب پلائے گا اور تین خوشے جو خواب میں بیان کئے گئے ہیں یہ تین دن ہیں، اتنے ہی ایام قید خانے میں رہے گا پھر بادشاہ اس کو بلا لے گا۔
۱۱۱		یعنی مہتمم مطبخ و طعام۔
۱۱۲		حضرت ابنِ مسعود رضی اللّٰہ تعالیٰ عنہ نے فرمایا کہ تعبیر سن کر ان دونوں نے حضرت یوسف علیہ الصلوٰۃ و السلام سے کہا کہ خواب تو ہم نے کچھ بھی نہیں دیکھا ہم تو ہنسی کر رہے تھے۔ حضرت یوسف علیہ الصلوٰۃ و السلام نے فرمایا۔
۱۱۳		جو میں نے کہہ دیا یہ ضرور واقع ہو گا، تم نے خواب دیکھا ہو یا نہ دیکھا ہو اب یہ حکم ٹل نہیں سکتا۔
(۴۲) اور یوسف نے  ان دونوں میں سے  جسے  بچتا سمجھا (ف ۱۱۴) اس سے  کہا اپنے  رب (بادشاہ) کے  پاس میرا ذکر کرنا (ف ۱۱۵) تو شیطان نے  اسے  بھلا دیا کہ اپنے  رب (بادشاہ) کے  سامنے  یوسف کا ذکر کرے  تو یوسف کئی برس اور جیل خانہ میں رہا (ف ۱۱۶)
۱۱۴		یعنی ساقی کو۔
۱۱۵		اور میرا حال بیان کرنا کہ قید خانے میں ایک مظلوم بے گناہ قید ہے اور اس کی قید کو ایک زمانہ گزر چکا ہے۔
۱۱۶		اکثر مفسِّرین اس طرف ہیں کہ اس واقعہ کے بعد حضرت یوسف علیہ السلام سات برس اور قید میں رہے اور پانچ برس پہلے رہ چکے تھے اور اس مدت کے گزرنے کے بعد جب اللّٰہ تعالیٰ کو حضرت یوسف کا قید سے نکالنا منظور ہوا تو مِصر کے شاہِ اعظم ریان بن ولید نے ایک عجیب خواب دیکھا جس سے اس کو بہت پریشانی ہوئی اور اس نے مُلک کے ساحِروں اور کاہِنوں اور تعبیر دینے والوں کو جمع کر کے ان سے اپنا خواب بیان کیا۔
(۴۳) اور بادشاہ نے  کہا میں نے  خواب میں دیکھیں سات گائیں  فربہ کہ انہیں سات دُبلی  گائیں کھا رہی ہیں اور سات با لیں ہری اور دوسری سات سوکھی (ف ۱۱۷) اے  درباریو! میرے  خواب کا جواب دو اگر تمہیں خواب کی تعبیر آتی ہو۔
۱۱۷		جو ہری پر لپٹیں اور انہوں نے ہری کو سکھا دیا۔
(۴۴) بولے  پریشان خوابیں ہیں اور ہم خواب کی تعبیر نہیں جانتے۔
(۴۵) اور بولا وہ جو ان دونوں میں سے  بچا تھا (ف ۱۱۸) اور ایک مدت بعد اسے  یاد آیا (ف ۱۱۹) میں تمہیں اس کی تعبیر بتاؤں گا مجھے  بھیجو (ف ۱۲۰)
۱۱۸		یعنی ساقی۔
۱۱۹		کہ حضرت یوسف علیہ السلام نے اس سے فرمایا تھا کہ اپنے آقا کے سامنے میرا ذکر کرنا، ساقی نے کہا کہ۔
۱۲۰		قید خانے میں وہاں تعبیرِ خواب کے ایک عالِم ہیں، بس بادشاہ نے اس کو بھیج دیا وہ قید خانہ میں پہنچ کر حضرت یوسف علیہ السلام کی خدمت میں عرض کرنے لگا۔
(۴۶)  اے  یوسف! اے  صدیق! ہمیں تعبیر  دیجئے  سات فربہ گایوں کی جنہیں سات دُبلی کھاتی ہیں  اور سات ہری با لیں اور دوسری سات سوکھی (ف ۱۲۱) شاید میں لوگوں کی طرف لوٹ کر جاؤں  شاید وہ آگاہ ہوں (ف ۱۲۲)
۱۲۱		یہ خواب بادشاہ نے دیکھا ہے اور مُلک کے تمام عُلَماء و حُکماء اس کی تعبیر سے عاجز رہے ہیں، حضرت اس کی تعبیر ارشاد فرمائیں۔
۱۲۲		خواب کی تعبیر سے اور آپ کے علم و فضل اور مرتبت و منزِلت کو جانیں اور آپ کو اس محنت سے رہا کر کے اپنے پاس بلائیں۔ حضرت یوسف علیہ الصلوٰۃ والسلام نے تعبیر دی اور۔
(۴۷)  کہا تم کھیتی کرو گے  سات برس لگاتار (ف ۱۲۳) تو جو کاٹو اسے  اس کی بال میں رہنے  دو (ف ۱۲۴) مگر تھوڑا جتنا کھا لو (ف ۱۲۵)
۱۲۳		اس زمانہ میں خوب پیداوار ہو گی، سات موٹی گایوں اور سات سبز بالوں سے اسی کی طرف اشارہ ہے۔
۱۲۴		تاکہ خراب نہ ہو اور آفات سے محفوظ رہے۔
۱۲۵		اس پر سے بھوسی اتار لو اور اسے صاف کر لو، باقی کو ذخیرہ بنا کر محفوظ کر لو۔
(۴۸)  پھر اس کے  بعد سات برس کرّے  (سخت تنگی والے )  آئیں گے  (ف ۱۲۶) کہ کھا جائیں گے  جو تم نے  ان کے  لیے  پہلے  جمع کر رکھا تھا (ف ۱۲۷) مگر تھوڑا جو  بچا لو (ف ۱۲۸)
۱۲۶		جن کی طرف دبلی گایوں اور سوکھی بالوں میں اشارہ ہے۔
۱۲۷		اور ذخیرہ کر لیا تھا۔
۱۲۸		بیج کے لئے تاکہ اس سے کاشت کرو۔
(۴۹)  پھر ان کے  بعد ایک برس آئے  گا جس میں لوگوں کو مینھ دیا  جائے  گا اور اس میں رس نچوڑیں گے  (ف ۱۲۹)
۱۲۹		انگور کا اور تِل زیتون کے تیل نکالیں گے، یہ سال کثیر الخیر ہو گا، زمین سرسبز و شاداب ہو گی، درخت خوب پھلیں گے۔ حضرت یوسف علیہ السلام سے یہ تعبیر سن کر واپس ہوا اور بادشاہ کی خدمت میں جا کر تعبیر بیان کی، بادشاہ کو یہ تعبیر بہت پسند آئی اور اسے یقین ہوا کہ جیسا حضرت یوسف علیہ الصلوٰۃ و السلام نے فرمایا ہے ضرور ویسا ہی ہو گا۔ بادشاہ کو شوق پیدا ہوا کہ اس خواب کی تعبیر خود حضرت یوسف علیہ الصلوٰۃ و السلام کی زبانِ مبارک سے سنے۔
(۵۰)  اور بادشاہ بولا کہ انہیں میرے  پاس لے  آؤ تو جب اس کے  پاس ایلچی آیا (ف ۱۳۰) کہا اپنے  رب (بادشاہ) کے  پاس پلٹ جا پھر اس سے  پوچھ (ف ۱۳۱) کیا حال ہے  اور عورتوں کا جنہوں نے  اپنے  ہاتھ کاٹے  تھے، بیشک میرا رب ان کا فریب جانتا ہے  (ف ۱۳۲) 
۱۳۰		اور اس نے حضرت یوسف علیہ الصلوٰۃ و السلام کی خدمت میں بادشاہ کا پیام عرض کیا تو آپ نے۔
۱۳۱		یعنی اس سے درخواست کر کہ وہ پوچھے، تفتیش کرے۔
۱۳۲		یہ آپ نے اس لئے فرمایا تاکہ بادشاہ کے سامنے آپ کی براءت اور بے گناہی معلوم ہو جائے اور یہ اس کو معلوم ہو کہ یہ قید طویل بے وجہ ہوئی تاکہ آئندہ حاسدوں کو نیش زنی کا موقع نہ ملے۔ مسئلہ : اس سے معلوم ہوا کہ دفعِ تہمت میں کوشش کرنا ضروری ہے۔ اب قاصد حضرت یوسف علیہ الصلوٰۃ و السلام کے پاس سے یہ پیام لے کر بادشاہ کی خدمت میں پہنچا، بادشاہ نے سن کر عورتوں کو جمع کیا اور ان کے ساتھ عزیز کی عورت کو بھی۔
(۵۱) بادشاہ نے  کہا  اے  عورتو! تمہارا کیا کام تھا جب  تم نے  یوسف کا دل لبھانا چاہا، بولیں اللہ کو پاکی ہے  ہم نے  ان میں کوئی بدی نہیں پائی عزیز کی عورت (ف ۱۳۳) بولی اب اصلی  بات کھل گئی، میں نے  ان کا جی لبھانا چاہا تھا اور وہ بیشک سچے  ہیں (ف ۱۳۴)
۱۳۳		زلیخا۔
۱۳۴		بادشاہ نے حضرت یوسف علیہ الصلوٰۃ و السلام کے پاس پیام بھیجا کہ عورتوں نے آپ کی پاکی بیان کی ا ور عزیز کی عورت نے اپنے گناہ کا اقرار کر لیا اس پر حضرت۔
(۵۲)  یوسف نے  کہا یہ میں نے  اس لیے  کیا کہ عزیز کو معلوم ہو جائے  کہ میں نے  پیٹھ  پیچھے  اس کی خیانت  نہ کی اور اللہ دغا بازوں  کا مکر نہیں چلنے  دیتا۔
(۵۳) اور میں اپنے  نفس کو بے  قصور نہیں بتاتا (ف ۱۳۵) بیشک نفس تو برائی کا  بڑا حکم دینے   والا ہے  مگر جس پر میرا رب رحم کرے  (ف ۱۳۶) بیشک میرا رب بخشنے  والا مہربان ہے  (ف ۱۳۷) 
۱۳۵		زلیخا کے اقرار و اعتراف کے بعد حضرت یوسف علیہ الصلوٰۃ و السلام نے جو یہ فرمایا تھا کہ میں نے اپنی براءت کا اظہار اس لئے چاہا تھا تاکہ عزیز کو یہ معلوم ہو جائے کہ میں نے اس کی غَیبت میں اس کی خیانت نہیں کی ہے اور اس کے اہل کی حرمت خراب کرنے سے مُجتنِب رہا ہوں اور جو الزام مجھ پر لگائے گئے ہیں میں ان سے پاک ہوں، اس کے بعد آپ کا خیال مبارک اس طرف گیا کہ اس میں اپنی طرف پاکی کی نسبت اور اپنی نیکی کا بیان ہے ایسا نہ ہو کہ اس میں شانِ خود بینی اور خود پسندی کا شائبہ بھی آئے۔ اسی لئے اللّٰہ تعالیٰ کی جناب میں تواضُع و انکسار سے عرض کیا کہ میں اپنے نفس کو بے قصور نہیں بتاتا، مجھے اپنی بے گناہی پر ناز نہیں ہے اور میں گناہ سے بچنے کو اپنے نفس کی خوبی قرار نہیں دیتا، نفس کی جنس کا یہ حال ہے کہ۔
۱۳۶		یعنی اپنے جس مخصوص بندے کو اپنے کرم سے معصوم کرے تو اس کا برائیوں سے بچنا اللّٰہ کے فضل و رحمت سے ہے اور معصوم کرنا اسی کا کرم ہے۔
۱۳۷		جب بادشاہ کو حضرت یوسف علیہ الصلوٰۃ و السلام کے علم اور آپ کی امانت کا حال معلوم ہوا اور وہ آپ کے حُسنِ صبر، حُسنِ ادب، قید خانے والوں کے ساتھ احسان، محنتوں اور تکلیفوں پر ثبات و استقلال رکھنے پر مطّلع ہوا تو اس کے دل میں آپ کا بہت ہی عظیم اعتقاد پیدا ہوا۔
(۵۴) اور بادشاہ  بولا انہیں میرے  پاس لے  آؤ کہ میں انہیں اپنے  لیے  چن لوں (ف ۱۳۸) پھر جب اس سے  بات کی کہا بیشک آج آپ  ہمارے  یہاں معزز معتمد ہیں (ف ۱۳۹) 
۱۳۸		اور اپنا مخصوص بنا لوں چنانچہ اس نے معزّزین کی ایک جماعت، بہترین سواریاں اور شاہانہ ساز و سامان اور نفیس لباس لے کر قید خانہ بھیجی تاکہ حضرت یوسف علیہ الصلوٰۃ و السلام کو نہایت تعظیم و تکریم کے ساتھ ایوانِ شاہی میں لائیں۔ ان لوگوں نے حضرت یوسف علیہ السلام کی خدمت میں حاضر ہو کر بادشاہ کا پیام عرض کیا آپ نے قبول فرمایا اور قید خانہ سے نکلتے وقت قیدیوں کے لئے دعا فرمائی، جب قید خانہ سے باہر تشریف لائے تو اس کے دروازہ پر لکھا یہ بلا کا گھر، زندوں کی قبر اور دشمنوں کی بد گوئی اور سچوں کے امتحان کی جگہ ہے پھر غسل فرمایا اور پوشاک پہن کر ایوانِ شاہی کی طرف روانہ ہوئے جب قلعہ کے دروازہ پر پہنچے تو فرمایا میرا ربّ مجھے کافی ہے، اس کی پناہ بڑی اور اس کی ثناء برتر اور اس کے سوا کوئی معبود نہیں پھر قلعہ میں داخل ہوئے، بادشاہ کے سامنے پہنچے تو یہ دعا کی کہ یاربّ میرے، تیرے فضل سے اس کی بھلائی طلب کرتا ہوں اور اس کی اور دوسروں کی برائی سے تیری پناہ چاہتا ہوں، جب بادشاہ سے نظر ملی تو آپ نے عربی میں سلام فرمایا، بادشاہ نے دریافت کیا یہ کیا زبان ہے ؟ فرمایا یہ میرے عَم حضرت اسمٰعیل علیہ السلام کی زبان ہے پھر آپ نے اس کو عبرانی زبان میں دعا کی، اس نے دریافت کیا یہ کون زبان ہے ؟ فرمایا یہ میرے ابّا کی زبان ہے، بادشاہ یہ دونوں زبانیں نہ سمجھ سکا باوجود یکہ وہ ستّر زبانیں جانتا تھا پھر اس نے حضرت سے جس زبان میں گفتگو کی آپ نے اسی زبان میں اس کو جواب دیا، اس وقت آپ کی عمر شریف تیس سال کی تھی اس عمر میں یہ وسعتِ علوم دیکھ کر بادشاہ کو بہت حیرت ہوئی اور اس نے آپ کو اپنے برابر جگہ دی۔
۱۳۹		بادشاہ نے درخواست کی کہ حضرت اس کے خواب کی تعبیر اپنے زبانِ مبارک سے سناویں، حضرت نے اس خواب کی پوری تفصیل بھی سنا دی۔ جس جس شان سے کہ اس نے دیکھا تھا باوجود یکہ آپ سے یہ خواب پہلے مجملاً بیان کیا گیا تھا اس پر بادشاہ کو بہت تعجب ہوا، کہنے لگا کہ آپ نے میرا خواب ہو بہو بیان فرما دیا خواب تو عجیب تھا ہی مگر آپ کا اس طرح بیان فرما دینا اس سے بھی زیادہ عجیب تر ہے، اب تعبیر ارشاد ہو جائے، آپ نے تعبیر بیان فرمانے کے بعد ارشاد فرمایا کہ اب لازم یہ ہے کہ غلّے جمع کئے جائیں اور ان فراخی کے سالوں میں کثرت سے کاشت کرائی جائے اور غلّے مع بالوں کے محفوظ رکھے جائیں اور رعایا کی پیداوار میں سے خُمس لیا جائے، اس سے جو جمع ہو گا وہ مِصر و حوالیِ مِصر کے باشندوں کے لئے کافی ہو گا اور پھر خَلقِ خدا ہر ہر طرف سے تیرے پاس غلّہ خریدنے آئے گی اور تیرے یہاں اتنے خزائن و اموال جمع ہوں گے جو تجھ سے پہلوں کے لئے جمع نہ ہوئے۔ بادشاہ نے کہا یہ انتظام کون کرے گا۔
(۵۵) یوسف نے  کہا مجھے  زمین کے  خزانوں پر کر دے  بیشک میں حفاظت والا علم والا ہوں (ف ۱۴۰) 
۱۴۰		یعنی اپنی قلمرو کے تمام خزانے میرے سپرد کر دے، بادشاہ نے کہا آپ سے زیادہ اس کا مستحق اور کون ہو سکتا ہے اور اس نے اس کو منظور کیا۔ مسائل : احادیث میں طلبِ اَمارت کی ممانعت آئی ہے، اس کے یہ معنی ہیں کہ جب مُلک میں اہل موجود ہوں اور اقامتِ اَحکامِ الٰہی کسی ایک شخص کے ساتھ خاص نہ ہو اس وقت اَمارت طلب کرنا مکروہ ہے لیکن جب ایک ہی شخص اہل ہو تو اس کو احکامِ الٰہیہ کی اقامت کے لئے اَمارت طلب کرنا جائز بلکہ واجب ہے اور حضرت یوسف علیہ الصلوٰۃ و السلام اسی حال میں تھے آپ رسول تھے، امّت کے مصالح کے عالِم تھے، یہ جانتے تھے کہ قحطِ شدید ہونے والا ہے جس میں خَلق کو راحت و آسائش پہنچانے کی یہی سبیل ہے کہ عنانِ حکومت کو آپ اپنے ہاتھ میں لیں اس لئے آپ نے اَمارت طلب فرمائی۔ مسئلہ : ظالم بادشاہ کی طرف سے عہدے قبول کرنا بہ نیتِ اقامتِ عدل جائز ہے۔ مسئلہ : اگر احکامِ دین کا اجراء کافِر یا فاسق بادشاہ کی تمکین کے بغیر نہ ہو سکے تو اس میں اس سے مدد لینا جائز ہے۔ مسئلہ : اپنی خوبیوں کا بیان تفاخُر و تکبّر کے لئے ناجائز ہے لیکن دوسروں کو نفع پہنچانے یا خَلق کے حقوق کی حفاظت کرنے کے لئے اگر اظہار کی ضرورت پیش آئے تو ممنوع نہیں اسی لئے حضرت یوسف علیہ الصلوٰۃ و السلام نے بادشاہ سے فرمایا کہ میں حفاظت و علم والا ہوں۔
(۵۶)  اور یوں ہی ہم نے  یوسف کو اس ملک پر قدرت بخشی اس میں جہاں چاہے  رہے  (ف ۱۴۱) ہم اپنی رحمت (ف ۱۴۲) جسے  چاہیں پہنچائیں اور ہم نیکوں کا نیگ (  اَجر) ضائع نہیں کرتے۔
۱۴۱		سب ان کے تحتِ تصرّف ہے۔ اَمارت طلب کرنے کے ایک سال بعد بادشاہ نے حضرت یوسف علیہ الصلوٰۃ و السلام کو بلا کر آپ کی تاج پوشی کی اور تلوار اور مُہر آپ کے سامنے پیش کی اور آپ کو طلائی تخت پر تخت نشین کیا جو جواہرات سے مُرصّع تھا اور اپنا مُلک آپ کو تفویض کیا اور قطفیر (عزیزِ مصر ) کو معزول کر کے آپ کو اس کی جگہ والی بنایا اور تمام خزائن آپ کو تفویض کئے اور سلطنت کے تمام امور آپ کے ہاتھ میں دے دیئے اور خود مثل تابع کے ہو گیا کہ آپ کی رائے میں دخل نہ دیتا اور آپ کے ہر حکم کو مانتا، اسی زمانہ میں عزیزِ مصر کا انتقال ہو گیا۔ بادشاہ نے اس کے انتقال کے بعد زلیخا کا نکاح حضرت یوسف علیہ السلام کے ساتھ کر دیا، جب یوسف علیہ ا لصلٰوۃ و السلام زلیخا کے پاس پہنچے اور اس سے فرمایا کیا یہ اس سے بہتر نہیں ہے جو تو چاہتی تھی ؟ زلیخا نے عرض کیا اے صدیق مجھے ملامت نہ کیجئے میں خوبرو تھی، نوجوان تھی، عیش میں تھی اور عزیزِ مِصر عورتوں سے سروکار ہی نہ رکھتا تھا اور آپ کو اللّٰہ تعالیٰ نے یہ حسن و جمال عطا کیا ہے، میرا دل اختیار سے باہر ہو گیا اور اللّٰہ تعالیٰ نے آپ کو معصوم کیا ہے، آپ محفوظ رہے۔ حضرت یوسف علیہ السلام نے زلیخا کو باکرہ پایا اور اس سے آپ کے دو فرزند ہوئے افراثیم اور میثا اور مِصر میں آپ کی حکومت مضبوط ہوئی، آپ نے عدل کی بنیادیں قائم کیں، ہر زن و مرد کے دل میں آپ کی مَحبت پیدا ہوئی اور آپ نے قحط سالی کے ایّام کے لئے غلّوں کے ذخیرے جمع کرنے کی تدبیر فرمائی۔ اس کے لئے بہت وسیع اور عالی شان انبار خانے تعمیر فرمائے اور بہت کثیر ذخائر جمع کئے، جب فراخی کے سال گزر گئے اور قحط کا زمانہ آیا تو آپ نے بادشاہ اور اس کے خدم کے لئے روزانہ صرف ایک وقت کا کھانا مقرر فرما دیا، ایک روز دوپہر کے وقت بادشاہ نے حضرت سے بھوک کی شکایت کی، آپ نے فرمایا یہ قحط کی ابتداء کا وقت ہے پہلے سال میں لوگوں کے پاس جو ذخیرے تھے سب ختم ہو گئے، بازار خالی رہ گئے۔ اہلِ مِصر حضرت یوسف علیہ السلام سے جنس خریدنے لگے اور ان کے تمام درہم دینار آپ کے پاس آ گئے۔ دوسرے سال زیور اور جواہرات سے غلّہ خریدے اور وہ تمام آپ کے پاس آگئے، لوگوں کے پاس زیور و جواہر کی قسم سے کوئی چیز نہ رہی۔ تیسرے سال چوپائے اور جانور دے کر غلّے خریدے اور مُلک میں کوئی کسی جانور کا مالک نہ رہا۔ چوتھے سال میں غلّے کے لئے تمام غلام اور باندیاں بیچ ڈالیں۔ پانچویں سال تمام اراضی و عملہ و جاگیریں فروخت کر کے حضرت سے غلّہ خریدا اور یہ تمام چیزیں حضرت یوسف علیہ السلام کے پاس پہنچ گئیں۔ چھٹے سال جب کچھ نہ رہا تو انہوں نے اپنی اولادیں بیچیں، اس طرح غلّے خرید کر وقت گذارا۔ ساتویں سال وہ لوگ خود بک گئے اور غلام بن گئے اور مِصر میں کوئی آزاد مرد و عورت باقی نہ رہا، جو مرد تھا وہ حضرت یوسف علیہ السلام کا غلام تھا، جو عورت تھی وہ آپ کی کنیز تھی اور لوگوں کی زبان پر تھا کہ حضرت یوسف علیہ الصلوٰۃ و السلام کی سی عظمت و جلالت کبھی کسی بادشاہ کو میسّر نہ آئی۔ حضرت یوسف علیہ السلام نے بادشاہ سے کہا کہ تو نے دیکھا اللّٰہ کا مجھ پر کیسا کرم ہے، اس نے مجھ پر ایسا احسانِ عظیم فرمایا اب ان کے حق میں تیری کیا رائے ہے ؟ بادشاہ نے کہا جو حضرت کی رائے اور ہم آپ کے تابع ہیں۔ آپ نے فرمایا میں اللّٰہ کو گواہ کرتا ہوں اور تجھ کو گواہ کرتا ہوں کہ میں نے تمام اہلِ مِصرکو آزاد کیا اور ان کے تمام املاک اور کل جاگیریں واپس کیں۔ اس زمانہ میں حضرت نے کبھی شکم سیر ہو کر کھانا نہیں ملاحظہ فرمایا، آپ سے عرض کیا گیا کہ اتنے عظیم خزانوں کے مالک ہو کر آپ بھوکے رہتے ہیں ؟ فرمایا اس اندیشہ سے کہ سیر ہو جاؤں تو کہیں بھوکوں کو نہ بھول جاؤں، سبحان اللّٰہ کیا پاکیزہ اخلاق ہیں۔ مفسِّرین فرماتے ہیں کہ مِصر کے تمام زن و مرد کو حضرت یوسف علیہ السلام کے خریدے ہوئے غلام اور کنیزیں بنانے میں اللّٰہ تعالیٰ کی یہ حکمت تھی کہ کسی کو یہ کہنے کا موقع نہ ہو کہ حضرت یوسف علیہ السلام غلام کی شان میں آئے تھے اور مِصر کے ایک شخص کے خریدے ہوئے ہیں بلکہ سب مِصری ان کے خریدے اور آزاد کئے ہوئے غلام ہوں اور حضرت یوسف علیہ السلام نے جو اس حالت میں صبر کیا اس کی یہ جزا دی گئی۔
۱۴۲		یعنی مُلک و دولت یا نبوّت۔
(۵۷) اور بیشک آخرت کا ثواب ان کے  لیے  بہتر جو ایمان لائے  اور پرہیزگار رہے  (ف ۱۴۳) 
۱۴۳		اس سے ثابت ہوا کہ حضرت یوسف علیہ الصلوٰۃ و السلام کے لئے آخرت کا اجر و ثواب اس سے بہت زیادہ افضل و اعلیٰ ہے جو اللّٰہ تعالیٰ نے انہیں دنیا میں عطا فرمایا۔ ابنِ عینیہ نے کہا کہ مومن اپنی نیکیوں کا ثمرہ دنیا و آخرت دونوں میں پاتا ہے اور کافِر جو کچھ پاتا ہے دنیا ہی میں پاتا ہے، آخرت میں اس کو کوئی حصّہ نہیں۔ مفسِّرین نے بیان کیا ہے کہ جب قحط کی شدّت ہوئی اور بلائے عظیم عام ہو گئی، تمام بِلاد و اَمصار قحط کی سخت تر مصیبت میں مبتلا ہوئے اور ہر جانب سے لوگ غلّہ خریدنے کے لئے مِصر پہنچنے لگے، حضرت یوسف علیہ السلام کسی کو ایک اونٹ کے بار سے زیادہ غلّہ نہیں دیتے تاکہ مساوات رہے اور سب کی مصیبت رفع ہو، قحط کی جیسی مصیبت مِصر اور تمام بلاد میں آئی ایسی ہی کنعان میں بھی آئی، اس وقت حضرت یعقوب علیہ السلام نے بنیامین کے سوا اپنے دسوں بیٹوں کو غلّہ خریدنے مِصر بھیجا۔
(۵۸) اور یوسف کے  بھائی آئے  تو اس کے  پاس حاضر ہوئے  تو یوسف نے  انہیں (ف ۱۴۴) پہچان لیا اور وہ اس سے  انجان رہے  (ف ۱۴۵) 
۱۴۴		دیکھتے ہی۔
۱۴۵		کیونکہ حضرت یوسف علیہ السلام کو کنوئیں میں ڈالنے سے اب تک چالیس سال کا طویل زمانہ گزر چکا تھا اور ان کا خیال یہ تھا کہ حضرت یوسف علیہ السلام کا انتقال ہو چکا ہو گا اور یہاں آپ تختِ سلطنت پر شاہانہ لباس میں شوکت و شان کے ساتھ جلوہ فرما تھے، اس لئے انہوں نے آپ کو نہ پہچانا اور آپ سے عبرانی زبان میں گفتگو کی، آپ نے بھی اسی زبان میں جواب دیا۔ آ پ نے فرمایا تم کون لوگ ہو ؟ انہوں نے عرض کیا ہم شام کے رہنے والے ہیں، جس مصیبت میں دنیا مبتلا ہے اسی میں ہم بھی ہیں، آپ سے غلّہ خریدنے آئے ہیں، آپ نے فرمایا کہیں تم جاسوس تو نہیں ہو ؟ انہوں نے کہا ہم اللّٰہ کی قسم کھاتے ہیں ہم جاسوس نہیں ہیں، ہم سب بھائی ہیں، ایک باپ کی اولاد ہیں، ہمارے والد بہت بزرگ معمّر صدیق ہیں اور ان کا نامِ نامی حضرت یعقوب ہے، وہ اللّٰہ کے نبی ہیں۔ آپ نے فرمایا تم کتنے بھائی ہو ؟ کہنے لگے تھے تو ہم بارہ مگر ایک بھائی ہمارا ہمارے ساتھ جنگل گیا تھا، ہلاک ہو گیا اور وہ والد صاحب کو ہم سب سے زیادہ پیارا تھا، فرمایا اب تم کتنے ہو ؟ عرض کیا دس، فرمایا گیارہواں کہاں ہے ؟ کہا وہ والد صاحب کے پاس ہے کیونکہ جو ہلاک ہو گیا وہ اسی کا حقیقی بھائی تھا اب والد صاحب کی اسی سے کچھ تسلّی ہوتی ہے۔ حضرت یوسف علیہ السلام نے ان بھائیوں کی بہت عزّت کی اور بہت خاطر و مدارات سے ان کی میزبانی فرمائی۔
(۵۹) اور جب ان کا سامان مہیا کر دیا (ف ۱۴۶) کہ اپنا سوتیلا بھائی (ف ۱۴۷) میرے  پاس لے  آؤ کیا نہیں دیکھتے  کہ میں پورا ناپتا ہوں (ف ۱۴۸) اور میں سب سے  بہتر مہمان نواز ہوں۔
۱۴۶		ہر ایک کا اونٹ بھر دیا اور زادِ سفر دے دیا۔
۱۴۷		یعنی بنیامین۔
۱۴۸		اس کو لے آؤ گے تو ایک اونٹ غلّہ اس کے حصّہ کا اور زیادہ دوں گا۔
(۶۰) پھر اگر اسے  لیکر میرے  پاس نہ آؤ تو تمہارے  لیے  میرے  یہاں ماپ نہیں اور میرے  پاس نہ پھٹکنا۔
(۶۱) بولے  ہم اس کی خواہش کریں گے  اس کے  باپ سے  اور ہمیں یہ ضرور کرنا۔
(۶۲)  اور یوسف نے  اپنے  غلاموں سے  کہا ان کی پونجی ان کی خورجیوں میں رکھ دو (ف ۱۴۹) شاید وہ اسے  پہچانیں  جب اپنے  گھر کی طرف لوٹ کر جائیں (ف ۱۵۰) شاید وہ واپس آئیں۔
۱۴۹		جو انہوں نے قیمت میں دی تھی تاکہ جب وہ اپنا سامان کھولیں تو اپنی پونجی انہیں مل جائے اور قحط کے زمانہ میں کام آئے اور مخفی طور پر ان کے پاس پہنچے تاکہ انہیں لینے میں شرم بھی نہ آئے اور یہ کرم و احسان دوبارہ آنے کے لئے ان کی رغبت کا باعث بھی ہو۔
۱۵۰		اور اس کا واپس کرنا ضروری سمجھیں۔
(۶۳) پھر جب وہ اپنے  باپ کی طرف لوٹ کر گئے  (ف ۱۵۱) بولے  اے  ہمارے  باپ ہم سے  غلہ روک دیا گیا ہے  (ف ۱۵۲) تو ہمارے  بھائی کو ہمارے  پاس بھیج دیجئے  کہ غلہ لائیں اور ہم ضرور اس کی حفاظت کریں گے۔
۱۵۱		اور بادشاہ کے حسنِ سلوک اور اس کے احسان کا ذکر کیا، کہا کہ اس نے ہماری وہ عزّت و تکریم کی کہ اگر آپ کی اولاد میں سے کوئی ہوتا تو وہ بھی ایسا نہ کر سکتا، فرمایا اب اگر تم بادشاہِ مِصر کے پاس جاؤ تو میری طرف سے سلام پہنچانا اور کہنا کہ ہمارے والد تیرے حق میں تیرے اس سلوک کی وجہ سے دعا کرتے ہیں۔
۱۵۲		اگر آپ ہمارے بھائی بنیامین کو نہ بھیجیں گے تو غلّہ نہ ملے گا۔
(۶۴)  کہا کیا اس کے  بارے  میں تم پر ویسا ہی اعتبار کر لوں جیسا پہلے  اس کے  بھائی کے  بارے  میں کیا تھا (ف ۱۵۳) تو اللہ سب سے  بہتر نگہبان اور  وہ ہر مہربان سے  بڑھ کر مہربان۔
۱۵۳		اس وقت بھی تم نے حفاظت کا ذمہ لیا تھا۔
(۶۵) اور جب انہوں نے  اپنا اسباب کھولا اپنی پونجی پائی کہ ان کو پھیر دی گئی ہے، بولے  اے  ہمارے  باپ اب اور کیا چاہیں، یہ ہے  ہماری پونجی ہمیں واپس کر دی گئی اور ہم اپنے  گھر کے  لیے  غلہ لائیں اور اپنے  بھائی کی حفاظت کریں اور ایک اونٹ کا بوجھ  اور زیادہ پائیں، یہ دنیا بادشاہ کے  سامنے  کچھ نہیں (ف ۱۵۴)
۱۵۴		کیونکہ اس نے اس سے زیادہ احسان کئے ہیں۔
(۶۶)  کہا میں ہرگز اسے  تمہارے  ساتھ نہ بھیجوں گا جب تک تم مجھے  کا اللہ کا یہ عہد نہ دے  دو (ف ۱۵۵) کہ ضرور اسے  لے  کر آ ؤ  گے  مگر  یہ کہ تم گھِر جاؤ (ف ۱۵۶) پھر انہوں نے  یعقوب کو عہد دے  دیا کہا (ف ۱۵۷) اللہ کا ذمہ ہے  ان باتوں  پر جو کہہ رہے  ہیں۔
۱۵۵		یعنی اللّٰہ کی قسم نہ کھاؤ۔
۱۵۶		اور اس کو لے کر آنا تمہاری طاقت سے باہر ہو جائے۔
۱۵۷		حضرت یعقوب علیہ السلام نے۔
(۶۷) اور کہا اے  میرے  بیٹوں ! (ف ۱۵۸) ایک دروازے  سے  نہ داخل ہونا اور جدا  جدا  دروازوں سے  جانا (ف ۱۵۹) میں تمہیں اللہ سے  بچا نہیں سکتا (ف ۱۶۰) حکم تو سب اللہ ہی کا ہے، میں نے  اسی پر بھروسہ کیا اور بھروسہ کرنے  والوں کو اسی پر بھروسہ چاہیے۔
۱۵۸		مِصر میں۔
۱۵۹		تاکہ نظرِ بد سے محفوظ رہو۔ بخاری و مسلم کی حدیث میں ہے کہ نظر حق ہے۔ پہلی مرتبہ حضرت یعقوب علیہ الصلوٰۃ و السلام نے یہ نہیں فرمایا تھا اس لئے کہ اس وقت تک کوئی یہ نہ جانتا تھا کہ یہ سب بھائی اور ایک باپ کی اولاد ہیں لیکن اب چونکہ جان چکے تھے اس لئے نظر ہو جانے کا احتمال تھا، اس واسطے آپ نے علیٰحدہ علیٰحدہ ہو کر داخل ہونے کا حکم دیا۔ اس سے معلوم ہوا کہ آفتوں اور مصیبتوں سے دفع کی تدبیر اور مناسب احتیاطیں انبیاء کا طریقہ ہیں اور اس کے ساتھ ہی آپ نے امر اللّٰہ کو تفویض کر دیا کہ باوجود احتیاطوں کے توکّل و اعتماد اللّٰہ پر ہے اپنی تدبیر پر بھروسہ نہیں۔
۱۶۰		یعنی جو مقدر ہے وہ تدبیر سے ٹالا نہیں جا سکتا۔
(۶۸) اور جب وہ داخل ہوئے  جہاں سے  ان کے  باپ نے  حکم دیا تھا (ف ۱۶۱) وہ کچھ انہیں کچھ انہیں اللہ سے  بچا نہ سکتا ہاں یعقوب کے  جی کی ایک خواہش تھی جو اس نے  پوری کر لی، اور بیشک وہ صاحب علم ہے  ہمارے  سکھائے  سے  مگر اکثر لوگ نہیں جانتے  (ف ۱۶۲)
۱۶۱		یعنی شہر کے مختلف دروازوں سے تو ان کا متفرق ہو کر داخل ہونا۔
۱۶۲		جو اللّٰہ تعالیٰ اپنے اصفیاء کو علم دیتا ہے۔
(۶۹) اور جب وہ یوسف کے  پاس گئے  (ف ۱۶۳) اس نے  اپنے  بھائی کو اپنے  پاس جگہ دی (ف ۱۶۴) کہا یقین جان میں ہی تیرا بھائی (ف ۱۶۵) ہوں تو یہ جو کچھ کرتے  ہیں اس کا غم نہ کھا (ف ۱۶۶)
۱۶۳		اور انہوں نے کہا کہ ہم آپ کے پاس اپنے بھائی بنیامین کو لے آئے تو حضرت یوسف علیہ السلام نے فرمایا تم نے بہت اچھا کیا پھر انہیں عزّت کے ساتھ مہمان بنایا اور جا بجا دستر خوان لگائے گئے اور ہر دستر خوان پر دو دو صاحبوں کو بٹھایا گیا، بنیامین اکیلے رہ گئے تو وہ رو پڑے اور کہنے لگے کہ آج اگر میرے بھائی یوسف (علیہ السلام) زندہ ہوتے تو مجھے اپنے ساتھ بٹھاتے، حضرت یوسف علیہ الصلوٰۃ و السلام نے فرمایا کہ تمہارا ایک بھائی اکیلا رہ گیا اور آپ نے بنیامین کو اپنے دستر خوان پر بٹھایا۔
۱۶۴		اور فرمایا کہ تمہارے ہلاک شدہ بھائی کی جگہ میں تمہارا بھائی ہو جاؤں تو کیا تم پسند کرو گے ؟ بنیامین نے کہا کہ آپ جیسا بھائی کس کو میسّر آئے لیکن یعقوب (علیہ السلام) کا فرزند اور راحیل ( مادرِ حضرت یوسف علیہ السلام ) کا نورِ نظر ہونا تمہیں کیسے حاصل ہو سکتا ہے ؟ حضرت یوسف علیہ السلام رو پڑے اور بنیامین کو گلے سے لگایا اور۔
۱۶۵		یوسف ( علیہ السلام)۔
۱۶۶		بے شک اللّٰہ نے ہم پر احسان کیا اور ہمیں خیر کے ساتھ جمع فرمایا اور ابھی اس راز کی بھائیوں کو اطلاع نہ دینا، یہ سن کر بنیامین فرطِ مسرت سے بے خود ہو گئے اور حضرت یوسف علیہ السلام سے کہنے لگے اب میں آپ سے جدا نہ ہوں گا، آپ نے فرمایا والد صاحب کو میری جدائی کا بہت غم پہنچ چکا ہے اگر میں نے تمہیں بھی روک لیا تو انہیں اور زیادہ غم ہو گا علاوہ بریں روکنے کی بجز اس کے اور کوئی سبیل بھی نہیں ہے کہ تمہاری طرف کوئی غیر پسندیدہ بات منسوب ہو۔ بنیامین نے کہا اس میں کوئی مضائقہ نہیں۔
(۷۰)  پھر جب ان کا سامان مہیا کر دیا (ف ۱۶۷) پیالہ اپنے  بھائی کے  کجاوے  میں رکھ دیا (ف ۱۶۸) پھر ایک منادی نے  ندا کی اے   قافلہ والو! بیشک تم چور ہو۔
۱۶۷		اور ہر ایک کو ایک بارِ شتر غلّہ دے دیا اور ایک بارِ شتر بنیامین کے نام کا خاص کر دیا۔
۱۶۸		جو بادشاہ کے پانی پینے کا سونے کا جواہرات سے مرصّع کیا ہوا تھا اور اس وقت اس سے غلّہ ناپنے کا کام لیا جاتا تھا، یہ پیالہ بنیامین کے کجاوے میں رکھ دیا گیا اور قافلہ کنعان کے قصد سے روانہ ہو گیا جب شہر کے باہر جا چکا تو انبار خانہ کے کارکنوں کو معلوم ہوا کہ پیالہ نہیں ہے ان کے خیال میں یہی آیا کہ یہ قافلے والے لے گئے انہوں نے اس کی جستجو کے لئے آدمی بھیجے۔
(۷۱) بولے  اور ان کی طرف متوجہ ہوئے  تم  کیا نہیں پاتے۔
(۷۲) بولے،  بادشاہ کا پیمانہ نہیں ملتا اور جو اسے  لائے  گا اس کے  لیے  ایک اونٹ کا بوجھ ہے  اور میں اس کا ضامن ہوں۔
(۷۳) بولے   خدا کی قسم! تمہیں خوب معلوم ہے  کہ ہم زمین میں فساد کرنے  نہ آئے  اور نہ ہم چور ہیں۔
(۷۴)  بولے  پھر کیا سزا ہے  اس کی اگر تم جھوٹے  ہو (ف ۱۶۹)
۱۶۹		اس بات میں اور پیالہ تمہارے پاس نکلے۔
(۷۵)  بولے  اس کی سزا یہ ہے  کہ جس کے  اسباب میں ملے  وہی اس کے  بدلے  میں غلام بنے  (ف ۱۷۰) ہمارے  یہاں ظالموں کی یہی سزا ہے  (ف ۱۷۱) 
۱۷۰		اور شریعتِ حضرت یعقوب علیہ السلام میں چوری کی یہی سزا مقرر تھی چنانچہ انہوں نے کہا کہ۔
۱۷۱		پھر یہ قافلہ مِصر لایا گیا اور ان صاحبوں کو حضرت یوسف علیہ السلام کے دربار میں حاضر کیا گیا۔
(۷۶) تو اول ان کی خُرجیوں سے  تلاشی شروع کی اپنے  بھائی (ف ۱۷۲) کی خُرجی سے  پہلے  پھر اسے  اپنے  بھائی کی خُرجی سے  نکال لیا (ف ۱۷۳) ہم نے  یوسف کو یہی تدبیر بتائی (ف ۱۷۴) بادشاہی قانون میں اسے  نہیں پہنچتا تھا کہ اپنے  بھائی کو لے  لے  (ف ۱۷۵) مگر یہ کہ خدا چاہے  (ف ۱۷۶) ہم جسے   چاہیں درجوں بلند کریں (ف ۱۷۷) اور ہر علم والے  اوپر ایک علم والا ہے  (ف ۱۷۸) 
۱۷۲		یعنی بنیامین۔
۱۷۳		یعنی بنیامین کی خرجی سے پیالہ برآمد کیا۔
۱۷۴		اپنے بھائی کے لینے کی اس معاملہ میں بھائیوں سے استفسار کریں تاکہ وہ شریعتِ حضرتِ یعقوب علیہ السلام کا حکم بتائیں جس سے بھائی مل سکے۔
۱۷۵		کیونکہ بادشاہِ مِصر کے قانون میں چوری کی سزا مارنا اور دُونا مال لے لینا مقرر تھی۔
۱۷۶		یعنی یہ بات خدا کی مشیت سے ہوئی کہ ان کے دل میں ڈال دیا کہ سزا بھائیوں سے دریافت کریں اور ان کے دل میں ڈال دیا کہ وہ اپنی سنّت کے مطابق جواب دیں۔
۱۷۷		علم میں جیسے کہ حضرت یوسف علیہ الصلوٰۃ و السلام کے درجے بلند فرمائے۔
۱۷۸		حضرت ابنِ عباس رضی اللّٰہ تعالیٰ عنہما نے فرمایا کہ ہر عالِم کے اوپر اس سے زیادہ علم رکھنے والا عالِم ہوتا ہے یہاں تک کہ یہ سلسلہ اللّٰہ تعالیٰ تک پہنچتا ہے اس کا علم سب کے علم سے برتر ہے۔ 
مسئلہ : اس آیت سے ثابت ہوا کہ حضرت یوسف علیہ الصلوٰۃ و السلام کے بھائی عُلَماء تھے اور حضرت یوسف علیہ الصلوٰۃ و السلام ان سے اَعلم تھے، جب پیالہ بنیامین کے سامان سے نکلا تو بھائی شرمندہ ہوئے اور انہوں نے سر جھکائے اور۔
(۷۷) بھائی بولے  اگر یہ  چوری کرے  (ف ۱۷۹) تو بیشک اس سے  پہلے  اس کا بھائی چوری کر چکا ہے  (ف ۱۸۰) تو یوسف نے  یہ بات اپنے  دل  میں رکھی اور ان پر ظاہر نہ کی، جی میں کہا تم بدتر جگہ ہو (ف ۱۸۱) اور اللہ خوب جانتا ہے  جو باتیں بناتے  ہو۔
۱۷۹		یعنی سامان میں پیالہ نکلنے سے سامان والے کا چوری کرنا تو یقینی نہیں لیکن اگر یہ فعل اس کا ہو۔
۱۸۰		یعنی حضرت یوسف علیہ الصلوٰۃ و السلام اور جس کو انہوں نے چوری قرار دے کر حضرت یوسف علیہ السلام کی طرف نسبت کیا، وہ واقعہ یہ تھا کہ حضرت یوسف علیہ السلام کے نانا کا ایک بُت تھا جس کو وہ پوجتے تھے، حضرت یوسف علیہ السلام نے چپکے سے وہ بُت لیا اور توڑ کر راستہ میں نجاست کے اندر ڈال دیا، یہ حقیقت میں چوری نہ تھی بُت پرستی کا مٹانا تھا۔ بھائیوں کا اس ذکر سے یہ مدعا تھا کہ ہم لو گ بنیامین کے سوتیلے بھائی ہیں، یہ فعل ہو تو شاید بنیامین کا ہو، نہ ہماری اس میں شرکت، نہ ہمیں اس کی اطلاع۔
۱۸۱		اس سے جس کی طرف چوری کی نسبت کرتے ہو کیونکہ چوری کی نسبت حضرت یوسف کی طرف تو غلط ہے، فعل تو شرک کا ابطال اور عبادت تھا اور تم نے جو یوسف کے ساتھ کیا وہ بڑی زیادتیاں ہیں۔
(۷۸) بولے  اے  عزیز! اس کے  ایک باپ ہیں بوڑھے  بڑے  (ف ۱۸۲) تو ہم میں اس کی جگہ کسی کو لے  لو، بیشک ہم تمہارے  احسان دیکھ رہے  ہیں۔
۱۸۲		ان سے مَحبت رکھتے ہیں اور انہیں سے ان کے دل کی تسلّی ہے۔
(۷۹)  کہا (ف ۱۸۳) خدا کی پناہ کہ ہم میں مگر اسی کو جس کے  پاس ہمارا مال ملا (ف ۱۸۴) جب تو ہم ظالم ہوں گے۔
۱۸۳		حضرت یوسف علیہ السلام نے۔
۱۸۴		کیونکہ تمہارے فیصلہ سے ہم اسی کو لینے کے مستحق ہیں جس کے کجاوے میں ہمارا مال ملا اگر ہم بجائے اس کے دوسرے کو لیں۔
(۸۰)  پھر جب اس سے  نا  امید ہوئے  الگ جا کر سرگوشی کرنے  لگے، ان کا بڑا بھائی بولا کیا تمہیں خبر نہیں کہ تمہارے  باپ نے  تم سے  اللہ کا عہد لے  لیا تھا اور اس سے  پہلے  یوسف کے  حق میں تم نے  کیسی تقصیر کی تو میں یہاں سے  نہ ٹلوں گا یہاں تک کہ میرے  باپ (ف ۱۸۵) اجازت دیں یا اللہ مجھے  حکم فرمائے  (ف ۱۸۶) اور اس کا حکم سب سے  بہتر۔
۱۸۵		میرے واپس آنے کی۔
۱۸۶		میرے بھائی کو خلاصی دے کر یا اس کو چھوڑ کر تمہارے ساتھ چلنے کا۔
(۸۱) اپنے  باپ کے  پاس لوٹ کر جاؤ پھر عرض کرو اے  ہمارے  باپ بیشک آپ کے  بیٹے  نے  چوری کی (ف ۱۸۷) اور ہم تو اتنی ہی بات کے  گواہ ہوئے  تھے  جتنی ہمارے  علم میں تھی (ف ۱۸۸) اور ہم غیب کے  نگہبان نہ تھے  (ف ۱۸۹)
۱۸۷		یعنی ان کی طرف چوری کی نسبت کی گئی۔
۱۸۸		کہ پیالہ ان کے کجاوہ میں نکلا۔
(۸۲) اور اس بستی سے  پوچھ دیکھئے  جس میں ہم تھے  اور اس  قافلہ سے  جس میں ہم آئے، اور ہم بیشک سچے  ہیں (ف ۱۹۰)
۱۸۹		اور ہمیں خبر نہ تھی کہ یہ صورت پیش آئے گی، حقیقتِ حال اللّٰہ ہی جانے کہ کیا ہے اور پیالہ کس طرح بنیامین کے سامان سے برآمد ہوا۔
۱۹۰		پھر یہ لوگ اپنے والد کے پاس واپس آئے اور سفر میں جو کچھ پیش آیا تھا اس کی خبر دی اور بڑے بھائی نے جو کچھ بتا دیا تھا وہ سب والد سے عرض کیا۔
(۸۳)  کہا (ف ۱۹۱) تمہارے  نفس نے  تمہیں کچھ حیلہ بنا دیا، تو اچھا صبر ہے، قریب ہے  کہ اللہ ان سب کو مجھ سے  لا،  ملائے  (ف ۱۹۲) بیشک وہی علم و حکمت والا ہے۔
۱۹۱		حضرت یعقوب علیہ السلام نے کہ چوری کی نسبت بنیامین کی طرف غلط ہے اور چوری کی سزا غلام بنانا، یہ بھی کوئی کیا جانے اگر تم فتویٰ نہ دیتے اور تمہیں نہ بتاتے تو۔
۱۹۲		یعنی حضرت یوسف کو اور ان کے دونوں بھائیوں کو۔
(۸۴)  اور ان سے  منہ پھیرا  (ف ۱۹۳) اور کہا ہائے  افسوس! یوسف کی جدائی پر اور اس کی آنکھیں غم سے  سفید ہو گئیں (ف ۱۹۴) وہ غصہ کھا تا رہا۔
۱۹۳		حضرت یعقوب علیہ السلام نے بنیامین کی خبر سن کر اور آپ کا غم و اندوہ انتہا کو پہنچ گیا۔
۱۹۴		روتے روتے آنکھ کی سیاہی کا رنگ جاتا رہا اور بینائی ضعیف ہو گئی۔ حسن رضی اللّٰہ تعالیٰ عنہ نے کہا کہ حضرت یوسف علیہ الصلوٰۃ و السلام کی جدائی میں حضرت یعقوب علیہ السلام اسّی۸۰ برس روتے رہے اور احباء کے غم میں رونا جو تکلیف اور نمائش سے نہ ہو اور اس کے ساتھ اللّٰہ کی شکایت و بے صبری نہ پائی جائے رحمت ہے۔ ان غم کے ایام میں حضرت یعقوب علیہ السلام کی زبانِ مبارک پر کبھی کوئی کلمہ بے صبری کا نہ آیا۔
(۸۵)  بولے  (ف ۱۹۵) خدا کی قسم!  آپ ہمیشہ یوسف کی یاد کرتے   رہیں گے  یہاں تک کہ گور کنارے  جا  لگیں یا جان سے  گزر جائیں۔
۱۹۵		برادرانِ یوسف اپنے والد سے۔
(۸۶) کہا میں تو اپنی پریشانی اور غم کی فریاد اللہ ہی سے  کرتا ہوں (ف ۱۹۶) اور مجھے  اللہ کی وہ شانیں معلوم ہیں جو تم نہیں  جانتے   (ف ۱۹۷) 
۱۹۶		تم سے یا اور کسی سے نہیں۔
۱۹۷		اس سے معلوم ہوتا ہے کہ حضرت یعقوب علیہ الصلوٰۃ و السلام جانتے تھے کہ یوسف علیہ السلام زندہ ہیں اور ان سے ملنے کی توقع رکھتے تھے اور یہ بھی جانتے تھے کہ ان کا خواب حق ہے، ضرور واقع ہو گا۔ ایک روایت یہ بھی ہے کہ آپ نے حضرت مَلَک الموت سے دریافت کیا کہ تم نے میرے بیٹے یوسف کی روح قبض کی ہے ؟ انہوں نے عرض کیا نہیں، اس سے بھی آپ کو ان کی زندگانی کا اطمینان ہوا اور آپ نے اپنے فرزندوں سے فرمایا۔
(۸۷) اے  بیٹو! جا ؤ  یوسف اور اس کے  بھائی کا سراغ لگاؤ  اور اللہ کی رحمت سے  مایوس نہ ہو،  بیشک اللہ  کی رحمت سے  نا  امید نہیں ہوتے  مگر کافر لوگ (ف ۱۹۸)
۱۹۸		یہ سن کر برادرانِ حضرت یوسف علیہ السلام پھر مِصر کی طرف روانہ ہوئے۔
(۸۸)  پھر جب وہ یوسف کے  پاس پہنچے  بولے  اے  عزیز ہمیں اور ہمارے  گھر والوں کو مصیبت پہنچی (ف ۱۹۹) اور ہم بے  قدر پونجی لے  کر آئے  ہیں (ف ۲۰۰) تو  آپ ہمیں پورا  ناپ دیجئے  (ف ۲۰۱) اور ہم پر خیرات کیجئے  (ف ۲۰۲) بیشک اللہ خیرات والوں کو صلہ دیتا ہے  (ف ۲۰۳)
۱۹۹		یعنی تنگی اور بھوک کی سختی اور جسموں کا دبلا ہو جانا۔
۲۰۰		ردی کھوٹی جسے کوئی سوداگر مال کی قیمت میں قبول نہ کرے وہ چند کھوٹے درہم تھے اور اثاث البیت کی چند پرانی بوسیدہ چیزیں۔
۲۰۱		جیسا کھرے داموں سے دیتے تھے۔
۲۰۲		یہ ناقص پونجی قبول کر کے۔
۲۰۳		ان کا یہ حال سن کر حضرت یوسف علیہ الصلوٰۃ و السلام پر گریہ طاری ہوا اور چشمِ گوہر فشاں سے اشک رواں ہو گئے اور۔
(۸۹) بولے  کچھ خبر ہے  تم نے  یوسف اور اس کے  بھائی کے  ساتھ کیا کِیا تھا جب تم نادان تھے  (ف ۲۰۴) 
۲۰۴		یعنی حضرت یوسف علیہ الصلوٰۃ و السلام کو مارنا، کنوئیں میں گرانا، بیچنا، والد سے جدا کرنا اور ان کے بعد ان کے بھائی کو تنگ رکھنا، پریشان کرنا تمہیں یاد ہے اور یہ فرماتے ہوئے حضرت یوسف علیہ الصلوٰۃ و السلام کو تبسم آ گیا اور انہوں نے آپ کے گوہرِ دندان کا حسن دیکھ کر پہچانا کہ یہ تو جمالِ یوسفی کی شان ہے۔
(۹۰) بولے  کیا سچ مچ  آپ ہی یوسف ہیں، کہا میں یوسف ہوں اور یہ میرا بھائی، بیشک اللہ نے  ہم پر احسان کیا (ف ۲۰۵) بیشک جو پرہیز گاری اور صبر کرے  تو اللہ نیکوں کا نیگ (اجر) ضائع نہیں کرتا  (ف ۲۰۶)  
۲۰۵		ہمیں جدائی کے بعد سلامتی کے ساتھ ملایا اور دنیا اور دین کی نعمتوں سے سرفراز فرمایا۔
۲۰۶		برادرانِ حضرت یوسف علیہ السلام بہ طریقِ عذر خواہی۔
(۹۱) بولے  خدا کی قسم! بیشک اللہ نے  آپ کو ہم پر فضیلت دی اور بیشک ہم خطاوار تھے  (ف ۲۰۷) 
۲۰۷		اسی کا نتیجہ ہے کہ اللّٰہ نے آپ کو عزّت دی، بادشاہ بنایا اور ہمیں مسکین بنا کر آپ کے سامنے لایا۔
(۹۲)  کہا  آج  (ف ۲۰۸) تم پر کچھ ملامت نہیں، اللہ تمہیں معاف کرے، اور وہ  سب مہربانوں سے  بڑھ کر مہربان ہے  (ف ۲۰۹)
۲۰۸		اگرچہ ملامت کرنے کا دن ہے مگر میری جانب سے۔
۲۰۹		اس کے بعد حضرت یوسف علیہ السلام نے ان سے اپنے والد ماجد کا حال دریافت کیا، انہوں نے کہا آپ کی جدائی کے غم میں روتے روتے ان کی بینائی بحال نہیں رہی، آپ نے فرمایا۔
(۹۳)  میرا یہ کرتا لے  جاؤ (ف ۲۱۰) اسے  میرے  باپ کے  منہ پر ڈالو ان کی آنکھیں کھل جائیں گی اور اپنے  سب گھر بھر کو میرے  پاس لے  آ  ؤ۔
۲۱۰		جو میرے والد ماجد نے تعویذ بنا کر میرے گلے میں ڈال دیا تھا۔
(۹۴)  جب قافلہ مصر سے   جدا ہوا (ف ۲۱۱) یہاں ان کے  باپ نے  (ف ۲۱۲) کہا بیشک میں یوسف کی خوشبو  پا تا ہوں اگر مجھے  یہ نہ کہو کہ سٹھ (بہک) گیا ہے۔
۲۱۱		اور کنعان کی طرف روانہ ہوا۔
۲۱۲		اپنے پو توں اور پاس والوں سے۔
(۹۵) بیٹے  بولے  خدا کی قسم! آپ اپنی اسی پرانی خود رفتگی میں ہیں (ف ۲۱۳)
۲۱۳		کیونکہ وہ اس گمان میں تھے کہ اب حضرت یوسف (علیہ السلام ) کہاں، ان کی وفات بھی ہو چکی ہو گی۔
(۹۶)  پھر جب خوشی سنانے  والا آیا (ف ۲۱۴) اس نے  وہ کرتا یعقوب کے  منہ پر ڈالا اسی وقت اس کی آنکھیں پھر آئیں (دیکھنے  لگیں ) کہ میں نہ کہتا تھا کہ مجھے  اللہ کی وہ  شانیں معلوم ہیں جو تم نہیں جانتے  (ف ۲۱۵)
۲۱۴		لشکر کے آگے آگے وہ حضرت یوسف علیہ السلام کے بھائی یہودا تھے، انہوں نے کہا کہ حضرت یعقوب علیہ السلام کے پاس خون آلودہ قمیص بھی میں ہی لے کر گیا تھا، میں نے ہی کہا تھا کہ یوسف (علیہ السلام ) کو بھیڑیا کھا گیا، میں نے ہی انہیں غمگین کیا تھا، آج کُرتا بھی میں ہی لے کر جاؤں گا اور حضرت یوسف (علیہ السلام )کی زندگانی کی فرحت انگیز خبر بھی میں ہی سناؤں گا، تو یہودا بَرَہنہ سر، بَرَہنہ پا، کُرتا لے کر اسّی۸۰ فرسنگ دوڑتے آئے، راستہ میں کھانے کے لئے سات روٹیاں ساتھ لائے تھے، فرطِ شوق کا یہ عالَم تھا کہ ان کو بھی راستہ میں کھا کر تمام نہ کر سکے۔
۲۱۵		حضرت یعقوب علیہ السلام نے دریافت فرمایا یوسف کیسے ہیں ؟ یہودا نے عرض کیا حضور وہ مِصر کے بادشاہ ہیں۔ فرمایا میں بادشاہی کو کیا کروں، یہ بتاؤ کس دین پر ہیں ؟ عرض کیا دینِ اسلام پر، فرمایا الحمد للہِ اللّٰہ کی نعمت پوری ہوئی۔ برادرانِ حضرتِ یوسف علیہ السلام۔
(۹۷)  بولے  اے  ہمارے  باپ! ہمارے  گناہوں کی معافی مانگئے  بیشک ہم  خطاوار ہیں۔
(۹۸)  کہا جلد میں تمہاری بخشش اپنے  رب سے  چاہو ں گا، بیشک وہی بخشنے  والا مہربان ہے  (ف ۲۱۶)
۲۱۶		حضرت یعقوب علیہ الصلوٰۃ و السلام نے وقتِ سحر بعدِ نماز ہاتھ اٹھا کر اللّٰہ تعالیٰ کے دربار میں اپنے صاحبزادوں کے لئے دعا کی، وہ قبول ہوئی اور حضرت یعقوب علیہ السلام کو وحی فرمائی گئی کہ صاحبزادوں کی خطا بخش دی گئی۔ حضرت یوسف علیہ السلام نے اپنے والد ماجد کو مع ان کے اہل و اولاد کے بلانے کے لئے اپنے بھائیوں کے ساتھ دو سو سواریاں اور کثیر سامان بھیجا تھا۔ حضرت یعقوب علیہ السلام نے مِصر کا ارادہ فرمایا اور اپنے اہل کو جمع کیا، کل مرد و زن بہتّر یا تہتّر تن تھے۔ اللّٰہ تعالیٰ نے ان میں یہ برکت فرمائی کہ ان کی نسل اتنی بڑھی کہ جب حضرت موسیٰ علیہ الصلوٰۃ و السلام کے ساتھ بنی اسرائیل مِصر سے نکلے تو چھ لاکھ سے زیادہ تھے باوجود یکہ حضرت موسیٰ علیہ السلام کا زمانہ اس سے صرف چار سو سال بعد ہے۔ الحاصل جب حضرت یعقوب علیہ السلام مِصر کے قریب پہنچے تو حضرت یوسف علیہ السلام نے مِصر کے بادشاہِ اعظم کو اپنے والد ماجد کی تشریف آوری کی اطلاع دی اور چار ہزار لشکر ی اور بہت سے مِصری سواروں کو ہمراہ لے کر آپ اپنے والد صاحب کے استقبال کے لئے صدہا ریشمی پھریرے اڑاتے، قطاریں باندھے روانہ ہوئے۔ حضرت یعقوب علیہ السلام اپنے فرزند یہودا کے ہاتھ پر ٹیک لگائے تشریف لا رہے تھے جب آپ کی نظر لشکر پر پڑ ی اور آپ نے دیکھا کہ صحرا زرق برق سواروں سے پر ہو رہا ہے، فرمایا اے یہودا کیا یہ فرعونِ مِصر ہے جس کا لشکر اس شوکت و شکوہ سے آ رہا ہے ؟ عرض کیا نہیں یہ حضور کے فرزند یوسف ہیں علیہم السلام۔ حضرت جبریل نے آپ کو متعجب دیکھ کر عرض کیا، ہوا کی طرف نظر فرمایئے، آپ کے سرور میں شرکت کے لئے ملائکہ حاضر ہوئے ہیں جو مدّتوں آپ کے غم کے سبب روتے رہے ہیں، ملائکہ کی تسبیح نے اور گھوڑوں کے ہنہنانے نے اور طبل و بوق کی آوازوں نے عجیب کیفیت پیدا کر دی تھی۔ یہ محرّم کی دسویں تاریخ تھی جب دونوں حضرات والد و ولد، پدر و پسر قریب ہوئے۔ حضرت یوسف علیہ الصلوٰۃ و السلام نے سلام عرض کرنے کا ارادہ ظاہر کیا، جبریل علیہ السلام نے عرض کیا کہ آپ توقُّف کیجئے اور والد صاحب کو ابتداء بسلام کا موقع دیجئے چنانچہ حضرت یعقوب علیہ السلام نے  اَلسَّلَامُ عَلَیْکَ یَامُذْھِبَ الْاَحْزَانِ  ( یعنی اے غم و اندو ہ کے دور کرنے والے سلام ) اور دونوں صاحبوں نے اُتر کر معانقہ کیا اور مل کر خوب روئے پھر اس مزین فرود گاہ میں داخل ہوئے جو پہلے سے آپ کے استقبال کے لئے نفیس خیمے وغیرہ نصب کر کے آراستہ کی گئی تھی، یہ دخول حدودِ مِصر میں تھا اس کے بعد دوسرا دخول خاص شہر میں ہے جس کا بیان اگلی آیت میں ہے۔
(۹۹)  پھر جب وہ سب یوسف کے  پاس پہنچے  اس نے  اپنے  ماں (ف ۲۱۷) باپ کو اپنے  پاس جگہ دی اور کہا مصر میں (ف ۲۱۸) داخل ہو اللہ چاہے  تو امان کے  ساتھ (ف ۲۱۹)
۲۱۷		ماں سے یا خاص والدہ مراد ہیں اگر اس وقت تک زندہ ہوں یا خالہ۔ مفسِّرین کے اس باب میں کئی اقوال ہیں۔
۲۱۸		یعنی خاص شہر میں۔
۲۱۹		جب مِصر میں داخل ہوئے اور حضرت یوسف اپنے تخت پر جلوہ افروز ہوئے آپ نے اپنے والدین کا اکرام فرمایا۔
(۱۰۰) اور اپنے  ماں باپ کو تخت پر بٹھایا اور سب (ف ۲۲۰) اس کے  لیے  سجدے  میں گرے  (ف ۲۲۱) اور یوسف نے  کہا اے  میرے  باپ یہ میرے  پہلے  خواب کی تعبیر ہے  (ف ۲۲۲) بیشک اسے  میرے  رب نے  سچا کیا، اور بیشک اس نے  مجھ پر احسان کیا کہ مجھے  قید سے  نکالا (ف ۲۲۳) اور آپ سب کو گاؤں سے  لے  آیا بعد اس کے  کہ شیطان نے  مجھ میں  اور میرے  بھائیوں میں ناچاقی کرا دی تھی، بیشک میرا رب جس بات کو چاہے  آسان کر دے  بیشک وہی علم و حکمت والا ہے  (ف ۲۲۴)
۲۲۰		یعنی والدین اور سب بھائی۔
۲۲۱		یہ سجدہ تحیّت و تواضُع کا تھا جو ان کی شریعت میں جائز تھا جیسے کہ ہماری شریعت میں کسی معظّم کی تعظیم کے لئے قیام اور مصافحہ اور دست بوسی جائز ہے۔ سجدۂ عبادت اللّٰہ تعالیٰ کے سوا اور کسی کے لئے کبھی جائز نہیں ہوا نہ ہو سکتا ہے کیونکہ یہ شرک ہے اور سجدۂ تحیّت و تعظیم بھی ہماری شریعت میں جائز نہیں۔
۲۲۲		جو میں نے صِغر سنی یعنی بچپن کی حالت میں دیکھا تھا۔
۲۲۳		اس موقع پر آپ نے کنوئیں کا ذکر نہ کیا تاکہ بھائیوں کو شرمندگی نہ ہو۔
۲۲۴		اصحابِ تواریخ کا بیان ہے کہ حضرت یعقوب علیہ السلام اپنے فرزند حضرت یوسف علیہ السلام کے پاس مِصر میں چوبیس سال بہترین عیش و آرام میں خوش حالی کے ساتھ رہے، قریبِ وفات آپ نے حضرت یوسف علیہ السلام کو وصیّت کی کہ آپ کا جنازہ مُلکِ شام میں لے جا کر ارضِ مقدسہ میں آپ کے والد حضرت اسحٰق علیہ السلام کی قبر شریف کے پاس دفن کیا جائے، اس وصیت کی تعمیل کی گئی اور بعدِ وفات سال کی لکڑی کے تابوت میں آپ کا جسدِ اطہر شام میں لایا گیا، اسی وقت آپ کے بھائی عیص کی وفات ہوئی اور آپ دونوں بھائیوں کی ولادت بھی ساتھ ہوئی تھی اور دفن بھی ایک ہی قبر میں کئے گئے اور دونوں صاحبوں کی عمر ایک سو پینتالیس ۱۴۵ سال تھی جب حضرت یوسف علیہ السلام اپنے والد اور چچا کو دفن کر کے مِصر کی طرف واپس روانہ ہوئے تو آپ نے یہ دعا کی جو اگلی آیت میں مذکور ہے۔
(۱۰۱) اے  میرے  رب بیشک تو نے  مجھے  ایک سلطنت دی اور مجھے  کچھ باتوں کا انجام نکالنا سکھایا، اے  آسمانوں اور زمین کے  بنانے  والے  تو میرا کام بنانے  والا ہے  دنیا اور آخرت  میں، مجھے  مسلمان اٹھا اور ان سے   مِلا جو تیرے  قرب خاص کے  لائق ہیں (ف ۲۲۵)
۲۲۵		یعنی حضرت ابراہیم و اسحٰق و حضرت یعقوب علیہم السلام، انبیاء سب معصوم ہیں۔ حضرت یوسف علیہ السلام کی یہ دعا تعلیمِ امّت کے لئے ہے کہ وہ حسنِ خاتمہ کی دعا مانگتے رہیں۔ حضرت یوسف علیہ السلام اپنے والد ماجد کے بعد تیس سال رہے اس کے بعد آپ کی وفات ہوئی۔ آپ کے مقامِ دفن میں اہلِ مِصر کے اندر سخت اختلاف واقع ہوا، ہر محلہ والے حصولِ برکت کے لئے اپنے ہی محلہ میں دفن کرنے پر مُصِر تھے، آخر یہ رائے قرار پائی کہ آپ کو دریائے نیل میں دفن کیا جائے تاکہ پانی آپ کی قبر سے چھوتا ہوا گزرے اور اس کی برکت سے تمام اہلِ مِصر فیضیاب ہوں چنانچہ آپ کو سنگِ رخام یا سنگِ مرمر کے صندوق میں دریائے نیل کے اندر دفن کیا گیا اور آپ وہیں رہے یہاں تک کہ چار سو برس کے بعد حضرت موسیٰ علیہ الصلوٰۃ و السلام نے آپ کا تابوت شریف نکالا اور آپ کو آپ کے آبائے کرام کے پاس مُلکِ شام میں دفن کیا۔
(۱۰۲)  یہ کچھ غیب کی خبریں ہیں جو ہم تمہاری طرف وحی کرتے  ہیں اور تم ان کے  پاس نہ تھے  (ف ۲۲۶) جب انہوں نے  اپنا کام پکا کیا تھا  اور  وہ  داؤں چل رہے  تھے  (ف ۲۲۷)
۲۲۶		یعنی برادرانِ یوسف علیہ السلام کے۔
۲۲۷		باوجود اس کے اے سیدِ انبیاء صلی اللّٰہ علیہ و آلہ و سلم آپ کا ان تمام واقعات کو اس تفصیل سے بیان فرمانا غیبی خبر اور معجِزہ ہے۔
(۱۰۳)  اور اکثر  آدمی تم کتنا ہی چاہو ایمان نہ لائیں گے۔
(۱۰۴)  اور تم اس پر ان سے  کچھ اجرت نہ مانگتے  یہ (ف ۲۲۸) تو نہیں مگر سارے  جہان کو نصیحت۔
۲۲۸		قرآن شریف۔
(۱۰۵)  اور کتنی نشانیاں ہیں (ف ۲۲۹)  آسمانوں اور  زمین میں کہ اکثر لوگ ان پر گزرتے  ہیں (ف ۲۳۰) اور ان سے  بے  خبر رہتے  ہیں۔
۲۲۹		خالِق اور اس کی توحید و صفات پر دلالت کرنے والی، ان نشانیوں سے ہلاک شدہ اُمّتوں کے آثار مراد ہیں۔(مدارک)۔
۲۳۰		اور ان کا مشاہدہ کرتے ہیں لیکن تفکّر نہیں کرتے، عبرت نہیں حاصل کرتے۔
(۱۰۶) اور ان میں اکثر وہ ہیں کہ اللہ پر یقین نہیں لاتے  مگر شرک کرتے  ہوئے  (ف ۲۳۱)
۲۳۱		جمہور مفسِّرین کے نزدیک یہ آیت مشرکین کے رد میں نازِل ہوئی جو اللّٰہ تعالیٰ کی خالقیت و رزاقیت کا اقرار کرنے کے ساتھ بُت پرستی کر کے غیروں کو عبادت میں اس کا شریک کرتے تھے۔
(۱۰۷)  کیا اس سے  نڈر ہو بیٹھے  کہ اللہ کا عذاب انہیں آ کر گھیر لے  یا قیامت ان پر اچانک آ جائے   اور انہیں خبر نہ ہو۔
(۱۰۸) تم فرماؤ (ف ۲۳۲) یہ میری راہ ہے  میں اللہ کی طرف بلاتا ہوں میں اور جو میرے  قدموں پر چلیں  دل کی آنکھیں رکھتے  ہیں (ف ۲۳۳)  اور اللہ کو پاکی ہے  (ف ۲۳۴) اور میں شریک کرنے  والا نہیں۔
۲۳۲		اے مصطفیٰ صلی اللّٰہ علیہ و آلہ و سلم ان مشرکین سے کہ توحیدِ الٰہی اور دینِ اسلام کی دعوت دینا۔
۲۳۳		ابنِ عباس رضی اللّٰہ تعالیٰ عنہما نے فرمایا محمّدِ مصطفیٰ صلی اللّٰہ علیہ و آلہ و سلم اور ان کے اصحاب احسن طریق اور افضل ہدایت پر ہیں، یہ علم کے معدن، ایمان کے خزانے، رحمٰن کے لشکر ہیں۔ ابنِ مسعود رضی اللّٰہ عنہ نے فرمایا طریقہ اختیار کرنے والوں کو چاہئے کہ گزرے ہوؤں کا طریقہ اختیار کریں۔ وہ سیدِ عالَم صلی اللّٰہ علیہ و آلہ و سلم کے اصحاب ہیں جن کے دل امّت میں سب سے زیادہ پاک، علم میں سب سے عمیق، تکلّف میں سب سے کم، ایسے حضرات ہیں جنہیں اللّٰہ تعالیٰ نے اپنی نبی علیہ الصلوٰۃ و السلام کی صحبت اور ان کے دین کی اشاعت کے لئے برگزیدہ کیا۔
۲۳۴		تمام عیوب و نقائص اور شرکا و اضداد و انداد سے۔
(۱۰۹) اور ہم نے  تم سے  پہلے  جتنے  رسول بھیجے  سب مرد ہی تھے  (ف ۲۳۵) جنہیں ہم وحی کرتے  اور سب شہر کے  ساکن تھے  (ف ۲۳۶) تو یہ لوگ  زمین پر چلے  نہیں تو دیکھتے  ان سے  پہلوں کا کیا انجام ہوا  (ف ۲۳۷) اور بیشک آخرت کا گھر پرہیزگاروں کے  لیے  بہتر تو کیا تمہیں عقل نہیں۔
۲۳۵		نہ فرشتے، نہ کسی عورت کو نبی بنایا گیا۔ یہ اہلِ مکّہ کا جواب ہے جنہوں نے کہا تھا کہ اللّٰہ نے فرشتوں کو کیوں نہ نبی بنا کر بھیجا ؟ انہیں بتایا گیا کہ یہ کیا تعجب کی بات ہے، پہلے ہی سے کبھی فرشتے نبی ہو کر نہ آئے۔
۲۳۶		حسن رضی اللّٰہ عنہ سے فرمایا کہ اہلِ بادیہ اور جنّات اور عورتوں میں سے کبھی کوئی نبی نہیں کیا گیا۔
۲۳۷		انبیاء کے جھٹلائے سے کس طرح ہلاک کئے گئے۔
(۱۱۰) یہاں تک جب رسولوں کو ظاہری اسباب کی امید نہ رہی  (ف ۲۳۸) اور لوگ سمجھے  کہ رسولوں نے  غلط کہا تھا (ف ۲۳۹)  اس وقت ہماری  مدد آئی تو جسے  ہم نے  چاہا بچا لیا گیا (ف ۲۴۰) اور ہمارا  عذاب مجرموں سے  پھیرا نہیں جاتا۔
۲۳۸		یعنی لوگوں کو چاہئے کہ عذابِ الٰہی میں تاخیر ہونے اور عیش و آسائش کے دیر تک رہنے پر مغرور نہ ہو جائیں کیونکہ پہلی اُمّتوں کو بھی بہت مہلتیں دی جا چکی ہیں یہاں تک کہ جب ان کے عذابوں میں بہت تاخیر ہوئی اور بہ اسبابِ ظاہر رسولوں کو قوم پر دنیا میں ظاہر عذاب آنے کی امید نہ رہی۔ (ابوالسعود)۔
۲۳۹		یعنی قوموں نے گمان کیا کہ رسولوں نے انہیں جو عذاب کے وعدے دیئے تھے وہ پورے ہونے والے نہیں۔ (مدارک وغیرہ)۔
۲۴۰		اپنے بندوں میں سے یعنی اطاعت کرنے والے ایمانداروں کو بچا لیا۔
(۱۱۱) بیشک ان کی خبروں سے  (ف ۲۴۱) عقل مندوں کی  آنکھیں کھلتی ہیں (ف ۲۴۲) یہ کوئی بناوٹ کی بات نہیں (ف ۲۴۳) لیکن اپنوں سے  اگلے  کاموں کی (ف ۲۴۴) تصدیق ہے   اور ہر چیز کا مفصل بیان اور مسلمانوں کے  لیے  ہدایت اور رحمت۔
۲۴۱		یعنی انبیاء کی اور ان کی قوموں کی۔
۲۴۲		جیسے کہ حضرت یوسف علیہ الصلوٰۃ و السلام کے واقعہ سے بڑے بڑے نتائج نکلتے ہیں اور معلوم ہوتا ہے کہ صبر کا نتیجہ سلامت و کرامت ہے اور ایذا رسانی و بد خواہی کا انجام ندامت اور اللّٰہ پر بھروسہ رکھنے والا کامیاب ہوتا ہے اور بندے کو سختیوں کے پیش آنے سے مایوس نہ ہونا چاہیئے۔ رحمتِ الٰہی دست گیری کرے تو کسی کی بد خواہی کچھ نہیں کر سکتی۔ اس کے بعد قرآنِ پاک کی نسبت ارشاد ہوتا ہے۔
۲۴۳		جس کو کسی انسان نے اپنی طرف سے بنا لیا ہو کیونکہ اس کا اعجاز اس کے مِنَ اللّٰہ ہونے کو قطعی طور پر ثابت کرتا ہے۔
۲۴۴		توریت انجیل وغیرہ کُتبِ الٰہیہ کی۔



سورۂ رعد


اللہ کے  نام سے  شروع جو نہایت مہربان رحم والا (ف ۱)
۱		سورۂ رعد مکیّہ ہے اور ایک روایت میں حضرت ابنِ عباس رضی اللّٰہ تعالیٰ عنہما سے یہ ہے کہ دو آیتوں  لَایَزَالُ الَّذِیْنَ کَفَرُوْا تُصِیْبھُمْ  اور  یَقُوْلُ الَّذِیْنَ کَفَرُوْا لَسْتَ مُرْسَلًا کے سوا سب مکّی ہیں اور دوسرا قول یہ ہے کہ یہ سورۃ مدنی ہے۔ اس میں چھ رکوع تینتالیس یا پینتالیس آیتیں اور آٹھ سو پچپن کلمے اور تین ہزار پانچ سو چھ حرف ہیں۔
(۱) یہ کتاب کی آیتیں ہیں (ف ۲) اور وہ  جو تمہاری طرف تمہارے  رب کے  پاس سے  اترا  (ف ۳) حق ہے  (ف ۴) مگر اکثر آدمی ایمان نہیں لاتے  (ف ۵)
۲		یعنی قرآن شریف کی۔
۳		یعنی قرآن شریف۔
۴		کہ اس میں کچھ شبہ نہیں۔
۵		یعنی مشرکینِ مکّہ جو یہ کہتے ہیں کہ یہ کلام محمّدِ مصطفیٰ صلی اللّٰہ علیہ و آلہ و سلم کا ہے انہوں نے خود بنایا، اس آیت میں ان کا رد فرمایا اور اس کے بعد اللّٰہ تعالیٰ نے اپنی ربوبیت کے دلائل اور اپنے عجائبِ قدرت بیان فرمائے جو اس کی وحدانیت پر دلالت کرتے ہیں۔
(۲) اللہ ہے  جس نے  آسمانوں کو بلند کیا بے  ستونوں کے  کہ تم دیکھو (ف ۶) پھر عرش پر استوا فرمایا جیسا اس کی شان کے  لائق ہے  اور سورج اور چاند کو مسخر کیا (ف ۷) ہر ایک، ایک ٹھہرائے  ہوئے  وعدہ تک چلتا ہے  (ف ۸) اللہ کام کی تدبیر فرماتا اور مفصل نشانیاں بتاتا ہے  (ف ۹) کہیں تم اپنے  رب رب کا ملنا یقین کرو (ف ۱۰)
۶		اس کے دو معنیٰ ہو سکتے ہیں ایک یہ کہ آسمانوں کو بغیر ستونوں کے بلند کیا جیسا کہ تم ان کو دیکھتے ہو یعنی حقیقت میں کوئی ستون ہی نہیں ہے اور یہ معنیٰ بھی ہو سکتے ہیں کہ تمھارے دیکھنے میں آنے والے ستونوں کے بغیر بلند کیا، اس تقدیر پر معنیٰ یہ ہوں گے کہ ستون تو ہیں مگر تمہارے دیکھنے میں نہیں آتے اور قولِ اول صحیح تر ہے اسی پر جمہور ہیں۔ (خازن و جمل)۔
۷		اپنے بندوں کے منافع اور اپنے بلاد کے مصالح کے لئے وہ حسبِ حکم گردش میں ہیں۔
۸		یعنی فنائے دنیا کے وقت تک۔ حضرت ابنِ عباس رضی اللّٰہ عنہما نے فرمایا کہ اجلِ مسمّیٰ سے ان کے درجات و منازل مراد ہیں یعنی وہ اپنے منازل و درجات میں ایک غایت تک گردش کرتے ہیں جس سے تجاوز نہیں کر سکتے، شمس و قمر میں سے ہر ایک کے لئے سیرِ خاص جہتِ خاص کی طرف سُرعت و بطؤ و حرکت کی مقدارِ خاص سے مقرر فرمائی ہے۔
۹		اپنے وحدانیت و کمالِ قدرت کی۔
۱۰		اور جانو کہ جو انسان کو نیستی کے بعد ہست کرنے پر قادر ہے وہ اس کو موت کے بعد بھی زندہ کرنے پر قادر ہے۔
(۳) اور وہی ہے  جس نے  زمین کو پھیلا اور اس میں لنگر (ف ۱۱) اور نہریں بنائیں، اور زمین ہر قسم کے  پھل دو دو طرح کے  بنائے  (ف ۱۲) رات سے   دن کو چھپا لیتا ہے، بیشک اس میں نشانیاں ہیں دھیان کرنے  والوں کو (ف ۱۳) 
۱۱		یعنی مضبوط پہاڑ۔
۱۲		سیاہ و سفید، تُرش و شیریں، صغیر و کبیر، بَری و بُستانی، گرم و سرد، تر و خشک وغیرہ۔
۱۳		جو سمجھیں گے کہ یہ تمام آثار صانع حکیم کے وجود پر دلالت کرتے ہیں۔
(۴) اور زمین کے  مختلف قطعے  ہیں اور ہیں پاس پاس (ف ۱۴) اور باغ ہیں انگوروں کے  اور کھیتی اور کھجور کے  پیڑ ایک تھالے  (تھال) سے  اُگے  اور الگ الگ سب کو ایک ہی پانی دیا جا تا ہے  اور پھلوں میں ہم ایک کو دوسرے  سے  بہتر کرتے  ہیں، بیشک اس میں نشانیاں ہیں عقل مندوں کے  لیے  (ف ۱۵)
۱۴		ایک دوسرے سے ملے ہوئے، ان میں سے کوئی قابلِ زراعت ہے کوئی ناقابل زراعت۔ کوئی پتھریلا کوئی ریتلا۔
۱۵		حسن بصری رضی اللّٰہ تعالیٰ عنہ نے فرمایا اس میں بنی آدم کے قلوب کی ایک تمثیل ہے کہ جس طرح زمین ایک تھی اس کے مختلف قطعات ہوئے، ان پر آسمان سے ایک ہی پانی برسا، اس سے مختلف قسم کے پھل پھُول بیل بُوٹے اچھے بُرے پیدا ہوئے۔ اسی طرح آدمی حضرت آدم سے پیدا کئے گئے ان پر آسمان سے ہدایت اتری، اس سے بعض دل نرم ہوئے ان میں خشوع خضوع پیدا ہوا، بعض سخت ہو گئے اور لہو و لغو میں مبتلا ہوئے تو جس طرح زمین کے قطعات اپنے پھول پھل میں مختلف ہیں اس طرح انسانی قلوب اپنے آثار و انوار و اسرار میں مختلف ہیں۔
(۵)  اور اگر تم تعجب کرو (ف ۱۶) تو اچنبھا تو ان کے  اس کہنے  کا ہے  کہ کیا ہم مٹی ہو کر پھر نئے  بنیں گے  (ف ۱۷) وہ ہیں جو اپنے  رب سے  منکر ہوئے  اور وہ ہیں جن کی گردنوں میں طوق ہوں گے  (ف ۱۸) اور وہ  دوزخ والے  ہیں انھیں اسی میں رہنا۔
۱۶		اے محمّدِ مصطفیٰ صلی اللّٰہ علیہ و آلہ و سلم کُفّار کی تکذیب کرنے سے باوجود یکہ آپ ان میں صادق و امین معروف تھے۔
۱۷		اور انہوں نے کچھ نہ سمجھا کہ جس نے ابتداءً بغیر مثال کے پیدا کر دیا اس کو دوبارہ پیدا کرنا کیا مشکل ہے۔
۱۸		روزِ قیامت۔
(۶) اور تم سے  عذاب کی جلدی کرتے  ہیں رحمت سے  پہلے  (ف ۱۹) اور ان اگلوں کی سزائیں ہو چکیں (ف ۲۰) اور بیشک تمہارا  رب تو لوگوں کے  ظلم پر بھی انہیں ایک طرح کی معافی  دیتا ہے  (ف ۲۱) اور بیشک تمہارے  رب کا عذاب سخت ہے  (ف ۲۲) 
۱۹		مشرکینِ مکّہ اور یہ جلدی کرنا بطریقِ تمسخُر تھا اور رحمت سے سلامت و عافیت مراد ہے۔
۲۰		وہ بھی رسولوں کی تکذیب اور عذاب کا تمسخُر کیا کرتے تھے، ان کا حال دیکھ کر عبرت حاصل کرنا چاہیئے۔
۲۱		کہ ان کے عذاب میں جلدی نہیں فرماتا اور انہیں مہلت دیتا ہے۔
۲۲		جب عذاب فرمائے۔
(۷) اور کا فر کہتے  ہیں ان پر ان کی طرف سے  کوئی نشانی کیو ں نہیں اتری (ف ۲۳) تم تو ڈر سنانے  والے  ہو اور ہر قوم کے  ہادی (ف ۲۴) 
۲۳		کافِروں کا یہ قول نہایت بے ایمانی کا قول تھا جتنی آیات نازِل ہو چکی تھیں اور معجزات دکھائے جا چکے تھے سب کو انہوں نے کالعدم قرار دے دیا یہ انتہا درجہ کی نا انصافی اور حق دشمنی ہے جب حجّت قائم ہو چکے اور ناقابلِ انکار براہین پیش کر دیئے جائیں اور ایسے دلائل سے مدعا ثابت کر دیا جائے جس کے جواب سے مخالفین کے تمام اہلِ علم و ہنر عاجز و متحیر رہیں اور انہیں لب ہلانا اور زبان کھولنا محال ہو جائے۔ ایسے آیاتِ بیّنہ اور براہینِ واضحہ و معجزاتِ ظاہرہ دیکھ کر یہ کہہ دینا کہ کوئی نشانی کیوں نہیں اترتی ! روزِ روشن میں دن کا انکار کر دینے سے بھی زیادہ بدتر اور باطل تر ہے اور حقیقت میں یہ حق کو پہچان کر اس سے عناد و فرار ہے۔ کسی مدعا پر جب برہان قوی قائم ہو جائے پھر اس پر دوبارہ دلیل قائم کرنی ضروری نہیں رہتی اور ایسی حالت میں طلبِ دلیل عناد و مکابَرہ ہوتا ہے جب تک کہ دلیل کو مجروح نہ کر دیا جائے کوئی شخص دوسری دلیل کے طلب کرنے کا حق نہیں رکھتا اور اگر یہ سلسلہ قائم کر دیا جائے کہ ہر شخص کے لئے نئی برہان قائم کی جائے جس کو وہ طلب کرے اور وہی نشانی لائی جائے جو وہ مانگے تو نشانیوں کا سلسلہ کبھی ختم نہ ہو گا۔ اس لئے حکمتِ الٰہیہ یہ ہے کہ انبیاء کو ایسے معجزات دیئے جاتے ہیں جن سے ہر شخص ان کے صدق و نبوّت کا یقین کر سکے اور بیشتر وہ اس قبیل سے ہوتے ہیں جس میں ان کی امّت اور ان کے عہد کے لوگ زیادہ مشق و مہارت رکھتے ہیں جیسے کہ حضرت موسیٰ علیہ الصلوٰۃ والسلام کے زمانہ میں علمِ سحر اپنے کمال کو پہنچا ہوا تھا اور اس زمانہ کے لوگ سحر کے بڑے ماہرِ کامل تھے تو حضر ت موسیٰ علیہ الصلوٰۃ والسلام کو وہ معجِزہ عطا ہوا جس نے سحر کو باطل کر دیا اور ساحروں کو یقین دلا دیا کہ جو کمال حضرت موسیٰ علیہ الصلوٰۃ والسلام نے دکھایا وہ ربّانی نشان ہے، سحر سے اس کا مقابلہ ممکن نہیں۔ اسی طرح حضرت عیسیٰ علیہ الصلوٰۃ والسلام کے زمانہ میں طب انتہائی عروج پر تھی، حضرت عیسیٰ علیہ الصلوٰۃ و التسلیمات کو شفائے امراض و احیائے اموات کا وہ معجِزہ عطا فرمایا گیا جس سے طب کے ماہر عاجز ہو گئے اور وہ اس یقین پر مجبور تھے کہ یہ کام طب سے ناممکن ہے ضرور یہ قدرت الٰہی کا زبردست نشان ہے اسی طرح سیدِ عالَم صلی اللّٰہ علیہ و آلہ و سلم کے زمانۂ مبارک میں عرب کی فصاحت و بلاغت اوجِ کمال پر پہنچی ہوئی تھی اور وہ لوگ خوش بیانی میں عالَم پر فائق تھے۔ سیدِ عالَم صلی اللّٰہ علیہ و آلہ و سلم کو وہ معجِزہ عطا فرمایا جس نے انہیں عاجز و حیران کر دیا اور ان کے بڑے سے بڑے لوگ اور ان کے اہلِ کمال کی جماعتیں قرآنِ کریم کے مقابل ایک چھوٹی سی عبارت پیش کرنے سے بھی عاجز و قاصر رہیں اور قرآن کے اس کمال نے یہ ثابت کر دیا کہ بیشک یہ ربّانی عظیم نشان ہے اور اس کا مثل بنا لانا بشری قوت کے امکان میں نہیں۔ اس کے علاوہ اور صدہا معجزات سیدِ عالَم صلی اللّٰہ علیہ و آلہ و سلم نے پیش فرمائے جنہوں نے ہر طبقہ کے انسانوں کو آپ کے صدقِ رسالت کا یقین دلا دیا۔ ان معجزات کے ہوتے ہوئے یہ کہہ دینا کہ کوئی نشانی کیوں نہیں اتری کس قدر عناد اور حق سے مُکرنا ہے۔
۲۴		اپنی نبوّت کے دلائل پیش کرنے اور اطمینان بخش معجزات دکھا کر اپنی رسالت ثابت کر دینے کے بعد احکامِ الٰہیہ پہنچانے اور خدا کا خو ف دلانے کے سوا آپ پر کچھ لازم نہیں اور ہر ہر شخص کے لئے اس کی طلبیدہ جدا جدا نشانیاں پیش کرنا آپ پر ضروری نہیں جیسا کہ آپ سے پہلے ہادیوں ( انبیاء علیہم السلام کا ) طریقہ رہا ہے۔
(۸) اللہ جانتا ہے  جو کچھ کسی مادہ کے  پیٹ میں ہے  (ف ۲۵) اور پیٹ جو کچھ گھٹتے  بڑھتے  ہیں (ف ۲۶) اور ہر چیز اس کے  پاس ایک اندازے  سے  ہے  (ف ۲۷)
۲۵		نر مادہ ایک یا زیادہ و غیر ذالک۔
۲۶		یعنی مدّ ت میں کس کا حمل جلد وضع ہو گا کس کا دیر میں۔ حمل کی کم سے کم مدّت جس میں بچہ پیدا ہو کر زندہ رہ سکے چھ ماہ ہے اور زیادہ سے زیادہ دو سال۔ یہی حضرت عائشہ رضی اللّٰہ تعالیٰ عنہا نے فرمایا اور اسی کے حضرت امام ابوحنیفہ رحمۃ اللّٰہ تعالیٰ علیہ قائل ہیں۔ بعض مفسِّرین نے یہ بھی کہا ہے پیٹ کے گھٹنے بڑھنے سے بچہ کا قوی، تام الخِلقت اور ناقص الخِلقت ہونا مراد ہے۔
۲۷		کہ اس سے گھٹ بڑھ نہیں سکتی۔
(۹) ہر چھپے  اور کھلے  کا جاننے  والا سب سے  بڑا بلندی  والا (ف ۲۸)
۲۸		ہر نقص سے منزّہ۔
(۱۰)  برابر ہیں جو تم میں بات آہستہ کہے  اور جو آواز سے  اور جو  رات میں چھپا ہے  اور جو دن میں راہ چلتا ہے  (ف ۲۹)
۲۹		یعنی دل کی چھپی باتیں اور زبان سے بَاعلان کہی ہوئی اور رات کو چھپ کر کئے ہوئے عمل اور دن کو ظاہر طور پر کئے ہوئے کام سب اللّٰہ تعالیٰ جانتا ہے کوئی اس کے علم سے باہر نہیں۔
(۱۱) آدمی کے  لیے   بدلی والے  فرشتے  ہیں اس کے  آگے  پیچھے  (ف ۳۰) کہ بحکم خدا  اس کی حفاظت کرتے  ہیں (ف ۳۱)  بیشک اللہ کسی قوم سے  اپنی نعمت نہیں بدلتا جب  تک وہ خود (ف ۳۲) اپنی  حالت نہ بدلیں، اور جب کسی قوم سے  برائی چاہے  (ف ۳۳) تو وہ پھر نہیں سکتی، اور اس کے  سوا ان کا کوئی حمایتی نہیں (ف ۳۴)
۳۰		بخاری و مسلم کی حدیث میں ہے کہ تم میں فرشتے نوبت بہ نوبت آتے ہیں، رات اور دن میں اور نمازِ فجر اور نمازِ عصر میں جمع ہوتے ہیں، نئے فرشتے رہ جاتے ہیں اور جو فرشتے رہ چکے ہیں وہ چلے جاتے ہیں، اللّٰہ تعالیٰ ان سے فرماتا ہے کہ تم نے میرے بندے کو کس حال میں چھوڑا ؟ وہ عرض کرتے ہیں کہ نماز پڑھتے پایا اور نماز پڑھتے چھوڑا۔
۳۱		مجاہد نے کہا ہر بندے کے ساتھ ایک فرشتہ حفاظت پر مامور ہے جو سوتے جاگتے جن و انس اور موذی جانوروں سے اس کی حفاظت کرتا ہے اور ہر ستانے والی چیز کو اس سے روک دیتا ہے بجز اس کے جس کا پہنچنا مشیت میں ہو۔
۳۲		مَعاصی میں مبتلا ہو کر۔
۳۳		اس کے عذاب و ہلاک کا ارادہ فرمائے۔
۳۴		جو اس کے عذاب کو روک سکے۔
(۱۲) وہی ہے  تمہیں بجلی دکھاتا ہے  ڈر کو اور امید کو (ف ۳۵) اور بھاری بدلیاں اٹھاتا ہے۔
۳۵		کہ اس سے گر کر نقصان پہنچانے کا خوف ہوتا ہے اور بارش سے نفع اٹھانے کی امید یا بعضوں کو خوف ہوتا ہے جیسے مسافروں کو جو سفر میں ہوں اور بعضوں کو فائدہ کی امید جیسے کہ کاشتکار وغیرہ۔
(۱۳)  اور گر ج اسے  سراہتی ہوئی اس کی پاکی بولتی ہے  (ف ۳۶) اور فرشتے  اس کے  ڈر سے  (ف ۳۷)  اور کڑک بھیجتا ہے  (ف ۳۸)  تو اسے  ڈالتا ہے  جس پر چاہے   اور وہ اللہ میں جھگڑتے  ہوتے  ہیں (ف ۳۹) اور اس کی پکڑ سخت ہے۔
۳۶		گرج یعنی بادل سے جو آواز ہوتی ہے اس کے تسبیح کرنے کے معنی یہ ہیں کہ اس آواز کا پیدا ہونا خالِق، قادر، ہر نقص سے منزّہ کے وجود کی دلیل ہے۔ بعض مفسِّرین نے فرمایا کہ تسبیحِ رعد سے وہ مراد ہے کہ اس آواز کو سن کر اللّٰہ کے بندے اس کی تسبیح کرتے ہیں۔ بعض مفسِّرین کا قو ل ہے کہ رعد ایک فرشتہ کا نام ہے جو بادل پر مامور ہے اس کو چلاتا ہے۔
۳۷		یعنی اس کی ہیبت و جلال سے اس کی تسبیح کرتے ہیں۔
۳۸		صاعقہ وہ شدید آواز ہے جو جَوّ ( آسمان و زمین کے درمیان ) سے اترتی ہے پھر اس میں آگ پیدا ہو جاتی ہے یا عذاب یا موت اور وہ اپنی ذات میں ایک ہی چیز ہے اور یہ تینوں چیزیں اسی سے پیدا ہوتی ہیں۔ (خازن)۔
۳۹		شانِ نُزول : حسن رضی اللّٰہ تعالیٰ عنہ سے مروی ہے کہ نبیِ کریم صلی اللّٰہ علیہ و آلہ و سلم نے عرب کے ایک نہایت سرکش کافِر کو اسلام کی دعوت دینے کے لئے اپنے اصحاب کی ایک جماعت بھیجی، انہوں نے اس کو دعوت دی کہنے لگا محمّد (صلی اللّٰہ علیہ و آلہ و سلم ) کا ربّ کون ہے جس کی تم مجھے دعوت دیتے ہو، کیا وہ سونے کا ہے یا چاندی کا یا لوہے کا یا تانبے کا ؟ مسلمانوں کو یہ بات بہت گراں گزری اور انہوں نے واپس ہو کر سیدِ عالَم صلی اللّٰہ علیہ و آلہ و سلم سے عرض کیا کہ ایسا اکفر، سیاہ دل، سرکش دیکھنے میں نہیں آیا۔ حضور صلی اللّٰہ علیہ و آلہ و سلم نے فرمایا اس کے پاس پھر جاؤ، اس نے پھر وہی گفتگو کی اور اتنا اور کہا کہ محمّد صلی اللّٰہ علیہ و آلہ و سلم کی دعوت قبول کر کے ایسے ربّ کو مان لوں جسے نہ میں نے دیکھا نہ پہچانا۔ یہ حضرات پھر واپس ہوئے اور انہوں نے عرض کیا کہ حضور اس کا خُبث تو اور ترقی پر ہے، فرمایا پھر جاؤ، بہ تعمیل ارشاد پھر گئے جس وقت اس سے گفتگو کر رہے تھے اور وہ ایسی ہی سیاہ دلی کی باتیں بک رہا تھا، ایک ابر آیا اس سے بجلی چمکی اور کڑک ہوئی اور بجلی گری اور اس کافِر کو جلا دیا۔ یہ حضرات اس کے پاس بیٹھے رہے اور جب وہاں سے واپس ہوئے تو راہ میں انہیں اصحابِ کرام کی ایک اور جماعت ملی وہ کہنے لگے کہیے وہ شخص جل گیا، ان حضرات نے کہا آپ صاحبوں کو کیسے معلوم ہو گیا ؟ انہوں نے فرمایا سیدِ عالَم صلی اللّٰہ علیہ و آلہ و سلم کے پاس وحی آئی ہے۔ وَیُرْسِلُ الصَّوَاعِقَ فَیُصِیْبُ بِھَآ مَنْ یَّشَآءُ وَھُمْ یُجَادِلُوْنَ فِی اللّٰہ ِ  (خازن) بعض مفسِّرین نے ذکر کیا ہے کہ عامر بن طفیل نے اربد بن ربیعہ سے کہا محمّدِ مصطفیٰ (صلی اللّٰہ علیہ و آلہ و سلم ) کے پاس چلو میں انہیں باتوں میں لگاؤں گا تو پیچھے سے تلوار سے حملہ کرنا، یہ مشورہ کر کے وہ حضور صلی اللّٰہ علیہ و آلہ و سلم کے پاس آئے اور عامر نے حضور سے گفتگو شروع کی بہت طویل گفتگو کے بعد کہنے لگا کہ اب ہم جاتے ہیں اور ایک بڑا جرّار لشکر آپ پر لائیں گے یہ کہہ کر چلا آیا، باہر آ کر اربد سے کہنے لگا کہ تو نے تلوار کیوں نہیں ماری ؟ اس نے کہا جب میں تلوار مارنے کا ارادہ کرتا تھا تو تُو درمیان میں آ جاتا تھا۔ سیدِ عالَم صلی اللّٰہ علیہ و آلہ و سلم نے ان لوگوں کے نکلتے وقت یہ دعا فرمائی۔ اَللّٰھُمَّ اکْفِہِمَا بِمَا شِئْتَ  جب یہ دونوں مدینہ شریف سے باہر آئے تو ان پر بجلی گری اربد جل گیا اور عامر بھی اسی راہ میں بہت بدتر حالت میں مرا۔ (حسینی)۔
(۱۴) اسی کا پکارنا سچا ہے  (ف ۴۰) اور اُس کے  سوا جن کو پکارتے  ہیں (ف ۴۱)  وہ ان کی کچھ بھی  نہیں سنتے  مگر اس کی طرح جو پانی کے  سامنے  اپنی ہتھیلیاں پھیلائے  بیٹھا ہے  کہ اس کے  منہ میں پہنچ جائے  (ف ۴۲) اور وہ  ہرگز نہ پہنچے  گا، اور کافروں کی ہر دعا بھٹکتی پھرتی ہے۔
۴۰		یعنی اس کی توحید کی شہادت دینا اور لا اِلٰہ الا اللہ کہنا یا یہ معنیٰ ہیں کہ وہ دعا قبول کرتا ہے اور اسی سے دعا کرنا سزا وار ہے۔
۴۱		معبود جان کر یعنی کُفّار جو بتوں کی عبادت کرتے ہیں اور ان سے مرادیں مانگتے ہیں۔
۴۲		تو ہتھیلیاں پھیلانے اور بلانے سے پانی کنوئیں سے نکل کر اس کے منہ میں نہ آئے گا کیونکہ پانی کو نہ علم ہے نہ شعور جو اس کی حاجت اور پیاس کو جانے اور اس کے بلانے کو سمجھے اور پہچانے، نہ اس میں یہ قدرت ہے کہ اپنی جگہ سے حرکت کرے اور اپنے مقتضائے طبیعت کے خلاف اوپر چڑھ کر بلانے والے کے منہ میں پہنچ جائے۔ یہی حال بتوں کا ہے کہ نہ انہیں بُت پرستوں کے پکارنے کی خبر ہے نہ ان کی حاجت کا شعور نہ وہ ان کے نفع پر کچھ قدرت رکھتے ہیں۔
(۱۵) اور اللہ ہی کو سجدہ کرتے  ہیں جتنے  آسمانوں اور زمین میں ہیں خوشی سے  (ف ۴۳) خواہ مجبوری سے  (ف ۴۴) اور ان کی پرچھائیاں ہر صبح و شام (ف ۴۵) السجدۃ۔۲
۴۳		جیسے کہ مومن۔
۴۴		جیسے کہ منافق و کافِر۔
۴۵		ان کی تبعیت میں اللّٰہ کو سجدہ کرتی ہیں۔ زُجاج نے کہا کہ کافِر غیر اللّٰہ کو سجدہ کرتا ہے اور اس کا سایہ اللّٰہ کو۔ ابنِ انباری نے کہا کہ کچھ بعید نہیں کہ اللّٰہ تعالیٰ پرچھائیوں میں ایسی فہم پیدا کرے کہ وہ اس کو سجدہ کریں۔ بعض کا قول ہے سجدے سے سایہ کا ایک طرف سے دوسری طرف مائل ہونا اور آفتاب کے ارتفاع و نُزول کے ساتھ دراز و کوتاہ ہونا مراد ہے۔ (خازن)۔
(۱۶)  تم فرماؤ کون رب ہے  آسمانوں اور زمین کا، تم خود ہی فرما ؤ اللہ (ف ۴۶) تم فرما ؤ تو کیا  اس کے  سوا تم نے   وہ حمایتی بنائے  ہیں جو اپنا بھلا برا نہیں کر سکتے  ہیں (ف ۴۷) تم فرما ؤ کیا برابر ہو جائیں گے  اندھا اور انکھیارا  (بینا) (ف ۴۸)  یا کیا برابر ہو جائیں گی اندھیریاں اور اجالا (ف ۴۹) کیا اللہ کے  لیے  ایسے  شریک ٹھہراتے  ہیں جنہوں نے  اللہ کی طرح کچھ بنایا تو انہیں ان کا اور اس کا بنانا ایک سا معلوم ہوا  (ف ۵۰) تم فرما ؤ اللہ ہر چیز کا بنانے  والا ہے   (ف ۵۱) اور وہ اکیلا سب پر غالب ہے  (ف ۵۲)
۴۶		کیونکہ اس سوال کا اس کے سوا اور کوئی جواب ہی نہیں اور مشرکین باوجود غیر اللّٰہ کی عبادت کرنے کے اس کے مقِر ہیں کہ آسمان و زمین کا خالِق اللّٰہ ہے۔ جب یہ امر مسلّم ہے تو۔
۴۷		یعنی بُت جب ان کی یہ بے قدرتی و بیچارگی ہے تو وہ دوسرے کو کیا نفع و ضَرر پہنچا سکتے ہیں۔ ایسوں کو معبود بنانا اور خالِق رازق قوی و قادر کو چھوڑنا انتہا درجے کی گمراہی ہے۔
۴۸		یعنی کافِر و مومن۔
۴۹		یعنی کُفر و ایمان۔
۵۰		اور اس وجہ سے کہ حق ان پر مشتبہ ہو گیا اور وہ بُت پرستی کرنے لگے، ایسا تو نہیں ہے بلکہ جن بتوں کو وہ پوجتے ہیں اللّٰہ کی مخلوق کی طرح کچھ بنانا تو کجا وہ بندوں کے مصنوعات کے مثل بھی نہیں بنا سکتے، عاجزِ مَحض ہیں ایسے پتھروں کا پوجنا عقل و دانش کے بالکل خلاف ہے۔
۵۱		جو مخلوق ہونے کی صلاحیت رکھے اس سب کا خالِق اللّٰہ ہی ہے اور کوئی نہیں تو دوسرے کو شریکِ عبادت کرنا عاقل کس طرح گوارا کر سکتا ہے۔
۵۲		سب اس کے تحتِ قدرت و اختیار ہیں۔
(۱۷) اس نے  آسمان سے  پانی اتارا  تو نالے  اپنے  اپنے  لائق بہہ نکلے  تو پانی کی رو اس پر ابھرے  ہوئے   جھاگ اٹھا لائی، اور جس پر آگ دہکاتے  ہیں (ف ۵۳) گہنا یا  اور اسباب (ف ۵۴) بنانے  کو اس سے  بھی ویسے  ہی جھاگ اٹھتے  ہیں اللہ بتاتا ہے  کہ حق و باطل کی یہی مثال ہے، تو جھاگ تو پھک (جل) کر دور ہو جاتا ہے، اور وہ جو لوگوں کے  کام آئے  زمین میں رہتا ہے  (ف ۵۵) اللہ یوں ہی مثالیں بیان فرماتا ہے۔
۵۳		جیسے کہ سونا چاندی تانبہ وغیرہ۔
۵۴		برتن وغیرہ۔
۵۵		ایسے ہی باطل اگرچہ کتنا ہی ابھر جائے اور بعض اوقات و احوال میں جھاگ کی طرح حد سے اونچا ہو جائے مگر انجامِ کار مٹ جاتا ہے اور حق اصل شے اور جوہرِ صاف کی طرح باقی و ثابت رہتا ہے۔
(۱۸) جن لوگوں نے  اپنے  رب کا حکم مانا انہیں کے  لیے  بھلائی ہے  (ف ۵۶)  اور جنہوں نے  اس کا حکم نہ مانا  (ف ۵۷) اگر زمین میں جو کچھ ہے  وہ سب اور اس جیسا اور ان کی ملِک میں ہوتا تو اپنی جان چھڑانے  کو دے   دیتے  یہی ہیں جن کا بُرا حساب ہو گا (ف ۵۸) اور ان کا ٹھکانا جہنم ہے، اور کیا ہی  بُرا بچھونا۔
۵۶		یعنی جنّت۔
۵۷		اور کُفر کیا۔
۵۸		کہ ہر امر پر مواخذہ کیا جائے گا اور اس میں سے کچھ نہ بخشا جائے گا۔ (جلالین و خازن)۔
(۱۹)  تو کیا وہ جانتا ہے  جو کچھ تمہاری طرف تمہارے  رب کے  پاس سے  اترا حق ہے  (ف ۵۹) وہ اس جیسا  ہو گا جو اندھا ہے  (ف ۶۰) نصیحت وہی مانتے  ہیں جنہیں عقل ہے۔
۵۹		اور اس پر ایمان لاتا ہے اور اس کے مطابق عمل کرتا ہے۔
۶۰		حق کو نہیں جانتا، قرآن پر ایمان نہیں لاتا، اس کے مطابق عمل نہیں کرتا۔ یہ آیت حضرت حمزہ ابنِ عبدالمطلب اور ابوجہل کے حق میں نازِل ہوئی۔
(۲۰) وہ جو اللہ کا عہد پورا کرتے  ہیں (ف ۶۱) اور قول باندھ کر پھرتے  نہیں 
۶۱		اس کی ربوبیت کی شہادت دیتے ہیں اور اس کا حکم مانتے ہیں۔
(۲۱)  اور وہ کہ جوڑتے  ہیں اسے  جس کے  جوڑنے  کا اللہ نے  حکم  دیا (ف ۶۲) اور اپنے  رب سے  ڈرتے  ہیں اور حساب کی بُرائی سے  اندیشہ رکھتے  ہیں (ف ۶۳)
۶۲		یعنی اللّٰہ کی تمام کتابوں اور اس کے کل رسولوں پر ایمان لاتے ہیں اور بعض کو مان کر بعض سے منکِر ہو کر ان میں تفریق نہیں کرتے یا یہ معنی ہیں کہ حقوقِ قرابت کی رعایت رکھتے ہیں اور رشتہ قطع نہیں کرتے۔ اسی میں رسولِ کریم صلی اللّٰہ علیہ و آلہ و سلم کی قرابتیں اور ایمانی قرابتیں بھی داخل ہیں، سادات کرام کا احترام اور مسلمانوں کے ساتھ مودّت و احسان اور ان کی مدد اور ان کی طرف سے مدافعت اور ان کے ساتھ شفقت اور سلام دُعا اور مسلمان مریضوں کی عیادت اور اپنے دوستوں، خادموں، ہمسایوں، سفر کے ساتھیوں کے حقوق کی رعایت بھی اس میں داخل ہے اور شریعت میں اس کا لحاظ رکھنے کی بہت تاکیدیں آئی ہیں، بہ کثرت احادیثِ صحیحہ اس باب میں وارد ہیں۔
۶۳		اور وقتِ حساب سے پہلے خود اپنے نفسوں سے محاسبہ کرتے ہیں۔
(۲۲)  اور وہ جنہوں نے  صبر کیا (ف ۶۴) اپنے  رب کی رضا چاہنے  کو  اور نماز قائم رکھی اور ہمارے  دیئے  سے   ہماری راہ میں چھپے  اور ظاہر کچھ خرچ کیا (ف ۶۵) اور برائی کے  بدلے  بھلائی کر کے   ٹالتے  ہیں (ف ۶۶) انہیں کے  لیے  پچھلے  گھر کا نفع ہے۔
۶۴		طاعتوں اور مصیبتوں پر اور معصیت سے باز رہے۔
۶۵		نوافل کا چھپانا اور فرائض کا ظاہر کرنا افضل ہے۔
۶۶		بدکلامی کا جواب شیریں سخنی سے دیتے ہیں اور جو انہیں محروم کرتا ہے اس پر عطا کرتے ہیں، جب ان پر ظلم کیا جاتا ہے معاف کرتے ہیں، جب ان سے پیوند قطع کیا جاتا ہے ملاتے ہیں اور جب گناہ کرتے ہیں توبہ کرتے ہیں، جب ناجائز کام دیکھتے ہیں اسے بدلتے ہیں، جہل کے بدلے حلم اور ایذا کے بدلے صبر کرتے ہیں۔
(۲۳) بسنے  کے  باغ جن میں وہ داخل ہوں گے  اور جو لائق ہوں (ف ۶۷) ان کے  باپ  دادا اور بیبیوں اور  اولاد میں (ف ۶۸)  اور فرشتے  (ف ۶۹)  ہر دروازے  سے  ان پر (ف ۷۰) یہ کہتے  آئیں گے۔
۶۷		یعنی مؤمن ہوں۔
۶۸		اگرچہ لوگوں نے ان کے سے عمل نہ کئے ہوں جب بھی اللّٰہ تعالیٰ ان کے اکرام کے لئے ان کو ان کے درجہ میں داخل فرمائے گا۔
۶۹		ہر ایک روز و شب میں ہدایات اور رضا کی بشارتیں لے کر جنّت کے۔
۷۰		بہ طریقِ تحیّت و تکریم۔
(۲۴)  سلامتی ہو تم  پر تمہارے  صبر کا بدلہ تو پچھلا  گھر کیا ہی خوب ملا۔
(۲۵)  اور وہ جو اللہ کا عہد اس کے  پکے  ہونے  (ف ۷۱) کے  بعد توڑتے  اور جس کے  جوڑنے  کو اللہ نے  فرمایا اسے  قطع کرتے  اور زمین میں فساد پھیلاتے  ہیں (ف ۷۲) ان کا حصہ لعنت ہی ہے  اور اُن کا نصیبہ بُرا  گھر (ف ۷۳)
۷۱		اور اس کو قبول کر لینے۔
۷۲		کُفر و مَعاصی کا ارتکاب کر کے۔
۷۳		یعنی جہنّم۔
(۲۶) اللہ جس کے  لیے  چاہے   رزق کشادہ اور (ف ۷۴) تنگ کرتا ہے، اور کا فر دنیا کی زندگی پر اترا گئے   (نازاں ہوئے )  (ف ۷۵)  اور دنیا کی زندگی آخرت کے  مقابل نہیں مگر کچھ دن برت لینا۔
۷۴		جس کے لئے چاہے۔
۷۵		اور شکر گزار نہ ہوئے۔ 
مسئلہ : دولتِ دنیا پر اترانا اور مغرور ہونا حرام ہے۔
(۲۷)  اور کافر کہتے   ان پر کوئی نشانی ان کے  رب کی طرف سے  کیوں نہ اتری، تم فرماؤ بیشک اللہ جسے  چاہے  گمراہ کرتا ہے  (ف ۷۶) اور اپنی راہ اسے  دیتا ہے  جو اس کی طرف رجوع لائے۔
۷۶		کہ وہ آیات و معجزات نازِل ہونے کے بعد بھی یہ کہتا رہتا ہے کہ کوئی نشانی کیوں نہیں اتری، کوئی معجزہ کیوں نہیں آیا ! معجزاتِ کثیرہ کے باوجود گمراہ رہتا ہے۔
(۲۸) وہ جو ایمان لائے   اور ان کے  دل اللہ کی یاد سے  چین پاتے  ہیں، سن لو اللہ کی یاد ہی میں دلوں کا چین ہے  (ف ۷۷)
۷۷		اس کے رحمت و فضل اور اس کے احسان و کرم کو یاد کر کے بے قرار دلوں کو قرار و اطمینان حاصل ہوتا ہے اگرچہ اس کے عدل و عتاب کی یاد دلوں کو خائف کر دیتی ہے جیسا کہ دوسری آیت میں فرمایا  اِنَّمَا الْمُؤْمِنُوْنَ الَّذِیْنَ اِذَا ذُکِرَ اللّٰہ ُ وَجِلَتْ قُلُوْبھُمْ  حضرت ابنِ عباس رضی اللّٰہ عنہما نے اس آیت کی تفسیر میں فرمایا کہ مسلمان جب اللّٰہ تعالیٰ کا نام لے کر قسم کھا تا ہے دوسرے مسلمان اس کا اعتبار کر لیتے ہیں اور ان کے دلوں کو اطمینان ہو جاتا ہے۔
(۲۹)  وہ جو ایمان  لائے  اور اچھے  کام کیے  ان کو خوشی ہے  اور اچھا  انجام (ف ۷۸)
۷۸		طوبیٰ بشارت ہے راحت و نعمت اور خرمی و خوش حالی کی۔ سعید بن جبیر نے کہا کہ طوبیٰ زبانِ حبشی میں جنّت کا نام ہے۔ حضرت ابو ہریرہ اور دیگر اصحاب سے مروی ہے کہ طوبیٰ جنّت کے ایک درخت کا نام ہے جس کا سایہ ہر جنّت میں پہنچے گا، یہ درخت جنّتِ عدن میں ہے اور اس کی اصل (بیخ) سیدِ عالَم صلی اللّٰہ علیہ و آلہ و سلم کے ایوانِ معلیٰ میں اور اس کی شاخیں جنّت کے ہر غرفہ اور قصر میں، اس میں سوا سیاہی کے ہر قسم کے رنگ اور خوش نمائیاں ہیں ہر طرح کے پھل اور میوہ اس میں پھلے ہیں، اس کی بیخ سے کافور سلسبیل کی نہریں رواں ہیں۔
(۳۰)  اسی طرح ہم نے  تم کو اس امت میں بھیجا جس سے  پہلے  امتیں ہو گزریں (ف ۷۹) کہ تم انہیں پڑھ کر سناؤ (ف ۸۰) جو ہم نے  تمہاری طرف وحی کی اور وہ رحمن کے  منکر ہو رہے  ہیں (ف ۸۱) تم فرماؤ وہ میرا رب ہے  اس کے  سوا کسی کی بندگی  نہیں میں نے  اسی پر بھروسہ کیا اور اسی کی طرف میری رجوع ہے۔
۷۹		تو تمہاری امّت سب سے پچھلی امّت ہے اور تم خاتَم الانبیاء ہو، تمہیں بڑے شان و شکوہ سے رسالت عطا کی۔
۸۰		وہ کتابِ عظیم۔
۸۱		شانِ نُزول : قتادہ و مقاتل وغیرہ کا قول ہے کہ یہ آیت صلح حدیبیہ میں نازِل ہوئی جس کا مختصر واقعہ یہ ہے کہ سہیل بن عمرو جب صلح کے لئے آیا اور صلح نامہ لکھنے پر اتفاق ہو گیا تو سیدِ عالَم صلی اللّٰہ علیہ و آلہ و سلم نے حضرت علی مرتضیٰ رضی اللّٰہ عنہ سے فرمایا لکھو بسم اللّٰہ الرحمن الرحیم کُفّار نے اس میں جھگڑا کیا اور کہا کہ آپ ہمارے دستور کے مطابق بِاِسْمِکَ اللّٰھُمَّ لکھوائیے۔ اس کے متعلق آیت میں ارشاد ہوتا ہے کہ وہ رحمٰن کے منکِر ہو رہے ہیں۔
(۳۱)  اور اگر کوئی ایسا قرآن آتا جس سے  پہاڑ ٹل جاتے  (ف ۸۲)  یا زمین پھٹ جاتی یا  مردے  باتیں کرتے  جب بھی  یہ کافر نہ مانتے  (ف ۸۳) بلکہ سب کام اللہ ہی کے  اختیار میں ہیں (ف ۸۴) تو کیا مسلمان اس سے  نا  امید نہ ہوئے  (ف ۸۵) کہ اللہ چاہتا تو سب آدمیوں کو ہدایت کر دیتا  (ف ۸۶)  اور کافروں کو ہمیشہ کے  لیے  یہ سخت دھمک  (ہلا دینے  وا لی مصیبت) پہنچتی رہے  گی (ف ۸۷) یا ان کے  گھروں کے  نزدیک اترے  گی (ف ۸۸) یہاں تک کہ اللہ کا وعدہ آئے  (ف ۸۹)  بیشک اللہ وعدہ خلاف نہیں کرتا  (ف ۹۰) 
۸۲		اپنی جگہ سے۔
۸۳		شانِ نُزول : کُفّارِ قریش نے سیدِ عالَم صلی اللّٰہ علیہ و آلہ و سلم سے کہا تھا کہ اگر آپ یہ چاہیں کہ ہم آپ کی نبوّت مانیں اور آپ کا اِتِّباع کریں تو آپ قرآن شریف پڑھ کراس کی تاثیر سے مکّۂ مکّرمہ کے پہاڑ ہٹا دیجئے تاکہ ہمیں کھیتیاں کرنے کے لئے وسیع میدان مل جائیں اور زمین پھاڑ کر چشمہ جاری کیجئے تاکہ ہم کھیتوں اور باغوں کو ان سے سیراب کریں اور قصی بن کلاب وغیرہ ہمارے مرے ہوئے باپ دادا کو زندہ کر دیجئے وہ ہم سے کہہ جائیں کہ آپ نبی ہیں۔ اس کے جواب میں یہ آیت نازِل ہوئی اور بتا دیا گیا کہ یہ حیلے حوالے کرنے والے کسی حال میں بھی ایمان لانے والے نہیں۔
۸۴		تو ایمان وہی لائے گا جس کو اللّٰہ چاہے اور توفیق دے اس کے سوا اور کوئی ایمان لانے والا نہیں اگرچہ انہیں وہی نشان دکھا دیئے جائیں جو وہ طلب کریں۔
۸۵		یعنی کُفّار کے ایمان لانے سے خواہ انہیں کتنی ہی نشانیاں دکھلا دی جائیں اور کیا مسلمانوں کو اس کا یقینی علم نہیں۔
۸۶		بغیر کسی نشانی کے لیکن وہ جو چاہتا ہے کرتا ہے اور وہی حکمت ہے۔ یہ جواب ہے ان مسلمانوں کا جنہوں نے کُفّار کے نئی نئی نشانیاں طلب کرنے پر یہ چاہا تھا کہ جو کافِر بھی کوئی نشانی طلب کرے وہی اس کو دکھا دی جائے، اس میں انہیں بتا دیا گیا کہ جب زبردست نشان آ چکے اور شُکوک و اوہام کی تمام راہیں بند کر دی گئیں، دین کی حقانیت روزِ روشن سے زیادہ واضح ہو چکی، ان جلی برہانوں کے باوجود جو لوگ مُکر گئے، حق کے معترف نہ ہوئے، ظاہر ہو گیا کہ وہ معانِد ہیں اور معانِد کسی دلیل سے بھی مانا نہیں کرتا تو مسلمانوں کو اب ان سے قبولِ حق کی کیا امید، کیا اب تک ان کا عناد دیکھ کر اور آیات و بیّناتِ واضحہ سے اعراضِ مشاہدہ کر کے بھی ان سے قبولِ حق کی امید رکھی جا سکتی ہے البتہ اب ان کے ایمان لانے اور مان جانے کی یہی صورت ہے کہ اللّٰہ تعالیٰ انہیں مجبور کرے اور ان کا اختیار سلب فرما لے اس طرح کی ہدایت چاہتا تو تمام آدمیوں کو ہدایت فرما دیتا اور کوئی کافِر نہ رہتا مگر دارالابتلا و الامتحان کی حکمت اس کی مقتضیٰ نہیں۔
۸۷		یعنی وہ اس تکذیب و عناد کی وجہ سے طرح طرح کے حوادث و مصائب اور آفتوں اور بلاؤں میں مبتلا رہیں گے، کبھی قحط میں، کبھی لٹنے میں، کبھی مارے جانے میں، کبھی قید میں۔
۸۸		اور ان کے اضطراب و پریشانی کا باعث ہو گی اور ان تک ان مصائب کے ضَرر پہنچیں گے۔
۸۹		اللّٰہ کی طرف سے فتح و نصرت آئی اور رسولِ کریم صلی اللّٰہ علیہ و آلہ و سلم اور ان کا دین غالب ہو اور مکّۂ مکّرمہ فتح کیا جائے۔ بعض مفسِّرین نے کہا کہ اس وعدہ سے روزِ قیامت مراد ہے جس میں اعمال کی جزا دی جائے گی۔
۹۰		اس کے بعد اللّٰہ تبارک و تعالیٰ اپنے نبیِ کریم صلی اللّٰہ علیہ و آلہ و سلم کی تسکینِ خاطر فرماتا ہے کہ اس قسم کے بیہودہ سوال اور ایسے تمسخُر و استہزاء سے آپ رنجیدہ نہ ہوں کیونکہ ہادیوں کو ایسے واقعات پیش آیا ہی کرتے ہیں چنانچہ ارشاد فرماتا ہے۔
(۳۲) اور بیشک تم سے  اگلے  رسولوں سے  بھی ہنسی کی گئی تو میں نے  کافروں کو کچھ دنوں ڈھیل دی پھر انہیں پکڑا  (ف ۹۱) تو میرا عذاب کیسا تھا۔
۹۱		اور دنیا میں انہیں قحط و قتل و قید میں مبتلا کیا اور آخرت میں ان کے لئے عذابِ جہنّم ہے۔
(۳۳)  تو کیا وہ ہر جان پر اس کے  اعمال کی نگہداشت رکھتا ہے  (ف ۹۲) اور وہ اللہ کے  شریک ٹھہراتے  ہیں، تم فرماؤ ان کا نام تو لو (ف ۹۳)  یا  اسے  وہ بتاتے  ہو جو اس کے  علم میں ساری زمین میں نہیں (ف ۹۴) یا یوں ہی  اوپری بات (ف ۹۵)  بلکہ کافروں کی نگاہ میں ان کا فریب اچھا ٹھہرا ہے   اور راہ سے  روکے  گئے  (ف ۹۶) اور جسے  اللہ گمراہ کرے  اسے  کوئی ہدایت کرنے  والا نہیں۔
۹۲		نیک کی بھی بد کی بھی یعنی اللّٰہ تعالیٰ کیا وہ ان بتوں کی مثل ہو سکتا ہے جو ایسے نہیں نہ انہیں علم ہے نہ قدرت، عاجز بے شعور ہیں۔
۹۳		وہ ہیں کون ؟۔
۹۴		اور جو اس کے علم میں نہ ہو وہ باطلِ مَحض ہے، ہو ہی نہیں سکتا کیونکہ اس کا علم ہر چیز کو محیط ہے لہذا اسکے لئے شریک ہونا باطل و غلط۔
۹۵		کے درپے ہوتے ہو جس کی کچھ اصل و حقیقت نہیں۔
۹۶		یعنی رُشد و ہدایت اور دین کی راہ سے۔
(۳۴)  انہیں دنیا کے  جیتے  عذاب ہو گا (ف ۹۷) اور بیشک آخرت کا عذاب سب سے  سخت اور انہیں اللہ سے  بچانے  والا کوئی نہیں۔
۹۷		قتل و قید کا۔
(۳۵) احوال اس جنت کا کہ ڈر والوں کے  لیے  جس کا وعدہ  ہے، اس کے  نیچے  نہریں بہتی ہیں، اس کے  میوے  ہمیشہ اور اس کا سایہ (ف ۹۸)  ڈر  والوں کا تو یہ انجام ہے  (ف ۹۹) اور کافروں کا انجام آ گ۔
۹۸		یعنی اس کے میوے اور اس کا سایہ دائمی ہے، ان میں سے کوئی منقطع اور زائل ہونے والا نہیں۔ جنّت کا حال عجیب ہے اس میں نہ سورج ہے نہ چاند نہ تاریکی باوجود اس کے غیر منقطع دائمی سایہ ہے۔
۹۹		یعنی تقویٰ والوں کے لئے جنّت ہے۔
(۳۶)  اور جن کو ہم نے  کتاب دی (ف ۱۰۰)  وہ اس پر خوش ہوتے  جو تمہاری طرف اترا اور ان گروہوں میں (ف ۱۰۱) کچھ وہ ہیں کہ اس کے  بعض سے  منکر ہیں، تم فرماؤ مجھے  تو یہی حکم ہے  کہ اللہ کی بندگی کروں اور اس کا شریک نہ ٹھہراؤں، میں اسی کی طرف بلاتا  ہوں اور اسی کی طرف مجھے  پھرنا (ف ۱۰۲)
۱۰۰		یعنی وہ یہود و نصاریٰ جو اسلام سے مشرف ہوئے جیسے کہ عبداللّٰہ بن سلام وغیرہ اور حبشہ و نجران کے نصرانی۔
۱۰۱		یہود و نصاریٰ و مشرکین کے جو آپ کی عداوت میں سرشار ہیں اور آپ پر انہوں نے چڑھائیاں کیں ہیں۔
۱۰۲		اس میں کیا بات قابلِ انکار ہے کیوں نہیں مانتے !۔
(۳۷) اور اسی طرح ہم نے  اسے  عربی فیصلہ  اتارا  (ف ۱۰۳) اور اے  سننے  والے ! اگر تو ان کی خواہشوں پر چلے  گا (ف ۱۰۴) بعد اس کے  کہ تجھے  علم آ چکا تو اللہ کے  آگے  نہ تیرا کوئی حمایتی ہو گا نہ بچانے  والا۔
۱۰۳		یعنی جس طرح پہلے انبیاء کو ان کی زبانوں میں احکام دیئے تھے اسی طرح ہم نے یہ قرآن اے سیدِ انبیاء صلی اللّٰہ تعالیٰ علیہ و سلم آپ کی زبان عربی میں نازِل فرمایا۔ قرآنِ کریم کو حکم اس لئے فرمایا کہ اس میں اللّٰہ کی عبادت اور اس کی توحید اور اس کے دین کی طرف دعوت اور تمام تکالیف و احکام اور حلال و حرام کا بیان ہے۔ بعض عُلَماء نے فرمایا چونکہ اللّٰہ تعالیٰ نے تمام خَلق پر قرآن شریف کے قبول کرنے اور اس کے مطابق عمل کرنے کا حکم فرمایا اس لئے اس کا نام حکم رکھا۔
۱۰۴		یعنی کافِروں کو جو اپنے دین کی طرف بلاتے ہیں۔
(۳۸) اور بیشک ہم نے  تم سے  پہلے  رسول بھیجے  اور ان کے  لیے   بیبیاں (ف ۱۰۵) اور بچے  کیے  اور کسی رسول کا  کام نہیں کہ کوئی نشانی لے  آئے  مگر اللہ کے  حکم سے،  ہر وعدہ کی ایک لکھت ہے  (ف ۱۰۶)
۱۰۵		شانِ نُزول : کافِروں نے سیدِ عالَم صلی اللّٰہ علیہ و آلہ و سلم پر یہ عیب لگایا تھا کہ وہ نکاح کرتے ہیں اگر نبی ہوتے تو دنیا ترک کر دیتے، بی بی بچّے سے کچھ واسطہ نہ رکھتے۔ اس پر یہ آیتِ کریمہ نازِل ہوئی اور انہیں بتایا گیا کہ بی بی بچّے ہونا نبوّت کے مُنافی نہیں لہذا یہ اعتراض مَحض بے جا ہے اور پہلے جو رسول آ چکے ہیں وہ بھی نکاح کرتے تھے، ان کے بھی بیبیاں اور بچے تھے۔
۱۰۶		اس سے مقدّم و موخّر نہیں ہو سکتا خواہ وہ وعدہ عذاب کا ہو یا کوئی اور۔
(۳۹) اللہ جو چاہے  مٹاتا اور ثابت کرتا ہے  (ف ۱۰۷) اور اصل لکھا ہوا اسی کے  پاس (ف ۱۰۸) 
۱۰۷		سعید بن جبیر اور قتادہ نے اس آیت کی تفسیر میں کہا کہ اللّٰہ جن احکام کو چاہتا ہے منسوخ فرماتا ہے جنہیں چاہتا ہے باقی رکھتا ہے۔ انہیں ابن جبیر کا ایک قول یہ ہے کہ بندوں کے گناہوں میں سے اللّٰہ جو چاہتا ہے مغفرت فرما کر مٹا دیتا ہے اور جو چاہتا ہے ثابت رکھتا ہے۔ عِکرمہ کا قول ہے کہ اللّٰہ تعالیٰ توبہ سے جس گناہ کو چاہتا ہے مٹاتا ہے اور اس کی جگہ نیکیاں قائم فرماتا ہے اور اس کی تفسیر میں اور بھی بہت اقوال ہیں۔
۱۰۸		جس کو ا س نے ازَل میں لکھا یہ علمِ الٰہی ہے یا اُم الکتاب سے لوحِ محفوظ مراد ہے جس میں تمام کائنات اور عالَم میں ہونے والے جملہ حوادث و واقعات اور تمام اشیاء مکتوب ہیں اور اس میں تغیُّر و تبدُّل نہیں ہوتا۔
(۴۰) اور اگر ہمیں تمہیں دکھا دیں کوئی وعدہ  (ف ۱۰۹) جو انہیں دیا جاتا ہے  یا پہلے  ہی (ف ۱۱۰) اپنے  پاس بلائیں تو بہرحال تم پر تو ضرور پہنچانا ہے  اور حساب لینا (ف ۱۱۱) ہمارا ذمہ (ف ۱۱۲)
۱۰۹		عذاب کا۔
۱۱۰		ہم تمہیں۔
۱۱۱		اور اعمال کی جزا دینا۔
۱۱۲		تو آپ کافِروں کے اعراض کرنے سے رنجیدہ نہ ہوں اور عذاب کی جلدی نہ کریں۔
(۴۱)  کیا انہیں نہیں سوجھتا کہ ہر طرف سے  ان کی آبادی گھٹاتے  آرہے  ہیں (ف ۱۱۳) اور اللہ حکم فرماتا ہے  اس کا حکم پیچھے  ڈالنے  والا کوئی نہیں (ف ۱۱۴) اور اسے  حساب لیتے  دیر نہیں لگتی۔
۱۱۳		اور زمینِ شرک کی وسعت دم بدم کم کر رہے ہیں اور سیدِ عالَم صلی اللّٰہ علیہ و آلہ و سلم کے لئے کُفّار کے گرد و پیش کی اراضی یکے بعد دیگرے فتح ہوتی چلی جاتی ہے اور یہ صریح دلیل ہے کہ اللّٰہ تعالیٰ اپنے حبیب کی مدد فرماتا ہے اور ان کے لشکر کو فتح مند کرتا ہے اور انکے دین کو غلبہ دیتا ہے۔
۱۱۴		اس کا حکم نافذ ہے کسی کی مجال نہیں کہ اس میں چوں چرا یا تغییر و تبدیل کر سکے جب وہ اسلام کو غلبہ دینا چاہے اور کُفر کو پست کرنا تو کس کی تاب و مجال کہ اس کے حکم میں دخل دے سکے۔
(۴۲) اور ان سے  اگلے  (ف ۱۱۵) فریب کر چکے  ہیں تو ساری خفیہ تدبیر کا مالک تو اللہ ہی ہے   (ف ۱۱۶) جانتا ہے  جو کچھ کوئی جان کمائے  (ف ۱۱۷) اور اب جاننا چاہتے  ہیں کافر،  کسے  ملتا ہے  پچھلا گھر (ف ۱۱۸)
۱۱۵		یعنی گزری ہوئی اُمّتوں کے کُفّار اپنے انبیاء کے ساتھ۔
۱۱۶		پھر بغیر اس کی مشیت کے کسی کی کیا چل سکتی ہے اور جب حقیقت یہ ہے تو مخلوق کا کیا اندیشہ۔
۱۱۷		ہر ایک کا کسب اللّٰہ تعالیٰ کو معلوم ہے اور اس کے نزدیک ان کی جزا مقرر ہے۔
۱۱۸		یعنی کافِر عنقریب جان لیں گے کہ راحتِ آخرت مومنین کے لئے ہے اور وہاں کی ذلّت و خواری کُفّار کے لئے ہے۔
(۴۳) اور کافر کہتے  ہی تم رسول نہیں، تم فرماؤ اللہ گواہ کافی ہے  مجھ میں اور تم میں (ف ۱۱۹) اور وہ جسے  کتاب کا علم ہے  (ف ۱۲۰)
۱۱۹		جس نے میرے ہاتھوں میں معجزاتِ باہرہ و آیاتِ قاہرہ ظاہر فرما کر میرے نبیِ مُرسَل ہونے کی شہادت دی۔
۱۲۰		خواہ وہ عُلَمائے یہود میں سے توریت کا جاننے والا ہو یا نصاریٰ میں سے انجیل کا عالم، وہ سیدِ عالَم صلی اللّٰہ علیہ و آلہ و سلم کی رسالت کو اپنی کتابوں میں دیکھ کر جانتا ہے ان عُلَماء میں سے اکثر آپ کی رسالت کی شہادت دیتے ہیں۔



سورۂ ابراہیم

اللہ کے  نام سے  شروع جو نہایت مہربان رحم والا (ف ۱)
۱		سورۂ ابراہیم مکیّہ ہے سوائے آیت  اَلَمْ تَرَ اِلیَ الَّذِیْنَ بَدَّلُوْا نِعْمَتَ اللّٰہِ کُفۡراً  اور اس کے بعد والی آیت کے اس سورت میں سات رکوع باون آیتیں آٹھ سو اکسٹھ کلمے تین ہزار چار سو چونتیس حرف ہیں۔
(۱) ایک کتاب ہے  (ف ۲) کہ ہم نے  تمہاری طرف اتاری کہ تم لوگوں کو (ف ۳) اندھیریوں سے  (ف ۴) اجالے  میں لا ؤ (ف ۵) ان کے  رب کے  حکم سے  اس کی راہ  (ف ۶) کی طرف جو عزت  والا سب خوبیوں والا ہے 
۲		یہ قرآن شریف۔
۳		کُفر و ضلالت و جہل و غوایت کی۔
۴		ایمان کے۔
۵		ظلمات کو جمع اور نور کو واحد کے صیغہ سے ذکر فرمانے میں ایماء ہے کہ دینِ حق کی راہ ایک ہے اور کُفر و ضلالت کے طریقے کثیر۔
۶		یعنی دینِ اسلام۔
(۲) اللہ کہ اسی کا ہے  جو کچھ آسمانوں میں ہے  اور جو کچھ زمین میں (ف ۷) اور کافروں کی خرابی ہے  ایک سخت عذاب سے  
۷		وہ سب کا خالِق و مالک ہے، سب اس کے بندے اور مملوک تو اس کی عبادت سب پر لازم اور اس کے سوا کسی کی عبادت روا نہیں۔
(۳) جنہیں آخرت سے  دنیا کی زندگی پیاری ہے  اور اللہ کی راہ سے  روکتے  (ف ۸) اور اس میں کجی چاہتے  ہیں، وہ دور کی گمراہی میں ہیں (ف ۹)
۸		اور لوگوں کو دینِ الٰہی قبول کرنے سے مانع ہوتے ہیں۔
۹		کہ حق سے بہت دور ہو گئے ہیں۔
(۴) اور ہم نے  ہر رسول اس کی قوم ہی کی زبان میں بھیجا (ف ۱۰) کہ وہ انہیں صاف بتائے  (ف ۱۱)  پھر اللہ گمراہ کرتا ہے  جسے  چاہے  اور وہ راہ دکھاتا ہے  جسے  چاہے، اور وہی عزت و حکمت والا ہے۔
۱۰		جس میں وہ رسول مبعوث ہوا، خواہ اس کی دعوت عام ہو اور دوسری قوموں اور دوسرے مُلکوں پر بھی اس کا اِتِّباع لازم ہو جیسا کہ سیدِ عالَم صلی اللّٰہ علیہ و آلہ و سلم کی رسالت تمام آدمیوں اور جنّوں بلکہ ساری خَلق کی طرف ہے اور آپ سب کے نبی ہیں جیسا کہ قرآنِ کریم میں فرمایا گیا  لِیَکُوْنَ لِلْعَالَمِیْنَ نَذِیْراً ۔
۱۱		اور جب اس کی قوم اچھی طرح سمجھ لے تو دوسری قوموں کو ترجموں کے ذریعے سے وہ احکام پہنچا دیئے جائیں اور ان کے معنیٰ سمجھا دیئے جائیں۔ بعض مفسِّرین نے اس آیت کی تفسیر میں یہ بھی فرمایا ہے کہ قومِہٖ کی ضمیر سیدِ عالَم صلی اللّٰہ علیہ و آلہ و سلم کی طرف راجع ہے اور معنیٰ یہ ہیں کہ ہم نے ہر رسول کو سیدِ انبیاء محمّدِ مصطفیٰ صلی اللّٰہ علیہ و آلہ و سلم کی زبان یعنی عربی میں وحی فرمائی اور یہ معنیٰ ایک روایت میں بھی آئے ہیں کہ وحی ہمیشہ عربی زبان ہی میں نازِل ہوئی پھر انبیاء علیہم السلام نے اپنی قوموں کے لئے ان کی زبانوں میں ترجمہ فرما دیا۔ ( اتقان، حسینی ) مسئلہ : اس سے معلوم ہوتا ہے کہ عربی تمام زبانوں میں سب سے افضل ہے۔
(۵) اور بیشک ہم نے  موسیٰ کو اپنی نشانیاں (ف ۱۲) دے  کر بھیجا کہ اپنی قوم کو اندھیریوں سے  (ف ۱۳) اجالے  میں لا، اور انہیں اللہ کے  دن یا د  دِلا (ف ۱۴) بیشک اس میں نشانیاں ہیں ہر بڑے  صبر والے  شکر گزار کرو۔
۱۲		مثل عصا و یدِ بیضا وغیرہ معجزاتِ باہرہ کے۔
۱۳		کُفر کی نکال کر ایمان کے۔
۱۴		قاموس میں ہے کہ ایامُ اللّٰہ سے اللّٰہ کی نعمتیں مراد ہیں۔ حضرت ابنِ عباس و اُبی بن کعب و مجاہد و قتادہ نے بھی ایّامُ اللّٰہ کی تفسیر (اللّٰہ کی نعمتیں) فرمائیں۔ مقاتل کا قول ہے کہ ایّامُ اللّٰہ سے وہ بڑے بڑے وقائع مراد ہیں جو اللّٰہ کے امر سے واقع ہوئے۔ بعض مفسِّرین نے فرمایا کہ ایّامُ اللّٰہ سے وہ دن مراد ہیں جن میں اللّٰہ نے اپنے بندوں پر انعام کئے جیسے کہ بنی اسرائیل کے لئے مَن و سلویٰ اتارنے کا دن، حضرت موسیٰ علیہ السلام کے لئے دریا میں راستہ بنانے کا دن ( خازن و مدارک و مفرداتِ راغب) ان ایّامُ اللہ میں سب سے بڑی نعمت کے دن سیدِ عالَم صلی اللّٰہ علیہ و آلہ و سلم کی ولادت و معراج کے دن ہیں، ان کی یاد قائم کرنا بھی اس آیت کے حکم میں داخل ہے اسی طرح اور بزرگوں پر جو اللّٰہ تعالیٰ کی نعمتیں ہوئیں یا جن ایّام میں واقعاتِ عظمیہ پیش آئے جیسا کہ دسویں محرم کو کربلا کا واقعہ ہائلہ، ان کی یادگار میں قائم کرنا بھی تذکیر بِایّامِ اللّٰہ میں داخل ہے۔ بعض لوگ میلاد شریف معراج شریف اور ذکرِ شہادت کے ایّام کی تخصیص میں کلام کرتے ہیں انہیں اس آیت سے نصیحت پذیر ہونا چاہیئے۔
(۶) اور جب موسیٰ نے  اپنی قوم سے  کہا (ف ۱۵) یاد کرو اپنے  اوپر اللہ کا احسان جب اس نے  تمہیں فرعون والوں سے  نجات دی جو تم کو بری  مار دیتے  تھے  اور تمہارے  بیٹوں کو ذبح کرتے  اور تمہاری بیٹیاں زندہ رکھتے، اور اس میں (ف ۱۶) تمہارے  رب کا بڑا فضل ہوا۔
۱۵		حضرت موسیٰ علیہ الصلوٰۃ و التسلیمات کا اپنی قوم کو یہ ارشاد فرمانا تذکیر ایّامُ اللّٰہ کی تعمیل ہے۔
۱۶		یعنی نجات دینے میں۔
(۷)  اور یاد کرو جب تمہارے  رب نے  سنا دیا کہ اگر احسان  مانو گے  تو میں تمہیں اور دونگا  (ف ۱۷) اور اگر ناشکری کرو تو میرا عذاب سخت ہے۔
۱۷		اس آیت سے معلوم ہوا کہ شکر سے نعمت زیادہ ہوتی ہے۔ شکر کی اصل یہ ہے کہ آدمی نعمت کا تصوّر اور اس کا اظہارکرے اور حقیقتِ شکر یہ ہے کہ مُنعِم کی نعمت کا اس کی تعظیم کے ساتھ اعتراف کرے اور نفس کو اس کا خُوگر بنائے۔ یہاں ایک باریکی ہے وہ یہ کہ بندہ جب اللّٰہ تعالیٰ کی نعمتوں اور اس کے طرح طرح کے فضل و کرم و احسان کا مطالعہ کرتا ہے تو اس کے شکر میں مشغول ہوتا ہے اس سے نعمتیں زیادہ ہوتی ہیں اور بندے کے دل میں اللّٰہ تعالیٰ کی مَحبت بڑھتی چلی جاتی ہے۔ یہ مقام بہت برتر ہے اور اس سے اعلیٰ مقام یہ ہے کہ مُنعِم کی مَحبت یہاں تک غالب ہو کہ قلب کو نعمتوں کی طرف التفات باقی نہ رہے، یہ مقام صدیقوں کا ہے۔ اللّٰہ تعالیٰ اپنے فضل سے ہمیں شکر کی توفیق عطا فرمائے۔
(۸)  اور موسیٰ نے  کہا اگر تم اور زمین میں جتنے  ہیں سب کا فر ہو جاؤ (ف ۱۸) تو بیشک اللہ بے  پروہ سب خوبیوں والا ہے۔
۱۸		تو تم ہی ضَرر پاؤ گے اور تم ہی نعمتوں سے محروم رہو گے۔
(۹)  کیا تمہیں ان کی خبریں نہ آئیں جو تم سے  پہلے  تھی نوح کی قوم اور عاد اور ثمود  اور جو  ان کے  بعد ہوئے، انہیں اللہ ہی جانے  (ف ۱۹) ان کے  پاس ان کے  رسول روشن دلیلیں لے  کر آئے  (ف ۲۰)  تو وہ اپنے  ہاتھ (ف ۲۱) اپنے  منہ کی طرف لے  گئے  (ف ۲۲) اور بولے  ہم منکر ہیں اس کے  جو تمہارے  ہاتھ بھیجا گیا اور جس راہ (ف ۲۳) کی طرف ہمیں بلاتے  ہو اس میں ہمیں وہ شک ہے  کہ بات کھلنے  نہیں دیتا۔
۱۹		کتنے تھے۔
۲۰		اور انہوں نے معجزات دکھائے۔
۲۱		شدّتِ غیظ سے۔
۲۲		حضرت ابنِ مسعود رضی اللّٰہ تعالیٰ عنہ نے فرمایا کہ وہ غصّہ میں آ کر اپنے ہاتھ کاٹنے لگے۔ حضرت ابنِ عباس رضی اللّٰہ عنہما نے فرمایا کہ انہوں نے کتاب اللّٰہ سن کر تعجب سے اپنے منہ پر ہاتھ رکھے، غرض یہ کوئی نہ کوئی انکار کی ادا تھی۔
۲۳		یعنی توحید و ایمان۔
(۱۰) ان کے  رسولوں نے  کہا کیا اللہ میں شک ہے  (ف ۲۴) آسمان اور زمین کا بنانے  والا، تمہیں بلاتا ہے  (ف ۲۵) کہ تمہارے  کچھ گناہ بخشے  (ف ۲۶) اور موت کے  مقرر وقت تک تمہاری زندگی بے  عذاب کاٹ دے، بولے  تم تو ہمیں جیسے  آدمی ہو (ف ۲۷) تم چاہتے  ہو کہ  ہمیں اس سے  باز رکھو جو ہمارے  باپ دادا پوجتے  تھے  (ف ۲۸) اب کوئی روشن سند ہمارے  پاس لے  آؤ (ف ۲۹)
۲۴		کیا اس کی توحید میں تردُّد ہے، یہ کیسے ہو سکتا ہے، اس کی دلیلیں تو نہایت ظاہر ہیں۔
۲۵		اپنی طاعت و ایمان کی طرف۔
۲۶		جب تم ایمان لے آؤ اس لئے کہ اسلام لانے کے بعد پہلے کے گناہ بخش دیئے جاتے ہیں سوائے حقوقِ عباد کے اور اسی لئے کچھ گناہ فرمایا۔
۲۷		ظاہر میں ہمیں اپنی مثل معلوم ہوتے ہو پھر کیسے مانا جائے کہ ہم تو نبی نہ ہوئے اور تمہیں یہ فضیلت مل گئی۔
۲۸		یعنی بُت پرستی سے۔
۲۹		جس سے تمہارے دعوے کی صحت ثابت ہو۔ یہ کلام ان کا عناد و سرکشی سے تھا اور باوجود یکہ انبیاء آیات لا چکے تھے، معجزات دکھا چکے تھے پھر بھی انہوں نے نئی سند مانگی اور پیش کئے ہوئے معجزات کو کالعدم قرار دیا۔
(۱۱) ان کے  رسولوں نے  ان سے  کہا (ف ۳۰) ہم ہیں  تو تمہاری طرح انسان مگر اللہ اپنے  بندوں میں جس پر چاہے  احسان فرماتا ہے  (ف ۳۱) اور ہمارا کام نہیں کہ ہم تمہارے  پاس کچھ سند لے  آئیں مگر اللہ کے  حکم سے، اور مسلمانوں کو اللہ ہی پر بھروسہ چاہیے  (ف ۳۲)
۳۰		اچھا یہی مانو کہ۔
۳۱		اور نبوّت و رسالت کے ساتھ برگزیدہ کرتا ہے اور اس منصبِ عظیم کے ساتھ مشرف فرماتا ہے۔
۳۲		وہی اعداء کی شر دفع کرتا اور اس سے محفوظ رکھتا ہے۔
(۱۲) اور ہمیں کیا ہوا کہ اللہ پر بھروسہ نہ کریں (ف ۳۳) اس نے  تو ہماری راہیں ہمیں دکھا دیں (ف ۳۴) اور تم جو ہمیں ستا رہے  ہو ہم ضرور اس پر صبر کریں گے، اور بھروسہ کرنے  والوں کو اللہ ہی پر بھروسہ چاہیے۔
۳۳		ہم سے ایسا ہو ہی نہیں سکتا کیونکہ ہم جانتے ہیں کہ جو کچھ قضائے الٰہی میں ہے وہی ہو گا، ہمیں اس پر پورا بھروسہ اور کامل اعتماد ہے۔ ابو تراب رضی اللّٰہ تعالیٰ عنہ کا قول ہے کہ توکُّل بدن کو عبودیت میں ڈالنا، قلب کو ربوبیت کے ساتھ متعلق رکھنا، عطا پر شکر، بلا پر صبر کا نام ہے۔
۳۴		اور رُشد و نَجات کے طریقے ہم پر واضح فرما دیئے اور ہم جانتے ہیں کہ تمام امور اس کے قدرت و اختیار میں ہیں۔
(۱۳)  اور کافروں نے  اپنے  رسولوں سے  کہا ہم ضرور تمہیں اپنی زمین (ف ۳۵) سے  نکال دیں گے  یا تم ہمارے  دین پر کچھ ہو جاؤ، تو انہیں ان کے  رب نے  وحی بھیجی کہ ہم ضرور ظالموں کو ہلاک کریں گے 
۳۵		یعنی اپنے دیار۔
(۱۴) اور ضرور ہم تم کو ان کے  بعد زمین میں بسائیں گے  (ف ۳۶) یہ اس لیے  ہے  جو (ف ۳۷) میرے  حضور کھڑے  ہونے  سے  ڈرے  اور میں نے  جو عذاب کا حکم سنایا ہے، اس سے  خوف کرے۔
۳۶		حدیث شریف میں ہے جو اپنے ہمسائے کو ایذا دیتا ہے اللّٰہ اس کے گھر کا اسی ہمسائے کو مالک بناتا ہے۔
۳۷		قیامت کے دن۔
(۱۵)  اور انہوں نے  (ف ۳۸)  فیصلہ مانگا اور ہر سرکش ہٹ دھرم نا  مُراد ہوا  (ف ۳۹)
۳۸		یعنی انبیاء نے اللّٰہ تعالیٰ سے مدد طلب کی یا اُمّتوں نے اپنے اور رسولوں کے درمیان اللّٰہ تعالیٰ سے۔
۳۹		معنیٰ یہ ہیں کہ انبیاء کی نصرت فرمائی گئی اور انہیں فتح دی گئی اور حق کے معانِد، سرکش کافِر نامراد ہوئے اور ان کے خلاص کی کوئی سبیل نہ رہی۔
(۱۶)  جہنم اس کے  پیچھے  لگی اور اسے  پیپ کا پانی پلایا جائے  گا۔
(۱۷) بہ مشکل اس کا تھوڑا تھوڑا گھونٹ لے  گا اور گلے  سے  نیچے  اتارنے  کی امید نہ ہو گی (ف ۴۰)  اور اسے  ہر طرف سے  موت آئے  گی اور مرے  گا نہیں، اور اس کے  پیچھے  ایک گاڑھا عذاب (ف ۴۱) 
۴۰		حدیث شریف میں ہے کہ جہنّمی کو پیپ کا پانی پلایا جائے گا جب وہ منہ کے پاس آئے گا تو اس کو بہت ناگوار معلوم ہو گا اور جب اور قریب ہو گا تو اس سے چہرہ بھُن جائے گا اور سر تک کی کھال جل کر گر پڑ ے گی جب پئے گا تو آنتیں کٹ کر نکل جائیں گی۔ ( اللّٰہ کی پناہ)۔
۴۱		یعنی ہر عذاب کے بعد اس سے زیادہ شدید و غلیظ عذاب ہو گا۔ ( نَعُوْذُ بِاللّٰہِ مِنْ عَذَابِ النَّارِ وَ مِنْ غَضَبِ الْجَبَّارِ)۔
(۱۸) اپنے  رب سے  منکروں کا حال ایسا ہے  کہ ان کے  کام  ہیں (ف  ۴۲)  جیسے  راکھ کہ اس پر ہوا کا سخت جھونکا آیا آندھی کے  دن میں (ف ۴۳) ساری کمائی میں سے  کچھ ہاتھ نہ  لگا، یہی ہے  دور کی  گمراہی۔
۴۲		جن کو وہ نیک عمل سمجھتے تھے جیسے کہ محتاجوں کی امداد، مسافروں کی اعانت اور بیماروں کی خبر گیری وغیرہ چونکہ ایمان پر مبنی نہیں اس لئے وہ سب بے کار ہیں اور ان کی ایسی مثال ہے۔
۴۳		اور وہ سب اڑ گئی اور اس کے اجزاء منتشر ہو گئے اور اس میں سے کچھ باقی نہ رہا یہی حال ہے کُفّار کے اعمال کا کہ ان کے شرک و کُفر کی وجہ سے سب برباد اور باطل ہو گئے۔
(۱۹)  کیا تو نے  نہ دیکھا کہ اللہ نے  آسمان اور زمین حق کے  ساتھ بنائے  (ف ۴۴) اگر چاہے  تو تمہیں لے  جائے  (ف ۴۵) اور ایک نئی مخلوق لے   آئے  (ف ۴۶)
۴۴		ان میں بڑی حکمتیں ہیں اور ان کی پیدائش عبث نہیں ہے۔
۴۵		معدوم کر دے۔
۴۶		بجائے تمہارے جو فرمانبردار ہو اس کی قدرت سے یہ کیا بعید ہے جو آسمان و زمین پیدا کرنے پر قادر ہے۔
(۲۰)  اور یہ  (ف ۴۷) اللہ پر کچھ دشوار نہیں۔
۴۷		معدوم کرنا اور موجود فرمانا۔
(۲۱)  اور سب  اللہ کے  حضور (ف ۴۸) اعلانیہ حاضر ہوں گے  تو  جو کمزور تھے  (ف ۴۹) بڑائی والوں سے  کہیں گے  (ف ۵۰) ہم تمہارے  تابع تھے  کیا تم سے  ہو سکتا ہے  کہ اللہ کے  عذاب میں سے  کچھ ہم پر سے  ٹال دو (ف ۵۱) کہیں گے  اللہ ہمیں ہدایت کرتا تو ہم تمہیں کرتے  (ف ۵۲) ہم پر ایک سا ہے  چاہے  بے  قراری کریں یا صبر سے  رہیں ہمیں کہیں پناہ نہیں۔
۴۸		روزِ قیامت۔
۴۹		اور دولت مندوں اور با اثر لوگوں کی اِتّباع میں انہوں نے کُفر اختیار کیا تھا۔
۵۰		کہ دین و اعتقاد میں۔
۵۱		یہ کلام ان کا توبیخ و عناد کے طور پر ہو گا کہ دنیا میں تم نے گمراہ کیا تھا اور راہِ حق سے روکا تھا اور بڑھ بڑھ کر باتیں کیا کرتے تھے، اب وہ دعوے کیا ہوئے اب اس عذاب میں سے ذرا سا تو ٹالو، کافِروں کے سردار اس کے جواب میں۔
۵۲		جب خود ہی گمراہ ہو رہے تھے تو تمہیں کیا راہ دکھاتے، اب خلاصی کی کوئی راہ نہیں، نہ کافِروں کے لئے شفاعت، آؤ روئیں اور فریاد کریں، پانچ سو برس فریاد و زاری کریں گے اور کچھ نہ کام آئے گی تو کہیں گے اب صبر کر کے دیکھو شاید اس سے کچھ کام نکلے، پانچ سو برس صبر کریں گے وہ بھی کام نہ آئے گا تو کہیں گے کہ۔
(۲۲)  اور شیطان کہے  گا جب فیصلہ ہو چکے   گا (ف ۵۳) بیشک اللہ نے  تم کو سچا وعدہ  دیا تھا (ف ۵۴) اور میں نے  جو تم کو وعدہ دیا تھا (ف ۵۵) وہ میں نے  تم سے  جھوٹا کیا اور میرا تم پر کچھ قابو نہ تھا (ف ۵۶) مگر یہی کہ میں نے  تم کو (ف ۵۷) بلایا تم نے  میری مان لی (ف ۵۸) تو اب مجھ پر الزام نہ رکھو  (ف ۵۹) خود اپنے  اوپر الزام رکھو نہ میں تمہاری فریاد کو پہنچ سکوں نہ تم میری فریاد کو پہنچ سکو، وہ جو پہلے  تم نے  مجھے  شریک ٹھہرایا تھا  (ف ۶۰) میں اس سے  سخت بیزار ہوں، بیشک ظالموں کے  لیے  دردناک  عذاب ہے۔
۵۳		اور حساب سے فراغت ہو جائے گی، جنّتی جنّت کا اور دوزخی دوزخ کا حکم پا کر جنّت و دوزخ میں داخل ہو جائیں گے اور دوزخی شیطان پر ملامت کریں گے اور اس کو برا کہیں گے کہ بدنصیب تو نے ہمیں گمراہ کر کے اس مصیبت میں گرفتار کیا تو وہ جواب دے گا کہ۔
۵۴		کہ مرنے کے بعد پھر اٹھنا ہے اور آخرت میں نیکیوں اور بدیوں کا بدلہ ملے گا، اللّٰہ کا وعدہ سچا تھا سچا ہوا۔
۵۵		کہ نہ مرنے کے بعد اٹھنا، نہ جزا، نہ جنّت، نہ دوزخ۔
۵۶		نہ میں نے تمہیں اپنے اِتّباع پر مجبور کیا تھا یا یہ کہ میں نے اپنے وعدہ پر تمہارے سامنے کوئی حُجّت و برہان پیش نہیں کی تھی۔
۵۷		وسوسے ڈال کر گمراہی کی طرف۔
۵۸		اور بغیر حُجّت و برہان کے تم میرے بہکائے میں آ گئے باوجود یکہ اللّٰہ تعالیٰ نے تم سے فرما دیا تھا کہ شیطان کے بہکائے میں نہ آنا اور اس کے رسول اس کی طرف سے دلائل لے کر تمہارے پاس آئے اور انہوں نے حجّتیں پیش کیں اور برہانیں قائم کیں تو تم پر خود لازم تھا کہ تم ان کا اِتّباع کرتے اور ان کے روشن دلائل اور ظاہر معجزات سے منہ نہ پھیرتے اور میری بات نہ مانتے اور میری طرف التفات نہ کرتے مگر تم نے ایسا نہ کیا۔
۵۹		کیونکہ میں دشمن ہوں اور میری دشمنی ظاہر ہے اور دشمن سے خیر خواہی کی امید رکھنا ہی حماقت ہے تو۔
۶۰		اللّٰہ کا اس کی عبادت میں۔ (خازن)۔
(۲۳) اور وہ جو ایمان لائے  اور اچھے  کام کیے  وہ باغوں میں داخل کیے  جائیں گے  جن کے  نیچے  نہریں رواں ہمیشہ ان میں رہیں اپنے  رب کے  حکم سے، اس میں ان کے  ملتے  وقت کا ا کرام سلام ہے  (ف ۶۱)
۶۱		اللّٰہ تعالیٰ کی طرف سے اور فرشتوں کی طرف سے اور آپس میں ایک دوسرے کی طرف سے۔
(۲۴)  کیا تم نے  نہ دیکھا اللہ نے  کیسی مثال بیان فرمائی پاکیزہ بات کی (ف ۶۲) جیسے  پاکیزہ درخت جس کی جڑ قائم اور شاخیں آسمان میں۔
۶۲		یعنی کلمۂ توحید کی۔
(۲۵) ہر وقت پھل دیتا ہے  اپنے  رب کے  حکم سے  (ف ۶۳) اور اللہ لوگوں کے  لیے  مثالیں بیان فرماتا ہے  کہ کہیں وہ سمجھیں (ف ۶۴)
۶۳		ایسے ہی کلمۂ ایمان ہے کہ اس کی جڑ قلبِ مومن کی زمین میں ثابت اور مضبوط ہوتی ہے اور اس کی شاخیں یعنی عمل آسمان میں پہنچتے ہیں اور اس کے ثمرات برکت و ثواب ہر وقت حاصل ہوتے ہیں۔ حدیث شریف میں سیدِ عالَم صلی اللّٰہ علیہ و آلہ و سلم نے اصحابِ کرام سے فرمایا وہ درخت بتاؤ جو مومن کے مثل ہے اس کے پتے نہیں گرتے اور وہ ہر وقت پھل دیتا ہے ( یعنی جس طرح مومن کے عمل اکارت نہیں ہوتے اور اس کی برکتیں ہر وقت حاصل رہتی ہیں ) صحابہ نے فکریں کیں کہ ایسا کون درخت ہے جس کے پتے نہ گرتے ہوں اور اس کا پھل ہر وقت موجود رہتا ہے چنانچہ جنگل کے درختوں کے نام لئے جب ایسا کوئی درخت خیال میں نہ آیا تو حضور صلی اللّٰہ علیہ و آلہ و سلم سے دریافت کیا، فرمایا وہ کھجور کا درخت ہے۔ حضرت ابنِ عمر رضی اللّٰہ تعالیٰ عنہما نے اپنے والد ماجد حضرت عمر رضی اللّٰہ تعالیٰ عنہ سے عرض کیا کہ جب حضور نے دریافت فرمایا تھا تو میرے دل میں آیا تھا کہ یہ کھجور کا درخت ہے لیکن بڑے بڑے صحابہ تشریف فرما تھے میں چھوٹا تھا اس لئے میں ادباً خاموش رہا، حضرت عمر رضی اللّٰہ تعالیٰ عنہ نے فرمایا کہ اگر تم بتا دیتے تو مجھے بہت خوشی ہوتی۔
۶۴		اور ایمان لائیں کیونکہ مثالوں سے معنی اچھی طرح خاطر گُزیں ہو جاتے ہیں۔
(۲۶)  اور گندی بات (ف ۶۵) کی مثال جیسے  ایک گندہ پیڑ (ف ۶۶) کہ  زمین کے  اوپر سے  کاٹ دیا گیا اب اسے  کوئی قیام نہیں (ف ۶۷)
۶۵		یعنی کُفری کلام۔
۶۶		مثل اندرائن کے جس کا مزہ کڑوا، بو ناگوار یا مثل لہسن کے بدبو دار۔
۶۷		کیونکہ جڑ اس کی زمین میں ثابت و مستحکم نہیں، شاخیں اس کی بلند نہیں ہوتیں۔ یہی حال ہے کُفری کلام کا کہ اس کی کوئی اصل ثابت نہیں اور کوئی حجّت و برہان نہیں رکھتا جس سے استحکام ہو، نہ اس میں کوئی خیر و برکت کہ وہ بلندیِ قبول پر پہنچ سکے۔
(۲۷) اللہ ثابت رکھتا ہے  ایمان والوں کو حق بات (۶۸) پر دنیا کی زندگی میں (ف ۶۹) اور آخرت میں (ف ۷۰) اور اللہ ظالموں کو گمراہ کرتا ہے  (ف ۷۱) اور اللہ جو چاہے  کرے۔
۶۸		یعنی کلمۂ ایمان۔
۶۹		کہ وہ ابتلاء اور مصیبت کے وقتوں میں بھی صابر و قائم رہتے ہیں اور راہِ حق و دینِ قویم سے نہیں ہٹتے حتی کہ ان کی حیات کا خاتمہ ایمان پر ہوتا ہے۔
۷۰		یعنی قبر میں کہ اول منازلِ آخرت ہے جب منکر نکیر آ کر ان سے پوچھتے ہیں کہ تمہارا ربّ کون ہے، تمہارا دین کیا ہے اور سیدِ عالَم صلی اللّٰہ علیہ و آلہ و سلم کی طرف اشارہ کر کے دریافت کرتے ہیں کہ ان کی نسبت تو کیا کہتا ہے ؟ تو مومن اس منزل میں بفضلِ الٰہی ثابت رہتا ہے اور کہہ دیتا ہے کہ میرا ربّ اللّٰہ ہے، میرا دین اسلام اور یہ میرے نبی ہیں محمّدِ مصطفیٰ صلی اللّٰہ علیہ و آلہ و سلم، اللہ کے بندے اور اس کے رسول پھر اس کی قبر وسیع کر دی جاتی ہے اور اس میں جنّت کی ہوائیں اور خوشبوئیں آتی ہیں اور وہ منوّر کر دی جاتی ہے اور آسمان سے ندا ہوتی ہے کہ میرے بندے نے سچ کہا۔
۷۱		وہ قبر میں منکَر و نکیر کو جواب صحیح نہیں دے سکتے اور ہر سوال کے جواب میں یہی کہتے ہیں ہائے ہائے میں نہیں جانتا، آسمان سے ندا ہوتی ہے میرا بندہ جھوٹا ہے اس کے لئے آگ کا فرش بچھاؤ، دوزخ کا لباس پہناؤ، دوزخ کی طرف دروازہ کھول دو۔ اس کو دوزخ کی گرمی اور دوزخ کی لپٹ پہنچتی ہے اور قبر اتنی تنگ ہو جاتی ہے کہ ایک طرف کی پسلیاں دوسری طرف آ جاتی ہیں، عذاب کرنے والے فرشتے اس پر مقرر کئے جاتے ہیں جو اسے لوہے کے گرزوں سے مارتے ہیں۔( اَعَاذْنَا اللّٰہ ُ تَعَالیٰ مِنْ عَذَابِ القَبْرِ وَ ثَبِّتْنَاعَلَی الْاِیْمَانِ )۔
(۲۸) کیا تم نے  انہیں نہ دیکھا جنہوں نے  اللہ کی نعمت ناشکری سے  بدل دی (ف ۷۲) اور اپنی قوم کو تباہی کے  گھر لا اتار۔
۷۲		بخاری شریف کی حدیث میں ہے کہ ان لوگوں سے مراد کُفّارِ مکّہ ہیں اور وہ نعمت جس کی شکر گزاری انہوں نے نہ کی وہ اللّٰہ کے حبیب ہیں سیدِ عالَم محمّدِ مصطفیٰ صلی اللّٰہ علیہ و آلہ و سلم کہ اللّٰہ تعالیٰ نے ان کے وجود سے اس امّت کو نوازا اور ان کی زیارت سراپا کرامت کی سعادت سے مشرف کیا۔ لازم تھا کہ اس نعمتِ جلیلہ کا شکر بجا لاتے اور ان کا اِتّباع کر کے مزید کرم کے مورد ہوتے بجائے اس کے انہوں نے ناشکری کی اور سیدِ عالَم صلی اللّٰہ علیہ و آلہ و سلم کا انکار کیا اور اپنی قوم کو جو دین میں ان کے موافق تھے دارالہلاک میں پہنچایا۔
(۲۹)  وہ  جو  دوزخ ہے  اس کے  اندر جائیں گے، اور کیا ہی بری ٹھہرنے  کی جگہ۔
(۳۰) اور اللہ کے  لیے  برابر  والے  ٹھہرائے  (ف ۷۳) کہ اس کی راہ سے  بہکاویں تم فرماؤ (ف ۷۴) کچھ برت لو کہ تمہارا  انجام آگ ہے  (ف ۷۵)
۷۳		یعنی بُتوں کو اس کا شریک کیا۔
۷۴		اے مصطفیٰ ( صلی اللّٰہ علیہ و آلہ و سلم ) ان کُفّار سے کہ تھوڑے دن دنیا کی خواہشات کو۔
۷۵		آخرت میں۔
(۳۱)  میرے  ان بندوں سے  فرماؤ جو ایمان لائے  کہ نماز قائم رکھیں اور ہمارے  دیے  میں سے  کچھ ہماری راہ میں چھپے  اور ظاہر خرچ کریں اس دن کے   آنے  سے  پہلے  جس میں نہ سوداگری ہو گی (ف ۷۶) نہ یارانہ (ف ۷۷)
۷۶		کہ خرید و فروخت یعنی مالی معاوضے اور فد یے سے ہی کچھ نفع اٹھایا جا سکے۔
۷۷		کہ اس سے نفع اٹھایا جائے بلکہ بہت سے دوست ایک دوسرے کے دشمن ہو جائیں گے۔ اس آیت میں نفسانی و طبعی دوستی کی نفی ہے اور ایمانی دوستی جو مَحبتِ الٰہی کے سبب سے ہو وہ باقی رہے گی جیسا کہ سورۂ زخرف میں فرمایا  اَلْاَ خِلَّاءُ یَوْمَئِذٍ بَعْضھُمْ لِبَعْضٍ عَدُوٌّ اِلَّا الْمُتَّقِیْنَ ۔
(۳۲) اللہ ہے  جس نے  آسمان اور زمین بنائے  اور آسمان سے  پانی اتارا تو اس سے  کچھ پھل تمہارے  کھانے  کو پیدا کیے  اور تمہارے  لیے  کشتی کو مسخر کیا کہ اس کے  حکم سے  دریا میں چلے  (ف ۷۸) اور تمہارے  لیے  ندیاں مسخر کیں، (ف ۷۹)
۷۸		اور اس سے تم فائدے اٹھاؤ۔
۷۹		کہ ان سے کام لو۔
(۳۳)  اور تمہارے  لیے  سورج اور چاند مسخر کیے  جو برابر چل رہے  ہیں (ف ۸۰)  اور تمہارے  لیے  رات اور دن مسخر کیے  (ف ۸۱)
۸۰		نہ تھکیں، نہ رکیں تم ان سے نفع اٹھاتے ہو۔
۸۱		آرام اور کام کے لئے۔
(۳۴)  اور تمہیں بہت کچھ منہ مانگا دیا، اور اگر اللہ کی نعمتیں گنو تو شمار نہ کر سکو گے، بیشک  آدمی بڑا ظالم ناشکرا ہے  (ف ۸۲) 
۸۲		کہ کُفر و معصیت کا ارتکاب کر کے اپنے اوپر ظلم کرتا ہے اور اپنے ربّ کی نعمت اور اس کے احسان کا حق نہیں مانتا۔ حضرت ابنِ عباس رضی اللّٰہ تعالیٰ عنہما نے فرمایا کہ انسان سے یہاں ابو جہل مراد ہے۔ زُجاج کا قول ہے کہ انسان اسمِ جنس ہے اور یہاں اس سے کافِر مراد ہے۔
(۳۵) اور یاد کرو جب ابراہیم نے  عرض کی اے  میرے  رب اس شہر (ف ۸۳) کو امان والا کر دے  (ف ۸۴)  اور مجھے  اور میرے  بیٹوں کو بتوں کے  پوجنے  سے  بچا (ف ۸۵)
۸۳		مکّۂ مکرّمہ۔
۸۴		کہ قربِ قیامت دنیا کے ویران ہونے کے وقت تک یہ ویرانی سے محفوظ رہے یا اس شہر والے امن میں ہوں۔ حضرت ابراہیم علیہ الصلوٰۃ و السلام کی یہ دعا مستجاب ہوئی، اللّٰہ تعالیٰ نے مکّۂ مکرّمہ کو ویران ہونے سے امن دی اور کوئی بھی اس کے ویران کرنے پر قادر نہ ہو سکا اور اس کو اللّٰہ تعالیٰ نے حرم بنایا کہ اس میں نہ کسی انسان کا خون بہایا جائے، نہ کسی پر ظلم کیا جائے، نہ وہاں شکار مارا جائے، نہ سبزہ کاٹا جائے۔
۸۵		انبیاء علیہم السلام بُت پرستی اور تمام گناہوں سے معصوم ہیں۔ حضرت ابراہیم علیہ الصلوٰۃ و السلام کا یہ دعا کرنا بارگاہِ الٰہی میں تواضُع و اظہارِ احتیاج کے لئے ہے کہ باوجودیکہ تو نے اپنے کرم سے معصوم کیا لیکن ہم تیرے فضل و رحمت کی طرف دستِ احتیاج دراز رکھتے ہیں۔
(۳۶)  اے  میرے  رب بیشک بتوں نے  بہت لوگ بہکائے   دیے  (ف ۸۶) تو جس نے  میرا ساتھ دیا (ف ۸۷) وہ تو میرا ہے  اور جس نے  میرا کہا نہ مانا تو بیشک تو بخشنے  والا مہربان ہے  (ف ۸۸) 
۸۶		یعنی ان کی گمراہی کا سبب ہوئے کہ وہ انہیں پوجنے لگے۔
۸۷		اور میرے عقیدے و دین پر رہا۔
۸۸		چاہے تو اسے ہدایت کرے اور توفیقِ توبہ عطا فرمائے۔
(۳۷) اے  میرے  رب میں نے  اپنی کچھ اولاد ایک نالے  میں بسائی جس میں کھیتی نہیں ہوتی تیرے  حرمت والے  گھر کے  پاس (ف ۸۹) اے  میرے  رب اس لیے  کہ وہ  (ف ۹۰) نماز قائم رکھیں تو تو لوگوں کے  کچھ دل ان کی طرف مائل کر دے  (ف ۹۱) اور انہیں کچھ پھل کھانے  کو دے  (ف ۹۲) شاید وہ احسان مانیں۔
۸۹		یعنی اس وادی میں جہاں اب مکّۂ مکرّمہ ہے اور ذُرّیَّت سے مراد حضرت اسمٰعیل علیہ السلام ہیں، آپ سر زمینِ شام میں حضرت ہاجرہ کے بطنِ پاک سے پیدا ہوئے۔ حضرت ابراہیم علیہ الصلوٰۃ و التسلیمات کی بیوی حضرت سارہ کے کوئی اولاد نہ تھی اس وجہ سے انہیں رشک پیدا ہوا اور انہوں نے حضرت ابراہیم علیہ السلام سے کہا کہ آپ ہاجرہ اور ان کے بیٹے کو میرے پاس سے جدا کر دیجئے۔ حکمتِ الٰہی نے یہ ایک سبب پیدا کیا تھا چنانچہ وحی آئی کہ آپ حضرت ہاجرہ و اسمٰعیل کو اس سر زمین میں لے جائیں (جہاں اب مکّۂ مکرّمہ ہے ) آپ ان دونوں کو اپنے ساتھ براق پر سوار کر کے شام سے سر زمینِ حرم میں لائے اور کعبۂ مقدسہ کے نزدیک اتارا، یہاں اس وقت نہ کوئی آبادی تھی، نہ کوئی چشمہ نہ پانی، ایک توشہ دان میں کھجوریں اور ایک برتن میں پانی انہیں دے کر آپ واپس ہوئے اور مڑ کر ان کی طرف نہ دیکھا، حضرت ہاجرہ والدۂ اسمٰعیل نے عرض کیا کہ آپ کہاں جاتے ہیں اور ہمیں اس وادی میں بے انیس و رفیق چھوڑے جاتے ہیں لیکن آپ نے اس کا کچھ جواب نہ دیا  اور اس کی طرف التفات نہ فرمایا، حضرت ہاجرہ نے چند مرتبہ یہی عرض کیا اور جواب نہ پایا تو کہا کہ کیا اللّٰہ نے آپ کو اس کا حکم دیا ہے ؟ آپ نے فرمایا ہاں، اس وقت انہیں اطمینان ہوا، حضرت ابراہیم علیہ السلام چلے گئے اور انہوں نے بارگاہِ الٰہی میں ہاتھ اٹھا کر یہ دعا کی جو آیت میں مذکور ہے۔ حضرت ہاجرہ اپنے فرزند حضرت اسمٰعیل علیہ السلام کو دودھ پلانے لگیں جب وہ پانی ختم ہو گیا اور پیاس کی شدّت ہوئی اور صاحب زادے کا حَلق شریف بھی پیاس سے خشک ہو گیا تو آپ پانی کی جستجو یا آبادی کی تلاش میں صفا و مروہ کے درمیان دوڑیں، ایسا سات مرتبہ ہوا یہاں تک کہ فرشتے کے پر مارنے سے یا حضرت اسمٰعیل علیہ السلام کے قدم مبارک سے اس خشک زمین میں ایک چشمہ (زمزم) نمودار ہوا۔ آیت میں حرمت والے گھر سے بیت اللّٰہ مراد ہے جو طوفانِ نوح سے پہلے کعبۂ مقدسہ کی جگہ تھا اور طوفان کے وقت آسمان پر اٹھا لیا گیا۔ حضرت ابراہیم علیہ السلام کا یہ واقعہ آپ کے آگ میں ڈالے جانے کے بعد ہوا، آگ کے واقعہ میں آپ نے دعا نہ فرمائی تھی اور اس واقعہ میں دعا کی اور تضرُّع کیا۔ اللّٰہ تعالیٰ کی کارسازی پر اعتماد کر کے دعا نہ کرنا بھی توکُّل اور بہتر ہے لیکن مقامِ دعا اس سے بھی افضل ہے تو حضرت ابراہیم علیہ الصلوٰۃ و السلام کا اس آخر واقعہ میں دعا فرمانا اس لئے ہے کہ آپ مدارجِ کمال میں دم بدم ترقی پر ہیں۔
۹۰		یعنی حضرت اسمٰعیل علیہ السلام اور ان کی اولاد اس وادیِ بے زراعت میں تیرے ذکر و عبادت میں مشغول ہوں اور تیرے بیت حرام کے پاس۔
۹۱		اطراف و بلاد سے یہاں آئیں اور ان کے قلوب اس مکانِ طاہر کی شوقِ زیارت میں کھینچیں۔ اس میں ایمانداروں کے لئے یہ دعا ہے کہ انہیں بیت اللّٰہ کا حج میسّر آئے اور اپنی یہاں رہنے والی ذُرِّیَّت کے لئے یہ کہ وہ زیارت کے لئے آنے والوں سے منتفِع ہوتے رہیں، غرض یہ دعا دینی دنیوی برکات پر مشتمل ہے۔ حضرت کی دعا قبول ہوئی اور قبیلۂ جرہم نے اس طرف سے گزرتے ہوئے ایک پرند دیکھا تو انہیں تعجب ہوا کہ بیابان میں پرندہ کیسا، شاید کہیں چشمہ نمودار ہوا، جستجو کی تو دیکھا کہ زمزم شریف میں پانی ہے یہ دیکھ کر ان لوگوں نے حضرت ہاجرہ سے وہاں بسنے کی اجازت چاہی، انہوں نے اس شرط سے اجازت دی کہ پانی میں تمہارا حق نہ ہو گا وہ لوگ وہاں بسے اور حضرت اسمٰعیل علیہ الصلوٰۃ و السلام جوان ہوئے تو ان لوگوں نے آپ کے صلاح و تقویٰ کو دیکھ کر اپنے خاندان میں آپ کی شادی کر دی اور حضرت ہاجرہ کا وصال ہو گیا اس طرح حضرت ابراہیم علیہ الصلوٰۃ و السلام کی یہ دعا پوری ہوئی اور آپ نے دعا میں یہ بھی فرمایا۔
۹۲		اسی کا ثمرہ ہے کہ فصولِ مختلفہ ربیع و خریف و صیف و شتاء کے میوے وہاں بیک وقت موجود ملتے ہیں۔
(۳۸)  اے  ہمارے  رب تو جانتا ہے  جو ہم چھپاتے   ہیں اور ظاہر کرتے  اور اللہ پر کچھ  چھپا نہیں زمین میں اور نہ آسمان میں (ف ۹۳)
۹۳		حضرت ابراہیم علیہ الصلوٰۃ و السلام نے ایک اور فرزند کی دعا کی تھی اللّٰہ تعالیٰ نے قبول فرمائی تو آپ نے اس کا شکر ادا کیا اور بارگاہِ الٰہی میں عرض کیا۔
(۳۹) سب خوبیاں اللہ کو جس نے  مجھے  بڑھاپے  میں اسماعیل و اسحاق دیئے  بیشک میرا رب دعا سننے  والا ہے۔
(۴۰) اے  میرے  رب! مجھے  نماز قائم کرنے  والا رکھ اور کچھ میری اولاد کو (ف ۹۴) اے  ہمارے  رب  اور ہماری دعا سن لے۔
۹۴		کیونکہ بعض کی نسبت تو آپ کو باعلامِ الٰہی معلوم تھا کہ کافِر ہوں گے اس لئے بعض ذُرِّیَّت کے واسطے نمازوں کی پابندی و محافظت کی دعا کی۔
(۴۱)  اے  ہمارے  رب مجھے  بخش دے  اور میرے  ماں باپ کو (ف ۹۵) اور سب مسلمانوں کو جس دن حساب قائم ہو گا۔
۹۵		بشرطِ ایمان یا ماں باپ سے حضرت آدم و حوّا مراد ہیں۔
(۴۲) اور ہرگز اللہ کو بے خبر نہ جاننا ظالموں کے  کام سے  (ف ۹۶)  انہیں ڈھیل نہیں دے  رہا ہے  مگر ایسے  دن کے  لیے  جس میں (ف ۹۷)
۹۶		اس میں مظلوم کو تسلّی دی گئی کہ اللّٰہ تعالیٰ ظالم سے اس کا انتقام لے گا۔
۹۷		ہول و دہشت سے۔
(۴۳) آنکھیں کھلی کی کھلی رہ جائیں گی بے  تحاشا دوڑے  نکلیں گے   (ف ۹۸) اپنے  سر اٹھائے  ہوئے  کہ ان کی پلک ان کی طرف لوٹتی نہیں (ف ۹۹) اور ان کے  دلوں میں کچھ سکت نہ ہو گی (ف ۱۰۰)
۹۸		حضرت اسرافیل علیہ السلام کی طرف جو انہیں عرصۂ محشر کی طرف بلائیں گے۔
۹۹		کہ اپنے آپ کو دیکھ سکیں۔
۱۰۰		شدّتِ حیرت و دہشت سے۔ قتادہ نے کہا کہ دل سینوں سے نکل کر گلوں میں آ پھنسیں گے، نہ باہر نکل سکیں نہ اپنی جگہ واپس جا سکیں گے، معنی یہ ہیں کہ اس دن کی شدّتِ ہول و دہشت کا یہ عالَم ہو گا کہ سر اوپر اٹھے ہوں گے، آنکھیں کھلی کی کھلی رہ جائیں گی، دل اپنی جگہ پر قرار نہ پا سکیں گے۔
(۴۴)  اور لوگوں کو اس دن سے  ڈراؤ (ف ۱۰۱) جب ان پر عذاب آئے  گا تو ظالم (ف ۱۰۲) کہیں گے   اے  ہمارے  رب! تھوڑی دیر ہمیں (ف ۱۰۳) مہلت دے  کہ ہم تیرا بلانا مانیں (ف ۱۰۴) اور رسولوں کی غلامی کریں (ف ۱۰۵) تو کیا تم پہلے  (ف ۱۰۶) قسم نہ کھا چکے  تھے  کہ ہمیں دنیا سے  کہیں ہٹ کر جانا نہیں (ف ۱۰۷)
۱۰۱		یعنی کُفّار کو قیامت کے دن کا خوف دلاؤ۔
۱۰۲		یعنی کافِر۔
۱۰۳		دنیا میں واپس بھیج دے اور۔
۱۰۴		اور تیری توحید پر ایمان لائیں۔
۱۰۵		اور ہم سے جو قصور ہو چکے اس کی تلافی کریں اس پر انہیں زجر و توبیخ کی جائے گی اور فرمایا جائے گا۔
۱۰۶		دنیا میں۔
۱۰۷		اور کیا تم نے بَعث و آخرت کا انکار نہ کیا تھا۔
(۴۵)  اور تم ان کے  گھروں میں بسے  جنہوں نے  اپنا برا کیا تھا (ف ۱۰۸) اور تم پر خوب کھل گیا ہم نے  ان کے  ساتھ کیسا کیا (ف ۱۰۹) اور ہم نے  تمہیں مثا لیں دے  کر بتا دیا  (ف ۱۱۰) 
۱۰۸		کُفر و مَعاصی کا ارتکاب کر کے جیسے کہ قومِ نوح و عاد و ثمود وغیرہ۔
۱۰۹		اور تم نے اپنی آنکھوں سے ان کے منازل میں عذاب کے آثار اور نشان دیکھے اور تمہیں ان کی ہلاکت و بربادی کی خبریں ملیں، یہ سب کچھ دیکھ کر اور جان کر تم نے عبرت نہ حاصل کی اور تم کُفر سے باز نہ آئے۔
۱۱۰		تاکہ تم تدبیر کرو اور سمجھو اور عذاب و ہلاک سے اپنے آپ کو بچاؤ۔
(۴۶) اور بیشک وہ (ف ۱۱۱) اپنا سا داؤں (فریب) چلے  (ف ۱۱۲) اور ان کا داؤں اللہ کے  قابو  میں ہے، اور ان کا داؤں کچھ ایسا نہ تھا جس سے   یہ پہاڑ ٹل جائیں (ف ۱۱۳)
۱۱۱		اسلام کے مٹانے اور کُفر کی تائید کرنے کے لئے نبی صلی اللّٰہ علیہ و آلہ و سلم کے ساتھ۔
۱۱۲		کہ انہوں نے سیدِ عالَم صلی اللّٰہ علیہ و آلہ و سلم کے قتل کرنے یا قید کرنے یا نکال دینے کا ارادہ کیا۔
۱۱۳		یعنی آیاتِ الٰہی اور احکامِ شرعِ مصطفائی جو اپنے قوت و ثبات میں بمنزلہ مضبوط پہاڑوں کے ہیں، محال ہے کہ کافِروں کے مکر اور ان کی حیلہ انگیزیوں سے اپنی جگہ سے ٹل سکیں۔
(۴۷)  تو ہر گز خیال نہ کرنا کہ اللہ اپنے  رسولوں سے  وعدہ خلاف کرے  گا (ف ۱۱۴) بیشک اللہ غالب ہے  بدلہ لینے  والا۔
۱۱۴		یہ تو ممکن ہی نہیں وہ ضرور وعدہ پورا کرے گا اور اپنے رسول کی نصرت فرمائے گا، ان کے دین کو غالب کرے گا، ان کے دشمنوں کو ہلاک کرے گا۔
(۴۸)  جس دن (ف ۱۱۵) بدل دی  جائے  گی زمین اس زمین کے  سوا اور آسمان (ف ۱۱۶) اور لوگ سب نکل کھڑے  ہوں گے  (ف ۱۱۷) ایک اللہ کے  سامنے  جو سب پر غالب ہے 
۱۱۵		اس دن سے روزِ قیامت مراد ہے۔
۱۱۶		زمین و آسمان کی تبدیلی میں مفسِّرین کے دو قول ہیں ایک یہ کہ ان کے اوصاف بدل دیئے جائیں گے مثلاً زمین ایک سطح ہو جائے گی نہ اس پر پہاڑ باقی رہیں گے، نہ بلند ٹیلے، نہ گہرے غار، نہ درخت، نہ عمارت، نہ کسی بستی اور اقلیم کا نشان اور آسمان پر کوئی ستارہ نہ رہے گا اور آفتاب ماہتاب کی روشنیاں معدوم ہوں گی، یہ تبدیلی اوصاف کی ہے ذات کی نہیں۔ دوسرا قول یہ ہے کہ آسمان و زمین کی ذات ہی بدل دی جائے گی، اس زمین کی جگہ ایک دوسری چاندی کی زمین ہو گی، سفید و صاف جس پر نہ کبھی خون بہایا گیا ہو نہ گناہ کیا گیا ہو اور آسمان سونے کا ہو گا۔ یہ دو قول اگرچہ بظاہر باہم مخالف معلوم ہوتے ہیں مگر ان میں سے ہر ایک صحیح ہے اور وجہ جمع یہ ہے کہ اوّل تبدیلِ صفات ہو گی اور دوسری مرتبہ بعدِ حساب تبدیلِ ثانی ہو گی، اس میں زمین و آسمان کی ذاتیں ہی بدل جائیں گی۔
۱۱۷		اپنی قبروں سے۔
(۴۹)  اور اس دن تم مجرموں (ف ۱۱۸) کو دیکھو گے  کہ بیڑیوں میں ایک دوسرے  سے  جڑے  ہوں گے  (ف ۱۱۹)
۱۱۸		یعنی کافِروں۔
۱۱۹		اپنے شیاطین کے ساتھ بندھے ہوئے۔
(۵۰)  ان کے  کُرتے  رال ہوں گے  (ف ۱۲۰) اور ان کے  چہرے  آگ ڈھانپ لے  گی
۱۲۰		سیاہ رنگ بدبو دار، جن سے آگ کے شعلے اور زیادہ تیز ہو جائیں۔ (مدارک و خازن) تفسیرِ بیضاوی میں ہے کہ ان کے بدنوں پر رال لیپ دی جائے گی وہ مثل کُرتے کے ہو جائیگی، اس کی سوزش اور اس کے رنگ کی وحشت و بدبو سے تکلیف پائیں گے۔
(۵۱)  اس لیے  کہ اللہ ہر جان کو اس کی کمائی کا بدلہ دے، بیشک اللہ کو حساب کرتے  کچھ دیر نہیں لگتی۔
 (۵۲)  یہ (ف ۱۲۱) لوگوں کو حکم پہنچانا ہے  اور اس لیے  کہ وہ اس سے  ڈرائے  جائیں اور اس لیے  کہ وہ جان لیں کہ وہ ایک ہی معبود ہے  (ف ۱۲۲) اور اس لیے  کہ عقل والے  نصیحت مانیں۔
۱۲۱		قرآن شریف۔
۱۲۲		یعنی ان آیات سے اللّٰہ تعالیٰ کی توحید کی دلیلیں پائیں۔


سورۂ حجر

اللہ کے  نام سے  شروع جو نہایت مہربان رحم والا (ف ۱)
۱		سورۂ حِجر مکیّہ ہے اس میں چھ رکوع ننانوے آیتیں چھ سو چوّن کلمے دو ہزار سات سو ساٹھ حرف ہیں۔
(۱)یہ آیتیں ہیں کتاب اور روشن  قرآن کی-
(۲) ) بہت آرزوئیں کریں گے  کافر (ف ۲) کاش مسلمان ہوتے۔
۲		یہ آرزوئیں یا وقتِ نزع عذاب دیکھ کر ہوں گی جب کافِر کو معلوم ہو جائے گا کہ وہ گمراہی میں تھا یا آخرت میں روزِ قیامت کے شدائد اور اہوال اور اپنا انجام و مآل دیکھ کر۔ زُجاج کا قول ہے کہ کافِر جب کبھی اپنے احوالِ عذاب اور مسلمانوں پر اللہ کی رحمت دیکھیں گے ہر مرتبہ آرزوئیں کریں گے کہ۔
(۳ ) انہیں چھوڑو (ف ۳) کہ کھائیں اور برتیں (ف ۴) اور امید (ف ۵) انہیں کھیل میں ڈالے  تو اب جانا چاہتے  ہیں (ف ۶)
۳		اے مصطفیٰ ( صلی اللہ علیہ و آلہ و سلم)۔
۴		دنیا کی لذتیں۔
۵		تنعُّم و تلذُّذ و طولِ حیات کی جس کے سبب وہ ایمان سے محروم ہیں۔
۶		اپنا انجامِ کار۔ اس میں تنبیہ ہے کہ لمبی امیدوں میں گرفتار ہونا اور لذاتِ دنیا کی طلب میں غرق ہو جانا ایماندار کی شان نہیں۔ حضرت علی مرتضیٰ رضی اللہ تعالیٰ عنہ نے فرمایا لمبی امیدیں آخرت کو بھلاتی ہیں اور خواہشات کا اِتِّباع حق سے روکتا ہے۔
(۴ )  اور جو بستی ہم نے  ہلاک کی اس کا ایک جانا ہوا  نوشتہ تھا (ف ۷) 
۷		لوحِ محفوظ میں اسی معیّن وقت پر وہ ہلاک ہوئی۔
(۵ ) کو ئی گروہ اپنے  وعدہ سے  آگے  نہ بڑھے  نہ پیچھے  ہٹے۔
(۶ ) اور بولے  (ف ۸) کہ اے  وہ جن پر قرآن اترا بیشک مجنون ہو (ف ۹) 
۸		کُفّارِ مکّہ حضرت نبیِ کریم صلی اللہ علیہ و آلہ و سلم سے۔
۹		ان کا یہ قول تمسخُر اور استہزاء کے طور پر تھاجیسا کہ فرعون نے حضرت موسیٰ علیہ الصلوٰۃ والسلام کی نسبت کہا تھا  اِنَّ رَسُوْلَکُمْ الَّذِیْ اُرْسِلَ اِلَیْکُمْ لَمَجْنُوْنٌ۔
(۷ ) ہمارے  پاس فرشتے  کیوں نہیں لاتے  (ف ۱۰) اگر تم سچے  ہو (ف ۱۱)
۱۰		جو تمہارے رسول ہونے اور قران شریف کے کتابِ الٰہی ہونے کی گواہی دیں۔
۱۱		اللہ تعالیٰ اس کے جواب میں فرماتا ہے۔
(۸ ) ہم فرشتے  بیکار نہیں اتارتے  اور وہ اتریں تو انہیں مہلت نہ ملے  (ف ۱۲) 
۱۲		فی الحال عذاب میں گرفتار کر دیئے جائیں۔
(۹ )  بیشک ہم نے  اتارا ہے  یہ قرآن اور بیشک ہم خود اس کے  نگہبان ہیں (ف ۱۳)
۱۳		کہ تحریف و تبدیل و زیادتی و کمی سے اس کی حفاظت فرماتے ہیں۔ تمام جن و انس اور ساری خَلق کے مقدور میں نہیں ہے کہ اس میں ایک حرف کی کمی بیشی کرے یا تغییر و تبدیل کر سکے اور چونکہ اللہ تعالیٰ نے قرآنِ کریم کی حفاظت کا وعدہ فرمایا ہے اس لئے یہ خصوصیت صرف قرآن شریف ہی کی ہے دوسری کسی کتاب کو یہ بات میسّر نہیں۔ یہ حفاظت کئی طرح پر ہے ایک یہ کہ قرآنِ کریم کو معجِزہ بنایا کہ بشر کا کلام اس میں مل ہی نہ سکے، ایک یہ کہ اس کو معارضے اور مقابلہ سے محفوظ کیا کوئی اس کی مثل کلام بنانے پر قادر نہ ہو، ایک یہ کہ ساری خَلق کو اس کے نیست و نابود اور معدوم کرنے سے عاجز کر دیا کہ کُفّار باوجود کمال عداوت کے اس کتابِ مقدس کو معدوم کرنے سے عاجز ہیں۔
(۱۰ ) اور بیشک ہم نے  تم سے  پہلے  اگلی امتوں میں رسول بھیجے۔
(۱۱ ) اور ان کے  پاس کوئی رسول  نہیں آتا مگر اس سے  ہنسی کرتے  ہیں (ف ۱۴)
۱۴		اس آیت میں بتایا گیا کہ جس طرح کُفّارِ مکّہ نے سیدِ عالَم صلی اللہ علیہ و آلہ و سلم سے جاہلانہ باتیں کیں اور بے ادبی سے آپ کو مجنون کہا۔ قدیم زمانہ سے کُفّار کی انبیاء کے ساتھ یہی عادت رہی ہے اور وہ رسولوں کے ساتھ تمسخُر کرتے رہے۔ اس میں نبیِ کریم صلی اللہ علیہ و آلہ و سلم کی تسکینِ خاطر ہے۔
(۱۲ ) ایسے  ہی ہم اس ہنسی کو ان مجرموں (ف ۱۵) کے  دلوں میں راہ دیتے  ہیں۔
۱۵		یعنی مشرکینِ مکّہ۔
(۱۳ ) وہ اس پر (ف ۱۶) ایمان نہیں لاتے  اور اگلوں کی راہ پڑچکی ہے  (ف ۱۷)
۱۶		یعنی سیدِ انبیاء صلی اللہ تعالیٰ علیہ و سلم یا قرآن پر۔
۱۷		کہ وہ انبیاء کی تکذیب کر کے عذابِ الٰہی سے ہلاک ہوتے رہے ہیں۔ یہی حال ان کا ہے تو انہیں عذابِ الٰہی سے ڈرتے رہنا چاہیئے۔
(۱۴ ) اور اگر ہم ان کے  لیے  آسمان میں کوئی دروازہ کھول دیں کہ دن کو اس میں چڑھتے۔
(۱۵ )  جب بھی یہی کہتے  کہ ہماری نگاہ باندھ دی گئی ہے  بلکہ ہم پر جادو ہوا ہے  (ف ۱۸) 
۱۸		یعنی ان کُفّار کا عناد اس درجہ پر پہنچ گیا ہے کہ اگر ان کے لئے آسمان میں دروازہ کھول دیا جائے اور انہیں اس میں چڑھنا میسّر ہو اور دن میں اس سے گزریں اور آنکھوں سے دیکھیں جب بھی نہ مانیں اور یہ کہہ دیں کہ ہماری نظر بندی کی گئی اور ہم پر جادو ہوا تو جب خود اپنے معائنہ سے انہیں یقین حاصل نہ ہوا تو ملائکہ کے آنے اور گواہی دینے سے جس کو یہ طلب کرتے ہیں انہیں کیا فائدہ ہو گا ؟۔
(۱۶ ) اور بیشک ہم نے   آسمان میں برج بنائے  (ف ۱۹) اور اسے  دیکھنے  والو ں کے  لیے  آراستہ کیا (ف ۲۰) 
۱۹		جو کواکبِ سیارہ کے منازل ہیں وہ بارہ ہیں، (۱) حمل (۲) ثور (۳) جوزا (۴) سرطان (۵) اسد (۶) سنبلہ (۷) میزان (۸) عقرب (۹) قوس (۱۰) جدی (۱۱) دلو (۱۲) حوت۔
۲۰		ستاروں سے۔
(۱۷ )  اور اسے  ہم نے  ہر شیطان مردود سے  محفوظ رکھا (ف ۲۱) 
۲۱		حضرت ابنِ عباس رضی اللہ تعالیٰ عنہما نے فرمایا شیاطین آسمانوں میں داخل ہوتے تھے اور وہاں کی خبریں کاہنوں کے پاس لاتے تھے جب حضرت عیسیٰ علیہ السلام پیدا ہوئے تو شیاطین تین آسمانوں سے روک دیئے گئے۔ جب سیدِ عالَم صلی اللہ علیہ و آلہ و سلم کی ولادت ہوئی تو تمام آسمانوں سے منع کر دیئے گئے۔
(۱۸ ) مگر جو چوری چھپے  سننے  جائے  تو اس کے  پیچھے  پڑتا ہے  روشن شعلہ (ف ۲۲)
۲۲		شہاب اس ستارہ کو کہتے ہیں جو شعلہ کے مثل روشن ہوتا ہے اور فرشتے اس سے شیاطین کو مارتے ہیں۔
(۱۹ ) اور ہم نے  زمین پھیلائی اور اس میں لنگر ڈالے  (ف ۲۳) اور اس میں ہر چیز اندازے  سے  اگائی۔
۲۳		پہاڑوں کے۔ تاکہ ثابت و قائم رہے اور جنبش نہ کرے۔
(۲۰ )  اور تمہارے  لیے  اس میں روزیاں کر دیں (ف ۲۴) اور وہ کر دیے  جنہیں تم رزق نہیں دیتے  (ف ۲۵)
۲۴		غلے، پھل وغیرہ۔
۲۵		باندی، غلام، چوپائے اور خدام وغیرہ۔
(۲۱ ) اور کوئی چیز نہیں جس کے  ہمارے  پاس خزانے  نہ ہوں (ف ۲۶) اور ہم اسے  نہیں اتارتے  مگر ایک معلوم انداز سے۔
۲۶		خزانے ہونا عبارت ہے اقتدار و اختیار سے۔ معنی یہ ہیں کہ ہم ہر چیز کے پیدا کرنے پر قادر ہیں جتنی چاہیں اور جو اندازہ مقتضائے حکمت ہو۔
(۲۲ )  اور ہم نے  ہوائیں بھیجیں بادلوں کو با رور کرنے  والیاں ف (ف ۲۷) تو ہم نے  آسمان سے  پانی اتارا پھر وہ تمہیں پینے  کو دیا اور تم کچھ اس کے  خزانچی نہیں (ف ۲۸)
۲۷		جو آبادیوں کو پانی سے بھرتی اور سیراب کرتی ہیں۔
۲۸		کہ پانی تمہارے اختیار میں ہو باوجود یکہ تمہیں اس کی حاجت ہے۔ اس میں اللہ تعالیٰ کی قدرت اور بندوں کے عجز پر دلالتِ عظیمہ ہے۔
(۲۳ )  اور بیشک ہم ہی جِلائیں اور ہم ہی ماریں اور ہم ہی وارث ہیں (ف ۲۹) 
۲۹		یعنی تمام خَلق فنا ہونے والی ہے اور ہم ہی باقی رہنے والے ہیں اور مدعیِ مُلک کی مِلک ضائع ہو جائے گی اور سب مالکوں کا مالک باقی رہے گا۔
(۲۴ ) اور بیشک ہمیں معلوم ہیں جو تم میں آگے  بڑھے  اور بیشک ہمیں معلوم ہیں جو تم میں پیچھے  رہے، (ف ۳۰)
۳۰		یعنی پہلی اُمّتیں اور امّتِ محمّدیہ جو سب اُمّتوں میں پچھلی ہے یا وہ جو طاعت و خیر میں سبقت کرنے والے ہیں اور جو سُستی سے پیچھے رہ جانے والے ہیں یا وہ جو فضیلت حاصل کرنے کے لئے آگے بڑھنے والے ہیں اور جو عذر سے پیچھے رہ جانے والے ہیں۔ 
شانِ نُزُول : حضرت ابنِ عباس رضی اللہ تعالیٰ عنہما سے مروی ہے کہ نبیِ کریم صلی اللہ علیہ و آلہ و سلم نے جماعتِ نماز کی صفِ اول کے فضائل بیان فرمائے تو صحابہ صفِ اول حاصل کرنے میں نہایت کوشاں ہوئے اور ان کا ازدحام ہونے لگا اور جن حضرات کے مکان مسجد شریف سے دور تھے وہ اپنے مکان بیچ کر قریب مکان خریدنے پر آمادہ ہو گئے تاکہ صفِ اوّل میں جگہ ملنے سے کبھی محروم نہ ہوں۔ اس پر یہ آیتِ کریمہ نازِل ہوئی اور انہیں تسلّی دی گئی کہ ثواب نیتوں پر ہے اور اللہ تعالیٰ اگلوں کو بھی جانتا ہے اور جو عذر سے پیچھے رہ گئے ہیں ان کو بھی جانتا ہے اور ان کی نیتوں سے بھی خبردار ہے اور اس پر کچھ مخفی نہیں۔
(۲۵ ) اور بیشک تمہارا رب ہی تمہیں قیامت میں اٹھائے  گا (ف ۳۱) بیشک وہی علم و حکمت والا ہے۔
۳۱		جس حال پر وہ مرے ہوں گے۔
(۲۶ )  اور بیشک ہم نے  آدمی کو (ف ۳۲) بجتی ہوئی مٹی سے  بنایا جو اصل میں ایک سیاہ بو دار گارا تھی،(ف ۳۳)
۳۲		یعنی حضرت آدم علیہ السلام کو سوکھی۔
۳۳		اللہ تعالیٰ نے جب حضرت آدم علیہ السلام کے پیدا کرنے کا ارادہ فرمایا تو زمین سے ایک مشتِ خاک لی، اس کو پانی میں خمیر کیا جب وہ گارا سیاہ ہو گیا اور اس میں بو پیدا ہوئی تو اس میں صورتِ انسانی بنائی پھر وہ سوکھ کر خشک ہو گیا تو جب ہوا اس میں جاتی تو وہ بجتا اور اس میں آواز پیدا ہوتی، جب آفتاب کی تمازت سے وہ پختہ ہو گیا تو اس میں روح پھونکی اور وہ انسان ہو گیا۔
(۲۷ )  اور جِن کو اس سے  پہلے  بنایا بے  دھوئیں کی آگ سے، (ف ۳۴)
۳۴		جو اپنی حرارت و لطافت سے مساموں میں نفوذ کر جاتی ہے۔
(۲۸ )  اور یاد کرو جب تمہارے  رب نے  فرشتوں سے   فرمایا کہ میں آدمی کو  بنانے  والا ہوں بجتی مٹی سے  جو بدبو دار سیاہ گارے  سے  ہے۔
(۲۹ )  تو جب میں اسے  ٹھیک کر لوں اور اور میں اپنی طرف کی خاص معز  ز روح  پھونک  دوں (ف ۳۵) تو اس (ف ۳۶) کے  لیے  سجدے  میں گر پڑنا۔
۳۵		اور اس کو حیات عطا فرما دوں۔
۳۶		کی تحیّت و تعظیم۔
(۳۰) تو جتنے  فرشتے  تھے  سب کے  سب سجدے  میں گرے۔
(۳۱ ) سوا  ابلیس کے، اس نے  سجدہ والوں کا ساتھ نہ مانا (ف ۳۷)
۳۷		اور حضرت آدم علیہ السلام کو سجدہ نہ کیا تو اللہ تعالیٰ نے۔
(۳۵ ) اور بیشک قیامت تک تجھ پر لعنت ہے  (ف ۳۸)
۳۸		کہ آسمان و زمین والے تجھ پر لعنت کریں گے اور جب قیامت کا دن آئے گا تو اس لعنت کے ساتھ ہمیشگی کے عذاب میں گرفتار کیا جائے گا، جس سے کبھی رہائی نہ ہو گی یہ سُن کر شیطان۔
(۳۶ )  بولا اے  میرے  رب تو مجھے  مہلت دے  اس دن تک کہ وہ اٹھائے  جائیں (ف ۳۹)
۳۹		یعنی قیامت کے دن تک۔ اس سے شیطان کا مطلب یہ تھا کہ وہ کبھی نہ مرے کیونکہ قیامت کے بعد کوئی نہ مرے گا اور قیامت تک کی اس نے مہلت مانگ ہی لی لیکن اس کی اس دعا کو اللہ تعالیٰ نے اس طرح قبول کیا کہ۔
(۳۷ )  فرمایا تو ان میں سے  ہے  جن کو اس معلوم۔
(۳۸ ) وقت کے  دن تک مہلت ہے، (ف ۴۰)
۴۰		جس میں تمام خَلق مر جائے گی اور وہ نفخۂ اُولیٰ ہے تو شیطان کے مردہ رہنے کی مدّت نفخۂ اُولیٰ ہے، نفخۂ ثانیہ تک چالیس برس ہے اور اس کو اس قدر مہلت دینا اس کے اکرام کے لئے نہیں بلکہ اس کی بلا و شقاوت اور عذاب کی زیادتی کے لئے ہے، یہ سن کر شیطان۔
(۳۹ )  بولا اے  رب میرے ! قسم اس کی کہ تو نے  مجھے  گمراہ کیا میں انہیں زمین میں بھلاوے  دوں گا (ف ۴۱) اور ضرور میں ان سب کو (ف ۴۲) بے  راہ کروں گا۔
۴۱		یعنی دنیا میں گناہوں کی رغبت دلاؤں گا۔
۴۲		دلوں میں وسوسہ ڈال کر۔
(۴۰ )  مگر جو ان میں تیرے  چنے  ہوئے  بندے  ہیں، (ف ۴۳)
۴۳		جنہیں تو نے اپنی توحید و عبادت کے لئے برگزیدہ فرما لیا ان پر شیطان کا وسوسہ اور اس کا کید نہ چلے گا۔
(۴۱ )  فرمایا یہ راستہ سیدھا میری طرف آتا ہے۔
(۴۲ )  بیشک میرے  (ف ۴۴) بندوں پر تیرا  کچھ قابو نہیں سوا ان گمراہوں کے  جو تیرا ساتھ دیں، (ف ۴۵) 
۴۴		ایماندار۔
۴۵		یعنی جو کافِر کہ تیرے مطیع و فرمانبردار ہو جائیں اور تیرے اِتِّباع کا قصد کر لیں۔
(۴۳ ) اور بیشک جہنم ان سب کا وعدہ  ہے، (ف ۴۶) 
۴۶		ابلیس کا بھی اور اس کے اِتِّباع کرنے والوں کا بھی۔
(۴۴ ) اس کے  سات دروازے  ہیں، (ف ۴۷) ہر دروازے  کے  لیے  ان میں سے  ایک حصہ بٹا ہوا ہے، (ف ۴۸) 
۴۷		یعنی سات طبقے۔ ابنِ جریج کا قول ہے کہ دوزخ کے سات درکات ہیں۔اول جہنّم، لظیٰ، حطمہ، سعیر، سقر، جحیم، ہاویہ۔
۴۸		یعنی شیطان کی پیروی کرنے والے بھی سات حصوں میں منقسم ہیں، ان میں سے ہر ایک کے لئے جہنّم کا ایک درکہ معیّن ہے۔
(۴۵ ) بیشک ڈر والے  باغوں اور چشموں میں ہیں (ف ۴۹)
۴۹		ان سے کہا جائے گا کہ۔
(۴۶ )  ان میں داخل ہو سلامتی کے  ساتھ امان میں، (ف ۵۰)
۵۰		یعنی جنّت میں داخل ہو امن و سلامتی کے ساتھ، نہ یہاں سے نکالے جاؤ، نہ موت آئے، نہ کوئی آفت رونما ہو، نہ کوئی خوف نہ پریشانی۔
(۴۷ )  اور ہم نے  ان کے  سینوں میں جو کچھ (ف ۵۱)  کینے  تھے  سب کھینچ لیے  (ف ۵۲)  آپس میں بھائی ہیں (ف ۵۳) تختوں پر روبرو بیٹھے۔
۵۱		دنیا میں۔
۵۲		اور ان کے نفوس کو حقد و حسد و عناد و عداوت وغیرہ مذموم خصلتوں سے پاک کر دیا وہ۔
۵۳		ایک دوسرے کے ساتھ مَحبت کرنے والے۔ حضرت علی مرتضیٰ رضی اللہ تعالیٰ عنہ نے فرمایا کہ مجھے امید ہے کہ میں اور عثمان اور طلحہ اور زبیر انہیں میں سے ہیں یعنی ہمارے سینوں سے عناد و عداوت اور بغض و حسد نکال دیا گیا ہے، ہم آپس میں خالص مَحبت رکھنے والے ہیں۔ اس میں روافض کا رد ہے۔
(۴۸ )  نہ انہیں اس میں کچھ تکلیف پہنچے  نہ وہ اس میں سے  نکالے  جائیں۔
(۴۹) خبر دو  (ف ۵۴) میرے  بندوں کو کہ بیشک میں ہی ہوں بخشے  والا مہربان۔
۵۴		اے محمّدِ مصطفیٰ صلی اللہ علیہ و آلہ و سلم۔
(۵۰ )  اور میرا ہی عذاب دردناک عذاب ہے۔
(۵۱ )  اور انہیں احوال سناؤ ابراہیم کے  مہمانوں کا، (ف ۵۵)
۵۵		جنہیں اللہ تعالیٰ نے اس لئے بھیجا تھا کہ حضرت ابراہیم علیہ السلام کو فرزند کی بشارت دیں اور حضرت لوط علیہ السلام کی قوم کو ہلاک کریں۔ یہ مہمان حضرت جبریل علیہ السلام تھے مع کئی فرشتوں کے۔
(۵۲ )  جب وہ اس کے  پاس آئے  تو بولے  سلام (ف ۵۶) کہا ہمیں تم سے  ڈر معلوم ہوتا ہے، (ف ۵۷)
۵۶		یعنی فرشتوں نے حضرت ابراہیم علیہ السلام کو سلام کیا اور آپ کی تحیّت و تکریم بجا لائے تو حضرت ابراہیم علیہ السلام نے ان سے۔
۵۷		اس لئے کہ بے اذن اور بے وقت آئے اور کھانا نہیں کھایا۔
(۵۳ )  انہوں نے  کہا ڈریے  نہیں ہم آپ کو ایک علم والے  لڑکے  کی بشارت دیتے  ہیں، (ف ۵۸) 
۵۸		یعنی حضرت اسحٰق علیہ السلام کی۔ اس پر حضرت ابراہیم علیہ السلام نے۔
(۵۴ )  کہا کیا اس پر مجھے  بشارت دیتے  ہو کہ مجھے  بڑھاپا پہنچ گیا اب کاہے  پر بشارت دیتے  ہو، (ف ۵۹) 
۵۹		یعنی ایسی پیرانہ سالی میں اولاد ہونا عجیب و غریب ہے کس طرح اولاد ہو گی، کیا ہمیں پھر جوان کیا جائے گا یا اسی حالت میں بیٹا عطا فرمایا جائے گا ؟ فرشتوں نے۔
(۵۵ )  کہا ہم نے  آپ کو سچی بشارت دی ہے  (ف ۶۰)  آپ ناامید نہ ہوں۔
۶۰		قضائے الٰہی اس پر جاری ہو چکی کہ آپ کے بیٹا ہو اور اس کی ذُرِّیَّت بہت پھیلے۔
(۵۶ ) کہا  اپنے  رب کی رحمت سے  کون ناامید ہو مگر وہی جو گمراہ ہوئے ،(ف ۶۱)
۶۱		یعنی میں اس کی رحمت سے نا امید نہیں کیونکہ رحمت سے نا امید کافِر ہوتے ہیں، ہاں اس کی سنّت جو عالَم میں جاری ہے اس سے یہ بات عجیب معلوم ہوئی اور حضرت ابراہیم علیہ السلام نے فرشتوں سے۔
(۵۷ )  کہا پھر تمہارا کیا کام ہے  اے  فرشتو!  (ف ۶۲) 
۶۲		اس بشارت کے سوا اور کیا کام ہے جس کے لئے تم بھیجے گئے ہو۔
(۵۸ )  بولے  ہم ایک مجرم قوم کی طرف بھیجے  گئے  ہیں، (ف ۶۳)
۶۳		یعنی قومِ لوط کی طرف کہ ہم انہیں ہلاک کریں۔
(۵۹ )  مگر لوط کے  گھر والے، ان سب کو ہم بچا لیں گے، (ف ۶۴) 
۶۴		کیونکہ وہ ایماندار ہیں۔
(۶۰ ) مگر اس کی عورت ہم ٹھہرا چکے  ہیں کہ وہ پیچھے  رہ جانے  والوں میں ہے، (ف ۶۵) 
۶۵		اپنے کُفر کے سبب۔
(۶۱ ) تو جب لوط کے  گھر فرشتے   آئے ،(۶۶) 
۶۶		خوبصورت نوجوانوں کی شکل میں اور حضرت لوط علیہ السلام کو اندیشہ ہوا کہ قوم ان کے درپے ہو گی تو آپ نے فرشتوں سے۔
(۶۲ ) کہا تم تو کچھ بیگانہ لوگ ہو،(ف ۶۷)
۶۷		نہ تو یہاں کے باشندے ہو نہ کوئی مسافرت کی علامت تم میں پائی جاتی ہے کیوں آئے ہو ؟ فرشتوں نے۔
(۶۳ )  کہا بلکہ ہم تو آپ کے  پاس وہ (ف ۶۸)  لائے  ہیں جس میں یہ لوگ شک کرتے  تھے، (ف ۶۹)
۶۸		عذاب جس کے نازِل ہونے کا آپ اپنی قوم کو خوف دلایا کرتے تھے۔
۶۹		اور آپ کو جھٹلاتے تھے۔
(۶۴ )  اور ہم آپ کے  پاس سچا حکم لائے  ہیں اور ہم بیشک سچے  ہیں۔
(۶۵ )  تو اپنے  گھر والوں کو کچھ رات رہے  لے  کر باہر جایے  اور آپ ان کے  پیچھے  چلئے  اور تم میں کوئی پیچھے  پھر کر نہ دیکھے  (ف ۷۰) اور جہاں کو حکم ہے  سیدھے  چلے  جایئے، (ف ۷۱)  
۷۰		کہ قوم پر کیا بلا نازِل ہوئی اور وہ کس عذاب میں مبتلا کئے گئے ؟۔
۷۱		حضرت ابنِ عباس رضی اللہ تعالیٰ عنہما نے فرمایا کہ حکم مُلکِ شام کو جانے کا تھا۔
(۶۶ )  اور ہم نے  اسے  اس حکم کا فیصلہ سنا دیا کہ صبح ہوتے  ان کافروں کی جڑ کٹ جائے  گی۔
(۶۷ ) اور شہر والے  (ف ۷۳) خوشیاں مناتے  آئے۔
۷۲		اور تمام قوم عذاب سے ہلاک کر دی جائے گی۔
۷۳		یعنی شہرِ سدوم کے رہنے والے حضرت لوط علیہ السلام کی قوم کے لوگ حضرت لوط علیہ الصلوٰۃ والسلام کے یہاں خوب صورت نوجوانوں کے آنے کی خبر سن کر بہ ارادۂ فاسد و بہ نیّت ناپاک۔
(۶۸ )  لوط نے  کہا یہ میرے  مہمان ہیں (ف ۷۴) مجھے  فضیحت (رُسوا) نہ کرو،(ف ۷۵)
۷۴		اور مہمان کا اکرام لازم ہوتا ہے تم ان کی بے حرمتی کا قصد کر کے۔
۷۵		کہ مہمان کی رسوائی میزبان کے لئے خجالت و شرمندگی کا سبب ہوتی ہے۔
(۶۹ )  اور اللہ سے  ڈرو اور مجھے  رسوا نہ کرو، (ف ۷۶) 
۷۶		ان کے ساتھ بُرا ارادہ کر کے۔ اس پر قوم کے لوگ حضرت لوط علیہ السلام سے۔
(۷۰ ) بولے  کیا ہم نے  تمہیں منع نہ کیا تھا کہ اوروں کے  معاملہ میں دخل نہ دو۔
(۷۱ ) کہا یہ قوم کی عورتیں میری بیٹیاں ہیں اگر تمہیں کرنا ہے، (ف ۷۷) 
۷۷		تو ان سے نکاح کرو اور حرام سے باز رہو۔ اب اللہ تعالیٰ اپنے حبیبِ اکرم صلی اللہ علیہ و آلہ و سلم سے خطاب فرماتا ہے۔
(۷۲ ) اے  محبوب تمہاری جان کی قسم (ف ۷۸) بیشک وہ اپنے  نشہ میں بھٹک رہے  ہیں۔
۷۸		اور مخلوقِ الٰہی میں سے کوئی جان بارگاہِ الٰہی میں آپ کی جانِ پاک کی طرح عزّت و حرمت نہیں رکھتی اور اللہ تعالیٰ نے سیدِ عالَم صلی اللہ علیہ و آلہ و سلم کی عمر کے سوا کسی کی عمر و حیات کی قسم نہیں فرمائی۔ یہ مرتبہ صرف حضور صلی اللہ علیہ و آلہ و سلم ہی کا ہے اب اس قسم کے بعد ارشاد فرماتا ہے۔
(۷۳ )  تو دن نکلتے  انہیں چنگھاڑ نے  آ لیا (ف ۷۹) 
۷۹		یعنی ہولناک آواز نے۔
(۷۴ ) تو ہم نے  اس بستی کا اوپر کا حصہ اس نے  نیچے  کا حصہ کر دیا (ف ۸۰) اور ان پر کنکر کے  پتھر برسائے۔
۸۰		اس طرح کہ حضرت جبریل علیہ السلام اس خطّہ کو اٹھا کر آسمان کے قریب لے گئے اور وہاں سے اوندھا کر کے زمین پر ڈال دیا۔
(۷۵ )  بیشک اس میں نشانیاں ہیں فراست  والوں کے  لیے۔
(۷۶ )  اور بیشک وہ بستی اس راہ پر ہے   جو اب تک چلتی ہے، (ف ۸۱)
۸۱		اور قافلے اس پر گزرتے ہیں اور غضبِ الٰہی کے آثار ان کے دیکھنے میں آتے ہیں۔
(۷۷ )  بیشک اس میں نشانیاں ہیں ایمان والوں کو۔
(۷۸ ) اور بیشک جھاڑی والے  ضرور ظالم تھے ،(ف ۸۲)
۸۲		یعنی کافِر تھے۔ اَیْکَۃ جھاڑی کو کہتے ہیں، ان لوگوں کا شہر سرسبز جنگلوں اور مَرغزاروں کے درمیان تھا، اللہ تعالیٰ نے حضرت شعیب علیہ السلام کو ان پر رسول بنا کر بھیجا ان لوگوں نے نافرمانی کی اور حضرت شعیب علیہ السلام کو جھٹلایا۔
(۷۹ )  تو ہم نے  ان سے  بدلہ لیا (ف ۸۳) اور بیشک دونوں بستیاں (ف ۸۴) کھلے  راستہ پر پڑتی ہیں، (ف ۸۵) 
۸۳		یعنی عذاب بھیج کر ہلاک کیا۔
۸۴		یعنی قومِ لوط کے شہر اور اصحابِ اَیْکَۃ کے۔
۸۵		جہاں آدمی گزرتے ہیں اور دیکھتے ہیں تو اے اہلِ مکّہ تم ان کو دیکھ کر کیوں عبرت حاصل نہیں کرتے۔
(۸۰ ) اور بیشک حجر والو ں نے  رسولوں کو جھٹلایا (ف ۸۶)
۸۶		حِجر ایک وادی ہے مدینہ اور شام کے درمیان جس میں قومِ ثمود رہتے تھے۔ انہوں نے اپنے پیغمبر حضرت صالح علیہ السلام کی تکذیب کی اور ایک نبی کی تکذیب تمام انبیاء کی تکذیب ہے کیونکہ ہر رسول تمام انبیاء پر ایمان لانے کی دعوت دیتا ہے۔
(۸۱ )  اور ہم نے  ان کو اپنی نشانیاں دیں (ف ۸۷) تو وہ ان سے  منہ پھیرے  رہے، (ف ۸۸) 
۸۷		کہ پتھر سے ناقہ پیدا کیا جو بہت سے عجائب پر مشتمل تھا مثلاً اس کا عظیم الجُثہ ہونا اور پیدا ہوتے ہی بچہ جننا اور کثرت سے دودھ دینا کہ تمام قومِ ثمود کو کافی ہو وغیرہ یہ سب حضرت صالح علیہ الصلوٰۃ والسلام کے معجزات اور قومِ ثمود کے لئے ہماری نشانیاں تھیں۔
۸۸		اور ایمان نہ لائے۔
(۸۲ ) اور وہ پہاڑوں میں گھر تراشتے  تھے  بے  خوف (ف ۸۹) 
۸۹		کہ انہیں اس کے گرنے اور اس میں نقب لگائے جانے کا اندیشہ نہ تھا اور وہ سمجھتے تھے کہ یہ گھر تباہ نہیں ہو سکتے، ان پر کوئی آفت نہیں آ سکتی۔
(۸۳ ) تو انہیں صبح ہوتے  چنگھاڑ  نے  آلیا (ف ۹۰) 
۹۰		اور وہ عذاب میں گرفتار ہوئے۔
(۸۴ ) تو ان کی کمائی کچھ ان کے  کام نہ آئی (ف ۹۱) 
۹۱		اور ان کے مال و متا ع اور انکے مضبوط مکان انہیں عذاب سے نہ بچا سکے۔
(۸۵ ) اور ہم نے  آسمان اور زمین اور جو کچھ ان کے  درمیان ہے  عبث نہ بنایا، اور بیشک قیامت آنے  وا لی ہے  (ف ۹۲) تو تم اچھی طرح درگزر کرو،(ف ۹۳)
۹۲		اور ہر ایک کو اس کے عمل کی جزا ملے گی۔
۹۳		اے مصطفیٰ صلی اللہ علیہ و آلہ و سلم اور اپنی قوم کی ایذاؤں پر تحمل کرو۔ یہ حکم آیتِ قتال سے مَنسُوخ ہو گیا۔
(۸۶ )  بیشک تمہارا رب ہی بہت پیدا کرنے  والا جاننے  والا ہے  (ف ۹۴)
۹۴		اسی نے سب کو پیدا کیا اور وہ اپنی مخلوق کے تمام حال جانتا ہے۔
(۸۷ )  اور بیشک ہم نے  تم کو سات آیتیں دیں جو دہرائی جاتی ہیں (ف ۹۵)  اور عظمت والا قرآن۔
۹۵		نماز کی رکعتوں میں یعنی ہر رکعت میں پڑھی جاتی ہیں اور ان سات آیتوں سے سورتِ فاتحہ مراد ہے جیسا کہ بخاری و مسلم کی حدیث میں وارد ہوا۔
(۸۸ )  اپنی آنکھ  اٹھا کر اس چیز کو نہ دیکھو جو ہم نے  ان کے  جوڑوں کو برتنے  کو دی (ف ۹۶) اور ان کا کچھ غم نہ کھاؤ (ف ۹۷) اور مسلمانوں کو اپنی رحمت کے  پروں میں لے  لو، (ف ۹۸) 
۹۶		معنیٰ یہ ہیں کہ اے سیدِ انبیاء صلی اللہ علیہ و آلہ و سلم ہم نے آپ کو ایسی نعمتیں عطا فرمائیں جن کے سامنے دنیوی نعمتیں حقیر ہیں تو آپ متاعِ دنیا سے مستغنی رہیں جو یہود و نصاریٰ وغیرہ مختلف قسم کے کافِروں کو دی گئیں۔ حدیث شریف میں ہے سیدِ عالَم صلی اللہ علیہ و آلہ و سلم نے فرمایا کہ ہم میں سے نہیں جو قرآن کی بدولت ہر چیز سے مستغنی نہ ہو گیا یعنی قرآن ایسی نعمت ہے جس کے سامنے دنیوی نعمتیں ہیچ ہیں۔
۹۷		کہ وہ ایمان نہ لائے۔
۹۸		اور انہیں اپنے کرم سے نوازو۔
(۸۹ ) اور فرماؤ کہ میں ہی ہوں صاف ڈر سنانے  والا (اس عذاب سے )۔
(۹۰ ) جیسا ہم نے  بانٹنے  والوں پر اتارا۔
(۹۱ )  جنہوں نے  کلامِ الٰہی  کو تکے  بوٹی کر لیا،(ف ۹۹)
۹۹		حضرت ابنِ عباس رضی اللہ تعالیٰ عنہما نے فرمایا کہ بانٹنے والوں سے یہود و نصاریٰ مراد ہیں چونکہ وہ قرآنِ کریم کے کچھ حصّہ پر ایمان لائے جو ان کے خیال میں ان کی کتابوں کے موافق تھا اور کچھ کے منکِر ہو گئے۔ قتادہ و ابنِ سائب کا قول ہے کہ بانٹنے والوں سے کُفّارِ قریش مراد ہیں جن میں بعض قرآن کو سحر، بعض کہانت، بعض افسانہ کہتے تھے اس طرح انہوں نے قرآنِ کریم کے حق میں اپنے اقوال تقسیم کر رکھے تھے اور ایک قول یہ ہے کہ بانٹنے والوں سے وہ بارہ اشخاص مراد ہیں جنہیں کُفّار نے مکّۂ مکرّمہ کے راستوں پر مقرر کیا تھا، حج کے زمانہ میں ہر ہر راستہ پر ان میں کا ایک ایک شخص بیٹھ جاتا تھا اور وہ آنے والوں کو بہکانے اور سیدِ عالَم صلی اللہ علیہ و آلہ و سلم سے منحرف کرنے کے لئے ایک ایک بات مقرر کر لیتا تھا کہ کوئی آنے والوں سے یہ کہتا تھا کہ ان کی باتوں میں نہ آنا کہ وہ جادو گر ہیں، کوئی کہتا وہ کذّاب ہیں، کوئی کہتا وہ مجنون ہیں، کوئی کہتا وہ کاہن ہیں، کوئی کہتا وہ شاعر ہیں یہ سن کر لوگ جب خانۂ کعبہ کے دروازہ پر آتے وہاں ولید بن مغیرہ بیٹھا رہتا اس سے نبی صلی اللہ علیہ و آلہ و سلم کا حال دریافت کرتے اور کہتے کہ ہم نے مکّہ مکرّمہ آتے ہوئے شہر کے کنارے ان کی نسبت ایسا سنا وہ کہہ دیتا کہ ٹھیک سنا۔ اس طرح خَلق کو بہکاتے اور گمراہ کرتے ان لوگوں کو اللہ تعالیٰ نے ہلاک کیا۔
(۹۲ )  تو تمہارے  رب  کی قسم ہم ضرور ان سب سے  پوچھیں گے، (ف ۱۰۰) 
۱۰۰		روزِ قیامت۔
(۹۳ ) جو کچھ وہ کرتے  تھے، (ف ۱۰۱) 
۱۰۱		اور جو کچھ وہ سیّدِ عالم صلی اللہ علیہ و آلہ و سلم اور قرآن کی نسبت کہتے تھے۔
(۹۴) تو اعلانیہ کہہ دو جس بات کا تمہیں حکم ہے  (ف ۱۰۲) اور مشرکوں سے  منہ پھیر لو،(ف ۱۰۳) 
۱۰۲		اس آیت میں سیدِ عالَم کو رسالت کی تبلیغ اور اسلام کی دعوت کے اظہار کا حکم دیا گیا۔ عبداللہ بن عبیدہ کا قول ہے کہ اس آیت کے نُزول کے وقت تک دعوتِ اسلام اعلان کے ساتھ نہیں کی جاتی تھی۔
۱۰۳		یعنی اپنا دین ظاہر کرنے پر مشرکوں کی ملامت کرنے کی پرواہ نہ کرو اور ان کی طرف ملتفِت نہ ہو اور ان کے تمسخُر و استہزاء کا غم نہ کرو۔
(۹۵ ) بیشک ان ہنسنے  والوں پر ہم تمہیں کفایت کرتے  ہیں (ف ۱۰۴) 
۱۰۴		کُفّارِ قریش کے پانچ سردار ( ۱) عاص بن وائل سہمی اور (۲) اسودبن مطلب اور(۳) اسود بن عبدیغوث اور(۴)حارث بن قیس اور ان سب کا افسر(۵) ولیدا بن مغیرہ مخزومی۔ یہ لوگ نبیِ کریم صلی اللہ علیہ و آلہ و سلم کو بہت ایذا دیتے اور آپ کے ساتھ تمسخُر و استہزاء کرتے تھے۔ اسود بن مطلب کے لئے سیدِ عالَم صلی اللہ علیہ و آلہ و سلم نے دعا کی تھی کہ یاربّ اس کو اندھا کر دے۔ ایک روز سیدِ عالَم صلی اللہ علیہ و آلہ و سلم مسجدِ حرام میں تشریف فرما تھے، یہ پانچوں آئے اور انہوں نے حسبِ دستور طعن و تمسخُر کے کلمات کہے اور طواف میں مشغول ہو گئے۔ اسی حال میں حضرت جبریلِ امین حضرت کی خدمت میں پہنچے اور انہوں نے ولید بن مغیرہ کی پنڈلی کی طرف اور عاص کے کفِ پا کی طرف اور اسود بن مطلب کی آنکھوں کی طرف اور اسود بن عبد یغوث کے پیٹ کی طرف اور حارث بن قیس کے سر کی طرف اشارہ کیا اور کہا میں ان کا شر دفع کروں گا چنانچہ تھوڑے عرصہ میں یہ ہلاک ہو گئے۔ ولید بن مغیرہ تیر فروش کی دوکان کے پاس سے گزرا اس کے تہہ بند میں ایک پیکان چبھا مگر اس نے تکبّر سے اس کو نکالنے کے لئے سر نیچا نہ کیا اس سے اس کی پنڈلی میں زخم آیا اور اسی میں مرگیا۔ عاص ابنِ وائل کے پاؤں میں کانٹا لگا اور نظر نہ آیا اس سے پاؤں ورم کر گیا اور یہ شخص بھی مرگیا۔ اسود بن مطلب کی آنکھوں میں ایسا درد ہوا کہ دیوار میں سر مارتا تھا اسی میں مرگیا اور یہ کہتا مرا کہ مجھ کو محمّد نے قتل کیا (صلی اللہ علیہ و آلہ و سلم) اور اسود بن عبد یغوث کو استسقاء ہوا اور کلبی کی روایت میں ہے کہ اس کو لُو لگی اور اس کا منہ اس قدر کالا ہو گیا کہ گھر والوں نے نہ پہچانا اور نکال دیا اسی حال میں یہ کہتا مرگیا کہ مجھ کو محمّد (صلی اللہ علیہ و آلہ و سلم) کے ربّ نے قتل کیا اور حارث بن قیس کی ناک سے خون اور پیپ جاری ہوا، اسی میں ہلاک ہو گیا۔ انہیں کے حق میں یہ آیت نازِل ہوئی۔ (خازن)۔
(۹۶ )  جو ا  لله  کے  ساتھ دوسرا معبود ٹھہراتے  ہیں تو اب جان جائیں گے، (ف ۱۰۵)
۱۰۵		اپنا انجامِ کار۔
(۹۷ )  اور بیشک ہمیں معلوم ہے  کہ ان کی باتوں سے  تم دل تنگ ہوتے  ہو، (ف ۱۰۶) 
۱۰۶		اور ان کے طعن اور استہزاء اور شرک وکُفر کی باتوں سے آپ کو ملال ہوتا ہے۔
(۹۸ ) تو اپنے  رب کو سراہتے  ہوئے  اس کی پاکی بولو اور سجدہ والوں میں ہو، (ف ۱۰۷)
۱۰۷		کہ خدا پرستوں کے لئے تسبیح و عبادت میں مشغول ہونا غم کا بہترین علاج ہے۔ حدیث شریف میں ہے کہ جب سیدِ عالَم صلی اللہ علیہ و آلہ و سلم کو کوئی اہم واقعہ پیش آتا تو نماز میں مشغول ہو جاتے۔
(۹۹ )  اور مرتے  دم تک اپنے  رب کی عبادت میں رہو۔


سور ۂ نحل

اللہ کے  نام سے  شروع جو نہایت مہربان رحم والا (ف ۱)
۱		سورۂ نحل مکیّہ ہے مگر آیت  فَعَاقِبُوْا بِمِثْلِ مَاعُوْقِبْتُمْ بِہٖ سے آخرِ سورت تک جو آیات ہیں وہ مدینہ طیّبہ میں نازِل ہوئیں اور اس میں اور اقوال بھی ہیں۔ اس سورت میں سولہ ۱۶ رکوع اور ایک سو اٹھائیس ۱۲۸ آیتیں اور دو ہزار آٹھ سو چالیس ۲۸۴۰ کلمے اور سات ہزار سات سو سات ۷۷۰۷ حرف ہیں۔
(۱) اب آتا ہے  اللہ  کا حکم تو اس کی جلدی نہ کرو (ف ۲) پاکی اور برتری ہے  اسے  ان شریکوں سے، (ف ۳)
۲		شانِ نُزول : جب کُفّار نے عذابِ موعود کے نُزول اور قیامت کے قائم ہونے کی بطریقِ تکذیب و استہزاء جلدی کی اس پر یہ آیت نازِل ہوئی اور بتا دیا گیا کہ جس کی تم جلدی کرتے ہو وہ کچھ دور نہیں بہت ہی قریب ہے اور اپنے وقت پر بالیقین واقع ہو گا اور جب واقع ہو گا تو تمہیں اس سے خلاص کی کوئی راہ نہ ملے گی اور وہ بُت جنہیں تم پوجتے ہو تمہارے کچھ کام نہ آئیں گے۔
(۲ )  ملائکہ کو ایمان کی جان یعنی وحی لے  کر اپنے  جن بندوں پر چاہے  اتارتا ہے  (ف  ۴) کہ ڈر سناؤ کہ میرے  سوا کسی کی بندگی نہیں تو مجھ سے  ڈرو  (ف ۵)
۳		وہ واحد لاشریک لہٗ ہے اس کا کوئی شریک نہیں۔
۴		اور انہیں نبوّت و رسالت کے ساتھ برگزیدہ کرتا ہے۔
۵		اور میری ہی عبادت کرو اور میرے سوا کسی کو نہ پوجو کیونکہ میں وہ ہوں کہ۔
(۳ )  اس نے  آسمان اور زمین بجا بنائے  (ف ۶) وہ ان کے  شرک سے  برتر ہے۔
۶		جن میں اس کی توحید کے بے شمار دلائل ہیں۔
(۴ )  (اس نے )  آدمی کو ایک نِتھری بوند  سے  بنایا (ف ۷) تو جبھی کھلا جھگڑالو ہے۔
۷		یعنی مَنی سے جس میں نہ حِس ہے نہ حرکت پھر اس کو اپنی قدرتِ کاملہ سے انسان بنایا، قوت و طاقت عطا کی۔ شانِ نُزول : یہ آیت اُبی بن خلف کے حق میں نازِل ہوئی جو مرنے کے بعد زندہ ہونے کا انکار کرتا تھا۔ ایک مرتبہ وہ کسی مردے کی گلی ہوئی ہڈی اٹھا لایا اور سیدِ عالَم صلی اللہ علیہ و آلہ و سلم سے کہنے لگا کہ آپ کا یہ خیال ہے کہ اللہ تعالیٰ اس ہڈی کو زندگی دے گا ؟ اس پر یہ آیتِ کریمہ نازِل ہوئی اور نہایت نفیس جواب دیا گیا کہ ہڈی تو کچھ نہ کچھ عضوی شکل رکھتی بھی ہے اللہ تعالیٰ تو مَنی کے ایک چھوٹے سے بے حِس و حرکت قطرے سے تجھ جیسا جھگڑالو انسان پیدا کر دیتا ہے، یہ دیکھ کر بھی تو اس کی قدرت پر ایمان نہیں لاتا۔
(۵ ) اور چوپائے  پیدا کیے  ان میں تمہارے  لیے  گرم لباس اور منفعتیں ہیں (ف ۸) اور ان میں سے  کھاتے  ہو۔
۸		کہ ان کی نسل سے دولت بڑھاتے ہو، ان کے دودھ پیتے ہو اور ان پر سواری کرتے ہو۔
(۶ ) اور تمہارا  ان میں تجمل ہے  جب انہیں شام کو واپس لاتے  ہو اور جب چرنے  کو چھوڑتے  ہو۔
(۷ )  اور وہ تمہارے  بوجھ اٹھا کر لے  جاتے  ہیں ایسے  شہر کی طرف کہ اس تک نہ پہنچتے  مگر ادھ مرے  ہو کر، بیشک تمہارا  رب نہایت مہربان رحم والا ہے  (ف ۹)
۹		کہ اس نے تمہارے نفع اور آرام کے لئے یہ چیزیں پیدا کیں۔
(۸ )  اور گھوڑے  اور خچر اور گدھے  کہ ان پر سوار ہو اور زینت کے  لیے،  اور وہ پیدا کرے  گا (ف ۱۰) جس کی تمہیں خبر نہیں، (ف ۱۱)
۱۰		ایسی عجیب و غریب چیزیں۔
۱۱		اس میں وہ تمام چیزیں آ گئیں جو آدمی کے نفع و راحت و آرام و آسائش کے کام آتی ہیں اور اس وقت تک موجود نہیں ہوئی تھیں، اللہ تعالیٰ کو ان کا آئندہ پیدا کرنا منظور تھا جیسے کہ دخانی جہاز، ریلیں، موٹر، ہوائی جہاز، برقی قوتوں سے کام کرنے والے آلات، دخانی اور برقی مشینیں، خبر رسانی و نشرِ صوت کے سامان اور خدا جانے اس کے علاوہ اس کو کیا کیا پیدا کرنا منظور ہے۔
(۹ )  اور بیچ کی راہ (ف ۱۲) ٹھیک اللہ تک ہے  اور کوئی راہ ٹیڑھی ہے  (ف ۱۳) اور چاہتا تو تم سب کو راہ پر لاتا، (ف ۱۴)
۱۲		یعنی صراطِ مستقیم اور دینِ اسلام کیونکہ دو مقاموں کے درمیان جتنی راہیں نکالی جائیں ان میں سے جو بیچ کی راہ ہو گی وہی سیدھی ہو گی۔
۱۳		جس پر چلنے والا منزلِ مقصود کو نہیں پہنچ سکتا کُفر کی تمام راہیں ایسی ہی ہیں۔
۱۴		راہِ راست پر۔
(۱۰ )  وہی ہے  جس نے  آسمان سے  پانی اتارا اس سے  تمہارا پینا ہے  اور اس سے  درخت ہیں جن سے  چَراتے  ہو (ف ۱۵)
۱۵		اپنے جانوروں کو اور اللہ تعالیٰ۔
(۱۱ )  اس پانی سے  تمہارے  لیے  کھیتی اگاتا ہے  اور زیتون اور کھجور اور انگور اور ہر قسم کے  پھل (ف ۱۶) بیشک اس میں نشانی ہے  (ف ۱۷) دھیان کرنے  والوں کو۔
۱۶		مختلف صورت و رنگ، مزے، بو، خاصیت والے کہ سب ایک ہی پانی سے پیدا ہوتے ہیں اور ہر ایک کے اوصاف دوسرے سے جدا ہیں یہ سب اللہ کی نعمتیں ہیں۔
۱۷		اس کی قدرت و حکمت اور وحدانیت کی۔
(۱۲ ) اور اس نے  تمہارے  لیے  مسخر کیے  رات اور دن اور سورج اور چاند، اور ستارے  اس کے  حکم کے  باندھے  ہیں بیشک اس آیت میں نشانیاں ہیں عقل مندوں کو (ف ۱۸) 
۱۸		جو ان چیزوں کو غور کر کے سمجھیں کہ اللہ تعالیٰ فاعلِ مختار ہے اور عُلویات و سفلیات سب اس کے تحتِ قدرت و اختیار۔
(۱۳ ) اور وہ جو تمہارے  لیے  زمین میں پیدا کیا رنگ برنگ (ف ۱۹) بیشک اس میں نشانی ہے  یاد کرنے  والوں کو۔
۱۹		خواہ حیوانوں کی قسم سے ہو یا درختوں کی یا پھلوں کی۔
(۱۴ )  اور وہی ہے  جس نے  تمہارے  لیے  دریا مسخر کیا (ف ۲۰) کہ اس میں سے  تازہ گوشت کھاتے  ہو (ف ۲۱) اور اس میں سے  گہنا (زیور) نکالتے  ہو جسے  پہنتے  ہو (ف ۲۲) اور تو اس میں کشتیاں دیکھے  کہ پانی چیر کر چلتی ہیں اور اس لیے  کہ تم اس کا فضل تلاش کرو اور کہیں احسان مانو۔
۲۰		کہ اس میں کشتیوں پر سوار ہو کر سفر کرو یا غوطے لگا کر اس کی تہ تک پہنچو یا اس سے شکار کرو۔
۲۱		یعنی مچھلی۔
۲۲		یعنی گوہر و مرجان۔
(۱۵ ) اور اس نے  زمین میں لنگر ڈالے  (ف ۲۳) کہ کہیں تمہیں لے  کر نہ کانپے  اور ندیاں اور رستے  کہ تم راہ پاؤ (ف ۲۴)
۲۳		بھاری پہاڑوں کے۔
۲۴		اپنے مقاصد کی طرف۔
(۱۶ )  اور علامتیں (ف ۲۵) اور ستارے   سے  وہ راہ پاتے  ہیں (ف ۲۶)
۲۵		بنائیں جن سے تمہیں رستے کا پتہ چلے۔
۲۶		خشکی اور تری میں اور اس سے انہیں رستے اور قبلہ کی پہچان ہوتی ہے۔
(۱۷ )  تو کیا جو بنائے  (ف ۲۷) وہ ایسا ہو جائے  گا جو نہ بنائے   (ف ۲۸) تو کیا تم نصیحت نہیں مانتے۔
۲۷		ان تمام چیزوں کو اپنی قدرت و حکمت سے یعنی اللہ تعالیٰ۔
۲۸		کسی چیز کو اور عاجز و بے قدرت ہو جیسے کہ بُت تو عاقل کو کب سزاوار ہے کہ ایسے خالِق و مالک کی عبادت چھوڑ کر عاجز و بے اختیار بتوں کی پرستش کرے یا انہیں عبادت میں اس کا شریک ٹھہرائے۔
(۱۸ )  اور اگر اللہ کی نعمتیں گنو تو انہیں شمار نہ کر سکو گے  (ف ۲۹) بیشک اللہ بخشنے  والا مہربان ہے  (ف ۳۰)
۲۹		چہ جائیکہ ان کے شکر سے عہدہ برآ ہو سکو۔
۳۰		کہ تمہارے ادائے شکر سے قاصر ہونے کے باوجود اپنی نعمتوں سے تمہیں محروم نہیں فرماتا۔
(۱۹ )  اور اللہ جانتا ہے  (ف ۳۱) جو چھپاتے  اور ظاہر کرتے  ہو۔
۳۱		تمہارے تمام اقوال و افعال۔
(۲۰ )  اور اللہ کے  سوا جن کو پوجتے  ہو ہیں (۳۲) وہ کچھ بھی نہیں بناتے  اور (ف ۳۳) وہ خود بنائے  ہوئے  ہیں (ف ۳۴)
۳۲		یعنی بُتوں کو۔
۳۳		بنائیں کیا کہ۔
۳۴		اور اپنے وجود میں بنانے والے کے محتاج اور وہ۔
(۲۱ )  مُردے  ہیں (ف ۳۵) زندہ نہیں اور انہیں خبر نہیں لوگ کب اٹھائے  جائیں گے  (ف ۳۶) 
۳۵		بے جان۔
۳۶		تو ایسے مجبور، بے جان، بے علم معبود کیسے ہو سکتے ہیں، ان دلائلِ قاطعہ سے ثابت ہو گیا کہ۔
(۲۲ ) تمہارا معبود ایک معبود ہے  (ف ۳۷) تو وہ جو آخرت پر ایمان نہیں لاتے  ان کے  دل منکر ہیں (ف ۳۸) اور وہ مغرور ہیں (ف ۳۹)
۳۷		اللہ عزوجل جو اپنی ذات و صفات میں نظیر و شریک سے پاک ہے۔
۳۸		وحدانیت کے۔
۳۹		کہ حق ظاہر ہو جانے کے باوجود اس کا اِتّباع نہیں کرتے۔
(۲۳ )  فی الحقیقت اللہ جانتا ہے  جو چھپاتے  اور جو ظاہر کرتے  ہیں، بیشک وہ مغروروں کو پسند نہیں فرماتا۔
(۲۴ )  اور جب ان سے  کہا جائے  (ف ۴۰) تمہارے  رب نے  کیا  اتارا  (ف ۴۱) کہیں اگلوں کی کہانیاں ہیں (ف ۴۲)
۴۰		یعنی لوگ ان سے دریافت کریں کہ۔
۴۱		محمّدِ مصطفیٰ صلی اللہ علیہ و آلہ و سلم پر تو۔
۴۲		یعنی جھوٹے افسانے کوئی ماننے کی بات نہیں۔ شانِ نُزول : یہ آیت نضر بن حارث کی شان میں نازِل ہوئی اس نے بہت سی کہانیاں یاد کر لی تھیں اس سے جب کوئی قرآنِ کریم کی نسبت دریافت کرتا تو وہ یہ جاننے کے باوجود کہ قرآن شریف کتابِ مُعجِز اور حق و ہدایت سے مملو ہے، لوگوں کو گمراہ کرنے کے لئے یہ کہہ دیتا کہ یہ پہلے لوگوں کی کہانیاں ہیں، ایسی کہانیاں مجھے بھی بہت یاد ہیں۔ اللہ تعالیٰ فرماتا ہے کہ لوگوں کو اس طرح گمراہ کرنے کا انجام یہ ہے۔
(۲۵ )  کہ قیامت کے  دن اپنے  (ف ۴۳) بوجھ پورے  اٹھائیں اور کچھ بوجھ ان کے  جنہیں اپنی جہالت سے  گمراہ کرتے  ہیں، سن لو کیا ہی برا بوجھ اٹھاتے  ہیں۔
۴۳		گناہوں اور گمراہی و گمراہ گری کے۔
(۲۶ )  بیشک ان سے  اگلوں نے  (ف ۴۴) فریب کیا تھا  تو اللہ نے  ان کی چنائی کو نیو  سے  (تعمیر کو بنیاد) سے  لیا تو اوپر سے  ان پر چھت گر پڑی اور عذاب ان پر وہاں سے  آیا جہاں کی انہیں خبر نہ تھی (ف ۴۵)
۴۴		یعنی پہلی اُمّتوں نے اپنے انبیاء کے ساتھ۔
۴۵		یہ ایک تمثیل ہے کہ پچھلی اُمّتوں نے اپنے رسولوں کے ساتھ مکر کرنے کے لئے کچھ منصوبے بنائے تھے اللہ تعالیٰ نے انہیں خود انہیں کے منصوبوں میں ہلاک کیا اور ان کا حال ایسا ہوا جیسے کسی قوم نے کوئی بلند عمارت بنائی پھر وہ عمارت ان پر گر پڑی اور وہ ہلاک ہو گئے، اسی طرح کُفّار اپنی مکاریوں سے خود برباد ہوئے۔ مفسِّرین نے یہ بھی ذکر کیا ہے کہ اس آیت میں اگلے مکر کرنے والوں سے نمرود بن کنعان مراد ہے جو زمانۂ ابراہیم علیہ السلام میں روئے زمین کا سب سے بڑا بادشاہ تھا، اس نے بابل میں بہت اونچی ایک عمارت بنائی تھی جس کی بلندی پانچ ہزار گز تھی اور اس کا مکر یہ تھا کہ اس نے یہ بلند عمارت اپنے خیال میں آسمان پر پہنچنے اور آسمان والوں سے لڑنے کے لئے بنائی تھی، اللہ تعالیٰ نے ہوا چلائی اور وہ عمارت ان پر گر پڑی اور وہ لوگ ہلاک ہو گئے۔
(۲۷ )  پھر قیامت کے  دن انہیں رسوا  کرے  گا اور فرمائے  گا کہاں ہیں میرے  وہ شریک (ف ۴۶) جن میں تم جھگڑتے  تھے  (ف ۴۷) علم والے  (ف ۴۸) کہیں گے  آج ساری رسوائی اور برائی  (ف ۴۹) کافروں پر ہے 
۴۶		جو تم نے گھڑ لئے تھے اور۔
۴۷		مسلمانوں سے۔
۴۸		یعنی ان اُمّتوں کے انبیاء و عُلَماء جو انہیں دنیا میں ایمان کی دعوت دیتے اور نصیحت کرتے تھے اور یہ لوگ ان کی بات نہ مانتے تھے۔
۴۹		یعنی عذاب۔
(۲۸ )  وہ کہ فرشتے  ان کی جان نکالتے  ہیں اس حال پر کیا وہ اپنا  برا کر رہے  تھے  (ف ۵۰) اب صلح ڈا لیں گے  (ف ۵۱) کہ ہم تو کچھ برائی نہ کرتے  تھے  (ف ۵۲) ہاں کیوں نہیں، بیشک اللہ خوب جانتا ہے  جو تمہارے  کوتک (برے  اعمال) تھے  (ف ۵۳) 
۵۰		یعنی کُفر میں مبتلا تھے۔
۵۱		اور وقتِ موت اپنے کُفر سے مُکر جائیں گے اور کہیں گے۔
۵۲		اس پر فرشتے کہیں گے۔
۵۳		لہذا یہ انکار تمہیں مفید نہیں۔
(۲۹ ) اب جہنم  کے  دروازوں میں جاؤ کہ ہمیشہ اس میں رہو، تو کیا ہی برا ٹھکانا مغروروں کا۔
(۳۰ )  اور ڈر والوں (ف ۵۴) سے  کہا گیا تمہارے  رب رب نے  کیا اتارا، بولے  خوبی (ف ۵۵) جنہوں نے  اس دنیا میں بھلائی کی (ف ۵۶) ان کے  لیے  بھلائی ہے  (ف ۵۷) اور بیشک پچھلا گھر سب سے  بہتر، اور ضرور (ف ۵۸) کیا ہی اچھا گھر پرہیزگاروں کا۔ 
۵۴		یعنی ایمانداروں۔
۵۵		یعنی قرآن شریف جو تمام خوبیوں کا جامع اور حسنات و برکات کا منبع اور دینی و دنیوی اور ظاہری و باطنی کمالات کا سر چشمہ ہے۔ شانِ نُزول : قبائلِ عرب ایّامِ حج میں حضرت نبیِ کریم صلی اللہ علیہ و آلہ و سلم کے تحقیقِ حال کے لئے مکّۂ مکرّمہ کو قاصد بھیجتے تھے یہ قاصد جب مکّۂ مکرّمہ پہنچتے اور شہر کے کنارے راستوں پر انہیں کُفّار کے کارندے ملتے (جیسا کہ سابق میں ذکر ہو چکا ہے) ان سے یہ قاصد نبیِ کریم صلی اللہ علیہ و آلہ و سلم کا حال دریافت کرتے تو وہ بہکانے پر مامور ہی ہوتے تھے، ان میں سے کوئی حضرت کو ساحر کہتا، کوئی کاہن، کوئی شاعر، کوئی کذّاب، کوئی مجنون اور اس کے ساتھ یہ بھی کہہ دیتے کہ تم ان سے نہ ملنا یہی تمہارے حق میں بہتر ہے، اس پر قاصد کہتے کہ اگر ہم مکّۂ مکرّمہ پہنچ کر بغیر ان سے ملے اپنی قوم کی طرف واپس ہوں تو ہم برے قاصد ہوں گے اور ایسا کرنا قاصد کے منصبی فرائض کا ترک اور قوم کی خیانت ہو گی، ہمیں تحقیق کے لئے بھیجا گیا ہے، ہمارا فرض ہے کہ ہم ان کے اپنے اور بیگانوں سب سے ان کے حال کی تحقیق کریں اور جو کچھ معلوم ہو اس سے بے کم و کاست قوم کو مطّلع کریں۔ اس خیال سے وہ لوگ مکّۂ مکرّمہ میں داخل ہو کر اصحابِ رسول صلی اللہ علیہ و آلہ و سلم سے بھی ملتے تھے اور ان سے آپ کے حال کی تحقیق کرتے تھے، اصحابِ کرام انہیں تمام حال بتاتے تھے اور نبیِ کریم صلی اللہ علیہ و آلہ و سلم کے حالات و کمالات اور قرآنِ کریم کے مضامین سے مطّلع کرتے تھے، ان کا ذکر اس آیت میں فرمایا گیا۔
۵۶		یعنی ایمان لائے اور نیک عمل کئے۔
۵۷		یعنی حیات طیبہ ہے اور فتح و ظَفر و رزقِ وسیع وغیرہ نعمتیں۔
۵۸		دارِ آخرت۔
(۳۱ )  بسنے  کے  باغ جن میں جائیں گے  ان کے  نیچے  نہریں رواں انہیں وہاں ملے  گا جو چاہیں (ف ۵۹) اللہ ایسا ہی صلہ دیتا ہے  پرہیزگاروں کو۔
۵۹		اور یہ بات جنّت کے سوا کسی کو کہیں بھی حاصل نہیں۔
(۳۲ )  وہ جن کی جان نکالتے  ہیں فرشتے  ستھرے  پن میں (ف ۶۰) یہ کہتے  ہوئے  کہ سلامتی ہو تم پر (ف ۶۱) جنت میں جاؤ بدلہ اپنے  کیے  کا۔
۶۰		کہ وہ شرک و کُفر سے پاک ہوتے ہیں اور ان کے اقوال و افعال اور اخلاق و خصال پاکیزہ ہوتے ہیں، طاعتیں ساتھ ہوتی ہیں، محرمات و ممنوعات کے داغوں سے ان کا دامنِ عمل میلا نہیں ہوتا، قبضِ روح کے وقت ان کو جنّت و رضوان و رحمت و کرامت کی بشارتیں دی جاتی ہیں، اس حالت میں موت انہیں خوشگوار معلوم ہوتی ہے اور جان فرحت و سرور کے ساتھ جسم سے نکلتی ہے اور ملائکہ عزت کے ساتھ اس کو قبض کرتے ہیں۔ (خازن)۔
۶۱		مروی ہے کہ قریبِ موت بندۂ مومن کے پاس فرشتہ آ کر کہتا ہے اے اللہ کے دوست تجھ پر سلام اور اللہ تعالیٰ تجھے سلام فرماتا ہے اور آخرت میں ان سے کہا جائے گا۔
(۳۳ )  کاہے  کے  انتظار میں ہیں (ف ۶۲) مگر اس کے  کہ فرشتے  ان پر آئیں (ف ۶۳) یا تمہارے  رب کا عذاب آئے   (ف ۶۴) ان سے  اگلوں نے  ایسا ہی کیا (ف ۶۵) اور اللہ نے  ان پر کچھ ظلم نہ کیا، ہاں وہ خود ہی (ف ۶۶)  اپنی جانوں پر ظلم کرتے  تھے۔
۶۲		کُفّار کیوں ایمان نہیں لاتے کس چیز کے انتظار میں ہیں۔
۶۳		ان کی ارواح قبض کرنے۔
۶۴		دنیا میں یا روزِ قیامت۔
۶۵		یعنی پہلی اُمّتوں کے کُفّار نے بھی کہ کُفر و تکذیب پر قائم رہے۔
۶۶		کُفر اختیار کر کے۔
(۳۴ )  تو ان کی بری کمائیاں ان پر پڑیں (ف ۶۷) اور انہیں گھیر لیا اس (ف ۶۸)  نے  جس پر ہنستے  تھے۔
۶۷		اور انہوں نے اپنے اعمالِ خبیثہ کی سزا پائی۔
۶۸		عذاب۔
(۳۵ )  اور مشرک بولے  اللہ چاہتا تو اس کے  سوا  کچھ نہ پوجنے   نہ ہم اور نہ ہمارے  باپ دادا  اور نہ اس سے  جدا ہو کر ہم کوئی چیز حرام ٹھہراتے  (ف ۶۹) جیسا ہی ان  سے  اگلوں نے  کیا (ف ۷۰) تو رسولوں پر کیا ہے  مگر صاف پہنچا دینا، (ف ۷۱) 
۶۹		مثل بحیرہ و سائبہ وغیرہ کے۔ اس سے ان کی مراد یہ تھی کہ ان کا شرک کرنا اور ان چیزوں کو حرام قرار دے لینا اللہ کی مشیت و مرضی سے ہے اس پر اللہ تعالیٰ نے فرمایا۔
۷۰		کہ رسولوں کی تکذیب کی اور حلال کو حرام کیا اور ایسے ہی تمسخُر کی باتیں کہیں۔
۷۱		حق کا ظاہر کر دینا اور شرک کے باطل و قبیح ہونے پر مطّلع کر دینا۔
(۳۶ ) اور بیشک ہر امت میں ہم نے  ایک رسول بھیجا (ف ۷۲) کہ اللہ کو پوجو اور شیطان سے  بچو تو ان (ف ۷۳) میں کسی کو اللہ نے  راہ دکھائی (ف ۷۴) اور کسی پر گمراہی ٹھیک اتری (ف ۷۵) تو زمین میں چل پھر کر دیکھو کیسا انجام ہوا جھٹلانے  والوں کا (ف ۷۶)
۷۲		اور ہر رسول کو حکم دیا کہ وہ اپنی قوم سے فرمائیں۔
۷۳		اُمّتوں۔
۷۴		وہ ایمان سے مشرف ہوئے۔
۷۵		وہ اپنی ازلی شقاوت سے کُفر پر مرے اور ایمان سے محروم رہے۔
۷۶		جنہیں اللہ تعالیٰ نے ہلاک کیا اور ان کے شہر ویران کئے، اجڑی ہوئی بستیاں ان کے ہلاک کی خبر دیتی ہیں۔ اس کو دیکھ کر سمجھو کہ اگر تم بھی ان کی طرح کُفر و تکذیب پر مُصِر رہے تو تمہارا بھی ایسا ہی انجام ہونا ہے۔
(۳۷ )  اگر تم ان کی ہدایت کی حرص کرو (ف  ۷۷) تو بیشک اللہ ہدایت نہیں دیتا  جسے  گمراہ کرے  اور ان کا کوئی مددگار نہیں۔
۷۷		اے محمّدِ مصطفیٰ صلی اللہ علیہ و آلہ و سلم بحالیکہ یہ لوگ ان میں سے ہیں جن کی گمراہی ثابت ہو چکی اور ان کی شقاوت ازلی ہے۔
(۳۸ )  اور انہوں نے  اللہ کی قسم کھائی اپنے  حلف میں حد کی کوشش سے  کہ اللہ مُردے   نہ اٹھائے  گا (ف ۷۸) ہاں کیوں نہیں (۷۹) سچا وعدہ اس کے  ذمہ پر لیکن اکثر لوگ نہیں جانتے  (ف ۸۰)
۷۸		شانِ نُزول : ایک مشرک ایک مسلمان کا مقروض تھا، مسلمان نے مشرک پر تقاضا کیا دورانِ گفتگو میں اس نے اس طرح اللہ کی قسم کھائی کہ اس کی قسم جس سے میں مرنے کے بعد ملنے کی تمنّا رکھتا ہوں، اس پر مشرک نے کہا کہ کیا تیرا یہ خیال ہے کہ تو مرنے کے بعد اٹھے گا اور مشرک نے قسم کھا کر کہا کہ اللہ مردے نہ اٹھائے گا۔ اس پر یہ آیت نازِل ہوئی اور فرمایا گیا۔
۷۹		یعنی ضرور اٹھائے گا۔
۸۰		اس اٹھانے کی حکمت اور اس کی قدرت بے شک وہ مُردوں کو اٹھائے گا۔
(۳۹ )  اس لیے  کہ انہیں صاف بتا دے  جس بات میں جھگڑتے  تھے  (ف ۸۱) اور اس لیے  کہ کافر جان لیں کہ وہ جھوٹے  تھے  (ف ۸۲) 
۸۱		یعنی مُردوں کو اٹھانے میں کہ وہ حق ہے۔
۸۲		اور مُردوں کے زندہ کئے جانے کا انکار غلط۔
(۴۰ ) جو چیز ہم چاہیں اس سے  ہمارا  فرمانا یہی ہوتا ہے  کہ ہم کہیں ہو جا  وہ  فوراً  ہو جاتی ہے، (ف ۸۳) 
۸۳		تو ہمیں مُردوں کا زندہ کر دینا کیا دشوار۔
(۴۱ ) اور جنہوں نے  اللہ کی راہ میں (ف ۸۴) اپنے  گھر بار چھوڑے  مظلوم ہو کر ضرور ہم انہیں دنیا میں اچھی جگہ دیں گے  (ف ۸۵) اور بیشک آخرت کا ثواب بہت بڑا ہے  کسی طرح لوگ جانتے ،(ف ۸۶)
۸۴		اس کے دین کی خاطر ہجرت کی۔ شانِ نُزول : قتادہ نے کہا کہ یہ آیت اصحابِ رسول صلی اللہ علیہ و آلہ و سلم کے حق میں نازِل ہوئی، جن پر اہلِ مکّہ نے بہت ظلم کئے اور انہیں دین کی خاطر وطن چھوڑنا ہی پڑا، بعض ان میں سے حبشہ چلے گئے پھر وہاں سے مدینۂ طیبہ آئے اور بعض مدینہ شریف ہی کو ہجرت کر گئے۔ انہوں نے۔
۸۵		وہ مدینۂ طیّبہ ہے جس کو اللہ تعالیٰ نے ان کے لئے دار الہجرت بنایا۔
۸۶		یعنی کُفّار یا وہ لوگ جو ہجرت کرنے سے رہ گئے کہ اس کا اجر کتنا عظیم ہے۔
(۴۲ )  وہ جنہوں نے  صبر کیا (ف ۸۷) اور اپنے  رب ہی پر بھروسہ کرتے  ہیں (ف ۸۸) 
۸۷		وطن کی مفارقت اور کُفّار کی ایذا اور جان و مال کے خرچ کرنے پر۔
۸۸		اور اس کے دین کی وجہ سے جو پیش آئے اس پر راضی ہیں اور خَلق سے انقطاع کر کے بالکل حق کی طرف متوجہ ہیں اور سالک کے لئے یہ انتہائے سلوک کا مقام ہے۔
(۴۳ ) اور ہم نے  تم سے  پہلے  نہ بھیجے  مگر مرد (ف ۸۹) جن کی طرف ہم وحی کرتے، تو اے  لوگو! علم والوں سے  پوچھو اگر تمہیں علم نہیں،(ف ۹۰) 
۸۹		شانِ نُزول : یہ آیت مشرکینِ مکّہ کے جواب میں نازِل ہوئی جنہوں نے سیدِ عالَم صلی اللہ علیہ و آلہ و سلم کی نبوّت کا اس طرح انکار کیا تھا کہ اللہ تعالیٰ کی شان اس سے برتر ہے کہ وہ کسی بشر کو رسول بنائے۔ انہیں بتایا گیا کہ سنّتِ الٰہی اسی طرح جاری ہے ہمیشہ اس نے انسانوں میں سے مَردوں ہی کو رسول بنا کر بھیجا۔
۹۰		حدیث شریف میں ہے بیماریِ جہل کی شفاء عُلَماء سے دریافت کرنا ہے لہذا عُلَماء سے دریافت کرو وہ تمہیں بتا دیں گے کہ سنّتِ الٰہیہ یونہی جاری رہی کہ اس نے مَردوں کو رسول بنا کر بھیجا۔
(۴۴ ) روشن دلیلیں اور کتابیں لے  کر (ف ۹۱) اور اے  محبوب ہم نے  تمہاری ہی طرف یہ یاد گار اتاری (ف ۹۲) کہ تم لوگوں سے  بیان کر دو جو (ف ۹۳) ان کی طرف اترا اور کہیں وہ دھیان کریں۔
۹۱		مفسِّرین کا ایک قول یہ ہے کہ معنی یہ ہیں کہ روشن دلیلوں اور کتابوں کے جاننے والوں سے پوچھو اگر تم کو دلیل و کتاب کا علم نہ ہو۔ 
مسئلہ : اس آیت سے تقلیدِ ائمہ کا وجوب ثابت ہوتا ہے۔
۹۲		یعنی قرآن شریف۔
۹۳		حکم۔
(۴۵ )  تو کیا جو لوگ بڑے  مکر کرتے  ہیں (ف ۹۴) اس سے  نہیں ڈرتے  کہ اللہ انہیں زمین میں دھنسا دے  (ف ۹۵) یا  انہیں وہاں سے  عذاب آئے  جہاں سے  انہیں خبر نہ ہو، (ف ۹۶)
۹۴		رسولِ کریم صلی اللہ علیہ و آلہ و سلم اور آپ کے اصحاب کے ساتھ اور ان کی ایذا کے درپے رہتے ہیں اور چھُپ چھُپ کر فساد انگیزی کی تدبیریں کیا کرتے ہیں جیسے کہ کُفّارِ مکّہ۔
۹۵		جیسے قارون کو دھنسا دیا تھا۔
۹۶		چنانچہ ایسا ہی ہوا کہ بدر میں ہلاک کئے گئے باوجود یکہ وہ یہ نہیں سمجھتے تھے۔
(۴۶ )  یا انہیں چلتے  پھرتے  (ف ۹۷) پکڑ لے  کہ وہ تھکا نہیں سکتے ،(ف ۹۸) 
۹۷		سفر و حضر میں ہر ایک حال میں۔
۹۸		خدا کو عذاب کرنے سے۔
(۴۷ ) یا انہیں نقصان دیتے  دیتے  گرفتار کر لے  کہ بیشک تمہارا رب نہایت مہربان رحم والا ہے، (ف ۹۹)
۹۹		کہ حلم کرتا ہے اور عذاب میں جلدی نہیں فرماتا۔
(۴۸ )  اور کیا انہوں نے  نہ دیکھا کہ جو (ف ۱۰۰) چیز اللہ نے  بنائی ہے  اس کی پرچھائیاں دائیں اور بائیں جھکتی ہیں (ف ۱۰۱)  اللہ کو سجدہ کرتی اور وہ اس کے  حضور ذلیل ہیں (ف ۱۰۲) 
۱۰۰		سایہ دار۔
۱۰۱		صبح اور شام۔
۱۰۲		خوار و عاجز و مطیع و مُسخّر۔
(۴۹) اور اللہ ہی کو سجدہ کرتے  ہیں جو کچھ آسمانوں میں ہیں اور جو کچھ زمین میں چلنے  والا ہے  (ف ۱۰۳) اور فرشتے  اور وہ غرور نہیں کرتے۔
۱۰۳		سجدہ دو طرح پر ہے، ایک سجدۂ طاعت و عبادت جیسا کہ مسلمانوں کا سجدہ اللہ کے لئے، دوسرا سجدہ انقیاد و خضوع جیسا کہ سایہ وغیرہ کا سجدہ۔ ہر چیز کا سجدہ اس کے حسبِ حیثیت ہے مسلمانوں اور فرشتوں کا سجدہ سجدۂ طاعت و عبادت ہے اور ان کے ماسوا کا سجدہ سجدۂ انقیاد و خضوع۔
(۵۰ )  اپنے  اوپر اپنے   رب کا  خوف کرتے  ہیں اور وہی کرتے  ہیں جو انہیں حکم ہو، (ف ۱۰۴)
۱۰۴		اس آیت سے ثابت ہوا کہ فرشتے مکلَّف ہیں اور جب ثابت کر دیا گیا کہ تمام آسمان و زمین کی کائنات اللہ کے حضور خاضع و متواضع اور عابد و مطیع ہے اور سب اس کے مملوک اور اسی کے تحتِ قدرت و تصرُّف ہیں تو شرک سے ممانعت فرمائی۔
(۵۱ )  اور اللہ نے  فرما دیا  دو خدا  نہ ٹھہراؤ (ف ۱۰۵) وہ تو ایک ہی معبود ہے  تو مجھ ہی سے  ڈرو،(ف ۱۰۶)
۱۰۵		کیونکہ دو تو خدا ہو ہی نہیں سکتے۔
۱۰۶		میں ہی وہ معبودِ برحق ہوں جس کا کوئی شریک نہیں ہے۔
(۵۲ )  اور اسی کا ہے  جو کچھ آسمانوں اور زمین میں ہے  اور اسی کی فرمانبرداری لازم ہے، تو اللہ کے  سوا کسی دوسرے  سے  ڈرو گے، (ف ۱۰۷)
۱۰۷		باوجود یکہ معبودِ برحق صرف وہی ہے۔
(۵۳ )  اور تمہارے  پاس جو نعمت ہے  سب اللہ کی طرف سے  ہے  پھر جب تمہیں تکلیف پہنچتی ہے  (ف ۱۰۸) تو اسی کی طرف پناہ لے  جاتے  ہو،(ف ۱۰۹)
۱۰۸		خواہ فقر کی یا مرض کی یا اور کوئی۔
۱۰۹		اسی سے دعا مانگتے ہو، اسی سے فریاد کرتے ہو۔
(۵۴ )  پھر جب وہ تم سے  برائی ٹال دیتا ہے  تو تم میں ایک گروہ اپنے  رب کا شریک ٹھہرانے  لگتا ہے ،(ف ۱۱۰)
۱۱۰		اور ان لوگوں کا انجام یہ ہوتا ہے۔
۱۱۱		اور چند روز اس حالت میں زندگی گزار لو۔
(۵۵ )  کہ ہماری دی ہوئی نعمتوں  کی ناشکری کریں، تو کچھ برت لو (۱۱۱) کہ عنقریب جان جاؤ گے،  (ف ۱۱۲)
۱۱۲		کہ اس کا کیا نتیجہ ہوا۔
(۵۶ )  اور انجانی چیزوں کے  لیے  (ف ۱۱۳) ہماری دی ہوئی روزی میں سے  (ف ۱۱۴) حصہ مقرر کرتے  ہیں خدا کی قسم تم سے  ضرور سوال ہونا ہے  جو کچھ جھوٹ باندھتے  تھے  (ف ۱۱۵) 
۱۱۳		یعنی بُتوں کے لئے جن کا اِلٰہ اور مستحق اور نافع و ضار ہونا انہیں معلوم نہیں۔
۱۱۴		یعنی کھیتیوں اور چوپایوں وغیرہ میں سے۔
۱۱۵		بُتوں کو معبود اور اہلِ تقرب اوربُت پرستی کو خدا کا حکم بتا کر۔
(۵۷ ) اور اللہ کے  لیے  بیٹیاں ٹھہراتے  ہیں (ف ۱۱۶) پاکی ہے  اس کو (ف ۱۱۷) اور اپنے  لیے  جو اپنا جی چاہتا ہے، (ف ۱۱۸)
۱۱۶		جیسے کہ خزاعہ و کنانہ کہتے تھے کہ فرشتے اللہ کی بیٹیاں ہیں۔ (معاذ اللہ)۔
۱۱۷		وہ برتر ہے اولاد سے اور اس کی شان میں ایسا کہنا نہایت بے ادبی و کُفر ہے۔
۱۱۸		یعنی کُفر کے ساتھ۔ یہ کمال بد تمیزی بھی ہے کہ اپنے لئے بیٹے پسند کرتے ہیں بیٹیاں ناپسند کرتے ہیں اور اللہ تعالیٰ کے لئے جو مطلقاً اولاد سے منزّہ اور پاک ہے اور اس کے لئے اولاد ہی کا ثابت کرنا عیب لگانا ہے، اس کے لئے اولاد میں بھی وہ ثابت کرتے ہیں جس کو اپنے لئے حقیر اور سببِ عار جانتے ہیں۔
(۵۸ )  اور جب ان میں کسی کو بیٹی ہونے  کی خوشخبری دی جاتی ہے  تو دن بھر اس کا منہ (ف ۱۱۹) کالا رہتا ہے  اور وہ غصہ کھاتا ہے۔
۱۱۹		غم سے۔
(۵۹ )  لوگوں سے   (ف ۱۲۰) چھپا پھرتا ہے  اس بشارت کی برائی کے  سبب، کیا اسے  ذلت کے  ساتھ رکھے  گا یا اسے  مٹی میں دبا دے  گا  (ف ۱۲۱) ارے   بہت ہی برا حکم لگاتے  ہیں، (ف ۱۲۲)
۱۲۰		شرم کے مارے۔
۱۲۱		جیسا کہ کُفّارِ مُضَر و خزاعہ و تمیم لڑکیوں کو زندہ گاڑ دیتے تھے۔
۱۲۲		کہ اللہ تعالیٰ کے لئے بیٹیاں ثابت کرتے ہیں جو اپنے لئے انہیں اس قدر ناگوار ہیں۔
(۶۰ )  جو آخرت پر ایمان نہیں لاتے  انہیں کا بر ا حال ہے، اور اللہ کی شان سب سے  بلند، (ف ۱۲۳) اور وہی عزت و حکمت والا ہے۔
۱۲۳		کہ وہ والد و ولد سب سے پاک اور منزّہ، کوئی اس کا شریک نہیں، تمام صفاتِ جلال و کمال سے متّصف۔
(۶۱ )  اور اگر اللہ لوگوں کو ان کے  ظلم پر گرفت کرتا (ف ۱۲۴) تو زمین پر کوئی چلنے  والا نہیں چھوڑتا (ف ۱۲۵) لیکن انہیں ایک ٹھہرائے  وعدے  تک مہلت دیتا ہے  (ف ۱۲۶) پھر جب ان کا وعدہ آئے  گا نہ ایک گھڑی پیچھے  ہٹیں نہ آگے  بڑھیں۔
۱۲۴		یعنی معاصی پر پکڑتا اور عذاب میں جلدی فرماتا۔
۱۲۵		سب کو ہلاک کر دیتا۔ زمین پر چلنے والے سے یا کافر مراد ہیں جیسا کہ دوسری آیت میں وارد ہے  اِنَّ شَرَّ الدَّوَآبِّ عِنْدَ اﷲِ الَّذِیْنَ کَفَرُوْایا یہ معنی ہیں کہ روئے زمین پر کسی چلنے والے کو باقی نہیں چھوڑتا جیسا کہ نوح علیہ السلام کے زمانہ میں جو کوئی زمین پر تھا ان سب کو ہلاک کر دیا صرف وہی باقی رہے جو زمین پر نہ تھے حضرت نوح علیہ الصلوٰۃ و السلام کے ساتھ کشتی میں تھے اور ایک قول یہ بھی ہے کہ معنی یہ ہیں کہ ظالموں کو ہلاک کر دیتا اور ان کی نسلیں منقطع ہو جاتیں پھر زمین میں کوئی باقی نہ رہتا۔
۱۲۶		اپنے فضل و کرم اور حلم سے ٹھہرائے وعدے سے یا اختتامِ عمر مراد ہے یا قیامت۔
(۶۲ )  اور اللہ کے  لیے  وہ ٹھہراتے  ہیں جو اپنے  لیے  ناگوار ہے  (ف ۱۲۷) اور  ان کی زبانیں جھوٹ کہتی ہیں کہ ان کے  لیے  بھلائی ہے  (ف ۱۲۸) تو آپ ہی ہوا کہ ان کے  لیے  آگ ہے  اور وہ حد سے  گزارے  ہوئے  ہیں، (ف ۱۲۹)
۱۲۷		یعنی بیٹیاں اور شریک۔
۱۲۸		یعنی جنّت۔ کُفّار باوجود اپنے کُفر و بہتان کے اور خدا کے لئے بیٹیاں بتانے کے بھی اپنے آپ کو حق پر گمان کرتے تھے اور کہتے تھے کہ اگر محمّد (صلی اللہ علیہ و آلہ و سلم) سچے ہوں اور خَلقت مرنے کے بعد پھر اٹھائی جائے تو جنّت ہمیں کو ملے گی کیونکہ ہم حق پر ہیں۔ ان کے حق میں اللہ تعالیٰ فرماتا ہے۔
۱۲۹		جہنّم ہی میں چھوڑ دیئے جائیں گے۔
(۶۳ )  خدا کی قسم ہم نے  تم سے  پہلے  کتنی امتوں کی طرف رسول بھیجے  تو شیطان نے  ان کے  کوتک (برُے  اعمال) ان کی آنکھوں میں بھلے  کر دکھائے  (ف ۱۳۰)  تو آج وہی ان کا رفیق ہے  (ف ۱۳۱) اور ان کے  لیے  دردناک عذاب ہے، (ف ۱۳۲)
۱۳۰		اور انہوں نے اپنی بدیوں کو نیکیاں سمجھا۔
۱۳۱		دنیا میں اسی کے کہے پر چلتے ہیں اور جو شیطان کو اپنا رفیق اور مختار کار بنائے وہ ضرور ذلیل و خوار ہو یا یہ معنی ہیں کہ روزِ آخرت شیطان کے سوا انہیں کوئی رفیق نہ ملے گا اور شیطان خود ہی گرفتارِ عذاب ہو گا، ان کی کیا مدد کر سکے گا۔
۱۳۲		آخرت میں۔
(۶۴ )  اور ہم نے  تم پر یہ کتاب نہ اتاری (ف ۱۳۳) مگر اس لیے  کہ تم لوگوں پر روشن کر دو جس بات میں اختلاف کریں (ف ۱۳۴) اور ہدایت اور رحمت ایمان والوں کے  لیے۔
۱۳۳		یعنی قرآن شریف۔
۱۳۴		امورِ دین سے۔
(۶۵ )  اور اللہ نے  آسمان سے  پانی اتارا تو اس سے  زمین کو (ف ۱۳۵) زندہ کر دیا اس کے  مرے  پیچھے  (ف ۱۳۶) بیشک  اس میں نشانی ہے  ان کو جو کان رکھتے  ہیں، (ف ۱۳۷)
۱۳۵		روئیدگی سے سرسبزی و شادابی بخش کر۔
۱۳۶		یعنی خشک اور بے سبزہ و بے گیاہ ہونے کے بعد۔
۱۳۷		اور سن کر سمجھتے اور غور کرتے ہیں، وہ اس نتیجہ پر پہنچتے ہیں جو قادرِ برحق زمین کو اس کی موت یعنی قوتِ نامیہ فنا ہو جانے کے بعد پھر زندگی دیتا ہے، وہ انسان کو اس کے مرنے کے بعد بے شک زندہ کرنے پر قادر ہے۔
(۶۶ )  اور بیشک تمہارے  لیے  چوپایوں میں نگاہ حاصل ہونے  کی جگہ ہے  (ف ۱۳۸) ہم تمہیں پلاتے  ہیں اس چیز میں سے  جو  ان کے  پیٹ میں ہے، گوبر اور خون کے  بیچ میں سے  خالص دودھ گلے  سے  سہل اترتا پینے   والوں کے  لیے۔ (ف ۱۳۹)
۱۳۸		اگر تم اس میں غور کرو تو بہتر نتائج حاصل کر سکتے ہو اور حکمتِ الٰہیہ کے عجائب پر تمہیں آگاہی حاصل ہو سکتی ہے۔
۱۳۹		جس میں کوئی شائبہ کسی چیز کی آمیزش کا نہیں باوجود یکہ حیوان کے جسم میں غذا کا ایک ہی مقام ہے جہاں چارا، گھاس، بھوسہ وغیرہ پہنچتا ہے اور دودھ، خون، گوبر سب اسی غذا سے پیدا ہوتے ہیں، ان میں سے ایک دوسرے سے ملنے نہیں پاتا، دودھ میں نہ خون کی رنگت کا شائبہ ہوتا ہے نہ گوبر کی بو کا، نہایت صاف لطیف برآمد ہوتا ہے۔ اس سے حکمتِ الٰہیہ کی عجیب کاری ظاہر ہے اوپر مسئلۂ بعث کا بیان ہو چکا ہے یعنی مُردوں کو زندہ کئے جانے کا، کُفّار اس کے منکِر تھے اور انہیں اس میں دو شبہے درپیش تھے ایک تو یہ کہ جو چیز فاسد ہو گئی اور اس کی حیات جاتی رہی اس میں دوبارہ پھر زندگی کس طرح لوٹے گی، اس شبہ کا ازالہ تو اس سے پہلی آیت میں فرما دیا گیا کہ تم دیکھتے رہتے ہو کہ ہم مردہ زمین کو خشک ہونے کے بعد آسمان سے پانی برسا کر حیات عطا فرما دیا کرتے ہیں تو قدرت کا یہ فیض دیکھنے کے بعد کسی مخلوق کا مرنے کے بعد زندہ ہونا ایسے قادرِ مطلق کی قدرت سے بعید نہیں، دوسرا شبہ کُفّار کا یہ تھا کہ جب آدمی مرگیا اور اس کے جسم کے اجزا منتشر ہو گئے اور خاک میں مِل گئے وہ اجزاء کس طرح جمع کئے جائیں گے اور خاک کے ذروں سے ان کو کس طرح ممتاز کیا جائے گا، اس آیتِ کریمہ میں جو صاف دودھ کا بیان فرمایا اس میں غور کرنے سے وہ شبہ بالکل نیست و نابود ہو جاتا ہے کہ قدرتِ الٰہی کی یہ شان تو روزانہ دیکھنے میں آتی ہے کہ وہ غذا کے مخلوط اجزاء میں سے خالص دودھ نکالتا ہے اور اس کی قرب و جوار کی چیزوں کی آمیزش کا شائبہ بھی اس میں نہیں آتا، اس حکیمِ برحق کی قدرت سے کیا بعید کہ انسانی جسم کے اجزاء کو منتشر ہونے کے بعد پھر مجتمع فرما دے۔ شقیق بلخی رضی اللہ تعالیٰ عنہ نے فرمایا کہ نعمت کا اتمام یہی ہے کہ دودھ صاف خالص آئے اور اس میں خون اور گوبر کے رنگ و بُو کا نام و نشان نہ ہو ورنہ نعمت تام نہ ہو گی اور طبعِ سلیم اس کو قبول نہ کرے گی جیسی صاف نعمت پروردگار کی طرف سے پہنچتی ہے۔ بندے کو لازم ہے کہ وہ بھی پروردگار کے ساتھ اخلاص سے معاملہ کرے اور اس کے عمل ریا اور ہوائے نفس کی آمیزشوں سے پاک و صاف ہوں تاکہ شرف قبول سے مشرف ہوں۔
(۶۷ )  اور کھجور اور انگور کے  پھلوں میں سے  (ف ۱۴۰) کہ اس سے  نبیذ بناتے  ہو اور اچھا رزق (ف ۱۴۱) بیشک اس میں نشانی ہے  عقل والوں کو۔
۱۴۰		ہم تمہیں رس پلاتے ہیں۔
۱۴۱		یعنی سرکہ اور رُب اور خرمہ اور مویز۔ مسئلہ : مویز اور انگور وغیرہ کا رس جب اس قدر پکا لیا جائے کہ دو تہائی جل جائے اور ایک تہائی باقی رہے اور تیز ہو جائے اس کو نبیذ کہتے ہیں یہ حدِ سُکر تک نہ پہنچے اور نشہ نہ لائے تو شیخین کے نزدیک حلال ہے اور یہی آیت اور بہت سی احادیث ان کی دلیل ہے۔
(۶۸ ) اور تمہارے  رب نے  شہد کی مکھی کو الہام کیا کہ پہاڑوں میں گھر بنا اور درختوں میں اور چھتوں میں۔
(۶۹) پھر ہر  قسم کے  پھل میں سے  کھا اور (ف ۱۴۲) اپنے  رب کی راہیں چل کر تیرے  لیے  نرم و آسان ہیں، (ف ۱۴۳) اس کے  پیٹ  سے   ایک پینے  کی  چیز (ف ۱۴۴) رنگ  برنگ نکلتی ہے (ف ۱۴۵) ،  جس  میں  لوگوں  کی  تندرستی ہے (ف ۱۴۶)، بیشک اس میں نشانی ہے  (ف ۱۴۷) دھیان کرنے  والوں کو۔ (ف ۱۴۸)
۱۴۲		پھلوں کی تلاش میں۔
۱۴۳		فضلِ الٰہی سے جس کا تجھے الہام کیا گیا ہے حتی کہ تجھے چلنا پھرنا دشوار نہیں اور تو کتنی ہی دور نکل جائے راہ نہیں بہکتی اور اپنے مقام پر واپس آ جاتی ہے۔
۱۴۴		یعنی شہد۔
۱۴۵		سفید اور زَرد اور سُرخ۔
۱۴۶		اور نافع ترین دواؤں میں سے ہے اور بکثرت معالجین میں شامل کیا جاتا ہے۔
۱۴۷		اللہ تعالیٰ کی قدرت و حکمت پر۔
۱۴۸		کہ اس نے ایک کمزور ناتوان مکھی کو ایسی زیرکی و دانائی عطا فرمائی اور ایسی دقیق صنعتیں مرحمت کیں۔ پاک ہے وہ اور اپنی ذات و صفات میں شریک سے منزّہ۔ اس سے فکر کرنے والوں کو اس پر بھی تنبیہ ہو جاتی ہے کہ وہ اپنی قدرتِ کاملہ سے ایک ادنیٰ ضعیف سی مکھی کو یہ صفت عطا فرماتا ہے کہ وہ مختلف قسم کے پھولوں اور پھلوں سے ایسے لطیف اجزاء حاصل کرے جن سے نفیس شہد بنے، جو نہایت خوشگوار ہو، طاہر و پاکیزہ ہو، فاسد ہونے اور سڑنے کی اس میں قابلیت نہ ہو تو جو قادر حکیم ایک مکھی کو اس مادے کے جمع کرنے کی قدرت دیتا ہے وہ اگر مرے ہوئے انسان کے منتشر اجزاء کو جمع کر دے تو اس کی قدرت سے کیا بعید ہے، مرنے کے بعد زندہ کئے جانے کو محال سمجھنے والے کس قدر احمق ہیں۔ اس کے بعد اللہ تعالیٰ اپنے بندوں پر اپنی قدرت کے وہ آثار ظاہر فرماتا ہے جو خود ان میں اور ان کے احوال میں نمایاں ہیں۔
(۷۰ )  اور اللہ نے  تمہیں پیدا کیا (ف ۱۴۹) پھر تمہاری جان قبض کرے  گا (ف ۱۵۰) اور تم میں کوئی سب سے  ناقص عمر کی طرف پھیرا جاتا ہے  (ف ۱۵۱) کہ جاننے  کے  بعد کچھ نہ جانے  (ف ۱۵۲) بیشک اللہ کچھ جانتا ہے  سب کچھ کر سکتا ہے۔
۱۴۹		عدم سے اور نیستی کے بعد ہستی عطا فرمائی کیسی عجیب قدرت ہے۔
۱۵۰		اور تمہیں زندگی کے بعد موت دے گا جب تمہاری اجل پوری ہو جو اس نے مقرر فرمائی ہے خواہ بچپن میں یا جوانی میں یا بڑھاپے میں۔
۱۵۱		جس کا زمانہ عمرِ انسانی کے مراتب میں ساٹھ سال کے بعد آتا ہے کہ قُویٰ اور حواس سب ناکارہ ہو جاتے ہیں اور انسان کی یہ حالت ہو جاتی ہے۔
۱۵۲		اور نادانی میں بچوں سے زیادہ بدتر ہو جائے۔ ان تغیُّرات میں قدرتِ الٰہی کے کیسے عجائب مشاہدے میں آتے ہیں۔ حضرت ابنِ عباس رضی اللہ تعالیٰ عنہما نے فرمایا کہ مسلمان بفضلِ الٰہی اس سے محفوظ ہیں، طولِ عمر و بقا سے انہیں اللہ کے حضور میں کرامت اور عقل و معرفت کی زیادتی حاصل ہوتی ہے اور ہو سکتا ہے کہ توجہ الی اللہ کا ایسا غلبہ ہو کہ اس عالَم سے انقطاع ہو جائے، بندۂ مقبول دنیا کی طرف التفات سے مجتنب ہو۔ عِکرمہ کا قول ہے کہ جس نے قرآنِ پاک پڑھا وہ اس ارذل عمر کی حالت کو نہ پہنچے گا کہ علم کے بعد مَحض بے علم ہو جائے۔
(۷۱ )  اور  اللہ نے  تم میں ایک دوسرے  پر رزق میں بڑائی دی (ف ۱۵۳) تو جنہیں بڑائی دی ہے  وہ اپنا  رزق اپنے  باندی غلاموں کو نہ پھیر دیں گے  کہ وہ سب اس میں برابر ہو جائیں (ف ۱۵۴) تو کیا اللہ کی نعمت سے  مکرتے  ہیں، (ف ۱۵۵)
۱۵۳		تو کسی کو غنی کیا، کسی کو فقیر، کسی کو مالدار، کسی کو نادار، کسی کو مالک، کسی کو مملوک۔
۱۵۴		اور باندی غلام آقاؤں کے شریک ہو جائیں، جب تم اپنے غلاموں کو اپنا شریک بنانا گوارا نہیں کرتے تو اللہ کے بندوں اور اس کے مملوکوں کو اس کا شریک ٹھہرانا کس طرح گوارا کرتے ہو، سبحان اللہ یہ بُت پرستی کا کیسا نفیس دل نشین اور خاطر گُزیں رد ہے۔
۱۵۵		کہ اس کو چھوڑ کر مخلوق کو پوجتے ہیں۔
 (۷۲ )  اور اللہ نے  تمہارے  لیے  تمہاری جنس سے  عورتیں بنائیں  اور تمہارے  لیے  تمہاری عورتوں سے  بیٹے  اور پوتے  نواسے  پیدا کیے  اور تمہیں ستھری چیزوں سے  روز ی دی (ف ۱۵۶) تو کیا جھوٹی بات (ف ۱۵۷) پر یقین  لاتے  ہیں اور اللہ کے  فضل (ف ۱۵۸) سے  منکر ہوتے  ہیں۔
۱۵۶		قسم قسم کے غلوں، پھلوں، میووں، کھانے پینے کی چیزوں سے۔
۱۵۷		یعنی شرک و بُت پرستی۔
۱۵۸		اللہ کے فضل و نعمت سے سیدِ عالَم صلی اللہ علیہ و آلہ و سلم کی ذاتِ گرامی یا اسلام مراد ہے۔ ( مدارک)۔
(۷۳ )  اور اللہ کے  سوا ایسوں کو پوجتے  ہیں (ف ۱۵۹) جو انہیں آسمان اور زمین سے  کچھ بھی روزی دینے  کا اختیار نہیں رکھتے  نہ کچھ کر سکتے  ہیں۔
۱۵۹		یعنی بُتوں کو۔
(۷۴ )  تو اللہ کے  لیے  مانند نہ ٹھہراؤ (ف ۱۶۰) بیشک  اللہ جانتا ہے  اور تم نہیں جانتے۔
۱۶۰		اس کا کسی کو شریک نہ کرو۔
(۷۵ )  اللہ نے  ایک کہاوت بیان فرمائی (ف ۱۶۱) ایک بندہ ہے  دوسرے   کی ملک آپ کچھ مقدور نہیں رکھتا اور ایک جسے  ہم نے  اپنی طرف سے  اچھی روزی عطا فرمائی تو وہ اس  میں سے  خرچ کرتا ہے  چھپے  اور ظاہر (ف ۱۶۲) کیا وہ برابر ہو جائیں گے  (ف ۱۶۳) سب خوبیاں اللہ کو ہیں بلکہ ان میں اکثر کو خبر نہیں (ف ۱۶۴)
۱۶۱		یہ کہ۔
۱۶۲		جیسے چاہتا ہے تصرّف کرتا ہے تو وہ عاجز مملوک غلام اور یہ آزاد، مالک صاحبِ مال جو بفضلِ الٰہی قدرت و اختیار رکھتا ہے۔
۱۶۳		ہر گز نہیں تو جب غلام و آزاد برابر نہیں ہو سکتے باوجود یکہ دونوں اللہ کے بندے ہیں تو اللہ خالِق مالک قادر کے ساتھ بے قدرت و اختیار بُت کیسے شریک ہو سکتے ہیں اور ان کو اس کے مثل قرار دینا کیسا بڑا ظلم و جہل ہے۔
۱۶۴		کہ ایسے براہینِ بیّنہ اور حجّتِ واضحہ کے ہوتے ہوئے شرک کرنا کتنے بڑے وبال و عذاب کا سبب ہے۔
(۷۶ )  اور اللہ نے  کہاوت بیان فرمائی دو مرد ایک گونگا جو کچھ کام نہیں کر سکتا (ف ۱۶۵) اور وہ اپنے  آقا پر بوجھ ہے  جدھر بھیجے  کچھ بھلائی نہ لائے  (ف ۱۶۶) کیا برابر ہو جائے  گا ہ اور وہ جو انصاف کا حکم کرتا ہے  اور وہ سیدھی راہ پر ہے ،(ف ۱۶۷)
۱۶۵		نہ اپنی کسی سے کہہ سکے نہ دوسرے کی سمجھ سکے۔
۱۶۶		اور کسی کام نہ آئے۔ یہ مثال کافِر کی ہے۔
۱۶۷		یہ مثال مومن کی ہے۔ معنی یہ ہیں کہ کافِر ناکارہ گونگے غلام کی طرح ہے وہ کسی طرح مسلمان کی مثل نہیں ہو سکتا جو عدل کا حکم کرتا ہے اور صراطِ مستقیم پر قائم ہے۔ بعض مفسِّرین کا قول ہے کہ گونگے ناکارہ غلام سے بُتوں کو تمثیل دی گئی اور انصاف کا حکم دینا شانِ الٰہی کا بیان ہوا، اس صورت میں معنی یہ ہیں کہ اللہ تعالیٰ کے ساتھ بُتوں کو شریک کرنا باطل ہے کیونکہ انصاف قائم کرنے والے بادشاہ کے ساتھ گونگے اور ناکارہ غلام کو کیا نسبت۔
(۷۷ )  اور اللہ ہی کے  لیے  ہیں آسمانوں اور زمین کی چھپی چیزیں (ف ۱۶۸) اور قیامت کا معاملہ نہیں مگر جیسے  ایک پلک کا مارنا بلکہ اس سے  بھی قریب (ف ۱۶۹) بیشک اللہ سب کچھ کر سکتا ہے۔
۱۶۸		اس میں اللہ تعالیٰ کے کمال علم کا بیان ہے کہ وہ جمیع غیوب کا جاننے والا ہے اس پر کوئی چھپنے والی چیز پوشیدہ نہیں رہ سکتی۔ بعض مفسِّرین کا قول ہے کہ اس سے مراد علمِ قیامت ہے۔
۱۶۹		کیونکہ پلک مارنا بھی زمانہ چاہتا ہے جس میں پلک کی حرکت حاصل ہو اور اللہ تعالیٰ جس چیز کا ہونا چاہے وہ کُنْ فرماتے ہی ہو جاتی ہے۔
(۷۸ )  اور اللہ نے   تمہیں تمہاری ماؤں کے  پیٹ سے  پیدا کیا کہ کچھ نہ جانتے  تھے  (ف ۱۷۰) اور تمہیں کان اور آنکھ اور دل دیئے  (ف ۱۷۱) کہ تم احسان مانو،(ف ۱۷۲) 
۱۷۰		اور اپنی پیدائش کی ابتداء اور اول فطرت میں علم و معرفت سے خالی تھے۔
۱۷۱		کہ ان سے اپنا پیدائشی جہل دور کرو۔
۱۷۲		اور علم و عمل سے فیض یاب ہو کر مُنعِم کا شکر بجا لاؤ اور اس کی عبادت میں مشغول ہو اور اس کے حقوقِ نعمت ادا کرو۔
(۷۹ ) کیا انہوں نے  پرندے  نے  پرندے  نہ دیکھے  حکم کے  باندھے  آسمان  کی فضا میں، انہیں کوئی نہیں روکتا (ف ۱۷۳) سوا  اللہ کے  بیشک اس میں نشانیاں ہیں ایمان والوں کو،(ف ۱۷۴)
۱۷۳		گرنے سے، باوجود یکہ جسم ثقیل بالطبع گرنا چاہتا ہے۔
۱۷۴		کہ اس نے انہیں ایسا پیدا کیا کہ وہ ہوا میں پرواز کر سکتے ہیں اور اپنے جسمِ ثقیل کی طبیعت کے خلاف ہوا میں ٹھہرے رہتے ہیں، گرتے نہیں اور ہوا کو ایسا پیدا کیا کہ اس میں ان کی پرواز ممکن ہے۔ ایماندار اس میں غور کر کے قدرتِ الٰہی کا اعتراف کرتے ہیں۔
(۸۰ ) اور اللہ نے  تمہیں گھر دیئے  بسنے  کو (ف ۱۷۵) اور تمہارے  لیے  چوپایوں کی کھالوں سے  کچھ  گھر بنائے جو تمھیں  ہلکے   پڑتے   ہیں  تمھارے  سفر  کے  دن  اور  منزلوں  پر ٹھہرنے  کے  دن، اور ان کی اون  اور ببری (رونگٹوں ) اور بالوں سے  کچھ گرہستی (خانگی ضروریات) کا سامان (ف ۱۷۷) اور برتنے  کی چیزیں ایک وقت تک۔
۱۷۵		جن میں تم آرام کرتے ہو۔
۱۷۶		مثل خیمہ وغیرہ کے۔
۱۷۷		بچھانے اوڑھنے کی چیزیں۔ 
مسئلہ : یہ آیت اللہ کی نعمتوں کے بیان میں ہے مگر اس سے اشارۃً اُون اور پشمینے اور بالوں کی طہارت اور ان سے نفع اٹھانے کی حِلّت ثابت ہوتی ہے۔
(۸۱) اور اللہ نے  تمہیں اپنی بنائی ہوئی چیزوں (ف ۱۷۸) سے  سائے  دیئے  (ف ۱۷۹) اور تمہارے  لیے   پہاڑوں میں چھپنے  کی جگہ بنائی (ف ۱۸۰) اور تمہارے  لیے  کچھ پہنا دے  بنائے  کہ تمہیں گرمی سے  بچائیں اور کچھ پہناوے   (ف ۱۸۱) کہ لڑائیں میں تمہاری حفاظت کریں (ف ۱۸۲) یونہی اپنی نعمت تم پر پوری کرتا  ہے  (ف ۱۸۳) کہ تم فرمان مانو (ف ۱۸۴) 
۱۷۸		مکانوں، دیواروں، چھتوں، درختوں اور ابر وغیرہ۔
۱۷۹		جس میں تم آرام کرتے ہو۔
۱۸۰		غار وغیرہ کہ امیر و غریب سب آرام کر سکیں۔
۱۸۱		زرہ و جوشن وغیرہ۔
۱۸۲		کہ تیر تلوار نیزے وغیرہ سے بچاؤ کا سامان ہو۔
۱۸۳		دنیا میں تمہارے حوائج و ضروریات کا سامان پیدا فرما کر۔
۱۸۴		اور اس کی نعمتوں کا اعتراف کر کے اسلام لاؤ اور دینِ برحق قبول کرو۔
(۸۲ ) پھر اگر وہ منہ پھیریں (ف ۱۸۵) تو اے  محبوب! تم پر نہیں مگر صاف پہنچا دینا، (ف ۱۸۶)
۱۸۵		اور اے سیدِ عالَم صلی اللہ علیہ و آلہ و سلم وہ آپ پر ایمان لانے اور آپ کی تصدیق کرنے سے اعراض کریں اور اپنے کُفر پر جمے رہیں۔
۱۸۶		اور جب آپ نے پیامِ الٰہی پہنچا دیا تو آپ کا کام پورا ہو چکا اور نہ ماننے کا وبال ان کی گردن پر رہا۔
(۸۳ )  اللہ کی نعمت پہچانتے  ہیں (ف ۱۸۷) پھر اس سے  منکر ہوتے  ہیں (ف ۱۸۸) اور ان میں اکثر کافر ہیں، (ف ۱۸۹)
۱۸۷		یعنی جو نعمتیں کہ ذکر کی گئیں ان سب کو پہچانتے ہیں اور جانتے ہیں کہ یہ سب اللہ کی طرف سے ہیں پھر بھی اس کا شکر بجا نہیں لاتے۔ سدی کا قول ہے کہ اللہ کی نعمت سے سیدِ عالَم صلی اللہ علیہ و آلہ و سلم مراد ہیں، اس تقدیر پر معنیٰ یہ ہیں کہ وہ حضور کو پہچانتے ہیں اور سمجھتے ہیں کہ آپ کا وجود اللہ تعالیٰ کی بڑی نعمت ہے اور باوجود اس کے۔
۱۸۸		اور دینِ اسلام قبول نہیں کرتے۔
۱۸۹		معانِد کو حسد و عناد سے کُفر پر قائم رہتے ہیں۔
(۸۴ )  اور جس دن (ف ۱۹۰) ہم اٹھائیں گے  ہر امت میں سے  ایک گواہ (ف ۱۹۱) پھر کافروں کو نہ اجازت ہو (ف ۱۹۲) نہ وہ منائے  جائیں،(ف ۱۹۳)
۱۹۰		یعنی روزِ قیامت۔
۱۹۱		جو ان کی تصدیق و تکذیب اور ایمان و کُفر کی گواہی دے اور یہ گواہ انبیاء ہیں علیہم السلام۔
۱۹۲		معذرت کی یا کسی کلام کی یا دنیا کی طرف لوٹنے کی۔
۱۹۳		یعنی نہ ان سے عتاب و ملامت دور کی جائے۔
(۸۵ )  اور ظلم کرنے  والے  (ف ۱۹۴) جب عذاب دیکھیں گے  اسی وقت سے  نہ وہ ان پر سے  ہلکا ہو نہ انہیں مہلت ملے۔
۱۹۴		یعنی کُفّار۔
(۸۶ )  اور شرک کرنے  والے  جب اپنے  شریکوں کو دیکھیں گے  (ف ۱۹۵) کہیں گے  اے  ہمارے  رب! یہ ہیں ہمارے  شریک کہ ہم تیرے  سوا  پوجتے  تھے، تو وہ ان پر بات پھینکیں گے  کہ تم بیشک جھوٹے  ہو، (ف ۱۹۶) 
۱۹۵		بُتوں وغیرہ کو جنہیں پوجتے تھے۔
۱۹۶		جو ہمیں معبود بتاتے ہو ہم نے تمہیں اپنی عبادت کی دعوت نہیں دی۔
۸۷ ) اور اس دن (ف ۱۹۷) اللہ کی طرف عاجزی سے  گریں گے  (ف ۱۹۸) اور ان سے  گم ہو جائیں گی جو بناوٹیں کرتے  تھے ،(ف ۱۹۹) 
۱۹۷		مشرکین۔
۱۹۸		اور اس کے فرمانبردار ہونا چاہیں گے۔
۱۹۹		دنیا میں بُتوں کو خدا کا شریک بتا کر۔
(۸۸ ) جنہوں نے  کفر کیا اور اللہ کی راہ سے  روکا ہم نے  عذاب پر عذاب بڑھایا (ف ۲۰۰) بدلہ ان کے  فساد کا۔
۲۰۰		ان کے کُفر کا عذاب اور دوسروں کو خدا کی راہ سے روکنے اور گمراہ کرنے کا عذاب۔
(۸۹ )  اور جس دن ہم ہر گروہ میں ایک گواہ انہیں میں سے  اٹھائیں گے  کہ ان پر گواہی دے  (ف ۲۰۱) اور اے  محبوب! تمہیں ان سب پر (ف ۲۰۲) شاہد بنا کر لائیں گے، اور ہم نے  تم پر یہ قرآن اتارا کہ ہر چیز کا روشن بیان ہے  (ف ۲۰۳) اور ہدایت اور رحمت اور بشارت مسلمانوں کو۔
۲۰۱		یہ گواہ انبیاء ہوں گے جو اپنی اپنی اُمّتوں پر گواہی دیں گے۔
۲۰۲		اُمّتوں اور ان کے شاہدوں پر جو انبیاء ہوں گے جیسا کہ دوسری آیت میں وارد ہوا فَکَیْفَ اِذَاجِئْنَا مِنْ کُلِّ اُمَّۃٍ بِشَھِیدٍ وَّ جِئْنَا بِکَ عَلیٰ ھٰؤُلَۤا ئے شَھِیْداً۔ (ابو السعود وغیرہ)۔
۲۰۳		جیسا کہ دوسری آیت میں ارشاد فرمایا مَا فَرَّطْنَا فِی الْکِتَابِ مِنْ شَیْئٍ اور ترمذی کی حدیث میں ہے سیدِ عالَم صلی اللہ علیہ و آلہ و سلم نے پیش آنے والے فتنوں کی خبر دی، صحابہ نے ان سے خلاص کا طریقہ دریافت کیا، فرمایا کتاب اللہ میں تم سے پہلے واقعات کی بھی خبر ہے، تم سے بعد کے واقعات کی بھی اور تمہارے مابین کا علم بھی۔ حضرت ابنِ مسعود رضی اللہ تعالیٰ عنہ سے مروی ہے فرمایا جو علم چاہے وہ قرآن کو لازم کر لے، اس میں اولین و آخرین کی خبریں ہیں۔ امام شافعی رضی اللہ تعالیٰ عنہ نے فرمایا کہ اُمّت کے سارے علوم حدیث کی شرح ہیں اور حدیث قرآن کی اور یہ بھی فرمایا کہ نبیِ کریم صلی اللہ علیہ و آلہ و سلم نے جو کوئی حکم بھی فرمایا وہ وہی تھا جو آپ کو قرآنِ پاک سے مفہوم ہوا۔ ابوبکر بن مجاہد سے منقول ہے انہوں نے ایک روز فرمایا کہ عالَم میں کوئی چیز ایسی نہیں جو کتاب اللہ یعنی قرآن شریف میں مذکور نہ ہو اس پر کسی نے ان سے کہا سراؤں کا ذکر کہاں ہے ؟ فرمایا اس آیت  لَیْسَ عَلَیْکُمْ جُنَاحٌ اَنْ تَدْخُلُوْا بُیُوْتاً غَیْرَ مَسْکُوْنَۃٍ فِیْھَا مَتَاعٌ لَّکُمْ الخ ابنِ ابو الفضل مرسی نے کہا کہ اولین و آخرین کے تمام علوم قرآنِ پاک میں ہیں۔ غرض یہ کتاب جامع ہے جمیع علوم کی جس کسی کو اس کا جتنا علم ملا ہے اتنا ہی جانتا ہے۔
(۹۰ ) بیشک اللہ حکم فرماتا ہے   انصاف اور نیکی (ف ۲۰۴) اور رشتہ داروں کے  دینے  کا (ف ۲۰۵) اور منع فرماتا بے  حیائی (ف ۲۰۶) اور برُی بات (ف ۲۰۷) اور سرکشی سے  (ف ۲۰۸) تمہیں نصیحت فرماتا ہے  کہ تم دھیان  کرو۔
۲۰۴		حضرت ابنِ عباس رضی اللہ تعالیٰ عنہما نے فرمایا کہ انصاف تو یہ ہے کہ آدمی لَااِلٰہَ اِلَّا اللّٰہُ کی گواہی دے اور نیکی اور فرائض کا ادا کرنا اور آپ ہی سے ایک اور روایت ہے کہ انصاف شرک کا ترک کرنا اور نیکی اللہ کی اس طرح عبادت کرنا گویا وہ تمہیں دیکھ رہا ہے اور دوسروں کے لئے وہی پسند کرنا جو اپنے لئے پسند کرتے ہو، اگر وہ مومن ہو تو اس کے برکاتِ ایمان کی ترقی تمہیں پسند ہو اور اگر کافِر ہو تو تمہیں یہ پسند آئے کہ وہ تمہارا اسلامی بھائی ہو جائے۔ انہیں سے ایک اور روایت ہے اس میں ہے کہ انصاف توحید ہے اور نیکی اخلاص اور ان تمام روایتوں کا طرزِ بیان اگرچہ جُدا جُدا ہے لیکن مآل و مدعا ایک ہی ہے۔
۲۰۵		اور ان کے ساتھ صلہ رحمی اور نیک سلوک کرنے کا۔
۲۰۶		یعنی ہر شرمناک مذموم قول و فعل۔
۲۰۷		یعنی شرک و کُفر و معاصی تمام ممنوعاتِ شرعیہ۔
۲۰۸		یعنی ظلم و تکبر سے۔ ابنِ عینیہ نے اس آیت کی تفسیر میں کہا کہ عدل ظاہر و باطن دونوں میں برابر حق و طاعت بجا لانے کو کہتے ہیں اور احسان یہ ہے کہ باطن کا حال ظاہر سے بہتر ہو اور فَحشاء و منکَر و بغی یہ ہے کہ ظاہر اچھا ہو اور باطن ایسا نہ ہو۔ بعض مفسِّرین نے فرمایا اس آیت میں اللہ تعالیٰ نے تین چیزوں کا حکم دیا اور تین سے منع فرمایا عدل کا حکم دیا اور وہ انصاف و مساوات ہے، اقوال و افعال میں اس کے مقابل فَحشا یعنی بے حیائی ہے، وہ قبیح اقوال و افعال ہیں اور احسان کا حکم فرمایا وہ یہ ہے کہ جس نے ظلم کیا اس کو معاف کرو اور جس نے برائی کی اس کے ساتھ بھلائی کرو، اس کے مقابل منکَر ہے یعنی محسن کے احسان کا انکار کرنا اور تیسرا حکم اس آیت میں رشتہ داروں کو دینے اور ان کے ساتھ صلہ رحمی اور شفقت و مَحبت کا فرمایا، اس کے مقابل بغی ہے اور وہ اپنے آپ کو اونچا کھینچنا اور اپنے علاقہ داروں کے حقوق تلف کرنا ہے۔ ابنِ مسعود رضی اللہ تعالیٰ عنہ نے فرمایا کہ یہ آیت تمام خیر و شر کے بیان کو جامع ہے، یہی آیت حضرت عثمان بن مظعون کے اسلام کا سبب ہوئی جو فرماتے ہیں کہ اس آیت کے نُزول سے ایمان میرے دل میں جگہ پکڑ گیا، اس آیت کا اثر اتنا زبردست ہوا کہ ولید بن مغیرہ اور ابو جہل جیسے سخت دل کُفّار کی زبانوں پر بھی اس کی تعریف آ ہی گئی۔ اس لئے یہ آیت ہر خطبہ کے آخر میں پڑھی جاتی ہے۔
(۹۱ )  اور اللہ کا عہد پورا کرو (ف ۲۰۹)  جب قول باندھو اور قسمیں مضبوط  کر کے  نہ توڑو اور تم اللہ کو (ف ۲۱۰) اپنے  اوپر ضامن کر چکے  ہو،  بیشک تمہارے  کام جانتا ہے۔
۲۰۹		یہ آیت ان لوگوں کے حق میں نازِل ہوئی جنہوں نے رسولِ کریم صلی اللہ علیہ و آلہ و سلم سے اسلام پر بیعت کی تھی، انہیں اپنے عہد کے وفا کرنے کا حکم دیا گیا اور یہ حکم انسان کے ہر عہدِ نیک اور وعدہ کو شامل ہے۔
۲۱۰		اس کے نام کی قسم کھا کر۔
(۹۲ )  اور (ف ۲۱۱) اس عورت کی طرح نہ ہو جس نے  اپنا  سُوت مضبوطی کے  بعد ریزہ ریزہ کر کے  توڑ دیا (ف ۲۱۲) اپنی قسمیں آپس میں ایک بے  اصل بہانہ بناتے  ہو کہ کہیں ایک گروہ دوسرے  گروہ سے  زیادہ نہ ہو (ف ۲۱۳) اللہ تو اس سے  تمہیں آزماتا ہے  (ف ۲۱۴) اور ضرور تم پر صاف ظاہر کر دے  گا قیامت کے  دن (ف ۲۱۹) جس بات میں جھگڑتے  تھے، (ف ۲۱۶)
۲۱۱		تم عہد اور قسمیں توڑ کر۔
۲۱۲		مکّۂ مکرّمہ میں ریطہ بنت عمرو ایک عورت تھی جس کی طبیعت میں بہت وہم تھا اور عقل میں فتور، وہ دوپہر تک محنت کر کے سُوت کاتا کرتی اور اپنی باندیوں سے بھی کتواتی اور دوپہر کے وقت اس کاتے ہوئے کو توڑ کر ریزہ ریزہ کر ڈالتی اور باندیوں سے بھی تڑواتی، یہی اس کا معمول تھا۔ معنی یہ ہیں کہ اپنے عہد کو توڑ کر اس عورت کی طرح بے وقوف نہ بنو۔
۲۱۳		مجاہد کا قول ہے کہ لوگوں کا طریقہ یہ تھا کہ ایک قوم سے حلف کرتے اور جب دوسری قوم اس سے زیادہ تعداد یا مال یا قوت میں پاتے تو پہلوں سے جو حلف کئے تھے توڑ دیتے اور اب دوسرے سے حلف کرتے۔ اللہ تعالیٰ نے اس کو منع فرمایا اور عہد کے وفا کرنے کا حکم دیا۔
۲۱۴		کہ مطیع اور عاصی ظاہر ہو جائے۔
۲۱۵		اعمال کی جزا دے کر۔
۲۱۸		دنیا کے اندر۔
(۹۳ )  اور اللہ چاہتا تو تم کو ایک ہی امت کرتا  (ف ۲۱۷) لیکن اللہ گمراہ کرتا ہے  (ف ۲۱۸) جسے  چاہے،  اور  راہ  دیتا ہے  (ف ۲۱۹) جسے  چاہے، اور ضرور تم سے  (ف ۲۲۰) تمہارے  کام پوچھے  جائیں گے، (ف ۲۲۱)
۲۱۷		کہ تم سب ایک دین پر ہوتے۔
۲۱۸		اپنے عدل سے۔
۲۱۹		اپنے فضل سے۔
۲۲۰		روزِ قیامت۔
۲۲۱		جو تم نے دنیا میں کئے۔
(۹۴ )  اور اپنی قسمیں آپس میں بے  اصل بہانہ  نہ بنا لو کہ  کہیں کوئی پاؤں (ف ۲۲۲) جمنے  کے  بعد لغزش نہ کرے  اور تمہیں برائی چکھنی ہو (ف ۲۲۳) بدلہ اس کا کہ اللہ کی راہ سے  روکتے  تھے  اور تمہیں بڑا عذاب ہو (ف ۲۲۴) 
۲۲۲		راہِ حق و طریقۂ اسلام سے۔
۲۲۳		یعنی عذاب۔
۲۲۴		آخرت میں۔
(۹۵ ) اور اللہ کے  عہد پر تھوڑے  دام مول نہ لو (ف ۲۲۵) بیشک وہ  (ف ۲۲۶) جو اللہ کے  پاس ہے  تمہارے  لیے  بہتر ہے  اگر تم جانتے  ہو۔
۲۲۵		اس طرح کہ دنیائے نا پائیدار کے قلیل نفع پر اس کو توڑ دو۔
۲۲۶		جزاء و ثواب۔
(۹۶ )  جو تمہارے  پاس ہے  (ف ۲۲۷) ہو چکے  گا اور جو اللہ کے  پاس ہے  (ف ۲۲۸) ہمیشہ رہنے  والا، اور ضرور ہم صبر کرنے  والوں کو ان کا وہ صلہ دیں گے  جو ان کے  سب سے  اچھے  کام کے  قابل ہو، (ف ۲۲۹)
۲۲۷		سامانِ دنیا یہ سب فنا ہو جائے گا اور ختم۔
۲۲۸		اس کا خزانۂ رحمت و ثوابِ آخرت۔
۲۲۹		یعنی ان کی ادنیٰ سی ادنیٰ نیکی پر بھی وہ اجر و ثواب دیا جائے گا جو وہ اپنی اعلیٰ نیکی پر پاتے۔ (ابوالسعود)۔
(۹۷ )  جو اچھا کام کرے  مرد ہو یا عورت اور ہو مسلمان (ف ۲۳۰) تو ضرور ہم اسے  اچھی زندگی جِلائیں گے  (ف ۲۳۱) اور ضرور انہیں ان کا نیگ (اجر) دیں گے  جو ان کے  سب سے  بہتر کام کے  لائق ہوں۔
۲۳۰		یہ ضرور شرط ہے کیونکہ کُفّار کے اعمال بیکار ہیں۔ عملِ صالح کے موجبِ ثواب ہونے کے لئے ایمان شرط ہے۔
۲۳۱		دنیا میں رزقِ حلال اور قناعت عطا فرما کر اور آخرت میں جنّت کی نعمتیں دے کر۔ بعض عُلَماء نے فرمایا کہ اچھی زندگی سے لذّتِ عبادت مراد ہے۔ 
حکمت : مومن اگرچہ فقیر بھی ہو اس کی زندگانی دولتمند کافِر کے عیش سے بہتر اور پاکیزہ ہے کیونکہ مومن جانتا ہے کہ اس کی روزی اللہ کی طرف سے ہے جو اس نے مقدر کیا اس پر راضی ہوتا ہے اور مومن کا دل حرص کی پریشانیوں سے محفوظ اور آرام میں رہتا ہے اور کافِر جو اللہ پر نظر نہیں رکھتا وہ حریص رہتا ہے اور ہمیشہ رنج و تعب اور تحصیلِ مال کی فکر میں پریشان رہتا ہے۔
(۹۸ )  تو جب تم قرآن پڑھو تو اللہ کی پناہ  مانگو شیطان مردود سے، (ف ۲۳۲)۔
۲۳۲		یعنی قرآنِ کریم کی تلاوت شروع کرتے وقت اَعُوْذُ بِاللّٰہِ مِنَ الشَّیْطٰنِ الرَّجِیْمِ پڑھو یہ مستحب ہے۔ اعوذ الخ کے مسائل سورۂ فاتحہ کی تفسیر میں مذکور ہو چکے۔
(۹۹ )  بیشک اس کا کوئی قابو ان پر نہیں جو ایمان لائے  اور اپنے  رب ہی پر بھروسہ رکھتے  ہیں (ف ۲۳۳)
۲۳۳		وہ شیطانی وسوسے قبول نہیں کرتے۔
(۱۰۰ )  اس کا قابو تو انہیں پر ہے  جو اس سے  دوستی کرتے  ہیں اور اسے  شریک ٹھہراتے  ہیں۔
(۱۰۱ ) اور جب ہم ایک آیت کی جگہ دوسری آیت بدلیں (ف ۲۳۴) اور اللہ خوب جانتا ہے  جو اتارتا ہے  (ف ۲۳۵) کافر کہیں تم تو دل سے  بنا لاتے  ہو (ف ۲۳۶) بلکہ ان میں اکثر کو علم نہیں، (ف ۲۳۷) 
۲۳۴		اور اپنی حکمت سے ایک حکم کو منسوخ کر کے دوسرا حکم دیں۔ شانِ نُزول : مشرکینِ مکّہ اپنی جہالت سے نسخ پر اعتراض کرتے تھے اور اس کی حکمتوں سے نا واقف ہونے کے باعث اس کو تمسخُر بناتے تھے اور کہتے تھے کہ محمّد (مصطفیٰ صلی اللہ علیہ و آلہ و سلم) ایک روز ایک حکم دیتے ہیں دوسرے روز اور دوسرا ہی حکم دیتے ہیں، وہ اپنے دل سے باتیں بناتے ہیں، اس پر یہ آیت نازِل ہوئی۔
۲۳۵		کہ اس میں کیا حکمت اور اس کے بندوں کے لئے اس میں کیا مصلحت ہے۔
۲۳۶		اللہ تعالیٰ نے اس پر کُفّار کی تجہیل فرمائی اور ارشاد کیا۔
۲۳۷		اور وہ نسخ و تبدیل کی حکمت و فوائد سے خبردار نہیں اور یہ بھی نہیں جانتے کہ قرآنِ کریم کی طرف افتراء کی نسبت ہو ہی نہیں سکتی کیونکہ جس کلام کے مثل بنانا قدرتِ بشری سے باہر ہے وہ کسی انسان کا بنایا ہوا کیسے ہو سکتا ہے لہذا سیدِ عالَم صلی اللہ علیہ و آلہ و سلم کو خِطاب ہوا۔
(۱۰۲ ) تم فرماؤ اسے  پاکیزگی کی روح (ف ۲۳۸) نے  اتارا تمہارے  رب کی طرف سے  ٹھیک ٹھیک کہ اس سے  ایمان والوں کو ثابت قدم کرے  اور ہدایت اور بشارت مسلمانوں کو۔
۲۳۸		یعنی حضرت جبریل علیہ السلام۔
(۱۰۳ )  اور بیشک ہم جانتے  ہیں کہ وہ کہتے  ہیں، یہ تو کوئی آدمی سکھاتا ہے، جس کی طرف ڈھالتے  ہیں اس کی زبان عجمی ہے  اور  یہ روشن عربی زبان (ف ۲۳۹)
۲۳۹		قرآنِ کریم کی حلاوت اور اس کے علوم کی نورانیت جب قلوب کی تسخیر کرنے لگی اور کُفّار نے دیکھا کہ دنیا اس کی گرویدہ ہوتی چلی جاتی ہے اور کوئی تدبیر اسلام کی مخالفت میں کامیاب نہیں ہوتی تو انہوں نے طرح طرح کے افتراء اٹھانے شروع کئے، کبھی اس کو سحر بتایا، کبھی پہلوں کے قصّے اور کہانیاں کہا، کبھی یہ کہا کہ سیدِ عالَم صلی اللہ علیہ و آلہ و سلم نے یہ خود بنا لیا ہے اور ہر طرح کوشش کی کہ کسی طرح لوگ اس کتابِ مقدس کی طرف سے بدگمان ہوں، انہیں مکاریوں میں سے ایک مکر یہ بھی تھا کہ انہوں نے ایک عجمی غلام کی نسبت یہ کہا کہ وہ سیدِ عالَم صلی اللہ علیہ و آلہ و سلم کو سکھاتا ہے۔ اس کے رد میں یہ آیتِ کریمہ نازِل ہوئی اور ارشاد فرمایا گیا کہ ایسی باطل باتیں دنیا میں کون قبول کر سکتا ہے جس غلام کی طرف کُفّار نسبت کرتے ہیں وہ تو عجمی ہے، ایسا کلام بنانا اس کے تو کیا امکان میں ہوتا تمہارے فُصَحاء و بُلَغاء جن کی زبان دانی پر اہلِ عرب کو فخر و ناز ہے وہ سب کے سب حیران ہیں اور چند جملے قرآن کی مثل بنانا انہیں محال اور ان کی قدرت سے باہر ہے تو ایک عجمی کی طرف ایسی نسبت کس قدر باطل اور بے شرمی کا فعل ہے۔ خدا کی شان جس غلام کی طرف کُفّار یہ نسبت کرتے تھے اس کو بھی اس کلام کے اعجاز نے تسخیر کیا اور وہ بھی سیدِ عالَم صلی اللہ علیہ و آلہ و سلم کا حلقہ بگوشِ طاعت ہوا اور صدق و اخلاص کے ساتھ اسلام لایا۔
(۱۰۴ )  بیشک  وہ جو اللہ کی آیتوں پر ایمان نہیں لاتے  اللہ انھیں راہ  نہیں دیتا اور ان کے   لئے   درد ناک  عذاب  ہے، (ف ۲۴۰) 
۲۴۰		اور اس کی تصدیق نہیں کرتے۔
(۱۰۵) جھوٹ  بہتان دہی باندھتے   ہیں  (ف ۲۴۱) جو اللہ  کی  آیتوں پر  ایمان نہیں رکھتے   (ف ۲۴۲)اور  دہی  جھوٹے   ہیں۔(ف ۲۴۳)
۲۴۱		بسبب انکارِ قرآن و تکذیبِ رسول علیہ السلام کے۔
۲۴۲		یعنی جھوٹ بولنا اور افتراء کرنا بے ایمانوں ہی کا کام ہے۔ مسئلہ : اس آیت سے معلوم ہوا کہ جھوٹ کبیرہ گناہوں میں بد ترین گناہ ہے۔
۲۴۳		اس پر اللہ کا غضب۔
 (۱۰۶)  جو ایمان  لا  کر  اللہ  کا منکر  ہو  سوا  اس  کے   مجبور کیا  جائے   اور اس کا  دل  ایمان پر جما ہوا ہو(ف ۲۴۴)  ہاں وہ جو دل کھول  کر  کافر ہو  ان پر  اللہ  کا غضب ہے  اور ان کو بڑاعذاب  ہے۔
۲۴۴		وہ مغضوب نہیں۔ شانِ نُزول : یہ آیت عمار بن یاسر کے حق میں نازِل ہوئی انہیں اور ان کے والد یاسر اور ان کی والدہ سمیہ اور صہیب اوربلال اور خبّاب اور سالم رضی اللہ تعالیٰ عنہم کو پکڑ کر کُفّار نے سخت سخت ایذائیں دیں تاکہ وہ اسلام سے پھِر جائیں لیکن یہ حضرات نہ پھرے تو کُفّار نے حضرت عمار کے والدین کو بہت بے رحمیوں سے قتل کیا اور عمار ضعیف تھے، بھاگ نہیں سکتے تھے، انہوں نے مجبور ہو کر جب دیکھا کہ جان پر بن گئی تو بادل نخواستہ کلمۂ کُفر کا تلفُّظ کر دیا، رسولِ کریم صلی اللہ علیہ و آلہ و سلم کو خبر دی گئی کہ عمار کافِر ہو گئے، فرمایا ہر گز نہیں عمار سر سے پاؤں تک ایمان سے پر ہیں اور اس کے گوشت اور خون میں ذوقِ ایمانی سرایت کر گیا ہے پھر حضرت عمار روتے ہوئے خدمتِ اقدس میں حاضر ہوئے، حضور نے فرمایا کیا ہوا ؟ عمار نے عرض کیا اے خدا کے رسول بہت ہی برا ہوا اور بہت ہی برے کلمے میری زبان پر جاری ہوئے، ارشاد فرمایا اس وقت تیرے دل کا کیا حال تھا ؟ عرض کیا دل ایمان پر خوب جما ہوا تھا، نبیِ کریم صلی اللہ علیہ و آلہ و سلم نے شفقت و رحمت فرمائی اور فرمایا کہ اگر پھر ایسا اتفاق ہو تو یہی کرنا چاہیئے۔ اس پر یہ آیتِ کریمہ نازِل ہوئی۔ ( خازن) 
مسئلہ : آیت سے معلوم ہوا کہ حالاتِ اکراہ میں اگر دل ایمان پر جما ہوا ہو تو کلمۂ کُفر کا اجرا جائز ہے جب کہ آدمی کو اپنے جان یا کسی عضو کے تلف ہونے کا خوف ہو۔ 
مسئلہ : اگر اس حالت میں بھی صبر کرے اور قتل کر ڈالا جائے تو وہ ماجور اور شہید ہو گا جیسا کہ حضرت خبیب رضی اللہ تعالیٰ عنہ نے صبر کیا اور وہ سولی پر چڑھا کر شہید کر ڈالے گئے، سیدِ عالَم صلی اللہ علیہ و آلہ و سلم نے انہیں سید الشُہداء فرمایا۔ 
مسئلہ : جس شخص کو مجبور کیا جائے اگر اس کا دل ایمان پر جما ہوا نہ ہو وہ کلمۂ کُفر زبان پر لانے سے کافِر ہو جائے گا۔ مسئلہ : اگر کوئی شخص بغیر مجبوری کے تمسخُر یا جہل سے کلمۂ کُفر زبان پر جاری کرے کافِر ہو جائے گا۔ (تفسیری احمدی)۔
 (۱۰۷)  یہ اس لئے کہ انھوں نے  دنیا  کی زندگی  آخرت  سے   پیاری جانی (ف ۲۴۵)، اور اس لئے  کہ اللہ  (ایسے )  کافروں کو  راہ  نہیں  دیتا (ف ۲۴۶)
۲۴۵		رضا مندی اور اعتقاد کے ساتھ۔
۲۴۶		اور جب یہ دنیا ارتداد پر اقدام کرنے کا سبب ہے۔
 (۱۰۸) یہ  ہیں  وہ جن  کے  دل  اور  کان  اور آنکھو ں  پر اللہ نے  مہر کر دی ہے  (ف ۲۴۷) اور وہی غفلت میں پڑے  ہیں۔(ف ۲۴۸)
۲۴۷		نہ وہ تدبُّر کرتے ہیں نہ مواعظ و نصائح پر کان رکھتے ہیں، نہ طریقِ رشد و صواب کو دیکھتے ہیں۔
۲۴۸		کہ اپنی عاقبت و انجامِ کار کو نہیں سوچتے۔
(۱۰۹)  آپ ہی ہوا کہ آخرت میں وہی خراب (ف ۲۴۹)
۲۴۹		کہ ان کے لئے دائمی عذاب ہے۔
(۱۱۰ )  پھر بیشک تمہارا رب ان کے  لیے   جنہوں نے  اپنے  گھر چھوڑے  (ف ۲۵۰) بعد اس کے  کہ ستائے  گئے  (ف ۲۵۱) پھر انہوں نے  (ف ۲۵۲) جہاد کیا اور صابر رہے  بیشک تمہارا رب اس (ف ۲۵۳) کے  بعد ضرور بخشنے  والا ہے  مہربان۔
۲۵۰		اور مکّۂ مکرّمہ سے مدینۂ طیّبہ کو ہجرت کی۔
۲۵۱		کُفّار نے ان پر سختیاں کیں اور انہیں کُفر پر مجبور کیا۔
۲۵۲		ہجرت کے بعد۔
۲۵۳		ہجرت و جہاد و صبر۔
(۱۱۱ )  جس دن ہر جان اپنی ہی طرف جھگڑتی آئے  گی (ف ۲۵۴) اور ہر جان کو اس کا کیا پورا  بھر دیا جائے  گا اور ان پر ظلم نہ ہو گا (ف ۲۵۵)
۲۵۴		وہ روزِ قیامت ہے جب ہر ایک نَفسِی نَفسِی کہتا ہو گا اور سب کو اپنی اپنی پڑی ہو گی۔
۲۵۵		حضرت ابنِ عباس رضی اللہ تعالیٰ عنہما نے اس آیت کی تفسیر میں فرمایا کہ روزِ قیامت لوگوں میں خصومت یہاں تک بڑھے گی کہ روح و جسم میں جھگڑا ہو گا، روح کہے گی یاربّ نہ میرے ہاتھ تھا کہ میں کسی کو پکڑتی، نہ پاؤں تھا کہ چلتی، نہ آنکھ کہ دیکھتی، جسم کہے گا یاربّ میں تو لکڑی کی طرح تھا نہ میرا ہاتھ پکڑ سکتا تھا، نہ پاؤں چل سکتا تھا، نہ آنکھ دیکھ سکتی تھی، جب یہ روح نوری شعاع کی طرح آئی تو اس سے میری زبان بولنے لگی، آنکھ بینا ہو گئی، پاؤں چلنے لگے جو کچھ کیا اس نے کیا۔ اللہ تعالیٰ ایک مثال بیان فرمائے گا کہ ایک اندھا اور ایک لُولا دونوں ایک باغ میں گئے، اندھے کو تو پھل نظر نہیں آتے تھے اور لُولے کا ہاتھ ان تک نہیں پہنچتا تھا تو اندھے نے لُولے کو اپنے اوپر سوار کر لیا اس طرح انہوں نے پھل توڑے تو سزا کے وہ دونوں مستحِق ہوئے۔ اس لئے روح اور جسم دونوں ملزم ہیں۔
(۱۱۲ )  اور اللہ نے  کہاوت بیان فرمائی (ف ۲۵۶) ایک بستی (ف ۲۵۷) کہ امان و اطمینان سے  تھی (ف ۲۵۸) ہر طرف سے  اس کی روزی کثرت سے  آتی تو وہ اللہ کی نعمتوں کی ناشکری کرنے  لگی (ف ۲۵۹) تو اللہ نے  اسے  یہ سزا چکھائی کہ اسے  بھوک اور ڈر کا پہناوا پہنایا (ف ۲۶۰) بدلہ ان کے  کیے  کا۔
۲۵۶		ایسے لوگوں کے لئے جن پر اللہ تعالیٰ نے انعام کیا اور وہ اس نعمت پر مغرور ہو کر ناشکری کرنے لگے کافِر ہو گئے۔ یہ سبب اللہ تعالیٰ کی ناراضی کا ہوا، ان کی مثال ایسی سمجھو جیسے کہ۔
۲۵۷		مثل مکّہ کے۔
۲۵۸		نہ اس پر غنیم چڑھتا نہ وہاں کے لوگ قتل و قید کی مصیبت میں گرفتار کئے جاتے۔
۲۵۹		اور اس نے اللہ کے نبی صلی اللہ علیہ و آلہ و سلم کی تکذیب کی۔
۲۶۰		کہ سات برس نبیِ کریم صلی اللہ علیہ و آلہ و سلم کی بددعا سے قحط اور خشک سالی کی مصیبت میں گرفتار رہے یہاں تک کہ مردار کھاتے تھے پھر امن و اطمینان کے بجائے خوف و ہراس ان پر مسلّط ہوا اور ہر وقت مسلمانوں کے حملے اور لشکر کشی کا اندیشہ رہنے لگا۔
(۱۱۳ ) اور بیشک ان کے  پاس انہیں میں سے  ایک رسول تشریف لایا (ف ۲۶۱) تو انہوں نے  اسے  جھٹلایا تو انہیں عذاب نے  پکڑا  (ف ۲۶۲) اور وہ بے  انصاف تھے۔
۲۶۱		یعنی سیدِ انبیاء محمّدِ مصطفیٰ صلی اللہ علیہ و آلہ و سلم۔
۲۶۲		بھوک اور خوف کے۔
(۱۱۴ )  تو اللہ کی دی ہوئی روزی (ف ۲۶۳) حلال پاکیزہ کھاؤ (ف ۲۶۴) اور اللہ کی نعمت کا شکر کرو اگر تم اسے  پوجتے  ہو۔
۲۶۳		جو اس نے سیدِ عالَم محمّدِ مصطفیٰ صلی اللہ علیہ و آلہ و سلم کے دستِ مبارک سے عطا فرمائی۔
۲۶۴		بجائے ان حرام اور خبیث اموال کے جو کھایا کرتے تھے لوٹ غصب اور خبیث مکاسب سے حاصل کئے ہوئے۔ جمہور مفسِّرین کے نزدیک اس آیت میں مخاطَب مسلمان ہیں اور ایک قول مفسِّرین کا یہ بھی ہے کہ مخاطَب مشرکینِ مکّہ ہیں۔ کلبی نے کہا کہ جب اہلِ مکّہ قحط کے سبب بھوک سے پریشان ہوئے اور تکلیف کی برداشت نہ رہی تو ان کے سرداروں نے سیدِ عالَم صلی اللہ علیہ و آلہ و سلم سے عرض کیا کہ آپ سے دشمنی تو مرد کرتے ہیں، عورتوں اور بچوں کو جو تکلیف پہنچ رہی ہے اس کا خیال فرمایئے، اس پر رسولِ کریم صلی اللہ علیہ و آلہ و سلم نے اجازت دی کہ ان کے لئے طعام لے جایا جائے۔ اس آیت میں اس کا بیان ہوا، ان دونوں قولوں میں اوّل صحیح تر ہے۔ (خازن)۔
(۱۱۵ ) تم پر تو یہی حرام کیا ہے  مُردار اور خون  اور سور کا گوشت  اور وہ جس کے  ذبح کرتے  وقت غیر خدا کا نام پکارا گیا (ف ۲۶۵) پھر جو لاچار ہو (ف ۲۶۶) نہ خواہش کرتا اور نہ حد سے  بڑھتا (ف ۲۶۷) تو بیشک اللہ بخشنے  والا مہربان ہے۔
۲۶۵		یعنی اس کو بُتوں کے نام پر ذبح کیا گیا ہو۔
۲۶۶		اور ان حرام چیزوں میں سے کچھ کھانے پر مجبور ہو۔
۲۶۷		یعنی قدرِ ضرورت پر صبر کر کے۔
(۱۱۶ )  اور نہ کہو اسے  جو تمہاری زبانیں جھوٹ بیان کرتی ہیں یہ حلال ہے  اور یہ حرام ہے  کہ اللہ پر جھوٹ باندھو (ف ۲۶۸) بیشک جو اللہ پر جھوٹ باندھتے  ہیں ان کا بھلا نہ ہو گا۔
۲۶۸		زمانۂ جاہلیت کے لوگ اپنی طرف سے بعض چیزوں کو حلال، بعض چیزوں کو حرام کر لیا کرتے تھے اور اس کی نسبت اللہ تعالیٰ کی طرف کر دیا کرتے تھے، اس کی ممانعت فرمائی گئی اور اس کو اللہ پر افتراء فرمایا گیا۔ آج کل بھی جو لوگ اپنی طرف سے حلال چیزوں کو حرام بتا دیتے ہیں جیسے میلاد شریف کی شیرینی، فاتحہ، گیارہویں، عرس وغیرہ ایصالِ ثواب کی چیزیں جن کی حرمت شریعت میں وارد نہیں ہوئی۔ انہیں اس آیت کے حکم سے ڈرنا چاہیئے کہ ایسی چیزوں کی نسبت یہ کہہ دینا کہ یہ شرعاً حرام ہیں اللہ تعالیٰ پر افتراء کرنا ہے۔
(۱۱۷ )  تھوڑا برتنا ہے  (ف ۲۶۹) اور ان کے  لیے  دردناک عذاب (ف ۲۷۰) 
۲۶۹		اور دنیا کی چند روزہ آسائش ہے جو باقی رہنے والی نہیں۔
۲۷۰		ہے آخرت میں۔
(۱۱۸) اور خاص یہودیوں پر ہم نے  حرام فرمائیں وہ چیزیں جو پہلے  تمہیں ہم نے  سنائیں (ف ۲۷۱) اور ہم نے  ان پر ظلم نہ کیا ہاں وہی اپنی جانوں پر ظلم کرتے  تھے، (ف ۲۷۲) 
۲۷۱		سورۂ انعام میں آیت وَعَلیَ الَّذِیْنَ ھَادُوْا حَرَّمْنَا کُلَّ ذِیْ ظُفُرٍ الآیہ میں۔
۲۷۲		بغاوت و معصیت کا ارتکاب کر کے جس کی سزا میں وہ چیزیں ان پر حرام ہوئیں جیسا کہ آیت فَبِظُلْمٍ مِّنَ الَّذِیْ ھَادُوْا حَرَّمْنَا عَلَیْھِمْ طَیِّبٰتٍ اُحِلَّتْ لَھُمْ میں ارشاد فرمایا گیا۔
(۱۱۹ ) پھر بیشک تمہارا رب  ان کے  لیے  جو نادانی سے  (ف ۲۷۳) برائی  کر بیٹھیں پھر اس کے  بعد توبہ کریں اور سنور جائیں بیشک تمہارا رب اس کے  بعد (ف ۲۷۴) ضرور بخشنے  والا مہربان ہے۔
۲۷۳		بغیر انجام سوچے۔
۲۷۴		یعنی توبہ کے۔
(۱۲۰ )  بیشک ابراہیم ایک امام تھا (ف ۲۷۵) اللہ کا فرمانبردار اور سب سے  جدا  (ف ۲۷۶) اور مشرک نہ تھا، (ف ۲۷۷)
۲۷۵		نیک خصائل اور پسندیدہ اخلاق اور حمیدہ صفات کا جامع۔
۲۷۶		دینِ اسلام پر قائم۔
۲۷۷		اس میں کُفّارِ قریش کی تکذیب ہے جو اپنے آپ کو دینِ ابراہیمی پر خیال کرتے تھے۔
(۱۲۱ )  اس کے  احسانوں پر شکر کرنے  والا، اللہ نے  اسے  چن لیا (ف ۲۷۸) اور اسے  سیدھی راہ دکھائی۔
۲۷۸		اپنی نبوّت و خلت کے لئے۔
(۱۲۲ )  اور ہم نے  اسے  دنیا میں بھلائی دی (ف ۲۷۹) اور بیشک وہ آخرت میں شایان قرب ہے۔
۲۷۹		رسالت و اموال و اولاد و ثنائے حسن و قبولِ عام کے تمام ادیان والے مسلمان اور یہود اور نصاریٰ اور عرب کے مشرکین سب ان کی عظمت کرتے اور ان سے مَحبت رکھتے ہیں۔
(۱۲۳ )  پھر ہم نے  تمہیں وحی بھیجی کہ دین ابراہیم کی پیروی کرو جو ہر باطل سے  الگ تھا اور مشرک نہ تھا،  (ف ۲۸۰) 
۲۸۰		اِتّباع سے مراد یہاں عقائد و اصولِ دین میں موافقت کرنا ہے۔ سیدِ عالَم صلی اللہ علیہ و آلہ و سلم کو اس اِتّباع کا حکم کیا گیا، اس میں آپ کی عظمت و منزلت اور رفعتِ درجت کا اظہار ہے کہ آپ کا دینِ ابراہیمی کی موافقت فرمانا حضرت ابراہیم علیہ الصلوٰۃ و السلام کے لئے ان کے تمام فضائل و کمالات میں سب سے اعلیٰ فضل و شرف ہے کیونکہ آپ اکرم الاولین و الٰآخرین ہیں جیسا کہ صحیح حدیث میں وارد ہوا اور تمام انبیاء اور کل خَلق سے آپ کا مرتبہ افضل و اعلیٰ ہے۔ شعر تو اصلی و باقی طوفیل تو اند۔ تو شاہی و مجموع خیل تواند۔
(۱۲۴ ) ہفتہ تو انہیں پر رکھا گیا تھا جو اس میں مختلف ہو گئے  (ف ۲۸۱) اور بیشک تمہارا رب  قیا  مت کے  دن ان میں فیصلہ کر دے  گا جس بات میں اختلاف کرتے  تھے، (ف ۲۸۲) 
۲۸۱		یعنی شنبہ کی تعظیم اور اس روز شکار ترک کرنا اور وقت کو عبادت کے لئے فارغ کرنا یہود پر فرض کیا گیا تھا اور اس کا واقعہ اس طرح ہوا تھا کہ حضرت موسیٰ علیہ الصلوٰۃ و السلام نے انہیں روزِ جمعہ کی تعظیم کا حکم فرمایا تھا اور ارشاد کیا تھا کہ ہفتہ میں ایک دن اللہ تعالیٰ کی عبادت کے لئے خاص کرو، اس دن میں کچھ کام نہ کرو، اس میں انہوں نے اختلاف کیا اور کہا وہ دن جمعہ نہیں بلکہ سنیچر ہونا چاہیے بجز ایک چھوٹی سی جماعت کے جو حضرت موسیٰ علیہ الصلوٰۃ و السلام کے حکم کی تعمیل میں جمعہ پر ہی راضی ہو گئی تھی، اللہ تعالیٰ نے یہود کو سنیچر کی اجازت دے دی اور شکار حرام فرما کر ابتلا میں ڈال دیا تو جو لوگ جمعہ پر راضی ہو گئے تھے وہ تو مطیع رہے اور انہوں نے اس حکم کی فرمانبرداری کی، باقی لوگ صبر نہ کر سکے، انہوں نے شکار کئے اور نتیجہ یہ ہوا کہ مسخ کئے گئے۔ یہ واقعہ تفصیل کے ساتھ سورۂ اعراف میں بیان ہو چکا ہے۔
۲۸۲		اس طرح کہ مطیع کو ثواب دے گا اور عاصی کو عقاب فرمائے گا۔ اس کے بعد سیدِ عالَم صلی اللہ علیہ و آلہ و سلم کو خطاب فرمایا جاتا ہے۔
(۱۲۵ ) اپنے  رب کی راہ کی طرف بلاؤ (ف ۲۸۳) پکی تدبیر اور اچھی نصیحت سے  (ف ۲۸۴) اور ان سے  اس طریقہ پر بحث کرو جو سب سے  بہتر ہو (ف ۲۸۵) بیشک تمہارا رب خوب جانتا ہے  جو اس کی راہ سے  بہکا  اور وہ خوب جانتا ہے  راہ والوں کو۔
۲۸۳		یعنی خَلق کو دینِ اسلام کی دعوت دو۔
۲۸۴		پکی تدبیر سے وہ دلیلِ محکَم مراد ہے جو حق کو واضح اور شبہات کو زائل کر دے اور اچھی نصیحت سے ترغیبات و ترہیبات مراد ہیں۔
۲۸۵		بہتر طریق سے مراد یہ ہے کہ اللہ تعالیٰ کی طرف اس کی آیات اور دلائل سے بلائیں۔ مسئلہ : اس سے ہوا کہ دعوتِ حق اور اظہارِ حقانیتِ دین کے لئے مناظرہ جائز ہے۔
(۱۲۶ )  اور اگر تم سزا دو تو ایسی ہی سزا دو جیسی تمہیں تکلیف پہونچائی تھی (ف ۲۸۶) اور اگر تم صبر کرو (ف ۲۸۷) تو بیشک صبر والوں کو صبر سب سے  اچھا۔
۲۸۶		یعنی سزا بقدرِ جنایت ہو اس سے زائد نہ ہو۔ شانِ نُزول : جنگِ اُحد میں کُفّار نے مسلمانوں کے شُہداء کے چہروں کو زخمی کر کے ان کی شکلوں کو تبدیل کیا تھا اور ان کے پیٹ چاک کئے تھے، ان کے اعضاء کاٹے تھے ان شُہداء میں حضرت حمزہ بھی تھے، سیدِ عالَم صلی اللہ علیہ و آلہ و سلم نے جب انہیں دیکھا تو حضور کو بہت صدمہ ہوا اور حضور صلی اللہ علیہ و آلہ و سلم نے قسم کھائی کہ ایک حضرت حمزہ رضی اللہ تعالیٰ عنہ کا بدلہ ستّر کافِروں سے لیا جائے گا اور ستّر کا یہی حال کیا جائے گا۔ اس پر یہ آیتِ کریمہ نازِل ہوئی تو حضور صلی اللہ علیہ و آلہ و سلم نے وہ ارادہ ترک فرمایا اور اپنی قسم کا کَفّارہ دیا۔ مسئلہ : مُثلہ یعنی ناک کان وغیرہ کاٹ کر کسی کی ہیئت کو تبدیل کرنا شرع میں حرام ہے۔ (مدارک)۔
۲۸۷		اور انتقام نہ لو۔
(۱۲۷ )  اور اے  محبوب! تم صبر کرو اور تمہارا صبر اللہ ہی کی توفیق سے  ہے  اور ان کا غم نہ کھاؤ (ف ۲۸۸) اور ان کے  فریبوں سے  دل تنگ نہ ہو،(ف ۲۸۹)
(۱۲۸ ) بیشک اللہ ان کے  ساتھ ہے  جو ڈرتے  ہیں اور جو نیکیاں کرتے  ہیں۔
۲۸۸		اگر وہ ایمان نہ لائیں۔
۲۸۹		کیونکہ ہم تمہارے مُعین و ناصر ہیں۔





سورۂ بنی اسرائیل


اللہ کے  نام سے  شروع جو بڑا مہربان نہایت رحم والا(ف ۱)
۱		سورۂ بنی اسرائیل اس کا نام سورۂ اسراء اور سورۂ سبحان بھی ہے یہ سورت مکّیہ ہے مگر آٹھ آیتیں وَاِنْ کَادُوْا لَیَفْتِنُوْنَکَ سے نَصِیْراً تک۔ یہ قول قتادہ کا ہے۔ بیضاوی نے جزم کیا ہے کہ یہ سورت تمام کی تمام مکیہ ہے، اس سورت میں بارہ ۱۲ رکوع اور ایک سو دس آیتیں بصری ہیں اور کوفی ایک سو گیارہ ۱۱۱ اور پانچ سو تینتیس ۵۳۳ کلمے اور تین ہزار چار سو ساٹھ ۳۴۶۰ حرف ہیں۔
(۱) پاکی ہے  اسے  (ف ۲) جو اپنے  بندے  (ف ۳) کو،  راتوں رات لے  گیا (ف ۴) مسجد حرام سے  مسجد اقصیٰ تک (ف ۵) جس کے  گرداگرد ہم نے  برکت رکھی (ف ۶) کہ ہم اسے  اپنی عظیم نشانیاں دکھائیں، بیشک وہ سنتا دیکھتا ہے۔
۲		منزّہ ہے اس کی ذات ہر عیب و نقص سے۔
۳		محبوب محمّدِ مصطفیٰ صلی اللہ علیہ و آلہ و سلم۔
۴		شبِ معراج۔
۵		جس کا فاصلہ چالیس منزل یعنی سوا مہینہ سے زیادہ کی راہ ہے۔ شانِ نُزول : جب سیدِ عالَم صلی اللہ علیہ و آلہٖ و سلم شبِ معراج درجاتِ عالیہ و مراتبِ رفیعہ پر فائز ہوئے تو رب عزّوجلَّ نے خِطاب فرمایا اے محمّد (صلی اللہ علیہ و آلہٖ و سلم) یہ فضیلت و شرف میں نے تمہیں کیوں عطا فرمایا ؟ حضور نے عرض کیا اس لئے کہ تو نے مجھے عبدیّت کے ساتھ اپنی طرف منسوب فرمایا۔ اس پر یہ آیتِ مبارکہ نازِل ہوئی۔ (خازن)۔
۶		دینی بھی دنیوی بھی کہ وہ سرزمینِ پاک وحی کی جائے نزول اور انبیاء کی عبادت گاہ اور ان کا جائے قیام و قبلۂ عبادت ہے اور کثرتِ انہار و اشجار سے وہ زمین سرسبز و شاداب اور میووں اور پھلوں کی کثرت سے بہترین عیش و راحت کا مقام ہے۔ معراج شریف نبیِ کریم صلی اللہ علیہ و آلہٖ و سلم کا ایک جلیل معجِزہ اور اللہ تعالیٰ کی عظیم نعمت ہے اور اس سے حضور کا وہ کمال قرب ظاہر ہوتا ہے جو مخلوقِ الٰہی میں آپ کے سوا کسی کو میسّر نہیں۔ نبوّت کے بارہویں سال سیدِ عالَم صلی اللہ علیہ و آلہٖ و سلم معراج سے نوازے گئے مہینہ میں اختلاف ہے مگر اشہر یہ ہے کہ ستائیسویں رجب کو معراج ہوئی مکّہ مکرّمہ سے حضور پُر نور صلی اللہ علیہ و آلہٖ و سلم کا بیت المقدس تک شب کے چھوٹے حصّہ میں تشریف لے جانا نصِّ قرآنی سے ثابت ہے اس کا منکِر کافر ہے اور آسمانوں کی سیر اور منازلِ قرب میں پہنچنا احادیثِ صحیحہ معتمدہ مشہورہ سے ثابت ہے جو حدِّ تواتر کے قریب پہنچ گئی ہیں اس کا منکِر گمراہ ہے، معراج شریف بحالتِ بیداری جسم و روح دونوں کے ساتھ واقع ہوئی یہی جمہور اہلِ اسلام کا عقیدہ ہے اور اصحابِ رسول صلی اللہ علیہ و آلہٖ و سلم کی کثیر جماعتیں اور حضور کے اجلّہ اصحاب اسی کے معتقد ہیں۔ نصوصِ آیات و احادیث سے بھی یہی مستفاد ہوتا ہے، تِیرہ دماغان فلسفہ کے اوہامِ فاسدہ مَحض باطل ہیں قدرتِ الٰہی کے معتقد کے سامنے وہ تمام شبہات مَحض بے حقیقت ہیں۔ حضرت جبریل کا براق لے کر حاضر ہونا، سیدِ عالَم صلی اللہ علیہ و آلہٖ و سلم کو غایت اکرام و احترام کے ساتھ سوار کر کے لے جانا، بیت المقدس میں سیدِ عالَم صلی اللہ علیہ و آلہٖ و سلم کا انبیاء کی امامت فرمانا پھر وہاں سے سیرِ سمٰوٰت کی طرف متوجہ ہونا، جبریلِ امین کا ہر ہر آسمان کے دروازہ کو کھلوانا، ہر ہر آسمان پر وہاں کے صاحبِ مقام انبیاء علیہم السّلام کا شرفِ زیارت سے مشرف ہونا اور حضور کی تکریم کرنا، احترام بجا لانا، تشریف آوری کی مبارک بادیں دینا، حضور کا ایک آسمان سے دوسرے آسمان کی طرف سیر فرمانا، وہاں کے عجائب دیکھنا اور تمام مقرّبین کی نہایتِ منازل سِدرۃ المنتہیٰ کو پہنچنا، جہاں سے آگے بڑھنے کی کسی مَلَکِ مقرّب کو بھی مجال نہیں ہے، جبریلِ امین کا وہاں معذرت کر کے رہ جانا، پھر مقامِ قربِ خاص میں حضور کا ترقیاں فرمانا اور اس قربِ اعلیٰ میں پہنچنا کہ جس کے تصوّر تک خَلق کے اوہام و افکار بھی پرواز سے عاجز ہیں، وہاں موردِ رحمت و کرم ہونا اور انعاماتِ الٰہیہ اور خصائصِ نِعَم سے سرفراز فرمایا جانا اور ملکوتِ سمٰوٰت و ارض اور ان سے افضل و برتر علوم پانا اور امّت کے لئے نمازیں فرض ہونا، حضور کا شفاعت فرمانا، جنّت و دوزخ کی سیریں اور پھر اپنی جگہ واپس تشریف لانا اور اس واقعہ کی خبریں دینا، کُفّار کا اس پر شورشیں مچانا اور بیت المقدس کی عمارت کا حال اور مُلکِ شام جانے والے قافلوں کی کیفیّتیں حضور علیہ الصلوٰۃ والسلام سے دریافت کرنا، حضور کا سب کچھ بتانا، اور قافلوں کے جو احوال حضور نے بتائے قافلوں کے آنے پر ان کی تصدیق ہونا، یہ تمام صحاح کی معتبر احادیث سے ثابت ہے اور بکثرت احادیث ان تمام امور کے بیان اور ان کی تفاصیل سے مملو ہیں۔
(۲ )  اور ہم نے  موسیٰ کو کتاب (ف ۷) عطا فرمائی اور اسے  بنی اسرائیل کے  لیے  ہدایت کیا کہ میرے   سوا کسی کو کارساز نہ ٹھہراؤ۔
۷		یعنی توریت۔
(۳ ) اے  ان کی اولاد! جن کو ہم نے  نوح کے  ساتھ (ف ۸) سوار کیا بیشک وہ بڑا شکرا گزار بندہ تھا (ف ۹) 
۸		کشتی میں۔
۹		یعنی حضرت نوح علیہ السلام کثیر الشکر تھے جب کچھ کھاتے، پیتے، پہنتے تو اللہ تعالیٰ کی حمد کرتے اور اس کا شکر بجا لاتے اور ان کی ذُرِّیَّت پر لازم ہے کہ وہ اپنے جدِّ محترم کے طریقہ پر قائم رہے۔
(۴ ) اور ہم نے  بنی اسرائیل کو کتاب (ف ۱۰) میں وحی بھیجی کہ ضرور تم زمین میں دوبارہ فساد مچاؤ گے  (ف ۱۱) اور ضرور بڑا غرور کرو گے  (ف ۱۲)
۱۰		توریت۔
۱۱		اس سے زمینِ شام و بیت المقدس مراد ہے اور دو مرتبہ کے فساد کا بیان اگلی آیت میں آتا ہے۔
۱۲		اور ظلم و بغاوت میں مبتلا ہو گے۔
(۵ )  پھر جب ان میں پہلی بار (ف ۱۳) کا وعدہ آیا (ف ۱۴) ہم نے   تم پر اپنے  بندے  بھیجے  سخت لڑائی والے  (ف ۱۵) تو وہ شہروں کے  اندر تمہاری تلاش کو گھسے  (ف ۱۶) اور یہ ایک وعدہ تھا (ف ۱۷) جسے  پورا ہونا تھا۔
۱۳		کے فساد کے عذاب۔
۱۴		اور انہوں نے احکامِ توریت کی مخالفت کی اور محارم و مَعاصی کا ارتکاب کیا اور حضرت شعیا پیغمبر علیہ السلام (و بقولے) حضرت ارمیا کو قتل کیا۔ ( بیضاوی وغیرہ)۔
۱۵		بہت زور و قوّت والے ان کو تم پر مسلّط کیا اور وہ سنجاریب اور اس کے افواج ہیں یا بُخْتِ نَصَر یا جالوت جنہوں نے بنی اسرائیل کے عُلَماء کو قتل کیا، توریت کو جَلایا، مسجد کو خراب کیا اور ستّر ہزار کو ان میں سے گرفتار کیا۔
۱۶		کہ تمہیں لوٹیں اور قتل و قید کریں۔
۱۷		عذاب کا کہ لازم تھا۔
(۶ )  پھر ہم نے  ان پر اُلٹ کر تمہارا حملہ کر دیا (ف ۱۸) اور تم کو مالوں اور بیٹوں سے  مدد دی اور تمہارا جتھا بڑھا دیا۔
۱۸		جب تم نے توبہ کی اور تکبُّر و فساد سے باز آئے تو ہم نے تم کو دولت دی اور ان پر غلبہ عنایت فرمایا جو تم پر مسلّط ہو چکے تھے۔
(۷ )  اگر تم بھلائی کرو گے  اپنا بھلا کرو گے   (ف ۱۹) اور اگر بُرا کرو گے  تو اپنا، پھر جب دوسری بار کا وعدہ آیا (ف ۲۰) کہ دشمن تمہارا منہ بگاڑ دیں (ف ۲۱) اور مسجد میں داخل ہوں (ف ۲۲) جیسے  پہلی بار داخل ہوئے  تھے  (ف ۲۳) اور جس چیز پر قابو پائیں (ف ۲۴) تباہ کر کے  برباد کر دیں۔
۱۹		تمہیں اس بھلائی کی جزا ملے گی۔
۲۰		اور تم نے پھر فساد برپا کیا حضرت عیسیٰ علیہ السلام کے قتل کے درپے ہوئے اللہ تعالیٰ نے انہیں بچایا اور اپنی طرف اٹھا لیا اور تم نے حضرت زکریا اور حضرت یحییٰ علیہم السلام کو قتل کیا تو اللہ تعالیٰ نے تم پر اہلِ فارَس اور روم کو مسلّط کیا کہ تمہارے وہ دشمن تمہیں قتل کریں، قید کریں اور تمہیں اتنا پریشان کریں۔
۲۱		کہ رنج و پریشانی کے آثار تمہارے چہروں سے ظاہر ہوں۔
۲۲		یعنی بیت المقدس میں اور اس کو ویران کریں۔
۲۳		اور اس کو ویران کیا تھا تمہارے پہلے فساد کے وقت۔
۲۴		بلادِ بنی اسرائیل سے اس کو۔
(۸ )  قریب ہے  کہ تمہارا رب تم پر رحم  کرے  (ف ۲۵) اور اگر تم پھر شرارت کرو (ف ۲۶) تو ہم پھر عذاب کریں گے  (ف ۲۷) اور ہم نے  جہنم کو کافروں کا قید خانہ بنایا ہے۔
۲۵		دوسری مرتبہ کے بعد بھی اگر تم دوبارہ توبہ کرو اور مَعاصی سے باز آؤ۔
۲۶		تیسری مرتبہ۔
۲۷		چنانچہ ایسا ہوا اور انہوں نے پھر اپنی شرارت کی طرف عود کیا اور زمانۂ پاکِ مصطفیٰ صلی اللہ علیہ و آلہٖ و سلم میں حضورِ اقدس علیہ الصلوٰۃ و التسلیمات کی تکذیب کی تو قیامت تک کے لئے ان پر ذلّت لازم کر دی گئی اور مسلمان ان پر مسلّط فرما دیئے گئے جیسا کہ قرآنِ کریم میں یہود کی نسبت وارد ہوا  ضُرِبَتْ عَلِیْھِمُ الذِّلَّۃُ  الآیۃ۔
(۹ )  بیشک یہ قرآن وہ راہ دکھاتا ہے  جو  سب سے  سیدھی ہے  (ف ۲۸) اور خوشی سناتا ہے  ایمان والوں کو جو اچھے  کام کریں کہ ان کے  لیے  بڑا ثواب ہے 
۲۸		وہ اللہ تعالیٰ کی توحید اور اس کے رسولوں پر ایمان لانا اور ان کی اطاعت کرنا ہے۔
(۱۰ )  اور یہ کہ جو آخرت پر ایمان نہیں لاتے  ہم نے  ان کے  لیے  دردناک عذاب تیار کر رکھا ہے۔
(۱۱ )  اور آدمی برائی کی دعا کرتا ہے  (ف ۲۹) جیسے  بھلائی مانگتا ہے  (ف ۳۰) اور آدمی بڑا جلد باز ہے  (ف ۳۱) 
۲۹		اپنے لئے اور اپنے گھر والوں کے لئے اور اپنے مال کے لئے اور اپنی اولاد کے لئے اور غصّہ میں آ کر ان سب کو کوستا رہے اور ان کے لئے بد دعائیں کرتا ہے۔
۳۰		اگر اللہ تعالیٰ اس کی یہ بددعا قبول کر لے تو وہ شخص یا اس کے اہل و مال ہلاک ہو جائیں لیکن اللہ تعالیٰ اپنے فضل و کرم سے اس کو قبول نہیں فرماتا۔
۳۱		بعض مفسِّرین نے فرمایا کہ اس آیت میں انسان سے کافِر مراد ہے اور برائی کی دعا سے اس کا عذاب کی جلدی کرنا اور حضرت ابنِ عباس رضی اللہ تعالیٰ عنہما سے مروی ہے کہ نضر بن حارث کافِر نے کہا یاربّ اگر یہ دینِ اسلام تیرے نزدیک حق ہے تو ہم پر آسمان سے پتّھر برسا یا درد ناک عذاب بھیج، اللہ تعالیٰ نے اس کی یہ دعا قبول کر لی اور اس کی گردن ماری گئی۔
(۱۲ ) اور ہم نے  رات اور دن کو دو نشانیاں بنایا (ف ۳۲) تو رات کی نشانی مٹی ہوئی رکھی (ف ۳۳) اور دن کی نشانیاں دکھانے  وا لی (ف ۳۴) کہ اپنے  کا فضل تلاش کرو (ف ۳۵) اور (ف ۳۶) برسوں کی گنتی اور حساب جانو (ف ۳۷) اور ہم نے  ہر چیز خوب جدا جدا ظاہر فرما دی (ف ۳۸) 
۳۲		اپنی وحدانیّت و قدرت پر دلالت کرنے والی۔
۳۳		یعنی شب کو تاریک کیا تاکہ اس میں آرام کیا جائے۔
۳۴		روشن کہ اس میں سب چیزیں نظر آئیں۔
۳۵		اور کسب و معاش کے کام بآسانی انجام دے سکو۔
۳۶		رات دن کے دورے سے۔
۳۷		دینی و دنیوی کاموں کے اوقات کا۔
۳۸		خواہ اس کی حاجت دین میں ہو یا دنیا میں۔ مدعا یہ ہے کہ ہر ایک چیز کی تفصیل فرما دی جیسا کہ دوسری آیت میں ارشاد فرمایا مَا فَرَّ طْنَا فِی الْکِتَابِ مِنْ شَیْءٍ ہم نے کتاب میں کچھ چھوڑ نہ دیا اور ایک اور آیت میں ارشاد کیا وَنَزَّلْنَا عَلَیْکَ الْکِتٰبَ تِبْیَاناً لِّکُلِّ شَیْءٍ غرض ان آیات سے ثابت ہے کہ قرآنِ کریم میں جمیع اشیاء کا بیان ہے۔ سبحان اللہ کیا کتاب ہے کیسی اس کی جامعیّت۔ (جمل، خازن، مدارک وغیرہ)۔
(۱۳ ) اور ہر انسان کی قسمت ہم نے  اس کے  گلے  سے  لگا دی (ف ۳۹) اور اس کے  لیے  قیامت کے  دن ایک نوشتہ نکا لیں گے  جسے  کھلا ہوا پائے  گا (ف ۴۰)
۳۹		یعنی جو کچھ اس کے لئے مقدر کیا گیا ہے خیر یا شر، سعادت یا شقاوت وہ اس کو اس طرح لازم ہے جیسے گلے کا ہار جہاں جائے ساتھ رہے کبھی جدا نہ ہو۔ مجاہد نے کہا کہ ہر انسان کے گلے میں اس کی سعادت یا شقاوت کا نوِشتہ ڈال دیا جاتا ہے۔
۴۰		وہ اس کا اعمال نامہ ہو گا۔
(۱۴ )  فرمایا جائے  گا کہ اپنا نامہ (نامہٴ اعمال) پڑھ آج تو خود ہی اپنا حساب  کرنے  کو بہت ہے۔
(۱۵ )  جو راہ پر آیا وہ اپنے  ہی بھلے  کو راہ پر آیا (ف ۴۱) اور جو  بہکا تو اپنے  ہی برے  کو بہکا (ف ۴۲) اور کوئی بوجھ اٹھانے  وا لی جان دوسرے  کا بوجھ نہ اٹھائے  گی (ف ۴۳) اور ہم عذاب کرنے  والے  نہیں جب تک رسول نہ بھیج لیں (ف ۴۴)
۴۱		اس کا ثواب وہی پائے گا۔
۴۲		اس کے بہکنے کا گناہ اور وبال اس پر۔
۴۳		ہر ایک کے گناہوں کا بار اسی پر ہو گا۔
۴۴		جو اُمّت کو اس کے فرائض سے آگا ہ فرمائے اور راہِ حق ان پر واضح کرے اور حُجّت قائم فرمائے۔
(۱۶ )  اور جب ہم کسی بستی کو ہلاک کرنا چاہتے  ہیں اس کے  خوشحالوں (ف ۴۵) پر احکام بھیجتے  ہیں پھر وہ اس میں بے  حکمی کرتے  ہیں تو اس پر بات پوری ہو جاتی ہے  تو ہم اسے  تباہ کر کے  برباد کر دیتے  ہیں۔
۴۵		اور سرداروں۔
(۱۷ )  اور ہم نے  کتنی ہی سنگتیں (قومیں ) (ف ۴۶) نوح کے  بعد ہلاک کر دیں (ف ۴۷) اور تمہارا رب کافی ہے  اپنے  بندوں کے  گناہوں سے  خبردار دیکھنے  والا (ف ۴۸)
۴۶		یعنی تکذیب کرنے والی اُمّتیں۔
۴۷		مثل عاد و ثمود وغیرہ کے۔
۴۸		ظاہر و باطن کا عالَم اس سے کچھ چھُپایا نہیں جا سکتا۔
(۱۸ )  جو یہ جلدی وا لی چاہے  (ف ۴۹) ہم اسے  اس میں جلد دے  دیں جو چاہیں جسے  چاہیں (ف ۵۰) پھر اس کے  لیے  جہنم کر دیں کہ اس میں جائے  مذمت کیا ہوا دھکے  کھاتا۔
۴۹		یعنی دنیا کا طلب گار ہو۔
۵۰		یہ ضروری نہیں کہ طالبِ دنیا کی ہر خواہش پوری کی جائے اور اسے دیا ہی جائے ا ور جو وہ مانگے وہی دیا جائے ایسا نہیں ہے بلکہ ان میں سے جسے چاہتے ہیں دیتے ہیں اور جو چاہتے ہیں دیتے ہیں، کبھی ایسا ہوتا ہے کہ محروم کر دیتے ہیں، اور کبھی ایسا ہوتا ہے کہ وہ بہت چاہتا ہے اور تھوڑا دیتے ہیں، کبھی ایسا کہ عیش چاہتا ہے تکلیف دیتے ہیں، ان حالتوں میں کافِر دنیا و آخرت دونوں کے ٹوٹے میں رہا اور اگر دنیا میں اس کو اس کی پوری مراد دے دی گئی تو آخرت کی بدنصیبی و شقاوت جب بھی ہے بخلاف مومن کے جو آخرت کا طلب گار ہے اگر وہ دنیا میں فقر سے بھی بسر کر گیا تو آخرت کی دائمی نعمت اس کے لئے ہے اور اگر دنیا میں بھی فضلِ الٰہی سے اس کو عیش ملا تو دونوں جہان میں کامیاب، غرض مومن ہر حال میں کامیاب ہے اور کافِر اگر دنیا میں آرام پا بھی لے تو بھی کیا ؟کیونکہ۔
(۱۹ ) اور جو آخرت چاہے  اور اس کی سی کوشش کرے  (ف ۵۱) اور ہو ایمان والا تو انہیں کی کوشش ٹھکانے  لگی، (ف ۵۲)
۵۱		اور عملِ صالح بجا لائے۔
۵۲		اس آیت سے معلوم ہوا کہ عمل کی مقبولیّت کے لئے تین چیزیں درکار ہیں ایک تو طالبِ آخرت ہونا یعنی نیّت نیک، دوسرے سعی یعنی عمل کو باہتمام اس کے حقوق کے ساتھ ادا کرنا، تیسری ایمان جو سب سے زیادہ ضروری ہے۔
(۲۰ )  ہم سب کو مدد دیتے  ہیں اُن کو بھی (ف ۵۳) اور  اُن کو بھی، تمہارے  رب کی عطا سے  (ف ۵۵) اور تمہارے  رب  کی عطا پر روک نہیں، (ف ۵۶)
۵۳		جو دنیا چاہتے ہیں۔
۵۴		جو طالبِ آخرت ہیں۔
۵۵		دنیا میں سب کو روزی دیتے ہیں اور انجام ہر ایک کا اس کے حسبِ حال۔
۵۶		دنیا میں سب اس سے فیض اٹھاتے ہیں نیک ہوں یا بد۔
(۲۱ ) دیکھو ہم نے  ان میں ایک کو ایک پر کیسی بڑائی دی (ف ۵۷) اور بیشک آخرت درجوں میں سب سے  بڑی اور فضل میں سب سے  اعلیٰ ہے۔
۵۷		مال و کمال و جاہ و ثروت میں۔
(۲۲ )  اے  سننے  والے  اللہ کے   ساتھ دوسرا  خدا  نہ ٹھہرا کہ تُو بیٹھ رہے  گا مذمت کیا جاتا بیکس (ف ۵۸)
۵۸		بے یار و مددگار۔
(۲۳ )  اور تمہارے  رب نے  حکم فرمایا کہ اس کے  سوا کسی کو نہ پُوجو اور ماں باپ کے  ساتھ اچھا سلوک کرو، اگر تیرے  سامنے  ان میں ایک یا دونوں بڑھاپے  کو پہنچ جائیں (ف ۵۹) تو ان سے  ’ہُوں‘ نہ کہنا (ف ۶۰) اور انہیں نہ جھڑکنا  اور ان سے  تعظیم کی بات کہنا (ف ۶۱)
۵۹		ضعف کا غلبہ ہو، اعضا میں قوّت نہ رہے اور جیسا تو بچپن میں ان کے پاس بے طاقت تھا ایسے ہی وہ آخرِ عمر میں تیرے پاس ناتواں رہ جائیں۔
۶۰		یعنی ایسا کوئی کلمہ زبان سے نہ نکالنا جس سے یہ سمجھا جائے کہ ان کی طرف سے طبیعت پر کچھ گرانی ہے۔
۶۱		اور حسنِ ادب کے ساتھ ان سے خِطاب کرنا۔ مسئلہ : ماں باپ کو ان کا نام لے کر نہ پکارے یہ خلافِ ادب ہے اور اس میں ان کی دل آزاری ہے لیکن وہ سامنے نہ ہوں تو ان کا ذکر نام لے کر کرنا جائز ہے۔ 
مسئلہ : ماں باپ سے اس طرح کلام کرے جیسے غلام و خادم آقا سے کرتا ہے۔
(۲۴ )  اور ان کے  لیے  عاجزی کا بازو بچھا (ف ۶۲) نرم دلی سے  اور عرض کر کہ اے  میرے  رب تو ان دونوں پر رحم کر، جیسا کہ ان دنوں نے  مجھے  چھٹپن (بچپن) میں پالا (ف ۶۳)
۶۲		یعنی بہ نرمی و تواضع پیش آ اور ان کے ساتھ تھکے وقت میں شفقت و مَحبت کا برتاؤ کر کہ انہوں نے تیری مجبوری کے وقت تجھے مَحبت سے پرورش کیا تھا اور جو چیز انہیں درکار ہو وہ ان پر خرچ کرنے میں دریغ نہ کر۔
۶۳		مدعا یہ ہے کہ دنیا میں بہتر سلوک اور خدمت میں کتنا بھی مبالغہ کیا جائے لیکن والدین کے احسان کا حق ادا نہیں ہوتا، اس لئے بندے کو چاہئے کہ بارگاہِ الٰہی میں ان پر فضل و رحمت فرمانے کی دعا کرے اور عرض کرے کہ یاربّ میری خدمتیں ان کے احسان کی جزا نہیں ہو سکتیں تو ان پر کرم کر کہ ان کے احسان کا بدلہ ہو۔ 
مسئلہ : اس آیت سے ثابت ہوا کہ مسلمان کے لئے رحمت و مغفرت کی دعا جائز اور اسے فائدہ پہنچانے والی ہے، مُردوں کے ایصالِ ثواب میں بھی ان کے لئے دعائے رحمت ہوتی ہے لہٰذا اس کے لئے یہ آیت اصل ہے۔ 
مسئلہ : والدین کافِر ہوں تو ان کے لئے ہدایت و ایمان کی دعا کرے کہ یہی ان کے حق میں رحمت ہے۔ حدیث شریف میں ہے کہ والدین کی رضا میں اللہ تعالیٰ کی رضا اور ان کی ناراضی میں اللہ تعالیٰ کی ناراضی ہے، دوسری حدیث میں ہے والدین کا فرمانبردار جہنّمی نہ ہو گا اور ان کا نافرمان کچھ بھی عمل کرے گرفتارِ عذاب ہو گا، ایک اور حدیث میں ہے سیدِ عالَم صلی اللہ علیہ و آلہ و سلم نے فرمایا والدین کی نافرمانی سے بچو اس لئے کہ جنّت کی خوشبو ہزار برس کی راہ تک آتی ہے اور نافرمان وہ خوشبو نہ پائے گا، نہ قاطعِ رحم، نہ بوڑھا زنا کار، نہ تکبُّر سے اپنی ازار ٹخنوں سے نیچے لٹکانے والا۔
(۲۵ )  تمہارا  رب خوب جانتا ہے  جو تمہارے  دلوں میں ہے  (ف ۶۴) اگر تم لائق ہوئے  (ف ۶۵) تو بیشک وہ توبہ کرنے  والوں کو بخشنے  والا ہے۔
۶۴		والدین کی اطاعت کا ارادہ اور ان کی خدمت کا ذوق۔
۶۵		اور تم سے والدین کی خدمت میں تقصیر واقع ہوئی تو تم نے توبہ کی۔
(۲۶ )  اور رشتہ داروں کو ان کا حق دے  (ف ۶۶) اور مسکین اور مسافر کو (ف ۶۷) اور فضول نہ اڑا (ف ۶۸) 
۶۶		ان کے ساتھ صلہ رحمی کر اور محبت اور میل جول اور خبر گیری اور موقع پر مدد اور حسنِ معاشرت۔ 
مسئلہ : اور اگر وہ محارم میں سے ہوں اور محتاج ہو جائیں تو ان کا خرچ اٹھانا یہ بھی ان کا حق ہے اور صاحبِ استطاعت رشتہ دار پر لازم ہے۔ بعض مفسِّرین نے اس آیت کی تفسیر میں یہ بھی کہا ہے کہ رشتہ داروں سے سیدِ عالَم صلی اللہ علیہ و آلہٖ و سلم کے ساتھ قرابت رکھنے والے مراد ہیں اور ان کا حق خُمس دینا اور ان کی تعظیم و توقیر بجا لانا ہے۔
۶۷		ان کا حق دو یعنی زکوٰۃ۔
۶۸		یعنی ناجائز کام میں خرچ نہ کر۔ حضرت ابنِ مسعود رضی اللہ تعالیٰ عنہ نے فرمایا کہ تبذیر مال کا ناحق میں خرچ کرنا ہے۔
(۲۷ ) بیشک اڑانے  والے  شیطانوں کے  بھائی ہیں (ف ۶۹) اور شیطان اپنے  رب کا بڑا ناشکرا ہے  (ف ۷۰)
۶۹		کہ ان کی راہ چلتے ہیں۔
۷۰		تو اس کی راہ اختیار کرنا نہ چاہئے۔
(۲۸ )  اور اگر تو ان سے  (ف ۷۱) منہ پھیرے  اپنے  رب کی رحمت کے  انتظار میں جس کی تجھے  امید ہے  تو ان سے  آسان بات کہہ (ف ۷۲)
۷۱		یعنی رشتہ داروں اور مسکینوں اور مسافروں سے۔ شانِ نُزول : یہ آیت مہجع و بلال و صہیب و سالم و خبّاب اصحابِ رسول صلی اللہ علیہ و آلہٖ و سلم کی شان میں نازِل ہوئی جو وقتاً فوقتاً سیدِ عالَم صلی اللہ علیہ و آلہٖ و سلم سے اپنے حوائج و ضروریات کے لئے سوال کرتے رہتے تھے، اگر کسی وقت حضور کے پاس کچھ نہ ہوتا تو آپ حیاءً ان سے اعراض کرتے اور خاموش ہو جاتے بایں انتظار کہ اللہ تعالیٰ کچھ بھیجے تو انہیں عطا فرمائیں۔
۷۲		یعنی ان کی خوش دلی کے لئے ان سے وعدہ کیجئے یا ان کے حق میں دعا فرمائیے۔
(۲۹ )  اور اپنا ہاتھ اپنی گردن سے  بندھا ہوا نہ رکھ اور نہ پورا کھول دے  کہ تو بیٹھ رہے  ملامت کیا ہوا تھکا ہوا (ف ۷۳)
۷۳		یہ تمثیل ہے جس سے انفاق یعنی خرچ کرنے میں اعتدال ملحوظ رکھنے کی ہدایت منظور ہے اور یہ بتایا جاتا ہے کہ نہ تو اس طرح ہاتھ روکو کہ بالکل خرچ ہی نہ کرو اور یہ معلوم ہو گویا کہ ہاتھ گلے سے باندھ دیا گیا ہے، دینے کے لئے ہل ہی نہیں سکتا ایسا کرنا تو سببِ ملامت ہوتا ہے کہ بخیل کنجوس کو سب بُرا کہتے ہیں اور نہ ایسا ہاتھ کھولو کہ اپنی ضروریات کے لئے بھی کچھ باقی نہ رہے۔ 
شانِ نُزول : ایک مسلمان بی بی کے سامنے ایک یہود یہ نے حضرت موسیٰ علیہ السلام کی سخاوت کا بیان کیا اور اس میں اس حد تک مبالغہ کیا کہ حضرت سیدِ عالَم صلی اللہ علیہ و آلہٖ و سلم پر ترجیح دے دی اور کہا کہ حضرت موسیٰ علیہ الصلوٰۃ و التسلیمات کی سخاوت اس انتہا پر پہنچی ہوئی تھی کہ اپنے ضروریات کے علاوہ جو کچھ بھی ان کے پاس ہوتا سائل کو دے دینے سے دریغ نہ فرماتے، یہ بات مسلمان بی بی کو ناگوار گزری اور انہوں نے کہا کہ انبیاء علیہم السلام سب صاحبِ فضل و کمال ہیں، حضرت موسیٰ علیہ الصلوٰۃ و التسلیمات کے جود و نوال میں کچھ شبہہ نہیں لیکن سیدِ عالَم صلی اللہ علیہ و آلہٖ و سلم کا مرتبہ سب سے اعلیٰ ہے اور یہ کہہ کر انہوں نے چاہا کہ یہودیہ کو حضرت سیدِ عالَم صلی اللہ علیہ و آلہٖ و سلم کے جود و کرم کی آزمائش کرا دی جائے چنانچہ انہوں نے اپنی چھوٹی بچّی کو حضور علیہ الصلوٰۃ و التسلیمات کی خدمت میں بھیجا کہ حضور صلی اللہ علیہ و آلہٖ و سلم سے قمیص مانگ لائے، اس وقت حضور کے پاس ایک ہی قمیص تھی جو زیبِ تن تھی وہی اتار کر عطا فرما دی اور اپنے آپ دولت سرائے اقدس میں تشریف رکھی شرم سے باہر تشریف نہ لائے یہاں تک کہ اذان کا وقت آیا، اذان ہوئی، صحابہ نے انتظار کیا، حضور تشریف نہ لائے تو سب کو فکر ہوئی، حال معلوم کرنے کے لئے دولت سرائے اقدس میں حاضر ہوئے تو دیکھا کہ جسمِ مبارک پر قمیص نہیں ہے۔ اس پر یہ آیت نازِل ہوئی۔
(۳۰ )  بیشک تمہارا رب جسے  چاہے  رزق کشادہ دیتا اور (ف ۷۴) کستا ہے  (تنگی دیتا ہے ) بیشک وہ اپنے  بندوں کو خوب جانتا (ف ۷۵) دیکھتا ہے۔
۷۴		جسے چاہے اس کے لئے تنگی کرتا اور اس کو۔
۷۵		اور ان کے احوال و مصالح کو۔
(۳۱ )  اور اپنی اولاد کو قتل نہ کرو مفلسی کے  ڈر سے  (ف ۷۶) ہم انہیں بھی رزق دیں گے  اور تمہیں بھی، بیشک ان کا قتل بڑی خطا ہے۔
۷۶		زمانۂ جاہلیّت میں لوگ اپنی لڑکیوں کو زندہ گاڑ دیا کرتے تھے اور اس کے کئی سبب تھے، ناداری و مفلسی کا خوف، لوٹ کا خوف، اللہ تعالیٰ نے اس کی ممانعت فرمائی۔
(۳۲ ) اور بدکاری کے  پاس نہ جاؤ بیشک وہ بے  حیائی ہے، اور بہت ہی بری راہ۔
(۳۳ )  اور کوئی جان جس کی حرمت اللہ نے  رکھی ہے  ناحق نہ مارو، اور جو ناحق نہ مارا جائے  تو بیشک ہم نے  اس کے  وارث کو قابو دیا (ف ۷۷) تو وہ قتل میں حد سے  نہ بڑھے  (ف ۷۸) ضرور اس کی مدد ہونی ہے  (ف ۷۹)
۷۷		قصاص لینے کا۔ 
مسئلہ : آیت سے ثابت ہوا کہ قصاص لینے کا حق ولی کو ہے اور وہ بہ ترتیبِ عصبات ہیں۔
 مسئلہ : اور جس کا ولی نہ ہو اس کا ولی سلطان ہے۔
۷۸		اور زمانۂ جاہلیّت کی طرح ایک مقتول کے عوض میں کئی کئی کو یا بجائے قاتل کے اس کی قوم و جماعت کے اور کسی شخص کو قتل نہ کرے۔
۷۹		یعنی ولی کی یا مقتول مظلوم کی یا اس شخص کی جس کو ولی ناحق قتل کرے۔
(۳۴ )  اور یتیم کے  مال کے  پاس تو جاؤ مگر اس راہ سے  جو سب سے  بھلی ہے  (ف ۸۰) یہاں تک کہ وہ اپنی جوانی کو پہنچے  (ف ۸۱) اور عہد پورا کرو (ف ۸۲) بیشک عہد سے  سوال ہونا ہے، اور ماپو  تو پورا ماپو اور برابر ترازو سے  تولو، یہ بہتر ہے  اور اس کا انجام اچھا۔
۸۰		وہ یہ ہے کہ اس کی حفاظت کرو اور اس کو بڑھاؤ۔
۸۱		اور وہ اٹھارہ (۱) سال کی عمر ہے۔ حضرت ابنِ عباس رضی اللہ عنہما کے نزدیک یہی مختار ہے اور حضرت امام اعظم ابو حنیفہ رضی اللہ تعالیٰ عنہ نے علامات ظاہر نہ ہونے کی حالت میں انتہائے مدّتِ بلوغ اسی سے تمسُّک کر کے اٹھارہ سال قرار دی۔ (احمدی) (۱) لیکن فتوی اس پر ہے کہ انتہائے مدّتِ بلوغ لڑکا لڑکی دونوں کے لئے پندرہ سال ہے جبکہ علامتِ بلوغ نہ ظاہر ہوں اور اقلِّ مدّت لڑکی کے لئے نو سال، لڑکے کے لئے بارہ سال ہے۔۱۲ نعمانی۔
۸۲		اللہ کا بھی بندوں کا بھی۔
 (۳۶ )  اور اس بات کے  پیچھے  نہ پڑ جس کا تجھے  علم نہیں (ف ۸۳) بیشک کان اور آنکھ اور دل ان سب سے  سوال ہونا ہے  (ف ۸۴)
۸۳		یعنی جس چیز کو دیکھا نہ ہو اسے یہ نہ کہو کہ میں نے دیکھا، جس کو سنا نہ ہو اس کی نسبت نہ کہو کہ میں نے سنا۔ ابنِ حنیفہ سے منقول ہے کہ جھوٹی گواہی نہ دو۔ ا بنِ عباس رضی اللہ تعالیٰ عنہما نے فرمایا کسی پرو ہ الزام نہ لگاؤ جو تم نہ جانتے ہو۔
۸۴		کہ تم نے ان سے کیا کام لیا۔
(۳۷ )  اور زمین میں اتراتا نہ چل (ف ۸۵) بیشک ہر گز زمین نہ چیر ڈالے  گا، اور ہرگز بلندی میں پہاڑوں کو نہ پہنچے  گا (ف ۸۶) 
۸۵		تکبُّر و خود نمائی سے۔
۸۶		معنیٰ یہ ہیں کہ تکبُّر و خود نمائی سے کچھ فائدہ نہیں۔
(۳۸ ) یہ جو کچھ گزرا ان میں کی بُری بات تیرے  رب کو ناپسند ہے۔
(۳۹ )  یہ ان  وحیوں میں سے  ہے  جو تمہارے  رب نے  تمہاری طرف بھیجی حکمت کی باتیں (ف ۸۷) اور اے  سننے  والے  اللہ ساتھ دوسرا خدا نہ ٹھہرا کہ تو جہنم میں پھینکا جائے  گا طعنہ پاتا دھکے  کھاتا۔
۸۷		جن کی صحت پر عقل گواہی دے اور ان سے نفس کی اصلاح ہو ان کی رعایت لازم ہے۔ بعض مفسِّرین نے فرمایا کہ ان آیات کا حاصلِ توحید اور نیکیوں اور طاعتوں کا حکم دینا اور دنیا سے بے رغبتی اور آخرت کی طرف رغبت دلانا ہے۔ حضرت ابنِ عباس رضی اللہ تعالیٰ عنہما نے فرمایا یہ اٹھارہ آیتیں لَاتَجْعَلْ مَعَ اللہِ اِلٰھاً اٰخَرَ سے مَدْحُوْراً تک حضرت موسیٰ علیہ الصلوٰۃ و السلام کے الواح میں تھیں، ان کی ابتداء توحید کے حکم سے ہوئی اور انتہا شرک کی ممانعت پر۔ اس سے معلوم ہوا کہ ہر حکمت کی اصل توحید و ایمان ہے اور کوئی قول و عمل بغیر اس کے قابلِ پذیرائی نہیں۔
(۴۰ )  کیا تمہارے  رب نے  تم کو بیٹے  چن دیے  اور اپنے  لیے  فرشتوں سے  بیٹیاں بنائیں (ف ۸۸) بیشک تم بڑا بول بولتے  ہو (ف ۸۹)
۸۸		یہ خلافِ حکمت بات کس طرح کہتے ہو۔
۸۹		کہ اللہ تعالیٰ کے لئے اولاد ثابت کرتے ہو جو خواصِ اجسام سے ہے اور اللہ تعالیٰ اس سے پاک پھر اس میں بھی اپنی بڑائی رکھتے ہو کہ اپنے لئے تو بیٹے پسند کرتے ہو اور اس کے لئے بیٹیاں تجویز کرتے ہو،کتنی بے ادبی اور گستاخی ہے۔
(۴۱ )  اور بیشک ہم نے  اس قرآن میں طرح طرح سے  بیان فرمایا (ف ۹۰) کہ وہ سمجھیں (ف ۹۱) اور اس سے  انھیں نہیں بڑھتی مگر نفرت (ف ۹۲)
۹۰		دلیلوں سے بھی، مثالوں سے بھی، حکمتوں سے بھی، عبرتوں سے بھی اور جا بجا اس مضمون کو قِسم قِسم کے پیرایوں میں بیان فرمایا۔
۹۱		اور پند پذیر ہوں۔
۹۲		اور حق سے دوری۔
(۴۲ )  تم فرماؤ اگر اس کے  ساتھ اور خدا ہوتے  جیسا یہ بکتے  ہیں جب تو وہ عرش کے  مالک کی طرف کوئی راہ ڈھونڈ نکالتے  (ف ۹۳)
۹۳		اور ا س سے برسرِ مقابلہ ہوتے جیسا بادشاہوں کا طریقہ ہے۔
(۴۳ )  اسے  پاکی اور برتری ان کی باتوں سے  بڑی برتری۔
(۴۴ )  اس کی پاکی بولتے  ہیں ساتوں آسمان اور زمین اور جو کوئی ان میں ہیں (ف ۹۴) اور کوئی چیز نہیں (ف ۹۵) جو اسے  سراہتی ہوتی اس کی پاکی نہ بولے  (ف ۹۶) ہاں تم ان کی تسبیح نہیں سمجھتے  (ف ۹۷) بیشک وہ حلم والا بخشنے  والا ہے  (ف ۹۸)
۹۴		زبانِ حال سے اس طرح کہ ان کے وجود صانع کے قدرت و حکمت پر دلالت کرتے ہیں یا زبانِ قال سے اور یہی صحیح ہے، احادیثِ کثیرہ اس پر دلالت کرتی ہیں اور سلف سے یہی منقول ہے۔
۹۵		جماد و نبات و حیوان سے زندہ۔
۹۶		حضرت ابنِ عباس رضی اللہ تعالیٰ عنہما نے فرمایا ہر زندہ چیز اللہ تعالیٰ کی تسبیح کرتی ہے اور ہر چیز کی زندگی اس کے حسبِ حیثیت ہے۔ مفسِّرین نے کہا کہ دروازہ کھولنے کی آواز اور چھت کا چٹخنا یہ بھی تسبیح کرنا ہے اور ان سب کی تسبیح سبحان اللہ و بحمدہ ہے۔ حضرت ابنِ مسعود رضی اللہ تعالیٰ عنہ سے منقول ہے کہ رسولِ کریم صلی اللہ علیہ و آلہٖ و سلم کی انگُشتِ مبارک سے پانی کے چشمے جاری ہوتے ہم نے دیکھے اور یہ بھی ہم نے دیکھا کہ کھاتے وقت میں کھانا تسبیح کرتا تھا۔ (بخاری شریف) حدیث شریف میں ہے سیدِ عالَم صلی اللہ علیہ و آلہٖ و سلم نے فرمایا کہ میں اس پتّھر کو پہچانتا ہوں جو میری بعثت کے زمانہ میں مجھے سلام کیا کرتا تھا۔ (مسلم شریف) ابنِ عمر رضی اللہ تعالیٰ سے مروی ہے رسولِ کریم صلی اللہ علیہ و آلہٖ و سلم لکڑی کے ایک ستون سے تکیہ فرما کر خطبہ فرمایا کرتے تھے جب منبر بنایا گیا اور حضور منبر پر جلوہ افروز ہوئے تو وہ ستون رویا حضور علیہ الصلوٰۃ و التسلیمات نے اس پر دستِ کرم پھیرا اور شفقت فرمائی اور تسکین دی۔ (بخاری شریف) ان تمام احادیث سے جماد کا کلام اور تسبیح کرنا ثابت ہوا۔
۹۷		اختلافِ لغات کے باعث یا دشواریِ ادراک کے سبب۔
۹۸		کہ بندوں کی غفلت پر عذاب میں جلدی نہیں فرماتا۔
(۴۵ )  اور اے  محبوب! تم نے  قرآن پڑھا ہم نے  تم پر اور ان میں کہ آخرت پر ایمان ہیں لاتے  ایک چھپا ہوا پردہ کر دیا (ف ۹۹)
۹۹		کہ وہ آپ کو دیکھ نہ سکیں۔ شانِ نُزول : جب آیت تَبَّتْ یَدَا نازِل ہوئی تو ابولہب کی عورت پتھر لے کر آئی، حضور مع حضرت ابوبکر رضی اللہ تعالیٰ عنہ کے تشریف رکھتے تھے، اس نے حضور کو نہ دیکھا اور حضرت صدیقِ اکبر رضی اللہ تعالیٰ عنہ سے کہنے لگی، تمہارے آقا کہاں ہیں مجھے معلوم ہوا ہے انہوں نے میری ہجو کی ہے ؟ حضرت صدیقِ اکبر رضی اللہ تعالیٰ عنہ نے فرمایا وہ شعر گوئی نہیں کرتے ہیں تو وہ یہ کہتی ہوئی واپس ہوئی کہ میں ان کا سر کچلنے کے لئے یہ پتّھر لائی تھی، حضرت صدیق رضی اللہ تعالیٰ عنہ نے سیدِ عالَم صلی اللہ علیہ و آلہٖ و سلم سے عرض کیا کہ اس نے حضور کو دیکھا نہیں ؟ فرمایا میرے اور اس کے درمیان ایک فرشتہ حائل رہا۔ اس واقعہ کے متعلق یہ آیت نازِل ہوئی۔
(۴۶ )  اور ہم نے  ان کے  دلوں پر غلاف ڈال دیے  ہیں کہ اسے  نہ سمجھیں اور ان کے  کانوں میں ٹینٹ (روئی) (ف ۱۰۰) اور جب تم قرآن میں اپنے  اکیلے  رب کی یاد کرتے  ہو وہ پیٹھ پھیر کر بھاگتے  ہیں نفرت کرتے۔
۱۰۰		گرانی جس کے باعث وہ قرآن شریف نہیں سنتے۔
(۴۷ )  ہم خوب جانتے  ہیں جس لیے  وہ سنتے  ہیں (ف ۱۰۱) جب تمہاری طرف کان لگاتے  ہیں اور جب آپس میں مشورہ کرتے  ہیں جبکہ ظالم کہتے  ہیں  تم پیچھے  نہیں چلے  مگر ایک ایسے  مرد کے  جس پر جادو ہوا  (ف ۱۰۲)
۱۰۱		یعنی سنتے بھی ہیں تو تمسخُر اور تکذیب کے لئے۔
۱۰۲		تو بعض ان میں سے آپ کو مجنوں کہتے ہیں، بعض ساحر، بعض کاہن، بعض شاعر۔
(۴۸ )  دیکھو انہوں نے  تمہیں کیسی تشبیہیں دیں تو گمراہ ہوئے  کہ راہ نہیں پا سکتے۔
(۴۹ )  اور بولے  کیا جب ہم ہڈیاں اور ریزہ ریزہ ہو جائیں گے  کیا سچ مچ نئے  بن کر اٹھیں گے  (ف ۱۰۳)
۱۰۳		یہ بات انہوں نے بہت تعجب سے کہی اور مرنے اور خاک میں مل جانے کے بعد زندہ کئے جانے کو انہوں نے بہت بعید سمجھا، اللہ تعالیٰ نے ان کا رد کیا اور اپنے حبیب علیہ الصلوٰۃ و السلام کو ارشاد فرمایا۔
 (۵۰ )  تم فرماؤ کہ پتھر یا لوہا ہو جاؤ۔
(۵۱ )  یا اور کوئی مخلوق جو تمہارے  خیال میں بڑی ہو (۱۰۴) تو اب کہیں گے  ہمیں کون پھر پیدا کرتے  گا، تم فرماؤ وہی جس نے  تمہیں پہلی بار پیدا کیا، تو اب تمہاری طرف مسخرگی سے  سر ہِلا کر کہیں گے  یہ کب ہے  (ف ۱۰۵) تم فرماؤ شاید نزدیک ہی ہو۔
۱۰۴		اور حیات سے دور ہو، جان اس سے کبھی متعلق نہ ہوئی ہو تو بھی اللہ تبارک و تعالیٰ تمہیں زندہ کرے گا اور پہلی حالت کی طرف واپس فرمائے گا چہ جائیکہ ہڈیاں اور اس جسم کے ذرّے انہیں زندہ کرنا اس کی قدرت سے کیا بعید ہے، ان سے تو جان پہلے متعلق رہ چکی ہے۔
۱۰۵		یعنی قیامت کب قائم ہو گی اور مردے کب اٹھائے جائیں گے۔
(۵۱ )  یا اور کوئی مخلوق جو تمہارے  خیال میں بڑی ہو (۱۰۴) تو اب کہیں گے  ہمیں کون پھر پیدا کرتے  گا، تم فرماؤ وہی جس نے  تمہیں پہلی بار پیدا کیا، تو اب تمہاری طرف مسخرگی سے  سر ہِلا کر کہیں گے  یہ کب ہے  (ف ۱۰۵) تم فرماؤ شاید نزدیک ہی ہو۔
(۵۲ ) جس دن وہ تمہیں بُلائے  گا (ف ۱۰۶) تو تم اس کی حمد کرتے  چلے  آؤ گے  اور (ف ۱۰۷) سمجھو گے  کہ نہ رہے  (۱۰۸) تھے  مگر تھوڑا۔
۱۰۶		قبروں سے موقفِ قیامت کی طرف۔
۱۰۷		اپنے سروں سے خاک جھاڑتے اور سُبْحَانَکَ اللّٰھُمَّ وَبِحَمْدِکَ کہتے اور یہ اقرار کرتے کہ اللہ ہی پیدا کرنے والا اور مرنے کے بعد اٹھانے والا ہے۔
۱۰۸		دنیا میں یا قبروں میں۔
(۵۳ )  اور میرے  (ف ۱۰۹) بندوں سے  فرماؤ (ف ۱۱۰) وہ بات کہیں جو سب سے  اچھی ہو (ف ۱۱۱) بیشک شیطان ان کے  آپس میں فساد ڈالتا ہے، بیشک شیطان آدمی کا کھلا دشمن ہے۔
۱۰۹		ایماندار۔
۱۱۰		کہ وہ کافِروں سے۔
۱۱۱		نرم ہو یا پاکیزہ ہو، ادب اور تہذیب کی ہو، ارشاد و ہدایت کی ہو کُفّار اگر بے ہودگی کریں تو ان کا جواب انہیں کے انداز میں نہ دیا جائے۔ شانِ نُزول : مشرکین مسلمانوں کے ساتھ بد کلامیاں کرتے اور انہیں ایذائیں دیتے تھے انہوں نے سیدِ عالَم صلی اللہ علیہ و آلہٖ و سلم سے اس کی شکایت کی۔ اس پر یہ آیت نازِل ہوئی اور مسلمانوں کو بتایا گیا کہ وہ کُفّار کی جاہلانہ باتوں کا ویسا ہی جواب نہ دیں، صبر کریں اور یَہْدِیْکُمْ اَللہُ کہہ دیں۔ یہ حکم قتال و جہاد کے حکم سے پہلے تھا بعد کو منسوخ ہو گیا اور ارشاد فرمایا گیا : یٰۤاَ یّھُا النَّبِیُّ جَاھِدِ الْکُفَّارَ وَ الْمُنَافِقِیْنَ وَاغْلُظْ عَلَیْھِمْ اور ایک قول یہ ہے کہ یہ آیت حضرت عمر رضی اللہ تعالیٰ عنہ کے حق میں نازِل ہوئی ایک کافِر نے ان کی شان میں بیہودہ کلمہ زبان سے نکالا تھا، اللہ تعالیٰ نے انہیں صبر کرنے اور معاف فرمانے کا حکم دیا۔
 (۵۴ )  تمہارا رب تمہیں خوب جانتا ہے، وہ چاہے  تو تم پر رحم کرے  (ف ۱۱۲) چاہے  تو تمہیں عذاب کرے، اور ہم نے  تم کو ان پر کڑوڑا  (حاکمِ اعلیٰ) بنا کر نہ بھیجا (ف ۱۱۳) 
۱۱۲		اور تمہیں توبہ اور ایمان کی توفیق عطا فرمائے۔
۱۱۳		کہ تم ان کے اعمال کے ذمّہ دار ہوتے۔
(۵۵ ) اور تمہارا  رب خوب  جانتا ہے  جو کوئی آسمانوں اور زمین میں ہیں (ف ۱۱۴) اور بیشک ہم نے  نبیوں میں ایک کو ایک پر بڑائی دی (ف ۱۱۵) اور داؤد کو زبور عطا فرمائی (ف ۱۱۶) 
۱۱۴		سب کے احوال کو اور اس کو کہ کون کس لائق ہے۔
۱۱۵		مخصوص فضائل کے ساتھ جیسے کہ حضرت ابراہیم کو خلیل کیا اور حضرت موسیٰ علیہ السلام کو کلیم اور سیدِ عالَم صلی اللہ علیہ و آلہٖ و سلم کو حبیب۔
۱۱۶		زبور کتابِ الٰہی ہے جو حضرت داؤد علیہ الصلوٰۃ و السلام پر نازِل ہوئی، اس میں ایک سو پچاس سورتیں ہیں سب میں دعا اور اللہ تعالیٰ کی ثنا اور اسکی تحمید و تمجید ہے، نہ اس میں حلال و حرام کا بیان، نہ فرائض، نہ حدود و احکام، اس آیت میں خصوصیّت کے ساتھ حضرت داؤد علیہ والسلام کا نام لے کر ذکر فرمایا گیا۔ مفسِّرین نے اس کے چند وجوہ بیان کئے ہیں ایک یہ کہ اس آیت میں بیان فرمایا گیا کہ انبیاء میں اللہ تعالیٰ نے بعض کو بعض پر فضیلت دی پھر ارشاد کیا کہ حضرت داؤد کو زبور عطا کی باوجود یکہ حضرت داؤد علیہ السلام کو نبوّت کے ساتھ مُلک بھی عطا کیا تھا لیکن اس کا ذکر نہ فرمایا اس میں تنبیہ ہے کہ آیت میں جس فضیلت کا ذکر ہے وہ فضیلتِ علم ہے نہ کہ فضیلتِ ملک و مال۔ دوسری وجہ یہ ہے کہ اللہ تعالیٰ نے زبور میں فرمایا ہے کہ محمّد خاتَمُ الانبیاء ہیں اور ان کی اُمّت خیرُ الاُمَم اسی سبب سے آیت میں حضرت داؤد اور زبور کا ذکر خصوصیّت سے فرمایا گیا۔ تیسری وجہ یہ ہے کہ یہود کا گمان تھا کہ حضرت موسیٰ علیہ السلام کے بعد کوئی نبی نہیں اور توریت کے بعد کوئی کتاب نہیں اس آیت میں حضرت داؤد علیہ السلام کو زبور عطا فرمانے کا ذکر کر کے یہود کی تکذیب کر دی گئی اور ان کے دعوے کا بطلان ظاہر فرما دیا گیا غرض کہ یہ آیت سیدِ عالَم صلی اللہ علیہ و آلہٖ و سلم کی فضیلتِ کبریٰ پر دلالت کرتی ہے۔ قطعہ ای و صفِ تو در کتابِ موسیٰ وے نعت تو در زبور داؤد مقصود توئی ز آفرینش باقی بہ طفیلِ تست موجود۔
(۵۶ ) تم فرماؤ پکارو انہیں جن کو اللہ کے  سوا گمان کرتے  ہو تو وہ اختیار نہیں رکھتے  تم سے  تکلیف دو کرنے  اور نہ پھیر دینے  کا (ف ۱۱۷)
۱۱۷		شانِ نُزول : کُفّار جب قحطِ شدید میں مبتلا ہوئے اور نوبت یہاں تک پہنچی کہ کتّے اور مردار کھا گئے اور سیدِ عالَم صلی اللہ علیہ و آلہٖ و سلم کے حضور میں فریاد لائے اور آپ سے دعا کی التجا کی، اس پر یہ آیت نازِل ہوئی اور فرمایا گیا کہ جب بتوں کو خدا مانتے ہو تو اس وقت انہیں پکارو اور وہ تمہاری مدد کریں اور جب تم جانتے ہو کہ وہ تمہاری مدد نہیں کر سکتے تو کیوں انہیں معبود بناتے ہو۔
(۵۷ )  وہ مقبول بندے  جنہیں یہ کافر پوجتے  ہیں (ف ۱۱۸) وہ آپ ہی اپنے  رب کی طرف وسیلہ ڈھونڈتے  ہیں کہ ان میں کون زیادہ مقرب ہے   (ف ۱۱۹) اس کی رحمت کی امید رکھتے  اور اس کے  عذاب سے  ڈرتے  ہیں (ف ۱۲۰) بیشک تمہارے  رب کا عذاب ڈر کی چیز ہے۔
۱۱۸		جیسے کہ حضرت عیسیٰ اور حضرت عزیر اور ملائکہ۔ شانِ نُزول : ابنِ مسعود رضی اللہ تعالیٰ عنہ نے فرمایا یہ آیت ایک جماعتِ عرب کے حق میں نازِل ہوئی جو جنّات کے ایک گروہ کو پوجتے تھے، وہ جنات اسلام لے آئے اور ان کے پوجنے والوں کو خبر نہ ہوئی، اللہ تعالیٰ نے یہ آیت نازِل فرمائی اور انہیں عار دلائی۔
۱۱۹		تاکہ جو سب سے زیادہ مقرّب ہو اس کو وسیلہ بنائیں۔ 
مسئلہ : اس سے معلوم ہوا کہ مقرّب بندوں کو بارگاہِ الٰہی میں وسیلہ بنانا جائز اور اللہ کے مقبول بندوں کا طریقہ ہے۔
۱۲۰		کافِر انہیں کس طرح معبود سمجھتے ہیں۔
(۵۸ ) اور کوئی بستی نہیں مگر یہ کہ ہم اسے  روزِ قیامت سے  پہلے  نیست کر دیں گے  یا اسے  سخت عذاب دیں گے  (ف ۱۲۱) یہ کتاب میں (ف ۱۲۲) لکھا  ہوا ہے۔
۱۲۱		قتل وغیرہ کے ساتھ جب وہ کُفر کریں اور مَعاصی میں مبتلا ہوں۔ حضرت ابنِ مسعود رضی اللہ تعالیٰ عنہ نے فرمایا جب کسی بستی میں زنا اور سود کی کثرت ہوتی ہے تو اللہ تعالیٰ اس کے ہلاک کا حکم دیتا ہے۔
۱۲۲		لوحِ محفوظ میں۔
(۵۹ )  اور ہم  ایسی نشانیاں بھیجنے  سے  یوں ہی باز رہے  کہ انہیں اگلوں نے  جھٹلایا (ف ۱۲۳) اور ہم نے  ثمود کو (ف ۱۲۴) ناقہ دیا  آنکھیں کھولنے  کو (ف ۱۲۵) تو انہوں نے  اس پر ظلم کیا (ف ۱۲۶) اور ہم ایسی نشانیاں نہیں بھیجتے  مگر ڈرانے  کو (ف ۱۲۷) 
۱۲۳		ابنِ عباس رضی اللہ تعالیٰ عنہما نے فرمایا کہ اہلِ مکّہ نے نبیِ کریم صلی اللہ علیہ و آلہٖ و سلم سے کہا تھا کہ صفا پہاڑ کو سونا کر دیں ا ور پہاڑوں کو سر زمینِ مکّہ سے ہٹا دیں اس پر اللہ تعالیٰ نے اپنے رسول صلی اللہ علیہ و آلہٖ و سلم کو وحی فرمائی کہ آپ فرمائیں تو آپ کی اُمّت کو مہلت دی جائے اور اگر آپ فرمائیں تو جو انہوں نے طلب کیا ہے وہ پورا کیا جائے لیکن اگر پھر بھی وہ ایمان نہ لائے تو ان کو ہلاک کر کے نیست و نابود کر دیا جائے گا اس لئے کہ ہماری سنّت یہی ہے کہ جب کوئی قوم نشانی طلب کر کے ایمان نہیں لاتی تو ہم اسے ہلاک کر دیتے ہیں اور مہلت نہیں دیتے، ایسا ہی ہم نے پہلوں کے ساتھ کیا ہے۔ اسی بیان میں یہ آیت نازِل ہوئی۔
۱۲۴		ان کے حسبِ طلب۔
۱۲۵		یعنی حجّتِ واضحہ۔
۱۲۶		اور کُفر کیا کہ اس کے مِنَ اللہ ہونے سے منکِر ہو گئے۔
۱۲۷		جلد آنے والے عذاب سے۔
(۶۰ ) اور جب ہم  نے  تم سے  فرمایا کہ سب لوگ تمہارے  رب کے  قابو میں ہیں (ف ۱۲۸) اور ہم نے  نہ کیا وہ دکھاوا  (ف ۱۲۹) جو تمہیں دکھایا تھا (ف ۱۳۰) مگر لوگوں کی  آزمائش کو (ف ۱۳۱) اور وہ پیڑ جس پر قرآن میں لعنت ہے  (ف ۱۳۲) اور ہم انہیں ڈراتے  ہیں (ف ۱۳۳) تو انھیں نہیں بڑھتی مگر بڑی سرکشی۔
۱۲۸		اس کے قبضۂ قدرت میں۔ تو آپ تبلیغ فرمائیے اور کسی کا خوف نہ کیجئے اللہ آپ کا نگہبان ہے۔
۱۲۹		یعنی معائنہ عجائبِ آیاتِ الٰہیہ کا۔
۱۳۰		شبِ معراج بحالتِ بیداری۔
۱۳۱		یعنی اہلِ مکّہ کی چنانچہ جب سیدِ عالَم صلی اللہ علیہ و آلہٖ و سلم نے انہیں واقعۂ معراج کی خبر دی تو انہوں نے اس کی تکذیب کی اور بعض مرتد ہو گئے اور تمسخُر سے عِمارتِ بیت المقدس کا نقشہ دریافت کرنے لگے حضور نے سارا نقشہ بتا دیا تو اس پر کُفّار آپ کو ساحر کہنے لگے۔
۱۳۲		یعنی درختِ زقوم جو جہنم میں پیدا ہوتا ہے اس کو سببِ آزمائش بنا دیا یہاں تک کہ ابو جہل نے کہا کہ محمّدِ مصطفیٰ صلی اللہ علیہ و آلہٖ و سلم تم کو جہنّم کی آگ سے ڈراتے ہیں کہ وہ پتّھروں کو جلا دے گی، پھر یہ بھی فرماتے ہیں کہ اس میں درخت اگیں گے، آگ میں درخت کہاں رہ سکتا ہے یہ اعتراض انہوں نے کیا اور قدرتِ الٰہی سے غافل رہے نہ سمجھے کہ اس قادرِ مختار کی قدرت سے آگ میں درخت پیدا کرنا کچھ بعید نہیں، سمندل ایک کیڑا ہوتا ہے جو آگ میں پیدا ہوتا ہے آگ ہی میں رہتا ہے، بلادِ ترک میں اس کے اون کی تولیاں بنائی جاتی تھیں جو میلی ہو جانے پر آگ میں ڈال کر صاف کر لی جاتیں اور جلتی نہ تھیں، شتر مرغ انگارے کھا جاتا ہے، اللہ کی قدرت سے آگ میں درخت پیدا کرنا کیا بعید ہے۔
۱۳۳		دینی اور دنیوی خوفناک امور سے۔
(۶۱ )  اور یاد کرو جب ہم نے  فرشتوں کو حکم دیا کہ آدم کو سجدہ  کرو  (ف ۱۳۴) تو ان سب نے  سجدہ کیا سوا ابلیس کے، بولا کیا میں اسے  سجدہ کروں جسے  تو  نے  مٹی سے  بنایا 
۱۳۴		تحیّت کا۔
(۶۲ ) بولا (ف ۱۳۵)
۱۳۵		شیطان۔
(۶۲ )  دیکھ تو جو یہ تو نے  مجھ سے  معزز رکھا (ف ۱۳۶) اگر تو  نے  مجھے  قیامت تک مہلت دی تو ضرور میں اس کی اولاد کو پیس ڈالوں گا (ف ۱۳۷) مگر تھوڑا  (ف ۱۳۸)
۱۳۶		اور اس کو مجھ پر فضیلت دی اور اس کو سجدہ کرایا تو میں قَسم کھاتا ہوں کہ۔
۱۳۷		گمراہ کر کے۔
۱۳۸		جنہیں اللہ بچائے اور محفوظ رکھے وہ اس کے مخلص بندے ہیں، شیطان کے اس کلام پر اللہ تبارک و تعالیٰ نے اس سے۔
 (۶۳ )  فرمایا، دور ہو (ف ۱۳۹) تو ان میں جو تیری پیروی کرے  گا تو بیشک سب کا بدلہ جہنم ہے  بھرپور سزا۔
۱۳۹		تجھے نفخۂ اولیٰ تک مہلت دی گئی۔
(۶۴ )  اور ڈگا دے  (بہکا دے ) ان میں سے  جس پر قدرت پائے  اپنی آواز سے  (ف ۱۴۰) اور ان پر لام باندھ (فوج چڑھا) لا اپنے  سواروں اور اپنے  پیادوں کا (ف ۱۴۱) اور ان کا ساجھی ہو مالوں اور بچو ں میں (ف ۱۴۲) اور انہیں وعدہ دے  (ف ۱۴۳) اور شیطان انہیں وعدہ نہیں دیتا مگر فریب سے۔
۱۴۰		وسوسے ڈال کر اور معصیت کی طرف بلا کر۔ بعض عُلَماء نے فرمایا کہ مراد اس سے گانے باجے لہو و لعب کی آوازیں ہیں۔ ابنِ عباس رضی اللہ تعالیٰ عنہما سے منقول ہے کہ جو آواز اللہ تعالیٰ کی مرضی کے خلاف منہ سے نکلے وہ شیطانی آواز ہے۔
۱۴۱		یعنی اپنے سب مَکر تمام کر لے اور اپنے تمام لشکروں سے مدد لے۔
۱۴۲		زُجاج نے کہا کہ جو گناہ مال میں ہو یا اولاد میں ہو ابلیس اس میں شریک ہے جیسے کہ سود اور مال حاصل کرنے کے دوسرے حرام طریقے اور فسق و ممنوعات میں خرچ کرنا اور زکوٰۃ نہ دینا یہ مالی امور ہیں جن میں شیطان کی شرکت ہے اور زنا و ناجائز طریقے سے اولاد حاصل کرنا یہ اولاد میں شیطان کی شرکت ہے۔
۱۴۳		اپنی طاعت پر۔
(۶۵ )  بیشک جو میرے  بندے  ہیں (ف ۱۴۴) ان پر تیرا کچھ قابو نہیں، اور تیرا  رب  کافی ہے  کام بنانے  کو (ف ۱۴۵)
۱۴۴		نیک مخلص انبیاء اور اصحابِ فضل و صلاح۔
۱۴۵		انہیں تجھ سے محفوظ رکھے گا اور شیطانی مکائد اور وساوس کو دفع فرمائے گا۔
(۶۶ )  تمہارا  رب وہ ہے  کہ تمہارے  لیے  دریا میں کشتی رواں کرتا ہے   کہ (ف ۱۴۶) تم اس کا فضل تلاش کرو، بیشک وہ تم پر مہربان ہے۔
۱۴۶		ان میں تجارتوں کے لئے سفر کر کے۔
(۶۷ ) اور جب تمہیں دریا میں مصیبت پہنچتی ہے  (ف ۱۴۷) تو اس کے  سوا جنہیں پوجتے  ہیں سب گم ہو جاتے  ہیں (ف ۱۴۸)  پھر جب تمہیں خشکی کی طرف نجات دیتا ہے  تو منہ پھیر لیتے  ہیں (ف ۱۴۹) اور انسان  بڑا ناشکرا ہے۔
۱۴۷		اور ڈوبنے کا اندیشہ ہوتا ہے۔
۱۴۸		اور ان جھوٹے معبودوں میں سے کسی کا نام زبان پر نہیں آتا، اس وقت اللہ تعالیٰ سے حاجت روائی چاہتے ہیں۔
۱۴۹		اس کی توحید سے اور پھر انہیں ناکارہ بُتوں کی پرستِش شروع کر دیتے ہو۔
(۶۸ ) کیا تم (ف ۱۵۰) اس سے  نڈر ہوئے  کہ وہ خشکی ہی کا کوئی کنارہ تمہارے  ساتھ دھنسا دے  (ف ۱۵۱) یا تم پر پتھراؤ بھیجے   (ف ۱۵۲) پھر اپنا کوئی حمایتی نہ پاؤ (ف ۱۵۳)
۱۵۰		دریا سے نَجات پا کر۔
۱۵۱		جیسا کہ قارون کو دھنسا دیا تھا۔ مقصد یہ ہے کہ خشکی و تری سب اس کے تحتِ قدرت ہیں جیسا وہ سمندر میں غرق کرنے اور بچانے دونوں پر قادر ہے ایسا ہی خشکی میں بھی زمین کے اندر دھنسا دینے اور محفوظ رکھنے دونوں پر قادر ہے، خشکی ہو یا تری ہر کہیں بندہ اس کی رحمت کا محتاج ہے وہ زمین دھنسانے پر بھی قادر ہے اور یہ بھی قدرت رکھتا ہے کہ۔
۱۵۲		جیسا قومِ لوط پر بھیجا تھا۔
(۶۹ )  یا اس سے  نڈر ہوئے  کہ تمہیں دوبارہ دریا میں لے  جائے  پھر تم پر جہاز توڑنے  وا لی آندھی بھیجے  تو تم کو تمہارے  کفر کے  سبب ڈبو دے  پھر اپنے  لیے  کوئی ایسا نہ پاؤ کہ  اس پر ہمارا پیچھا کرے  (ف ۱۵۴)
۱۵۳		جو تمہیں بچا سکے۔
۱۵۴		اور ہم سے دریافت کر سکے کہ ہم نے ایسا کیوں کیا کیونکہ ہم قادرِ مختار ہیں جو چاہتے ہیں کرتے ہیں ہمارے کام میں کوئی دخل دینے والا اور دم مارنے والا نہیں۔
(۷۰ )  اور بیشک ہم نے  اولادِ آدم کو عزت دی (ف ۱۵۵) اور ان کی خشکی اور تری میں (ف ۱۵۶) سوار کیا اور ان کو ستھری چیزیں روزی دیں (ف ۱۵۷) اور ان کو اپنی بہت مخلوق سے  افضل کیا (ف ۱۵۸)
۱۵۵		عقل و علم و گویائی، پاکیزہ صورت، معتدل قامت اور معاش و معاد کی تدابیر اور تمام چیزوں پر استیلا و تسخیر عطا فرما کر اور اس کے علاوہ اور بہت سی فضیلتیں دے کر۔
۱۵۶		جانوروں اور دوسری سواریوں اور کشتیوں اور جہازوں وغیرہ میں۔
۱۵۷		لطیف خوش ذائقہ حیوانی اور نباتی ہر طرح کی غذائیں خوب اچھی طرح پکی ہوئی کیونکہ انسان کے سوا حیوانات میں پکی ہوئی غذا اور کسی کی خوراک نہیں۔
۱۵۸		حسن کا قول ہے کہ اکثر سے کل مراد ہے اور اکثر کا لفظ کل کے معنیٰ میں بولا جاتا ہے قرآنِ کریم میں بھی ارشاد ہوا وَاَکْثَرھُمْ کٰذِبُوْنَ اور مَایَتَّبِعُ اَکْثَرھُمْ اِلَّا ظَنًّا میں اکثر بہ معنیٰ کل ہے لہذا ملائکہ بھی اس میں داخل ہیں اور خواص بشر یعنی انبیاء علیہم السلام خواص ملائکہ سے افضل ہیں اور صلحائے بشر عوام ملائکہ سے۔ حدیث شریف میں ہے کہ مومن اللہ کے نزدیک ملائکہ سے زیادہ کرامت رکھتا ہے وجہ یہ ہے کہ فرشتے طاعت پر مجبول ہیں یہی ان کی سرشت ہے، ان میں عقل ہے شہوت نہیں اور بہائم میں شہوت ہے عقل نہیں اور آدمی شہوت و عقل دونوں کا جامع ہے تو جس نے عقل کو شہوت پر غالب کیا وہ ملائکہ سے افضل ہے اور جس نے شہوت کو عقل پر غالب کیا وہ بہائم سے بدتر ہے۔
 (۷۱ )  جس دن ہم ہر جماعت کو اس کے  امام کے  ساتھ بلائیں گے  (ف ۱۵۹)  تو جو اپنا نامہ داہنے  ہاتھ میں دیا  گیا یہ لوگ اپنا  نامہ پڑھیں گے  (ف ۱۶۰) اور تاگے  بھر ان کا حق نہ دبایا جائے  گا (ف ۱۶۱)
۱۵۹		جس کا وہ دنیا میں اِتّباع کرتا تھا۔ حضرت ابنِ عباس رضی اللہ تعالیٰ عنہما نے فرمایا اس سے وہ امامِ زماں مراد ہے جس کی دعوت پر دنیا میں لوگ چلے خواہ اس نے حق کی دعوت کی ہو یا باطل کی۔ حاصل یہ ہے کہ ہر قوم اپنے سردار کے پاس جمع ہو گی جس کے حکم پر دنیا میں چلتی رہی اور انہیں اسی کے نام سے پکارا جائے گا کہ اے فلاں کے متبعین۔
۱۶۰		نیک لوگ جو دنیا میں صاحبِ بصیرت تھے اور راہِ راست پر رہے ان کو ان کا نامۂ اعمال داہنے ہاتھ میں دیا جائے گا وہ اس میں نیکیاں اور طاعتیں دیکھیں گے تو اس کو ذوق و شوق سے پڑھیں گے اور جو بدبخت ہیں کُفّار ہیں ان کے نامۂ اعمال بائیں ہاتھ میں دیئے جائیں گے وہ انہیں دیکھ کر شرمندہ ہوں گے اور دہشت سے پوری طرح پڑھنے پر قادر نہ ہوں گے۔
۱۶۱		یعنی ثوابِ اعمال میں ان سے ادنیٰ بھی کمی نہ کی جائے گی۔
(۷۲ )  اور جو اس زندگی میں (ف ۱۶۲) اندھا ہو وہ آخرت میں اندھا ہے  (ف ۱۶۳) اور اور بھی زیادہ گمراہ۔
۱۶۲		دنیا کی حق کے دیکھنے سے۔
۱۶۳		نجات کی راہ سے۔ معنیٰ یہ ہیں کہ جو دنیا میں کافِر گمراہ ہے وہ آخر ت میں اندھا ہو گا کیونکہ دنیا میں توبہ مقبول ہے اور آخرت میں توبہ مقبول نہیں۔
(۷۳ )  اور وہ تو قریب تھا کہ تمہیں کچھ لغزش دیتے  ہماری وحی سے  جو ہم نے  تم کو بھیجی کہ تم ہماری طرف کچھ اور نسبت کر دو،  اور ایسا ہوتا تو وہ تم کو اپنا گہرا دو ست بنا لیتے  (ف ۱۶۴)
۱۶۴		شانِ نُزول : ثقیف کا ایک وفد سیدِ عالَم صلی اللہ علیہ و آلہٖ و سلم کے پاس آ کر کہنے لگا کہ اگر آپ تین باتیں منظور کر لیں تو ہم آپ کی بیعت کر لیں ایک تو یہ کہ نماز میں جھکیں گے نہیں یعنی رکوع سجدہ نہ کریں گے، دوسری یہ کہ ہم اپنے بت اپنے ہاتھوں سے نہ توڑیں گے، تیسرے یہ کہ لات کو پوجیں گے تو نہیں مگر ایک سال اس سے نفع اٹھا لیں کہ اس کے پوجنے والے جو نذریں چڑھاوے لائیں اس کو وصول کر لیں، سیدِ عالَم صلی اللہ علیہ و آلہٖ و سلم نے فرمایا اس دین میں کچھ بھلائی نہیں جس میں رکوع سجدہ نہ ہو اور بُتوں کو توڑنے کی بابت تمہاری مرضی اور لات و عزّیٰ سے فائدہ اٹھانے کی اجازت میں ہر گز نہ دوں گا، وہ کہنے لگے یا رسولَ اللہ (صلی اللہ علیہ و آلہٖ و سلم) ہم چاہتے یہ ہیں کہ آپ کی طرف سے ہمیں ایسا اعزاز ملے جو دوسروں کو نہ ملا ہو تاکہ ہم فخر کر سکیں اس میں اگر آپ کو اندیشہ ہو کہ عرب شکایت کریں گے تو آپ ان سے کہہ دیجئے گا کہ اللہ کا حکم ہی ایسا تھا۔ اس پر یہ آیت نازِل ہوئی۔
(۷۴ )  اور اگر ہم تمہیں (ف ۱۶۵) ثابت قدم نہ رکھتے  تو قریب تھا کہ تم ان کی طرف کچھ تھوڑا سا جھکتے 
۱۶۵		معصوم کر کے۔
(۷۵ )  اور ایسا ہوتا تو ہم تم کو دُونی عمر اور دو چند موت (ف ۱۶۶) کا مزہ دیتے  پھر تم ہمارے  مقابل اپنا کوئی مددگار نہ پاتے۔
۱۶۶		کے عذاب۔
(۷۶ )  اور بیشک قریب تھا کہ وہ تمہیں اس زمین سے  (ف ۱۶۷)  ڈگا دیں (کھسکا دیں ) کہ تمہیں اس سے  باہر کر دیں اور ایسا ہوتا تو وہ تمہارے  پیچھے  نہ ٹھہرتے  مگر تھوڑا  (ف ۱۶۸)
۱۶۷		یعنی عرب سے۔ شانِ نُزول : مشرکین نے اتفاق کر کے چاہا کہ سب مل کر سیدِ عالَم صلی اللہ علیہ و آلہٖ و سلم کو سر زمینِ عرب سے باہر کر دیں لیکن اللہ تعالیٰ نے ان کا یہ ارادہ پورا نہ ہونے دیا اور ان کی یہ مراد بر نہ آئی، اس واقعہ کے متعلق یہ آیت نازِل ہوئی۔ (خازن)۔
۱۶۸		اور جلد ہلاک کر دیئے جاتے۔
(۷۷ ) دستور ان کا جو ہم نے  تم سے  پہلے  رسول بھیجے  (ف ۱۶۹) اور تم ہمارا قانون بدلتا  نہ پاؤ گے۔
۱۶۹		یعنی جس قوم نے اپنے درمیان سے اپنے رسول کو نکالا ان کے سنّتِ الٰہی یہی رہی کہ انہیں ہلاک کر دیا۔
(۷۸ )  نماز قائم رکھو سورج ڈھلنے  سے  رات کی اندھیری تک (ف ۱۷۰) اور صبح کا قرآن (ف ۱۷۱) بیشک صبح کے  قرآن میں فرشتے  حاضر ہوتے  ہیں (ف ۱۷۲)
۱۷۰		اس میں ظہر سے عشا تک کی چار نمازیں آ گئیں۔
۱۷۱		اس سے نمازِ فجر مراد ہے اور اس کو قرآن اس لئے فرمایا گیا کہ قرأت ایک رُکن ہے اور جُز سے کل تعبیر کیا جاتا ہے جیسا کہ قرآنِ کریم میں نماز کو رکوع و سجود سے بھی تعبیر کیا گیا ہے۔ 
مسئلہ : اس سے معلوم ہوا کہ قرأت نماز کا رُکن ہے۔
۱۷۲		یعنی نمازِ فجر میں رات کے فرشتے بھی موجود ہوتے ہیں اور دن کے فرشتے بھی آ جاتے ہیں۔
(۷۹ )  اور رات کے  کچھ حصہ میں تہجد کرو یہ خاص تمہارے  لیے  زیادہ ہے  (ف ۱۷۳) قریب ہے  کہ تمہیں تمہارا رب ایسی جگہ کھڑا کرے  جہاں سب تمہاری حمد کریں (ف ۱۷۴)
۱۷۳		تہجّد نماز کے لئے نیند کو چھوڑنے یا بعدِ عشا سونے کے بعد جو نماز پڑھی جائے اس کو کہتے ہیں، نمازِ تہجّد کی حدیث شریف میں بہت فضیلتیں آئی ہیں، نمازِ تہجّد سیدِ عالَم صلی اللہ علیہ و آلہٖ و سلم پر فرض تھی جمہور کا یہی قول ہے، حضور کی امّت کے لئے یہ نماز سنّت ہے۔ 
مسئلہ : تہجّد کی کم سے کم دو ۲ رکعتیں اور متوسط چار اور زیادہ آٹھ ہیں اور سنّت یہ ہے کہ دو دو رکعت کی نیّت سے پڑھی جائیں۔ 
مسئلہ : اگر آدمی شب کی ایک تہائی عبادت کرنا چاہے اور دو تہائی سونا تو شب کے تین حصّے کر لے درمیانی تہائی میں تہجّد پڑھنا افضل ہے اور اگر چاہے کہ آدھی رات سوئے آدھی رات عبادت کرے تو نصف اخیر افضل ہے۔ 
مسئلہ : جو شخص نمازِ تہجّد کا عادی ہو اس کے لئے تہجّد ترک کرنا مکروہ ہے جیسا کہ بخاری و مسلم کی حدیث شریف میں ہے۔ (رد المحتار)۔
۱۷۴		اور مقامِ محمود مقامِ شفاعت ہے کہ اس میں اوّلین و آخرین حضور کی حمد کریں گے اسی پر جمہور ہیں۔
(۸۰ )  اور یوں عرض کرو کہ اے  میرے  رب مجھے  سچی طرح داخل کر اور سچی طرح باہر لے  جا (ف ۱۷۵) اور مجھے  اپنی طرف سے  مددگار غلبہ دے  (ف ۱۷۶)
۱۷۵		جہاں بھی میں داخل ہوں اور جہاں سے بھی میں باہر آؤں خواہ وہ کوئی مکان ہو یا منصب ہو یا کام۔ بعض مفسِّرین نے کہا مراد یہ ہے کہ مجھے قبر میں اپنی رضا اور طہارت کے ساتھ داخل کر اور وقتِ بعثت عزّت و کرامت کے ساتھ باہر لا۔ بعض نے کہا معنیٰ یہ ہیں کہ مجھے اپنی طاعت میں صدق کے ساتھ داخل کر اور اپنے مناہی سے صدق کے ساتھ خارج فرما اور اس کے معنیٰ میں ایک قول یہ بھی ہے کہ منصبِ نبوّت میں مجھے صدق کے ساتھ داخل کر اور صدق کے ساتھ دنیا سے رخصت کے وقت نبوّت کے حقوقِ واجبہ سے عہدہ برآ فرما۔ ایک قول یہ بھی ہے کہ مجھے مدینہ طیّبہ میں پسندیدہ داخلہ عنایت کر اور مکّۂ مکرّمہ سے میرا خروج صدق کے ساتھ کر کہ اس سے میرا دل غمگین نہ ہو مگر یہ توجیہہ اس صورت میں صحیح ہو سکتی ہے جب کہ یہ آیت مدنی نہ ہو جیسا کہ علّامہ سیوطی نے قیل فرما کر اس آیت کے مدنی ہونے کا قول ضعیف ہونے کی طرف اشارہ کیا۔
۱۷۶		وہ قوّت عطا فرما جس میں سے میں تیرے دشمنوں پر غالب ہوں اور وہ حجّت جس سے میں ہر مخالف پر فتح پاؤں اور وہ غلبۂ ظاہرہ جس سے میں تیرے دین کو تقویّت دوں یہ دعا قبول ہوئی اور اللہ تعالیٰ نے اپنے حبیب سے ان کے دین کو غالب کرنے اور انہیں دشمنوں سے محفوظ رکھنے کا وعدہ فرمایا۔
(۸۱ )  اور فرماؤ کہ حق آیا اور باطل مٹ گیا (ف ۱۷۷) بیشک باطل کو مٹنا ہی تھا (ف ۱۷۸)
۱۷۷		یعنی اسلام آیا اور کُفر مٹ گیا یا قرآن آیا اور شیطان ہلاک ہوا۔
۱۷۸		کیونکہ اگرچہ باطل کو کسی وقت میں دولت و صولت حاصل ہو مگر اس کو پائیداری نہیں اس کا انجام بربادی و خواری ہے۔ حضرت ابنِ مسعود رضی اللہ تعالیٰ عنہ سے مروی ہے کہ نبیِ کریم صلی اللہ علیہ و آلہٖ و سلم روزِ فتح مکّہ مکرّمہ میں داخل ہوئے تو کعبۂ مقدّسہ کے گرد تین سو ساٹھ بت نصب کئے ہوئے تھے جن کو لوہے اور رانگ سے جوڑ کر مضبوط کیا گیا تھا، سیدِ عالَم صلی اللہ علیہ و آلہٖ و سلم کے دستِ مبارک میں ایک لکڑی تھی حضور یہ آیت پڑھ کر اس لکڑی سے جس بُت کی طرف اشارہ فرماتے جاتے تھے وہ گرتا جاتا تھا۔
(۸۲ )  اور ہم  قرآن میں اتارتے  ہیں وہ چیز (۱۷۹) جو ایمان والوں کے  لیے  شفا اور رحمت ہے  (ف ۱۸۰) اور اس سے  ظالموں کو (ف ۱۸۱) نقصان ہی بڑھتا ہے۔
۱۷۹		صورتیں اور آیتیں۔
۱۸۰		کہ اس سے امراضِ ظاہرہ اور باطنہ ضلالت و جہالت وغیرہ دور ہوتے ہیں اور ظاہری و باطنی صحت حاصل ہوتی ہے، اعتقاداتِ باطلہ و اخلاقِ رذیلہ دفع ہوتے ہیں اور عقائدِ حقّہ و معارفِ الٰہیہ و صفاتِ حمیدہ و اخلاقِ فاضلہ حاصل ہوتے ہیں کیونکہ یہ کتابِ مجید ایسے علوم و دلائل پر مشتمل ہے جو وہمانی و شیطانی ظلمتوں کو اپنے انوار سے نیست و نابود کر دیتے ہیں اور اس کا ایک ایک حرف برکات کا گنجینہ ہے جس سے جسمانی امراض اور آسیب دور ہوتے ہیں۔
۱۸۱		یعنی کافِروں کو جو اس کی تکذیب کرتے ہیں۔
(۸۳ )  اور جب ہم آدمی پر احسان کرتے  ہیں (ف ۱۸۲) منہ پھیر لیتا ہے  اور اپنی طرف دور ہٹ جاتا ہے  (ف ۱۸۳) اور جب اسے  برائی پہنچے  (ف ۱۸۴) تو ناامید ہو جاتا ہے  (ف ۱۸۵) 
۱۸۲		یعنی کافِر پر کہ اس کو صحت اور وسعت عطا فرماتے ہیں تو وہ ہمارے ذکر و دعا اور طاعت و ادائے شکر سے۔
۱۸۳		یعنی تکبُّر کرتا ہے۔
۱۸۴		کوئی شدّت و ضرر اور کوئی فقر و حادثہ تو تضرّع و زاری سے دعائیں کرتا ہے اور ان دعاؤں کے قبول کا اثر ظاہر نہیں ہوتا۔
۱۸۵		مومن کو ایسا نہ چاہئے اگر اجابتِ دعا میں تاخیر ہو تو وہ مایوس نہ ہو اللہ تعالیٰ کی رحمت کا امیدوار رہے۔
(۸۴ ) تم فرماؤ سب اپنے  کینڈے  (انداز) پر کام کرتے  ہیں (ف ۱۸۶) تو تمہارا  رب  خوب جانتا ہے  کون زیادہ راہ پر ہے۔
۱۸۶		ہم اپنے طریقہ پر تم اپنے طریقہ پر جس کا جوہرِ ذات شریف و طاہر ہے اس سے افعالِ جمیلہ و اخلاقِ پاکیزہ صادر ہوتے ہیں اور جس کا نفس خبیث ہے اس سے افعالِ خبیثہ ردیہ سرزد ہوتے ہیں۔
(۸۵ )  اور تم سے  روح کو پوچھتے  ہیں ہیں، تم فرماؤ روح میرے  رب کے  حکم سے  ایک چیز ہے  اور تمہیں علم نہ ملا مگر تھوڑا (ف ۱۸۷)
۱۸۷		قریش مشورہ کے لئے جمع ہوئے اور ان میں باہم گفتگو یہ ہوئی کہ محمّدِ مصطفیٰ (صلی اللہ علیہ و آلہ و سلم) ہم میں رہے اور کبھی ہم نے ان کو صدق و امانت میں کمزور نہ پایا کبھی ان پر تہمت لگانے کا موقع ہاتھ نہ آیا، اب انہوں نے نبوّت کا دعویٰ کر دیا تو ان کی سیرت اور ان کے چال چلن پر کوئی عیب لگانا تو ممکن نہیں ہے، یہود سے پوچھنا چاہیئے کہ ایسی حالت میں کیا کیا جائے، اس مطلب کے لئے ایک جماعت یہود کے پاس بھیجی گئی، یہود نے کہا کہ ان سے تین سوال کرو اگر تینوں کے جواب نہ دیں تو وہ نبی نہیں اور اگر تینوں کا جواب دے دیں جب بھی نبی نہیں اور اگر دو کا جواب دے دیں ایک کا جواب نہ دیں تو وہ سچّے نبی ہیں، وہ تین سوال یہ ہیں اصحابِ کہف کا واقعہ، ذوالقرنین کا واقعہ اور روح کا حال چنانچہ قریش نے حضورسے یہ سوال کئے آپ نے اصحابِ کہف اور ذوالقرنین کے واقعات تو مفصّل بیان فرما دیئے اور روح کا معاملہ ابہام میں رکھا جیسا کہ توریت میں مبہم رکھا گیا تھا قریش یہ سوال کر کے نادم ہوئے۔ اس میں اختلاف ہے کہ سوال حقیقتِ روح سے تھا یا اس کی مخلوقیت سے، جواب دونوں کا ہو گیا اور آیت میں یہ بھی بتا دیا گیا کہ مخلوق کا علم علمِ الٰہی کے سامنے قلیل ہے اگرچہ مَااُوْتِیْتُمْ کا خِطاب یہود کے ساتھ خاص ہو۔
(۸۶ )  اور اگر ہم چاہتے  تو یہ وحی جو ہم نے  تمہاری طرف کی اسے  لے  جاتے  (ف ۱۸۸) پھر تم کوئی نہ پاتے  کہ تمہارے  لیے  ہمارے  حضور اس پر وکالت کرتا۔
۱۸۸		یعنی قرآنِ کریم کو سینوں اور صحیفوں سے مَحو کر دیتے اور اس کا کوئی اثر باقی نہ چھوڑتے۔
(۸۷ )  مگر تمہارے  رب کی رحمت (ف ۱۸۹) بیشک تم پر اس کا بڑا فضل ہے  (ف ۱۹۰)
۱۸۹		کہ قیامت تک اس کو باقی رکھا اور ہر تغیّر و تبدّل سے محفوظ فرمایا۔ حضرت ابنِ مسعود رضی اللہ تعالیٰ عنہ نے فرمایا کہ قرآنِ پاک خوب پڑھو اس سے پہلے کہ قرآنِ پاک اٹھا لیا جائے کیونکہ قیامت قائم نہ ہو گی جب تک کہ قرآنِ پاک نہ اٹھایا جائے۔
۱۹۰		کہ اس نے آپ پر قرآنِ کریم نازِل فرمایا اور اس کو باقی و محفوظ رکھا اور آپ کو تمام بنی آدم کا سردار اور خاتَم النّبّیین کیا اور مقامِ محمود عطا فرمایا۔
(۸۸ )  تم فرماؤ اگر آدمی اور جن سب اس بات پر متفق ہو جائیں کہ (ف ۱۹۱) اس قرآن کی مانند لے  آئیں تو اس کا مثل نہ لا سکیں گے  اگرچہ ان میں ایک دوسرے  کا  مددگار ہو (ف ۱۹۲)
۱۹۱		بلاغت اور حسنِ نظم و ترتیب اور علومِ غیبیہ و معارفِ الٰہیہ میں سے کسی کمال میں۔
۱۹۲		شانِ نُزول : مشرکین نے کہا تھا کہ ہم چاہیں تو اس قرآن کی مثل بنا لیں۔ اس پر یہ آیتِ کریمہ نازِل ہوئی اور اللہ تبارک و تعالیٰ نے ان کی تکذیب کی کہ خالِق کے کلام کے مثل مخلوق کا کلام ہو ہی نہیں سکتا اگر وہ سب باہم مل کر کوشش کریں جب بھی ممکن نہیں کہ اس کلام کے مثل لا سکیں چنانچہ ایسا ہی ہوا تمام کُفّار عاجز ہوئے اور انہیں رسوائی اٹھانا پڑی اور وہ ایک سطر بھی قرآنِ کریم کے مقابل بنا کر پیش نہ کر سکے۔
(۸۹ )  اور بیشک ہم نے  لوگوں کے  لیے  اس قرآن میں ہم قسم کی مثل  طرح طرح بیان فرمائی تو اکثر آدمیوں نے  نہ مانا مگر ناشکری کرنا (ف ۱۹۳) 
۱۹۳		اور حق سے منکِر ہونا اختیار کیا۔
(۹۰ ) اور بولے  کہ ہم تم پر ہرگز ایمان نہ لائیں گے   یہاں تک کہ تم ہمارے  لیے  زمین سے  کوئی چشمہ بہا دو (ف ۱۹۴) 
۱۹۴		شانِ نُزول : جب قرآنِ کریم کا اعجاز خوب ظاہر ہو چکا اور معجزاتِ واضحات نے حجّت قائم کر دی اور کُفّار کے لئے کوئی جائے عذر باقی نہ رہی تو وہ لوگوں کو مغالطہ میں ڈالنے کے لئے طرح طرح کی نشانیاں طلب کرنے لگے اور انہوں نے کہہ دیا کہ ہم ہر گز آپ پر ایمان نہ لائیں گے۔ مروی ہے کُفّارِ قریش کے سردار کعبۂ معظّمہ میں جمع ہوئے اور انہوں نے سیدِ عالَم صلی اللہ علیہ و آلہٖ و سلم کو بلوایا حضور تشریف لائے تو انہوں نے کہا کہ ہم نے آپ کو اس لئے بلایا ہے کہ آج گفتگو کر کے آپ سے معاملہ طے کر لیں تاکہ ہم پھر آپ کے حق میں معذور سمجھے جائیں، عرب میں کوئی آدمی ایسا نہیں ہوا جس نے اپنی قوم پر وہ شدائد کئے ہوں جو آپ نے کئے ہیں، آپ نے ہمارے باپ دادا کو بُرا کہا، ہمارے دین کو عیب لگائے، ہمارے دانش مندوں کو کم عقل ٹھہرایا، معبودوں کی توہین کی، جماعت متفرق کر دی، کوئی برائی اٹھا نہ رکھی، اس سے تمہاری غرض کیا ہے ؟ اگر تم مال چاہتے ہو تو ہم تمہارے لئے اتنا مال جمع کر دیں کہ ہماری قوم میں تم سب سے زیادہ مالدار ہو جاؤ، اگر اعزاز چاہتے ہو تو ہم تمہیں اپنا سردار بنا لیں، اگر مُلک و سلطنت چاہتے ہو تو ہم تمہیں بادشاہ تسلیم کر لیں یہ سب باتیں کرنے کے لئے ہم تیار ہیں اور اگر تمہیں کوئی دماغی بیماری ہو گئی ہے یا کوئی خلش ہو گیا ہے تو ہم تمہارا علاج کریں اور اس میں جس قدر خرچ ہو اٹھائیں، سیدِ عالَم صلی اللہ علیہ و آلہٖ و سلم نے فرمایا ان میں سے کوئی بات نہیں اور میں مال و سلطنت و سرداری کسی چیز کا طلب گار نہیں، واقعہ صرف اتنا ہے کہ اللہ تعالیٰ نے مجھے رسول بنا کر بھیجا ہے اور مجھ پر اپنی کتاب نازِل فرمائی اور حکم دیا کہ میں تمہیں اسکے ماننے پر اللہ کی رضا اور نعمتِ آخرت کی بشارت دوں اور انکار کرنے پر عذابِ الٰہی کا خوف دلاؤں، میں نے تمہیں اپنے ربّ کا پیام پہنچایا اگر تم اسے قبول کرو تو یہ تمہارے لئے دنیا و آخرت کی خوش نصیبی ہے اور نہ مانو تو میں صبر کروں گا اور اللہ کے فیصلہ کا انتظار کروں گا، اس پر ان لوگوں نے کہا اے محمّد ( صلی اللہ علیہ و آلہٖ و سلم) اگر آپ ہمارے معروضات کو قبول نہیں کرتے ہیں تو ان پہاڑوں کو ہٹا دیجئے اور میدان صاف نکال دیجئے اور نہریں جاری کر دیجئے اور ہمارے مرے ہوئے باپ دادا کو زندہ کر دیجئے ہم ان سے پوچھ دیکھیں کہ آپ جو فرماتے ہیں کیا یہ سچ ہے اگر وہ کہہ دیں گے تو ہم مان لیں گے، حضور نے فرمایا میں ان باتوں کے لئے نہیں بھیجا گیا جو پہنچانے کے لئے میں بھیجا گیا تھا وہ میں نے پہنچا دیا اگر تم مانو تمہارا نصیب نہ مانو تو میں خدائی فیصلہ کا انتظار کروں گا، کُفّار نے کہا پھر آپ اپنے ربّ سے عرض کر کے ایک فرشتہ بلوا لیجئے جو آپ کی تصدیق کرے اور اپنے لئے باغ اور محل اور سونے چاندی کے خزانے طلب کیجئے فرمایا کہ میں اس لئے نہیں بھیجا گیا، میں بشیر و نذیر بنا کر بھیجا گیا ہوں، اس پر کہنے لگے تو ہم پر آسمان گروا دیجئے اور بعضے ان میں سے یہ بولے کہ ہم ہر گز ایمان نہ لائیں گے جب تک آپ اللہ کو اور فرشتوں کو ہمارے پاس نہ لائیے، اس پر سیدِ عالِم صلی اللہ علیہ و آلہٖ و سلم اس مجلس سے اٹھ آئے اور عبد اللہ بن اُمیّہ آپ کے ساتھ اٹھا اور آپ سے کہنے لگا خدا کی قَسم میں کبھی آپ پر ایمان نہ لاؤں گا جب تک آپ سیڑھی لگا کر آسمان پر نہ چڑھو اور میری نظروں کے سامنے وہاں سے ایک کتاب اور فرشتوں کی ایک جماعت لے کر نہ آؤ اور خدا کی قَسم اگر یہ بھی کرو تو میں سمجھتا ہوں کہ میں پھر بھی نہ مانوں گا۔ رسولِ کریم صلی اللہ علیہ و آلہٖ و سلم نے جب دیکھا کہ یہ لوگ اس قدر ضد اور عنا د میں ہیں اور ان کی حق دشمنی حد سے گذر گئی ہے تو آپ کو ان کی حالت پر رنج ہوا۔ اس پر آیتِ کریمہ نازِل ہوئی۔
(۹۱ ) یا تمہارے  لیے  کھجوروں اور انگوروں کا کوئی باغ ہو پھر تم اس کے  لیے  اندر بہتی نہریں رواں کرو۔
(۹۲ ) یا  تم ہم پر آسمان گرا دو جیسا تم نے  کہا ہے  ٹکڑے  ٹکڑے  یا اللہ اور فرشتوں کو ضامن لے  آؤ (ف ۱۹۵)
۱۹۵		جو ہمارے سامنے تمہارے صدق کی گواہی دیں۔
(۹۳ )  یا تمہارے  لیے   طلائی گھر ہو یا تم  آسمان پر چڑھ جاؤ اور ہم  تمہارے  چڑھ جانے  پر بھی ہرگز ایمان نہ لائیں گے  جب تک ہم پر ایک کتاب نہ اتارو جو ہم پڑھیں، تم فرماؤ پاکی ہے  میرے  رب کو میں کون ہوں مگر آدمی اللہ کا بھیجا ہوا  (ف ۱۹۶)
۱۹۶		میرا کام اللہ کا پیام پہنچا دینا ہے وہ میں نے پہنچا دیا اب جس قدر معجزات و آیات یقین و اطمینان کے لئے درکار ہیں ان سے بہت زیادہ میرا پروردگار ظاہر فرما چکا، حجّت ختم ہو گئی اب یہ سمجھ لو کہ رسول کے انکار کرنے اور آیاتِ الٰہیہ سے مکرنے کا کیا انجام ہوتا ہے۔
(۹۴ )  اور کس بات نے  لوگوں کو ایمان لانے  سے  روکا جب ان کے  پاس ہدایت آئی مگر اسی نے  کہ بولے  کیا اللہ نے  آدمی  اللہ کا بھیجا ہوا  (ف ۱۹۶) اور کس بات نے  لوگوں کو ایمان لانے  سے  روکا جب ان کے  پاس ہدایت آئی مگر اسی نے   کہ بولے  کیا اللہ نے  آدمی کو رسول بنا کر بھیجا (ف ۱۹۷) 
۱۹۷		رسولوں کو بشر ہی جانتے رہے اور ان کے منصبِ نبوّت اور اللہ تعالیٰ کے عطا فرمائے ہوئے کمالات کے مقر اور معترف نہ ہوئے، یہی ان کے کُفر کی اصل تھی اور اسی لئے وہ کہا کرتے تھے کہ کوئی فرشتہ کیوں نہیں بھیجا گیا، اس پر اللہ تعالیٰ اپنے حبیب صلی اللہ علیہ و آلہ و سلم سے فرماتا ہے کہ اے حبیب ان سے۔
(۹۵ ) تم فرماؤ اگر زمین میں فرشتے  ہوتے  (ف ۱۹۸) چین سے  چلتے  تو ان پر ہم رسول بھی فرشتہ اتارتے  (ف ۱۹۹) 
۱۹۸		وہی اس میں بستے۔
۱۹۹		کیونکہ وہ ان کی جنس سے ہوتا لیکن جب زمین میں آدمی بستے ہیں تو ان کا ملائکہ میں سے رسول طلب کرنا نہایت ہی بے جا ہے۔
(۹۶ ) تم فرماؤ اللہ بس ہے  گواہ میرے  تمہارے  درمیان (۲۰۰) بیشک وہ اپنے  بندوں کو  جانتا دیکھتا ہے۔
۲۰۰		میرے صدق و ادائے فرضِ رسالت اور تمہارے کذب و عداوت پر۔
(۹۷ )  اور جسے  اللہ راہ دے  وہی راہ پر ہے  اور جسے  گمراہ کرے  (ف ۲۰۱) تو ان کے  لیے  اس کے  سوا کوئی حمایت والے  نہ پاؤ گے  (ف ۲۰۲) اور ہم انہیں قیامت کے  دن ان کے  منہ کے  بل (ف ۲۰۳) اٹھائیں گے  اندھے  اور گونگے  اور بہرے  (ف ۲۰۴) ان کا ٹھکانا جہنم ہے  جب کبھی بجھنے  پر آئے  گی ہم اسے  اور بھڑکا دیں گے۔
۲۰۱		اور توفیق نہ دے۔
۲۰۲		جو انہیں ہدایت کریں۔
۲۰۳		گھسٹتا۔
۲۰۴		جیسے وہ دنیا میں حق کے دیکھنے، بولنے اور سننے سے اندھے، گونگے، بہرے بنے رہے ایسے ہی اٹھائے جائیں گے۔
(۹۸ )  یہ ان کی سزا ہے  اس پر کہ  انہوں نے  ہماری آیتوں سے  انکار کیا اور بولے  کیا جب ہم ہڈیاں اور ریزہ ریزہ ہو جائیں گے  تو کیا سچ مچ ہم نئے  بن کر اٹھائے  جائیں گے۔
(۹۹ )  اور کیا وہ نہیں دیکھتے  کہ وہ اللہ  جس نے  آسمان اور زمین بنائے  (ف ۲۰۵) ان لوگوں کی مثل بنا سکتا ہے  (ف ۲۰۶) اور اس نے  ان کے  لیے  (ف ۲۰۷) ایک میعاد ٹھہرا رکھی ہے  جس میں کچھ شبہ نہیں تو ظالم نہیں مانتے  بے  ناشکری کیے  (ف ۲۰۸)
۲۰۵		ایسے عظیم و وسیع وہ۔
۲۰۶		یہ اس کی قدرت سے کچھ عجیب نہیں۔
۲۰۷		عذاب کی یا موت و بعث کی۔
۲۰۸		باوجود دلیلِ واضح اور حجّت قائم ہونے کے۔
(۱۰۰ )  تم فرماؤ اگر تم لوگ میرے  رب  کی رحمت کے  خزانوں کے  مالک ہوتے  (ف ۲۰۹) تو  انہیں بھی روک رکھتے  اس ڈر سے  کہ خرچ نہ ہو جائیں، اور آدمی بڑا کنجوس ہے۔
۲۰۹		جن کی کچھ انتہا نہیں۔
(۱۰۱ )  اور بیشک ہم نے  موسیٰ کو نو روشن نشانیاں دیں (ف ۲۱۰) تو بنی اسرائیل سے  پوچھو جب وہ  (ف ۲۱۱) ان کے  پاس آیا تو اس سے  فرعون نے  کہا، اے  موسیٰ! میرے  خیال میں تو تم پر جادو ہوا  (ف ۲۱۲)
۲۱۰		حضرت ابنِ عباس رضی اللہ تعالیٰ عنہما نے فرمایا وہ نو ۹ نشانیاں یہ ہیں (۱) عصا (۲) یدِ بیضا (۳) وہ عُقدہ جو حضرت موسیٰ علیہ السلام کی زبانِ مبارک میں تھا پھر اللہ تعالیٰ نے اس کو حل فرمایا (۴) دریا کا پھٹنا اور اس میں رستے بننا (۵) طوفان (۶) ٹیڑی (۷)گھن (۸) مینڈک (۹) خون، ان میں سے چھ ۶ آخر کا مفصّل بیان نویں پارے کے چھٹے رکوع میں گذر چکا۔
۲۱۱		حضرت موسیٰ علیہ السلام۔
۲۱۲		یعنی معاذ اللہ جادو کے اثر سے تمہاری عقل بجا نہ رہی یا مسحور ساحر کے معنیٰ میں ہے اور مطلب یہ ہے کہ یہ عجائب جو آپ دکھلا تے ہیں یہ جادو کے کرشمہ ہیں اس پر حضرت موسیٰ علیہ السلام نے۔
(۱۰۲ )  کہا یقیناً تو خوب جانتا ہے  (ف ۲۱۳) کہ انہیں نہ اتارا مگر آسمانوں اور زمین کے  مالک نے  دل کی آنکھیں کھولنے  کے لئے (ف ۲۱۴) اور میرے  گمان میں تو  اے  فرعون! تو ضرور ہلاک ہونے  والا ہے  (ف ۲۱۵)
۲۱۳		اے فرعونِ معانِد۔
۲۱۴		کہ ان آیات سے میرا صدق اور میرا غیر مسحور ہونا اور ان آیات کا خدا کی طرف سے ہونا ظاہر ہے۔
۲۱۵		یہ حضرت موسیٰ علیہ السلام کی طرف سے فرعون کے اس قول کا جواب ہے کہ اس نے آپ کو مسحور کہا تھا مگر اس کا قول کذب و باطل تھا جسے وہ خود بھی جانتا تھا مگر اس کے عناد نے اس سے کہلایا اور آپ کا ارشاد حق و صحیح چنانچہ ویسا ہی واقع ہوا۔
(۱۰۳ )  تو اس نے  چاہا کہ ان کو (ف ۲۱۶) زمین سے  نکال دے  تو ہم نے  اسے  اور اس کے  ساتھیوں کو سب کو ڈبو دیا (ف ۲۱۷)
۲۱۶		یعنی حضرت موسیٰ علیہ السلام کو اور ان کی قوم کو مِصر کی۔
۲۱۷		اور حضرت موسیٰ علیہ السلام کو اور ان کی قوم کو ہم نے سلامتی عطا فرمائی۔
(۱۰۴ )  اور اس کے  بعد ہم نے  بنی اسرائیل سے  فرمایا اس زمین میں بسو (ف ۲۱۸) پھر جب آخرت کا وعدہ آئے  گا (ف ۲۱۹) ہم تم سب کو گھال میل (لپیٹ کر) لے  آئیں گے   (ف ۲۲۰) 
۲۱۸		یعنی زمینِ مِصر و شام میں۔ ( خازن و قرطبی)۔
۲۱۹		یعنی قیامت۔
(۱۰۵ ) اور ہم نے  قرآن کو حق ہی کے  ساتھ اتارا  اور حق وہی کے  لیے  اترا  (ف ۲۲۱) اور ہم نے  تمہیں نہ بھیجا مگر خوشی اور ڈر سناتا۔
۲۲۰		موقفِ قیامت میں پھر سُعداء اور اشقیاء کو ایک دوسرے سے ممتاز کر دیں گے۔
(۱۰۶ ) اور قرآن ہم نے  جدا جدا کر کے  (ف ۲۲۲) اتارا کہ تم اسے  لوگوں پر ٹھہر ٹھہر کر پڑھو (ف ۲۲۳) اور ہم نے  اسے  بتدریج رہ رہ کر اتارا (ف ۲۲۴)
۲۲۱		شیاطین کے خلط سے محفوظ رہا اور کسی تغیُّر نے اس میں راہ نہ پائی۔ تبیان میں ہے کہ حق سے مراد سیدِ عالَم صلی اللہ علیہ و آلہٖ و سلم کی ذاتِ مبارک ہے۔ فائدہ : آیتِ شریفہ کا یہ جملہ ہر ایک بیماری کے لئے عمل مجرب ہے، موضعِ مرض پر ہاتھ رکھ کر پڑھ کر دم کر دیا جائے تو باذنِ اللہ بیماری دور ہو جاتی ہے۔ محمد بن سماک بیمار ہوئے تو ان کے متوسّلِین قارورہ لے کر ایک نصرانی طبیب کے پاس بغرضِ علاج گئے، راہ میں ایک صاحب ملے نہایت خوش رو و خوش لباس ان کے جسمِ مبارک سے نہایت پاکیزہ خوشبو آ رہی تھی انہوں نے فرمایا کہاں جاتے ہو ؟ ان لوگوں نے کہا ابنِ سماک کا قارورہ دکھانے کے لئے فلاں طبیب کے پاس جاتے ہیں انہوں نے فرمایا سبحان اللہ اللہ کے ولی کے لئے خدا کے دشمن سے مدد چاہتے ہو قارورہ پھینکو واپس جاؤ اور ان سے کہو کہ مقامِ درد پر ہاتھ رکھ کر پڑھو بِالْحَقِّ اَنْزَلْنٰہُ وَبِالْحَقِّ نَزَلَ یہ فرما کر وہ بزرگ غائب ہو گئے ان صاحبوں نے واپس ہو کر ابنِ سماک سے واقعہ بیان کیا انہوں نے مقامِ درد پر ہاتھ رکھ کر یہ کلمے پڑھے فوراً آرام ہو گیا اور ابنِ سماک نے فرمایا کہ وہ حضرت خضر تھے علی نبینا و علیہ السلام۔
۲۲۲		تئیس سال کے عرصہ میں۔
۲۲۳		تاکہ اس کے مضامین بآسانی سننے والوں کے ذہن نشین ہوتے رہیں۔
۲۲۴		حسبِ اقتضائے مصالح و حوادث۔
(۱۰۷ )  تم فرماؤ کہ تم لوگ اس پر  ایمان لاؤ یا نہ لاؤ (ف ۲۲۵) بیشک وہ جنہیں اس کے  اترنے  سے  پہلے  علم ملا (ف ۲۲۶)  اب ان پر پڑھا جاتا ہے، ٹھوڑی کے  بل سجدہ میں گر پڑتے  ہیں۔
۲۲۵		اور اپنے لئے نعمتِ آخرت اختیار کرو یا عذابِ جہنّم۔
۲۲۶		یعنی مومنینِ اہلِ کتاب جو رسولِ کریم صلی اللہ علیہ و آلہٖ و سلم کی بعثت سے پہلے انتظار و جستجو میں تھے حضور علیہ الصلوٰۃ و السلام کی بعثت کے بعد شرفِ اسلام سے مشرف ہوئے جیسے کہ زید بن عمرو بن نفیل اور سلمان فارسی اور ابو ذر  وغیرہم رضی اللہ تعالیٰ عنہم۔
(۱۰۸ )  اور کہتے  ہیں پاکی ہے  ہمارے  رب کو بیشک ہمارے  اب کا وعدہ پورا ہوتا تھا  (ف ۲۲۷)
۲۲۷		جو اس نے اپنی پہلی کتابوں میں فرمایا تھا کہ نبیِ آخر الزماں محمّدِ مصطفیٰ صلی اللہ علیہ و آلہٖ و سلم کو مبعو ث فرمائیں گے۔
(۱۰۹ ) اور تھوڑی کے  بل گرتے  ہیں (ف ۲۲۸)  روتے  ہوئے  اور یہ قرآن ان کے  دل کا جھکنا  بڑھاتا ہے، (ف ۲۲۹) (السجدۃ)  ۴
۲۲۸		اپنے ربّ کے حضور عجز و نیاز سے نرم دلی سے۔
۲۲۹		مسئلہ : قرآنِ کریم کی تلاوت کے وقت رونا مستحب ہے۔ ترمذی و نسائی کی حدیث میں ہے کہ وہ شخص جہنّم میں نہ جائے گا جو خوفِ الٰہی سے روئے۔
(۱۱۰ )  تم فرماؤ اللہ کہہ کر پکارو  رحمان کہہ کر، جو کہہ کر پکارو سب اسی کے  اچھے  نام ہیں (ف ۲۳۰) اور اپنی نماز نہ بہت آواز سے  پڑھو نہ بالکل آہستہ اور ان دنوں کے   بیچ میں راستہ چاہو (ف ۲۳۱)
۲۳۰		شانِ نُزول : حضرت ابنِ عباس رضی اللہ تعالیٰ عنہما نے فرمایا ایک شب سیدِ عالَم صلی اللہ علیہ و آلہٖ و سلم نے طویل سجدہ کیا اور اپنے سجدہ میں یا اللہ یا رحمٰن فرماتے رہے ابو جہل نے سنا تو کہنے لگا کہ (حضرت) محمّد مصطفیٰ (صلی اللہ علیہ و آلہٖ و سلم) ہمیں تو کئی معبودوں کے پوجنے سے منع کرتے ہیں اور اپنے آپ دو کو پکارتے ہیں اللہ کو اور رحمٰن کو (معاذ اللہ) اس کے جواب میں یہ آیت نازِل ہوئی اور بتایا گیا اللہ اور رحمٰن دو نام ایک ہی معبودِ برحق کے ہیں خواہ کسی نام سے پکارو۔
۲۳۱		یعنی متوسط آواز سے پڑھو جس سے مقتدی بہ آسانی سن لیں۔ شانِ نُزول : رسولِ کریم صلی اللہ علیہ و آلہٖ و سلم مکّۂ مکرّمہ میں جب اپنے اصحاب کی امامت فرماتے تو قراء ت بلند آواز سے فرماتے، مشرکین سنتے تو قرآنِ پاک کو اور اس کے نازِل فرمانے والے کو اور جن پر نازِل ہو ان سب کو گالیاں دیتے۔ اس پر یہ آیتِ کریمہ نازِل ہوئی۔
(۱۱۱ ) اور یوں کہو سب خوبیاں اللہ کو جس نے  اپنے  لیے  بچہ اختیار نہ فرمایا (ف ۲۳۲) اور بادشاہی میں کوئی اس کا شریک نہیں (ف ۲۳۳) اور کمزوری سے  کوئی اس کا حمایتی نہیں (ف ۲۳۴) اور اس کی بڑائی بولنے  کو تکبیر کہو (ف ۲۳۵)
۲۳۲		جیسا کہ یہود و نصاریٰ کا گمان ہے۔
۲۳۳		جیسا کہ مشرکین کہتے ہیں۔
۲۳۴		یعنی وہ کمزور نہیں کہ اس کوکسی حمایتی اور مددگار کی حاجت ہو۔
۲۳۵		حدیث شریف میں ہے روزِ قیامت جنّت کی طرف سب سے پہلے وہی لوگ بلائے جائیں گے جو ہر حال میں اللہ کی حمد کرتے ہیں۔ ایک اور حدیث میں ہے کہ بہترین دعا  اَلْحَمْدُ لِلہِ  ہے اور بہترین ذکر لاَ اِلٰہَ اِلاَّ اللہُ۔ (ترمذی) مسلم شریف کی حدیث میں ہے کہ اللہ تعالیٰ کے نزدیک چار کلمے بہت پیارے ہیں۔ ' ' لَآاِلٰہَ اِلاَّاللہُ، اَللہُ اَکْبَرُ، سُبْحَانَ اللہِ، اَلْحَمْدُ لِلّٰہِ ۔ 
فائدہ : اس آیت کا نام آیت العز ہے، بنی عبدالمطلب کے بچّے جب بولنا شروع کرتے تھے تو ان کو سب سے پہلے یہی آیت قُلِ الْحَمْدُ لِلہِ الَّذِیْ  سکھائی جاتی تھی۔




سورۂ الکھف

اللہ کے  نام سے  شروع جو نہایت مہربان رحم والا (ف ۱)
۱		اس سورت کا نام سورۂ کہف ہے، یہ سورت مکّیہ ہے اس میں ایک سو گیارہ ۱۱۱ آیتیں اور ایک ہزار پانچ سو ستتّر ۱۵۷۷کلمے اور چھ ہزار تین سو ساٹھ۶۳۶۰ حرف ہیں۔
(۱) سب خوبیاں اللہ کو جس نے  اپنے  بندے  (ف ۲) پر کتاب اتاری (ف ۳) اور اس میں اصلاً (بالکل، ذرا بھی) کجی نہ رکھی، (ف ۴)
۲		محمّدِ مصطفیٰ صلی اللہ علیہ و آلہٖ و سلم۔
۳		یعنی قرآنِ پاک جو اس کی بہترین نعمت اور بندوں کے لئے نجات و فلاح کا سبب ہے۔
۴		نہ لفظی، نہ معنوی، نہ اس میں اختلاف، نہ تناقض۔
(۲ )  عدل وا لی کتاب کہ (ف ۵) اللہ کے  سخت عذاب سے  ڈرائے  اور ایمان والوں کو جو نیک کام کریں بشارت دے  کہ ان کے  لیے  اچھا ثواب ہے۔
۵		کُفّار کو۔
(۳ )  جس میں ہمیشہ رہیں گے۔
(۴ )  اور ان (ف ۶) کو ڈرائے  جو کہتے  ہیں کہ اللہ نے  اپنا کوئی بچہ بنایا۔
۶		کُفّار۔
(۵ )  اس بارے  میں نہ وہ کچھ علم رکھتے  ہیں نہ ان کے  باپ دادا (ف ۷) کتنا بڑا بول ہے  کہ ان کے  منہ سے  نکلتا ہے، نِرا جھوٹ کہہ رہے  ہیں۔
۷		خالص جہالت سے یہ بہتان اٹھاتے اور ایسی باطل بات بکتے ہیں۔
(۶ )  تو کہیں تم اپنی جان پر کھیل جاؤ گے  ان کے  پیچھے  اگر وہ اس بات پر (ف ۸) ایمان نہ لائیں غم سے  (ف ۹)
۸		یعنی قرآن شریف پر۔
۹		اس میں نبیِ کریم صلی اللہ علیہ و آلہٖ و سلم کی تسلّیِ قلب فرمائی گئی کہ آپ ان بے ایمانوں کے ایمان سے محروم رہنے پر اس قدر رنج و غم نہ کیجئے اور اپنی جانِ پاک کو اس غم سے ہلاکت میں نہ ڈالئے۔
(۷ )  بیشک ہم نے  زمین کا سنگھار کیا جو کچھ اس پر ہے  (ف ۱۰) کہ انہیں آزمائیں ان میں کس کے  کام بہتر ہیں (ف ۱۱)
۱۰		وہ خواہ حیوان ہو یا نبات یا معادن یا انہار۔
۱۱		اور کون زہد اختیار کرتا اور محرّمات و ممنوعات سے بچتا ہے۔
(۸ )  اور بیشک جو کچھ اس پر ہے  ایک دن ہم اسے  پٹ پر میدان (سفید زمین) کو چھوڑیں گے  (ف ۱۲)
۱۲		اور آباد ہونے کے بعد ویران کر دیں گے اور نبات و اشجار وغیرہ جو چیزیں زینت کی تھیں ان میں سے کچھ بھی باقی نہ رہے گا تو دنیا کی نا پائیدار زینت پر شیفتہ نہ ہو۔
(۹ )  کیا  تمہیں معلوم ہوا کہ پہاڑ کی کھوہ اور جنگل کے  کنارے  والے  (ف ۱۳) ہماری ایک عجیب نشانی تھے۔
۱۳		حضرت ابنِ عباس رضی اللہ تعالیٰ عنہما نے فرمایا کہ رقیم اس وادی کا نام ہے جس میں اصحابِ کہف ہیں، آیت میں ان اصحاب کی نسبت فرمایا کہ وہ۔
(۱۰ )  جب ان نوجوانوں نے  (ف ۱۴) غار میں پناہ لی پھر بولے  اے  ہمارے  رب ہمیں اپنے  پاس سے  رحمت دے  (ف ۱۵) اور ہمارے  کام میں ہمارے  لیے  راہ یابی کے  سامان کر۔
۱۴		اپنی کافِر قوم سے اپنا ایمان بچانے کے لئے۔
۱۵		اور ہدایت و نصرت اور رزق و مغفرت اور دشمنوں سے امن عطا فرما۔ اصحابِ کہف : قوی ترین اقوال یہ ہے کہ سات حضرات تھے اگرچہ ان کے ناموں میں کسی قدر اختلاف ہے لیکن حضرت ابنِ عباس رضی اللہ تعالیٰ عنہما کی روایت پر جو خازن میں ہے ان کے نام یہ ہیں (۱) مکسلمینا(۲) یملیخا (۳) مرطونس (۴) بینونس (۵) سارینونس (۶) ذونوانس (۷) کشفیط طنونس اور ان کے کتّے کا نام قطمیر ہے۔ خوّاص : یہ اسماء لکھ کر دروازے پر لگا دیئے جائیں تو مکان جلنے سے محفوظ رہتا ہے، سرمایہ پر رکھ دیئے جائیں تو چوری نہیں جاتا، کَشتی یا جہاز ان کی برکت سے غرق نہیں ہوتا، بھاگا ہوا شخص ان کی برکت سے واپس آ جاتا ہے، کہیں آگ لگی ہو اور یہ اسماء کپڑے میں لکھ کر ڈال دیئے جائیں تو وہ بجھ جاتی ہے، بچّے کے رونے، باری کے بخار، دردِ سر، امّ الصبیان، خشکی و تری کے سفر میں جان و مال کی حفاظت، عقل کی تیزی، قیدیوں کی آزادی کے لئے یہ اسماء لکھ کر بطریقِ تعویذ بازو میں باندھے جائیں۔ (جمل) واقعہ حضرت عیسیٰ علیہ السلام کے بعد اہلِ انجیل کی حالت ابتر ہو گئی وہ بُت پرستی میں مبتلا ہوئے اور دوسروں کو بت پرستی پر مجبور کرنے لگے ان میں دقیانوس بادشاہ بڑا جابر تھا جو بُت پرستی پر راضی نہ ہوتا اس کو قتل کر ڈالتا، اصحابِ کہف شہرِ اُفْسُوسْ کے شرفاء و معزّزین میں سے ایماندار لوگ تھے، دقیانوس کے جبر و ظلم سے اپنا ایمان بچانے کے لئے بھاگے اور قریب کے پہاڑ میں غار کے اندر پناہ گزین ہوئے، وہاں سو گئے تین سو برس سے زیادہ عرصہ تک اسی حال میں رہے، بادشاہ کو جستجو سے معلوم ہوا کہ وہ غار کے اندر ہیں تو اس نے حکم دیا کہ غار کو ایک سنگین دیوار کھینچ کر بند کر دیا جائے تاکہ وہ اس میں مر کر رہ جائیں اور وہ ان کی قبر ہو جائے یہی ان کی سزا ہے، عمّالِ حکومت میں سے یہ کام جس کے سپرد کیا گیا وہ نیک آدمی تھا اس نے ان اصحاب کے نام، تعداد، پورا واقعہ رانگ کی تختی پر کندہ کرا کر تانبے کے صندوق میں دیوار کی بنیاد کے اندر محفوظ کر دیا، یہ بھی بیان کیا گیا ہے کہ اسی طرح ایک تختی شاہی خزانہ میں بھی محفوظ کرا دی گئی کچھ عرصہ بعد دقیانوس ہلاک ہوا، زمانے گزرے، سلطنتیں بدلیں تا آنکہ ایک نیک بادشاہ فرمانروا ہوا اس کا نام بیدروس تھا جس نے اڑسٹھ سال حکومت کی پھر مُلک میں فرقہ بندی پیدا ہوئی اور بعض لوگ مرنے کے بعد اٹھنے اور قیامت آنے کے منکِر ہو گئے، بادشاہ ایک تنہا مکان میں بند ہو گیا اور اس نے گریہ و زاری سے بارگاہِ الٰہی میں دعا کی یاربّ کوئی ایسی نشانی ظاہر فرما جس سے خَلق کو مُردوں کے اٹھنے اور قیامت آنے کا یقین حاصل ہو، اسی زمانہ میں ایک شخص نے اپنی بکریوں کے لئے آرام کی جگہ حاصل کرنے کے واسطے اسی غار کو تجویز کیا اور دیوار گرا دی، دیوار گرنے کے بعد کچھ ایسی ہیبت طاری ہوئی کہ گرانے والے بھاگ گئے، اصحابِ کہف بحکمِ الٰہی فرحاں و شاداں اٹھے، چہرے شگفتہ، طبیعتیں خوش، زندگی کی ترو تازگی موجود، ایک نے دوسرے کو سلام کیا، نماز کے لئے کھڑے ہو گئے، فارغ ہو کر یملیخا سے کہا کہ آپ جائیے اور بازار سے کچھ کھانے کو بھی لائیے اور یہ بھی خبر لائیے کہ دقیانوس کا ہم لوگوں کی نسبت کیا ارادہ ہے ؟ وہ بازار گئے اور شہرِ پناہ کے دروازے پر اسلامی علامت دیکھی، نئے نئے لوگ پائے، انہیں حضرت عیسیٰ علیہ السلام کے نام کی قَسم کھاتے سنا، تعجّب ہوا یہ کیا معاملہ ہے کل تو کوئی شخص اپنا ایمان ظاہر نہیں کر سکتا تھا، حضرت عیسیٰ علیہ السلام کا نام لینے سے قتل کر دیا جاتا تھا آج اسلامی علامتیں شہرِ پناہ پر ظاہر ہیں، لوگ بے خوف و خطر حضرت عیسیٰ کے نام قَسمیں کھاتے ہیں پھر آپ نان پز کی دوکان پر گئے کھانے خریدنے کے لئے اس کو دقیانوسی سکّہ کا روپیہ دیا جس کا چلن صدیوں سے موقوف ہو گیا تھا اور اس کا دیکھنے والا بھی کوئی باقی نہ رہا تھا، بازار والوں نے خیال کیا کہ کوئی پرانا خزانہ ان کی ہاتھ آ گیا ہے انہیں پکڑ کر حاکم کے پاس لے گئے، وہ نیک شخص تھا اس نے بھی ان سے دریافت کیا کہ خزانہ کہاں ہے ؟ انہوں نے کہا خزانہ کہیں نہیں ہے یہ روپیہ ہمارا اپنا ہے، حاکم نے کہا یہ بات کسی طرح قابلِ یقین نہیں اس میں جو سَنہ موجود ہے وہ تین سو برس سے زیادہ کا ہے اور آپ نوجوان ہیں ہم لوگ بوڑھے ہیں، ہم نے تو کبھی یہ سکّہ دیکھا ہی نہیں، آپ نے فرمایا میں جو دریافت کروں وہ ٹھیک ٹھیک بتاؤ تو عُقدہ حل ہو جائے گا، یہ بتاؤ کہ دقیانوس بادشاہ کس حال و خیال میں ہے ؟ حاکم نے کہا آج روئے زمین پر اس نام کا کوئی بادشاہ نہیں، سینکڑوں برس ہوئے جب ایک بے ایمان بادشاہ اس نام کا گزرا ہے، آپ نے فرمایا کل ہی تو ہم اس کے خوف سے جان بچا کر بھاگے ہیں میرے ساتھی قریب کے پہاڑ میں ایک غار کے اندر پناہ گزین ہیں، چلو میں تمہیں ان سے ملا دوں، حاکم اور شہر کے عمائد اور ایک خَلقِ کثیر ان کے ہمراہ سرِ غار پہنچے، اصحابِ کہف یملیخا کے انتظار میں تھے کثیر لوگوں کے آنے کی آواز اور کھٹکے سن کر سمجھے کہ یملیخا پکڑے گئے اور دقیانوسی فوج ہماری جستجو میں آ رہی ہے اللہ کی حمد اور شکر بجا لانے لگے اتنے میں یہ لوگ پہنچے، یملیخا نے تمام قصّہ سنایا، ان حضرات نے سمجھ لیا کہ ہم بحکمِ الٰہی اتنا طویل زمانہ سوئے اور اب اس لئے اٹھائے گئے ہیں کہ لوگوں کے لئے بعدِ موت زندہ کئے جانے کی دلیل اور نشانی ہوں، حاکم سرِ غار پہنچا تو اس نے تانبے کا صندوق دیکھا اس کو کھولا تو تختی برآمد ہوئی اس تختی میں ان اصحاب کے اسماء اور ان کے کتّے کا نام لکھا تھا، یہ بھی لکھا تھا کہ یہ جماعت اپنے دین کی حفاظت کے لئے دقیانوس کے ڈر سے اس غار میں پناہ گزین ہوئی، دقیانوس نے خبر پا کر ایک دیوار سے انہیں غار میں بند کر دینے کا حکم دیا، ہم یہ حال اس لئے لکھتے ہیں جب کبھی یہ غار کھُلے تو لوگ حال پر مطّلع ہو جائیں، یہ لوح پڑھ کر سب کو تعجّب ہوا اور لوگ اللہ کی حمد و ثناء بجا لائے کہ اس نے ایسی نشانی ظاہر فرما دی جس سے موت کے بعد اٹھنے کا یقین حاصل ہوتا ہے، حاکم نے اپنے بادشاہ بیدروس کو واقعہ کی اطلاع دی اور امراء و عمائد کو لے کر حاضر ہوا اور سجدۂ شکرِ الٰہی بجا لایا کہ اللہ تعالیٰ نے اس کی دعا قبول کی، اصحابِ کہف نے بادشاہ سے معانقہ کیا اور فرمایا ہم تمہیں اللہ کے سپرد کرتے ہیں والسلام علیک و رحمۃ اللہ و برکاتہ، اللہ تیری اور تیرے مُلک کی حفاظت فرمائے اور جنّ و انس کے شر سے بچائے۔ بادشاہ کھڑا ہی تھا کہ وہ حضرات اپنے خواب گاہوں کی طرف واپس ہو کر مصروفِ خواب ہوئے اور اللہ تعالیٰ نے انہیں وفات دی، بادشاہ نے سال کے صندوق میں ان کے اجساد کو محفوظ کیا اور اللہ تعالیٰ نے رعب سے ان کی حفاظت فرمائی کہ کسی کی مجال نہیں کہ وہاں پہنچ سکے، بادشاہ نے سرِ غار مسجد بنانے کا حکم دیا اور ایک سرور کا دن معیّن کیا کہ ہر سال لوگ عید کی طرح وہاں آیا کریں۔ (خازن وغیرہ ) 
مسئلہ : اس سے معلوم ہوا کہ صالحین میں عرس کا معمول قدیم سے ہے۔
(۱۱ ) تو ہم نے  اس غار میں ان کے  کے  کانوں پر گنتی کے  کئی برس تھپکا (ف ۱۶)
۱۶		یعنی انہیں ایسی نیند سلا دیا کہ کوئی آواز بیدار نہ کر سکے۔
(۱۲ )  پھر ہم نے  انھیں جگایا  کہ دیکھیں (ف ۱۷) دو گروہوں میں کون ان کے  ٹھہرنے  کی مدت زیادہ ٹھیک بتاتا ہے۔
۱۷		کہ اصحابِ کہف کے۔
(۱۳ )  ہم ان کا ٹھیک ٹھیک حال تمہیں سنائیں، وہ کچھ جوان تھے  کہ اپنے  رب پر ایمان لائے  اور ہم نے  ان کو ہدایت بڑھائی۔
(۱۴ )  اور ہم نے  ان کی ڈھارس بندھائی جب (ف ۱۸) کھڑے  ہو کر بولے  کہ ہمارا  رب وہ ہے  جو آسمان اور زمین کا رب ہے  ہم اس کے  سوا کسی معبود کو نہ پوجیں گے  ایسا ہو تو ہم نے  ضرور حد سے  گزری ہوئی بات کہی۔
۱۸		دقیانوس بادشاہ کے سامنے۔
(۱۵ )  یہ جو ہماری قوم ہے  اس نے  اللہ کے  سوا خدا بنا رکھے  ہیں، کیوں نہیں لاتے  ان پر کوئی روشن سند، تو اس سے  بڑھ کر ظالم کون جو اللہ پر جھوٹ باندھے  (ف ۱۹)
۱۹		اور اس کے لئے شریک اور اولاد ٹھہرائے پھر انہوں نے آپس میں ایک دوسرے سے کہا۔
(۱۶ )  اور جب تم ان سے  اور جو کچھ وہ اللہ سوا پوجتے  ہیں سب سے  الگ ہو جاؤ تو غار میں پناہ لو تمہارا  رب تمہارے  لیے  اپنی رحمت پھیلا دے  گا اور تمہارے  کام میں آسانی کے  سامان بنا دے  گا۔
(۱۷ )  اور  اے  محبوب! تم سورج کو دیکھو گے  کہ جب نکلتا ہے  تو ان کے  غار سے  داہنی طرف بچ جاتا ہے  اور جب ڈوبتا ہے  تو ان سے  بائیں طرف کترا جاتا ہے  (ف ۲۰) حالانکہ وہ اس غار کے  کھلے  میدان میں میں ہیں (ف ۲۱) یہ اللہ کی نشانیوں میں سے  ہے  جسے  اللہ راہ دے  تو وہی راہ پر ہے، اور جسے  گمراہ کرے  تو ہرگز اس کا کوئی حمایتی راہ دکھانے  والا نہ پاؤ گے۔
۲۰		یعنی ان پر تمام دن سایہ رہتا ہے اور طلوع سے غروب تک کسی وقت بھی دھوپ کی گرمی انہیں نہیں پہنچتی۔
۲۱		اور تازہ ہوائیں ان کو پہنچتی ہیں۔
(۱۸ )  اور تم انھیں جاگتا سمجھو (ف ۲۲) اور وہ سوتے  ہیں اور ہم ان کی داہنی بائیں کروٹیں بدلتے  ہیں (ف ۲۳) اور ان کا کتا اپنی کلائیاں پھیلائے  ہوئے  ہے  غار کی چوکھٹ پر (ف ۲۴) اے  سننے ! والے  اگر تو انہیں جھانک کر دیکھے  تو ان سے  پیٹھ پھیر کر بھاگے  اور ان سے  ہیبت میں بھر جائے  (ف ۲۵)
۲۲		کیونکہ ان کی آنکھیں کھُلی ہیں۔
۲۳		سال میں ایک مرتبہ دسویں محرّم کو۔
۲۴		جب وہ کروٹ لیتے ہیں وہ بھی کروٹ بدلتا ہے۔ 
فائدہ : تفسیرِ ثعلبی میں ہے کہ جو کوئی ان کلمات  وَکَلْبھُمْ بَاسِط ذِرَاعَیْہِ بِالْوَصِیْدِ کو لکھ کر اپنے ساتھ رکھے کتّے کے ضرر سے امن میں رہے۔
۲۵		اللہ تعالیٰ نے ایسی ہیبت سے ان کی حفاظت فرمائی ہے کہ ان تک کوئی جا نہیں سکتا۔ حضرت معاویہ جنگِ روم کے وقت کہف کی طرف گزرے تو انہوں نے اصحابِ کہف پر داخل ہونا چاہا، حضرت ابنِ عباس رضی اللہ تعالیٰ عنہما نے انہیں منع کیا اور یہ آیت پڑھی پھر ایک جماعت حضرت امیرِ معاویہ کے حکم سے داخل ہوئی تو اللہ تعالیٰ نے ایک ایسی ہوا چلائی کہ سب جل گئے۔
(۱۹ )  اور یوں ہی ہم نے  ان کو جگایا (ف ۲۶) کہ آپس میں ایک دوسرے  سے  احوال پوچھیں (ف ۲۷) ان میں ایک کہنے  والا بولا (ف ۲۸) تم یہاں کتنی دیر رہے، کچھ بولے  کہ ایک دن رہے  یا دن سے  کم (ف ۲۹) دوسرے  بولے  تمہارا  رب خوب جانتا ہے  جتنا  تم ٹھہرے  (ف ۳۰) تو اپنے  میں ایک کو یہ چاندی لے  کر (ف ۳۱) شہر میں بھیجو پھر وہ غور کرے  کہ وہاں کون سا کھانا زیادہ ستھرا ہے  (ف ۳۲) کہ تمہارے  لیے  اس میں سے  کھانے  کو لائے  اور چاہیے  کہ نرمی کرے  اور ہرگز کسی کو تمہاری اطلاع نہ دے۔
۲۶		ایک مدّتِ دراز کے بعد۔
۲۷		اور اللہ تعالیٰ کی قدرتِ عظیمہ دیکھ کر ان کا یقین زیادہ ہوا اور وہ اس کی نعمتوں کا شکر ادا کریں۔
۲۸		یعنی مکسلمینا جو ان میں سب سے بڑے اور ان کے سردار ہیں۔
۲۹		کیونکہ وہ غار میں طلوعِ آفتاب کے وقت داخل ہوئے تھے اور جب اٹھے تو آفتاب قریبِ غروب تھا اس سے انہوں نے گمان کیا کہ یہ وہی دن ہے۔ 
مسئلہ : اس سے ثابت ہوا کہ اجتہاد جائز اور ظنِ غالب کی بنا پر قول کرنا درست ہے۔
۳۰		انہیں یا تو الہام سے معلوم ہوا کہ مدّت دراز گزر چکی یا انہیں کچھ ایسے دلائل و قرائن ملے جیسے کہ بالوں اور ناخنوں کا بڑھ جانا جس سے انہوں نے یہ خیال کیا کہ عرصہ بہت گزر چکا۔
۳۱		یعنی دقیانوسی سکّہ کے روپے جو گھر سے لے کر آئے تھے اور سوتے وقت اپنے سرہانے رکھ لئے تھے۔ 
مسئلہ : اس سے معلوم ہوا کہ مسافر کو خرچ ساتھ میں رکھنا طریقۂ توکل کے خلاف نہیں ہے چاہئے کہ بھروسہ اللہ پر رکھے۔
۳۲		اور اس میں کوئی شبہِ حرمت نہیں۔
(۲۰ )  بیشک اگر وہ تمہیں جان لیں گے  تو تمہیں پتھراؤ کریں گے  (ف ۳۳) یا اپنے  دین (ف ۳۴) میں پھیر لیں گے  اور ایسا ہوا تو تمہارا کبھی بھلا نہ ہو گا۔
۳۳		اور بُری طرح قتل کریں گے۔
۳۴		یعنی جبر و ستم سے کُفری ملّت۔
(۲۱ )  اور اسی طرح ہم نے  ان کی اطلاع کر دی (ف ۳۵) کہ لوگ جان لیں (ف ۳۶) کہ اللہ کا وعدہ سچا ہے  اور قیامت میں  کچھ شبہ نہیں، جب وہ لوگ ان کے  معاملہ میں باہم جھگڑنے  لگے  (ف ۳۷) تو بولے  ان کے  غار پر کوئی عمارت بناؤ، ان کا رب انہیں خوب جانتا ہے، وہ بولے  جو اس کام میں غالب رہے  تھے  (ف ۳۸) قسم ہے  کہ ہم تو ان پر مسجد بنائیں گے  (ف ۳۹)
۳۵		لوگوں کو دقیانوس کے مرنے اور مدّت گزر جانے کے بعد۔
۳۶		اور بیدروس کی قوم میں جو لوگ مرنے کے بعد زندہ ہونے کا انکار کرتے ہیں انہیں معلوم ہو جائے۔
۳۷		یعنی ان کی وفات کے بعد ان کے گرد عمارت بنانے میں۔
۳۸		یعنی بیدروس بادشاہ اور اس کے ساتھی۔
۳۹		جس میں مسلمان نماز پڑھیں اور ان کے قرب سے برکت حاصل کریں۔ (مدارک) 
مسئلہ : اس سے معلوم ہوا کہ بزرگوں کے مزارات کے قریب مسجدیں بنانا اہلِ ایمان کا قدیم طریقہ ہے اور قرآنِ کریم میں اس کا ذکر فرمانا اور اس کو منع نہ کرنا اس فعل کے درست ہونے کی قوی ترین دلیل ہے۔ 
مسئلہ : اس سے یہ بھی معلوم ہوا کہ بزرگوں کے جوار میں برکت حاصل ہوتی ہے اسی لئے اہلُ اللہ کے مزارات پر لوگ حصولِ برکت کے لئے جایا کرتے ہیں اور اسی لئے قبروں کی زیارت سنّت اور موجبِ ثواب ہے۔
(۲۲ )  اب کہیں گے  (ف ۴۰) کہ وہ تین ہیں چوتھا ان کا کتا اور کچھ کہیں گے  پانچ ہیں، چھٹا ان کا کتا بے  دیکھے  الاؤ تکا (تیر تکا) بات (ف ۴۱) اور کچھ کہیں گے  سات ہیں (ف ۴۲) اور آٹھواں ان کا کتا تم فرماؤ میرا رب ان کی گنتی خوب جانتا ہے  (ف ۴۳) انہیں نہیں جانتے  مگر تھوڑے  (ف ۴۴) تو ان کے  بارے  میں (ف ۴۵) بحث نہ کرو مگر اتنی ہی بحث جو ظاہر ہو چکی (ف ۴۶) 
۴۰		نصرانی۔ جیسا کہ ان میں سے سید اور عاقب نے کہا۔
۴۱		جو بے جانے کہہ دی کسی طرح صحیح نہیں ہو سکتی۔
۴۲		اور یہ کہنے والے مسلمان ہیں اللہ تعالیٰ نے ان کے قول کو ثابت رکھا کیونکہ انہوں نے جو کچھ کہا وہ نبی علیہ الصلوٰۃ و السلام سے علم حاصل کر کے کہا۔
۴۳		کیونکہ جہانوں کی تفاصیل اور کائناتِ ماضیہ و مستقبلہ کا علم اللہ ہی کو ہے یا جس کو وہ عطا فرمائے۔
۴۴		حضرت ابنِ عباس رضی اللہ تعالیٰ عنہما نے فرمایا کہ میں انہیں قلیل میں سے ہوں جن کا آیت میں استثناء فرمایا۔
۴۵		اہلِ کتاب سے۔
۴۶		اور قرآن میں نازِل فرما دی گئی آپ اتنے ہی پر اکتفا کریں اور اس معاملہ میں یہود کے جہل کا اظہار کرنے کے درپے نہ ہوں۔
(۲۳ ) اور ان کے  (ف  ۴۷) بارے  میں کسی کتابی سے  کچھ نہ پوچھو۔
۴۷		یعنی اصحابِ کہف کے۔
(۲۳ )  اور ہر گز کسی بات کو نہ کہنا میں کل یہ کر دوں گا۔
(۲۴ )  مگر یہ کہ اللہ چاہے  (ف ۴۸) اور اپنے  رب کی یاد کر جب تو بھول جائے  (ف ۴۹) اور یوں کہو کہ قریب ہے  میرا رب مجھے  اس (ف ۵۰) سے  نزدیک تو راستی کی راہ دکھائے، (ف ۵۱)
۴۸		یعنی جب کسی کام کا ارادہ ہو تو یہ کہنا چاہئے کہ ان شاء اللہ ایسا کروں گا بغیر ان شاء اللہ کے نہ کہے۔ 
شانِ نُزول : اہلِ مکّہ نے رسولِ کریم صلی اللہ علیہ و آلہٖ و سلم سے جب اصحابِ کہف کا حال دریافت کیا تھا تو حضور صلی اللہ علیہ و آلہٖ و سلم نے فرمایا کل بتاؤں گا اور ان شاء اللہ نہیں فرمایا تھا، کئی روز وحی نہیں آئی پھر یہ آیت نازِل فرمائی۔
۴۹		یعنی ان شاء اللہ تعالیٰ کہنا یاد نہ رہے تو جب یاد آئے کہہ لے۔ حسن رضی اللہ تعالیٰ عنہ نے فرمایا جب تک اس مجلس میں رہے۔ اس آیت کی تفسیروں میں کئی قول ہیں بعض مفسِّرین نے فرمایا معنیٰ یہ ہیں کہ اگر کسی نماز کو بھول گیا تو یاد آتے ہی ادا کرے۔ (بخاری و مسلم) بعض عارفین نے فرمایا معنیٰ یہ ہیں کہ اپنے ربّ کو یاد کر جب تو اپنے آپ کو بھول جائے کیونکہ ذکر کا کمال یہی ہے کہ ذاکر مذکور میں فنا ہو جائے۔ ذکر و ذاکر محو گردد  بالتمام جملگی مذکور ماند والسلام۔
۵۰		واقعۂ اصحابِ کہف کے بیان اور اس کی خبر دینے۔
۵۱		یعنی ایسے معجزات عطا فرمائے جو میری نبوّت پر اس سے بھی زیادہ ظاہر دلالت کریں جیسے کہ انبیائے سابقین کے احوال کا بیان اور غیوب کا علم اور قیامت تک پیش آنے والے حوادث و وقایع کا بیان اور شقّ القمر اور حیوانات سے اپنی شہادتیں دلوانا وغیرہا۔ (خازن و جمل)۔
(۲۵ )  اور وہ اپنے  غار میں تین سو برس ٹھہرے  نو اوپر،(ف ۵۲)
۵۲		اور اگر وہ اس مدّت میں جھگڑا کریں تو۔
(۲۶ )  تم فرماؤ اللہ خوب جانتا ہے  وہ جتنا ٹھہرے  (ف ۵۳) اسی کے  لیے  ہیں آسمانوں اور زمینوں کے  سب غیب، وہ کیا ہی دیکھتا اور کیا ہی سنتا ہے  (ف ۵۴) اس کے  سوا ان کا (ف ۵۵) کوئی وا لی نہیں، اور وہ اپنے  حکم میں کسی کو  شریک نہیں کرتا۔
۵۳		اسی کا فرمانا حق ہے۔ شانِ نُزول : نجران کے نصرانیوں نے کہا تھا تین سو برس تک ٹھیک ہیں اور نو کی زیادتی کیسی ہے اس کا ہمیں علم نہیں۔ اس پر یہ آیتِ کریمہ نازِل ہوئی۔
۵۴		کوئی ظاہر اور کوئی باطن اس سے چھُپا نہیں۔
۵۵		آسمان اور زمین والوں کا۔
(۲۷ )  اور تلاوت کرو جو تمہارے  رب کی کتاب (ف ۵۶) تمہیں وحی ہوئی اس کی باتوں کا کوئی بدلنے  والا نہیں (ف ۵۷) اور ہرگز تم اس کے  سوا پناہ نہ پاؤ گے۔
۵۶		یعنی قرآن شریف۔
۵۷		اور کسی کو اس کے تبدیل و تغییر کی قدرت نہیں۔
(۲۸ )  اور اپنی جان ان سے  مانوس رکھو جو صبح و شام اپنے  رب کو پکارتے  ہیں اس کی رضا چاہتے  ہیں (ف ۵۸) اور تمہاری آنکھیں انہیں چھوڑ کر اور پر نہ پڑیں کیا تم دنیا کی زندگانی کا سنگھار چاہو گے، اور اس کا کہا نہ مانو جس کا دل ہم نے  اپنی یاد سے  غافل کر دیا اور وہ اپنی خواہش کے  پیچھے  چلا اور اس کا کام حد سے  گزر گیا۔
۵۸		یعنی اخلاص کے ساتھ ہر وقت اللہ کی طاعت میں مشغول رہتے ہیں۔
 شانِ نُزول : سردارانِ کُفّار کی ایک جماعت نے سیدِ عالَم صلی اللہ علیہ و آلہٖ و سلم سے عرض کیا کہ ہمیں غُرباء اور شکستہ حالوں کے ساتھ بیٹھتے شرم آتی ہے اگر آپ ہمیں انھیں صحبت سے جدا کر دیں تو ہم اسلام لے آئیں اور ہمارے اسلام لے آ نے سے خَلقِ کثیر اسلام لے آئے گی۔ اس پر یہ آیتِ کریمہ نازِل ہوئی۔
(۲۹ )  اور فرما دو کہ حق تمہارے  رب کی طرف سے  ہے  (ف ۵۹) تو جو چاہے  ایمان لائے  اور جو چاہے  کفر کرے  (ف ۶۰) بیشک ہم نے  ظالموں (ف ۶۱) کے  لیے  وہ آگ تیار کر رکھی ہے  جس کی دیواریں انہیں گھیر لیں گی، اور اگر (ف ۶۲) پانی کے  لیے  فریاد کریں تو ان کی فریاد رسی ہو گی اس پانی سے  کہ چرخ دے  (کھولتے  ہوئے ) دھات کی طرح ہے  کہ ان کے  منہ بھون دے  گا کیا ہی برا پینا ہے  (ف ۶۳) اور دوزخ کیا ہی بری ٹھہرنے  کی جگہ۔
۵۹		یعنی اس کی توفیق سے اور حق و باطل ظاہر ہو چکا میں تو مسلمانوں کو ان کی غربت کے باعث تمہاری دل جوئی کے لئے اپنی مجلسِ مبارک سے جدا نہیں کروں گا۔
۶۰		اپنے انجام و مآل کو سوچ لے اور سمجھ لے کہ۔
۶۱		یعنی کافِروں۔
۶۲		پیاس کی شدّت سے۔
۶۳		اللہ کی پناہ۔ حضرت ابنِ عباس رضی اللہ تعالیٰ عنہما نے فرمایا وہ غلیظ پانی ہے روغنِ زیتون کی تلچھٹ کی طرح۔ ترمذی کی حدیث میں ہے کہ جب وہ منہ کے قریب کیا جائے گا تو منہ کی کھال اس سے جل کر گر پڑے گی۔ بعض مفسِّرین کا قول ہے کہ وہ پگھلایا ہوا رانگ اور پیتل ہے۔
(۳۰ )  بیشک جو ایمان لائے  اور نیک کام کیے  ہم ان کے  نیگ (اجر) ضائع نہیں کرتے  جن کے  کام اچھے  ہوں، (ف ۶۴)
۶۴		بلکہ ا نہیں ان کی نیکیوں کی جزا دیتے ہیں۔
(۳۱ )  ان کے  لیے  بسنے  کے  باغ ہیں ان کے  نیچے  ندیاں بہیں وہ اس میں سونے  کے  کنگن پہنائے  جائیں گے  (ف ۶۵) اور سبز کپڑے  کریب اور قناویز کے  پہنیں گے  وہاں تختوں پر تکیہ لگائے  (ف ۶۶) کیا ہی اچھا ثواب اور جنت کی کیا ہی اچھی آرام کی جگہ۔
۶۵		ہر جنّتی کو تین تین کنگن پہنائے جائیں گے سونے اور چاندی اور موتیوں کے۔ حدیثِ صحیح میں ہے کہ وضو کا پانی جہاں جہاں پہنچتا ہے وہ تمام اعضا بہشتی زیوروں سے آراستہ کئے جائیں گے۔
۶۶		شاہانہ شان و شکوہ کے ساتھ ہوں گے۔
(۳۲ )  اور ان کے  سامنے  دو مردوں کا حال بیان کرو (ف ۶۷) کہ ان میں ایک کو (ف ۶۸) ہم نے  انگوروں کے  دو باغ دیے  اور ان کو کھجوروں سے  ڈھانپ لیا اور ان کے  بیچ میں کھیتی رکھی (ف ۶۹)
۶۷		کہ کافِر و مومن اس میں غور کر کے اپنا اپنا انجام و مآل سمجھیں اور ان دو مَردوں کا حال یہ ہے۔
۶۸		یعنی کافِر کو۔
۶۹		یعنی انہیں نہایت بہترین ترتیب کے ساتھ مرتّب کیا۔
(۳۳ )  دونوں باغ اپنے  پھل لائے  اور اس میں کچھ کمی نہ دی (ف ۷۰) اور دونوں کے  بیچ میں ہم نے  نہر بہائی۔
۷۰		بہار خوب آئی۔
 (۳۴ )  اور وہ (ف ۷۱) پھل رکھتا تھا  (ف ۷۲) تو اپنے  ساتھی (ف ۷۳) سے  بولا اور وہ اس سے  رد و بدل کرتا تھا (ف ۷۴) میں تجھ سے  مال میں زیادہ ہوں اور آدمیوں کا زیادہ زور رکھتا ہوں (ف ۷۵)
۷۱		باغ والا اس کے علاوہ اور بھی۔
۷۲		یعنی اموالِ کثیرہ سونا، چاندی وغیرہ ہر قِسم کی چیزیں۔
۷۳		ایماندار۔
۷۴		اور اِترا کر اور اپنے مال پر فخر کر کے کہنے لگا کہ۔
۷۵		میرا کنبہ قبیلہ بڑا ہے، ملازم، خدمت گار، نوکر چاکر بہت ہیں۔
(۳۵ )  اپنے  باغ میں گیا (ف ۷۶) اور اپنی جان پر ظلم کرتا ہوا (ف ۷۷) بولا مجھے  گمان نہیں کہ یہ کبھی فنا ہو۔
۷۶		اور مسلمان کا ہاتھ پکڑ کر اس کو ساتھ لے گیا وہاں اس کو افتخاراً ہر طرف لے پھرا اور ہر ہر چیز دکھائی۔
۷۷		کُفر کے ساتھ اور باغ کی زینت و زیبائش اور رونق و بہار دیکھ کر مغرور ہو گیا اور۔
(۳۶ )  اور میں گمان نہیں کرتا کہ قیامت قائم ہو اور اگر میں (ف ۷۸) اپنے  رب کی طرف پھر گیا بھی تو ضرور اس باغ سے  بہتر پلٹنے  کی جگہ پاؤں گا (ف ۷۹)
۷۸		جیسا کہ تیرا گمان ہے بالفرض۔
۷۹		کیونکہ دنیا میں بھی میں نے بہترین جگہ پائی ہے۔
(۳۷ )  اس کے  ساتھی (ف ۸۰) نے  اس سے  اُلٹ پھیر کرتے  ہوئے  جواب دیا کیا تو اس کے  ساتھ کفر کرتا ہے  جس نے  تجھے  مٹی سے  بنایا پھر نطفہ سے  پھر تجھے  ٹھیک مرد کیا (ف ۸۱)
۸۰		مسلمان۔
۸۱		عقل و بلوغ، قوّت و طاقت عطا کی اور تو سب کچھ پا کر کافِر ہو گیا۔
(۳۸ )  لیکن میں تو یہی کہتا ہوں کہ وہ اللہ ہی میرا رب ہے  او ر میں کسی کو اپنے  رب کا شریک نہیں کرتا ہوں۔
(۳۹ )  اور کیوں نہ ہوا کہ جب تو اپنے  باغ میں گیا تو کہا ہوتا جو چاہے  اللہ، ہمیں کچھ زور نہیں مگر اللہ کی مدد کا (ف ۸۲) اگر تو مجھے  اپنے  سے  مال و اولاد میں کم دیکھتا تھا (ف ۸۳)
۸۲		اگر تو باغ دیکھ کر ماشاء اللہ کہتا اور اعتراف کرتا کہ یہ باغ اور اس کے تمام محاصل و منافع اللہ تعالیٰ کی مشیّت اور اس کے فضل و کرم سے ہیں اور سب کچھ اس کے اختیار میں ہے چاہے اس کو آباد رکھے، چاہے ویران کرے ایسا کہتا تو یہ تیرے حق میں بہتر ہوتا تو نے ایسا کیوں نہیں کہا۔
۸۳		اس وجہ سے تکبُّر میں مبتلا تھا اور اپنے آپ کو بڑا سمجھتا تھا۔
(۴۰ ) تو قریب ہے  کہ میرا رب مجھے  تیرے  باغ سے  اچھا دے  (ف ۸۴) اور تیرے  باغ پر آسمان سے   بجلیاں اتارے  تو  وہ پٹ پر میدان (سفید زمین) ہو کر رہ جائے  (ف ۸۵)
۸۴		دنیا میں یا عقبیٰ میں۔
۸۵		کہ اس میں سبزہ کا نام و نشان باقی نہ رہے۔
(۴۱ )  یا اس کا پانی زمین میں دھنس جائے  (ف ۸۶) پھر تو اسے  ہرگز تلاش نہ کر سکے  (ف ۸۷) 
۸۶		نیچے چلا جائے کہ کسی طرح نکالا نہ جا سکے۔
۸۷		چنانچہ ایسا ہی ہوا عذاب آیا۔
(۴۲ ) اور اس کے  پھل گھیر لیے  گئے  (ف ۸۸) تو اپنے  ہاتھ ملتا رہ گیا (ف ۸۹) اس لاگت پر جو اس باغ میں خرچ کی تھی اور وہ اپنی ٹیٹوں پر (اوندھے  منہ) گرا ہوا تھا (ف ۹۰) اور کہہ رہا ہے، اے  کاش! میں نے  اپنے  رب کا کسی کو شریک نہ کیا ہوتا۔
۸۸		اور باغ بالکل ویران ہو گیا۔
۸۹		پشیمانی اور حسرت سے۔
۹۰		اس حال کو پہنچ کر اس کو مو من کی نصیحت یاد آتی ہے اور اب وہ سمجھتا ہے کہ یہ اس کے کُفر و سرکشی کا نتیجہ ہے۔
(۴۳ )  اور اس کے  پاس کوئی جماعت نہ تھی کہ اللہ کے  سامنے  اس کی مدد کرتی نہ وہ بدلہ لینے  کے  قابل تھا (ف ۹۱) 
۹۱		کہ ضائع شدہ چیز کو واپس کر سکتا۔
(۴۴ ) یہاں کھلتا ہے  (ف ۹۲) کہ اختیار سچے  اللہ کا ہے، اس کا ثواب سب سے  بہتر اور اسے  ماننے  کا انجام سب سے  بھلا۔
۹۲		اور ایسے حالات میں معلوم ہوتا ہے۔
 (۴۵ )  اور ان کے  سامنے  (ف ۹۳) زندگانی دنیا کی کہاوت بیان کرو (ف ۹۴) جیسے  ایک پانی ہم نے  آسمان اتارا  تو اس کے  سبب زمین کا سبزہ گھنا ہو کر نکلا (ف ۹۵) کہ سوکھی گھاس ہو گیا جسے  ہوائیں اڑائیں (ف ۹۶) اور اللہ ہر چیز پر قابو والا ہے  (ف ۹۷) 
۹۳		اے سیدِ عالَم صلی اللہ علیہ و آلہٖ و سلم۔
۹۴		کہ اس کی حالت ایسی ہے۔
۹۵		زمین ترو تازہ ہوئی پھر قریب ہی ایسا ہوا۔
۹۶		اور پراگندہ کر دیں۔
۹۷		پیدا کرنے پر بھی اور فنا کرنے پر بھی اس آیت میں دنیا کی تری و تازگی اور بہجت و شادمانی اور اس کے فنا و ہلاک ہونے کی سبز ہ سے تمثیل فرمائی گئی کہ جس طرح سبزہ و شاداب ہو کر فنا ہو جاتا ہے اور اس کا نام و نشان باقی نہیں رہتا یہی حالت دنیا کی حیاتِ بے اعتبار کی ہے اس پر مغرور و شیدا ہونا عقل کا کام نہیں۔
(۴۶ ) مال اور بیٹے  یہ جیتی دنیا کا سنگھار ہے  (ف ۹۸) اور  باقی رہنے  وا لی اچھی باتیں (ف ۹۹) ان کا ثواب تمہارے  رب کے  یہاں بہتر اور وہ امید  میں  سب سے  بھلی۔
۹۸		راہِ قبر و آخرت کے لئے توشہ نہیں۔ حضرت علیِ مرتضیٰ رضی اللہ تعالیٰ عنہ نے فرمایا کہ مال و اولاد دنیا کی کھیتی ہیں اور اعمالِ صالحہ آخرت کی اور اللہ تعالیٰ اپنے بہت سے بندوں کو یہ سب عطا فرماتا ہے۔
۹۹		باقیاتِ صالحات سے اعمالِ خیر مراد ہیں جن کے ثمرے انسان کے لئے باقی رہتے ہیں جیسے کہ پنج گانہ نمازیں اور تسبیح و تحمید۔ حدیث شریف میں ہے سیّدِ عالَم صلی اللہ علیہ و آلہٖ و سلم نے باقیاتِ صالحات کی کثرت کا حکم فرمایا صحابہ نے عرض کیا وہ کیا ہیں فرمایا : اَللّٰہُ اَکْبَرُ لَااِلٰہَ اِلَّااللہُ سُبْحَانَ اللہِ وَالْحَمْدُ لِلّٰہِ وَلَاحَوْلَ وَلَا قُوَّۃَ اِلَّا بِاللّٰہِ پڑھنا۔
(۴۷ )  اور جس دن ہم پہاڑوں کو چلائیں گے  (ف ۱۰۰) اور تم زمین کو صاف کھلی ہوئی دیکھو گے  (ف ۱۰۱) اور ہم انہیں اٹھائیں گے  (ف ۱۰۲) تو ان میں سے  کسی کو نہ چھوڑیں گے۔
۱۰۰		کہ اپنی جگہ سے اکھڑ کر اَبر کی طرح روانہ ہوں گے۔
۱۰۱		نہ اس پر کوئی پہاڑ ہو گا نہ عمارت نہ درخت۔
۱۰۲		قبروں سے اور موقفِ حساب میں حاضر کریں گے۔
(۴۸ )  اور سب تمہارے  رب کے  حضور پرا باندھے  پیش ہوں گے  (ف ۱۰۳) بیشک تم ہمارے  پاس ویسے  ہی آئے جیسا ہم نے  تمہیں پہلی بار بنایا تھا (ف ۱۰۴) بلکہ تمہارا گمان تھا کہ ہم ہر گز تمہارے  لیے  کوئی وعدہ کا وقت نہ رکھیں گے، (ف ۱۰۵)
۱۰۳		ہر ہر امّت کی جماعت کی قطاریں علیٰحدہ علیٰحدہ اللہ تعالیٰ ان سے فرمائے گا۔
۱۰۴		زندہ برہنہ تن و برہنہ پا بے زر و مال۔
۱۰۵		جو وعدہ کہ ہم نے زبانِ انبیاء پر فرمایا تھا یہ ان سے فرمایا جائے گا جو لوگ مرنے کے بعد زندہ کئے جانے اور قیامت قائم ہونے کے منکِر تھے۔
(۴۹ )  اور نامۂ اعمال رکھا جائے  گا (ف ۱۰۶) تو تم مجرموں کو دیکھو گے  کہ اس کے  لکھے  سے  ڈرتے  ہوں گے  اور (ف ۱۰۷) کہیں گے  ہائے  خرابی ہماری اس نوشتہ کو کیا ہوا نہ اس نے  کوئی چھوٹا گناہ چھوڑا نہ بڑا جسے  گھیر لیا ہو اور اپنا سب کیا انہوں نے  سامنے  پایا، اور تمہارا رب کسی پر ظلم نہیں کرتا (ف ۱۰۸) 
۱۰۶		ہر شخص کا اعمال نامہ اس کے ہاتھ میں، مومن کا داہنے میں کافر کا بائیں میں۔
۱۰۷		اس میں اپنی بدیاں لکھی دیکھ کر۔
۱۰۸		نہ کسی پر بے جُرم عذاب کرے، نہ کسی کی نیکیاں گھٹائے۔
(۵۰ ) اور یاد کرو جب ہم نے  فرشتوں کو فرمایا کہ آدم کو سجدہ کرو (ف ۱۰۹) تو سب نے  سجدہ کیا سوا  ابلیس کے،  قومِ جن سے  تھا تو اپنے  رب کے  حکم سے  نکل گیا (ف ۱۱۰) بھلا کیا اسے  اور اس کی اولاد  و میرے  سوا دوست بناتے  ہو (ف ۱۱۱) اور وہ ہمارے  دشمن ہیں ظالموں کو کیا ہی برا بدل (بدلہ) ملا، (ف ۱۱۲)
۱۰۹		تحیّت کا۔
۱۱۰		اور باوجود مامور ہونے کے اس نے سجدہ نہ کیا تو اے بنی آدم۔
۱۱۱		اور ان کی اطاعت اختیار کرتے ہو۔
۱۱۲		کہ بجائے طاعتِ الٰہی بجا لانے کے طاعتِ شیطان میں مبتلا ہوئے۔
(۵۱ )  نہ میں نے  آسمانوں اور زمین کو بناتے  وقت انہیں سامنے  بٹھا لیا تھا، نہ خود ان کے  بناتے  وقت  اور نہ میری شان، کہ گمراہ کرنے  والوں کو بازوں بناؤں (ف ۱۱۳)
۱۱۳		معنیٰ یہ ہیں کہ اشیاء کے پیدا کرنے میں منفرد اور یگانہ ہوں نہ میرا کوئی شریکِ عمل نہ کوئی مشیر کار پھر میرے سوا اور کسی کی عبادت کس طرح درست ہو سکتی ہے۔
(۵۲ )  اور جس دن فرمائے  گا (ف ۱۱۴) کہ پکارو میرے  شریکوں کو جو تم گمان کرتے  تھے  تو انہیں پکاریں گے  وہ انہیں جواب نہ دیں گے  اور ہم ان کے  (ف ۱۱۵) درمیان ایک ہلاکت کا میدان کر دیں گے (ف ۱۱۶) 
۱۱۴		اللہ تعالیٰ کفّار سے۔
۱۱۵		یعنی بتوں اور بت پرستوں کے یا اہلِ ہدیٰ اور اہلِ ضلال کے۔
۱۱۶		حضرت ابنِ عباس رضی اللہ تعالیٰ عنہما نے فرمایا کہ موبقِ جہنّم کی ایک وادی کا نام ہے۔
(۵۳ ) اور مجرم دوزخ کو دیکھیں گے  تو یقین کریں گا کہ انہیں اس میں گرنا ہے  اور اس سے  پھرنے  کی کوئی جگہ نہ پائیں گے۔
(۵۴ )  اور بیشک ہم نے  لوگوں کے  لیے  اس قرآن میں ہر قسم کی مثل طرح طرح بیان فرمائی (ف ۱۱۷) اور آدمی ہر چیز سے  بڑھ کر جھگڑالو ہے  (ف ۱۱۸)
۱۱۷		تاکہ سمجھیں اور پند پذیر ہوں۔
۱۱۸		حضرت ابنِ عباس رضی اللہ تعالیٰ عنہما نے فرمایا کہ یہاں آدمی سے مراد نضر بن حارث ہے اور جھگڑے سے اس کا قرآنِ پاک میں جھگڑا کرنا بعض نے کہا ابی بن خلف مراد ہے۔ بعض مفسّرین کا قو ل ہے کہ تمام کفّار مراد ہیں بعض کے نزدیک آیت عموم پر ہے اور یہی اصح ہے۔
(۵۵ )  اور آدمیوں کو کسی چیز نے  اس سے  روکا کہ ایمان لاتے  جب ہدایت (ف ۱۱۹) ان کے  پاس آئی اور اپنے  رب سے  معافی مانگتے  (ف ۱۱۳) مگر یہ کہ ان پر اگلوں کا دستور آئے  (ف ۱۲۱) یا ان پر قسم قسم کا عذاب آئے۔
۱۱۹		یعنی قرآنِ کریم یا رسولِ مکرّم صلی اللہ علیہ و آلہٖ و سلم کی ذاتِ مبارک۔
۱۲۰		معنیٰ یہ ہیں کہ ان کے لئے جائے عذر نہیں ہے کیونکہ انہیں ایمان و استغفار سے کوئی مانع نہیں۔
۱۲۱		یعنی وہ ہلاک جو مقدر ہے اس کے بعد۔
(۵۶ )  اور  ہم رسولوں کو نہیں بھیجتے  مگر (ف ۱۲۲) خوشی (ف ۱۲۳) ڈر سنانے  والے  اور جو کافر ہیں وہ باطل کے  ساتھ جھگڑتے  ہیں (ف ۱۲۴) کہ اس سے  حق کو ہٹا دیں اور انہوں نے  میری آیتوں کی اور جو ڈر انہیں سناتے  گئے  تھے، (ف ۱۲۵)
۱۲۲		ایمانداروں اطاعت شعاروں کے لئے ثواب کی۔
۱۲۳		بے ایمانوں، نافرمانوں کے لئے عذاب کا۔
۱۲۴		اور رسولوں کو اپنی مثل بشر کہتے ہیں۔
۱۲۵		عذاب کے۔
(۵۷ )  ان کی ہنسی بنا لی اور اس سے  بڑھ کر ظالم کون جسے  اس کے  رب کی آیتیں یاد دلائی جائیں تو وہ ان سے  منہ پھیر لے  (ف ۱۲۶) اور اس کے  ہاتھ جو آگے  بھیج چکے  (ف ۱۲۷) اسے  بھول جائے  ہم نے  ان کے  دلوں پر غلاف کر دیے  ہیں کہ قرآن نہ سمجھیں اور ان کے  کانوں میں گرانی (ف ۱۲۸) اور اگر تم انہیں ہدایت کی طرف بلاؤ تو جب بھی ہرگز کبھی راہ نہ پائیں گے  (ف ۱۲۹)
۱۲۶		اور پند پذیر نہ ہو اور ان پر ایمان نہ لائے۔
۱۲۷		یعنی معصیّت اور گناہ اور نافرمانی جو کچھ اس نے کیا۔
۱۲۸		کہ حق بات نہیں سنتے۔
۱۲۹		یہ ان کے حق میں ہے جو علمِ الٰہی میں ایمان سے محروم ہیں۔
(۵۸ )  اور تمہارا  رب بخشنے  والا مہر  وا  لا ہے، اگر وہ انہیں (ف ۱۳۰) ان کے  کیے  پر پکڑتا  تو جلد ان پر عذاب بھیجتا (ف ۱۳۱) بلکہ ان کے  لیے  ایک وعدہ کا وقت ہے  (ف ۱۳۲) جس کے  سامنے  کوئی پناہ نہ پائیں گے۔
۱۳۰		دنیا ہی میں۔
۱۳۱		لیکن اس کی رحمت ہے کہ اس نے مہلت دی اور عذاب میں جلدی نہ فرمائی۔
۱۳۲		یعنی روزِ قیامت بعث و حساب کا دن۔
(۵۹ )  اور یہ بستیاں ہم نے  تباہ کر دیں (ف ۱۳۳) جب انہوں نے  ظلم کیا (ف ۱۳۴) اور ہم نے  ان کی بربادی کا ایک وعدہ رکھا تھا۔
۱۳۳		وہاں کے رہنے والوں کو ہلاک کر دیا اور وہ بستیاں ویران ہو گئیں، ان بستیوں سے قومِ لوط و عاد و ثمود وغیرہ کی بستیاں مراد ہیں۔
۱۳۴		حق کو نہ مانا اور کُفر اختیار کیا۔
(۶۰ )  اور یاد کرو جب موسیٰ (ف ۱۳۵) نے  اپنے  خادم سے  کہا (ف ۱۳۶) میں باز نہ رہوں گا جب تک وہاں نہ پہنچوں جہاں دو سمندر ملے  ہیں (ف ۱۳۷) یا قرنوں (مدتوں تک) چلا جاؤں  (ف ۱۳۸)
۱۳۵		ابنِ عمر ان نبیِ محترم صاحبِ توریت و معجزاتِ ظاہرہ۔
۱۳۶		جن کا نام یوشع ابنِ نون ہے جو حضرت موسیٰ علیہ السلام کی خدمت و صحبت میں رہتے تھے اور آپ سے علم اخذ کرتے تھے اور آپ کے بعد آپ کے ولی عہد ہیں۔
۱۳۷		بحرِ فارس و بحرِ روم جانبِ مشرق میں اور مجمع البحرین وہ مقام ہے جہاں حضرت موسیٰ علیہ السلام کو حضرت خضر علیہ السلام کی ملاقات کا وعدہ دیا گیا تھا اس لئے آپ نے وہاں پہنچنے کا عزمِ مصمّم کیا اور فرمایا کہ میں اپنی سعی جاری رکھوں گا جب تک کہ وہاں پہنچوں۔
۱۳۸		اگر وہ جگہ دور ہو پھر یہ حضرات روٹی اور نمکین بھُنی مچھلی زنبیل میں توشہ کے طور پر لے کر روانہ ہوئے۔
(۶۱ )  پھر جب وہ  دونوں ان دریاؤں کے  ملنے  کی جگہ پہنچے  (ف ۱۳۹) اپنی مچھلی بھول گئے  اور اس نے  سمندر میں اپنی راہ لی سرنگ بناتی۔
۱۳۹		جہاں ایک پتّھر کی چٹان تھی اور چشمۂ حیات تھا تو وہاں دونوں حضرات نے استراحت کی اور مصروفِ خواب ہو گئے، بھُنی ہوئی مچھلی زنبیل میں زندہ ہو گئی اور تڑپ کر دریا میں گری اور اس پر سے پانی کا بہاؤ رک گیا اور ایک محراب سی بن گئی، حضرت یوشع کو بیدار ہونے کے بعد حضرت موسیٰ علیہ السلام سے اس کا ذکر کرنا یاد نہ رہا چنانچہ ارشاد ہوتا ہے۔
(۶۲ )  پھر جب وہاں سے  گزر گئے  (ف ۱۴۰) موسیٰ نے  خادم سے  کہا ہمارا صبح کا کھانا  لاؤ  بیشک ہمیں اپنے  اس سفر میں بڑی مشقت کا سامنا ہوا، (ف ۱۴۱)
۱۴۰		اور چلتے رہے یہاں تک کہ دوسرے روز کھانے کا وقت آیا تو حضرت۔
۱۴۱		تھکان بھی ہے بھوک کی شدّت بھی ہے اور یہ بات جب تک مجمع البحرین پہنچے تھے پیش نہ آئی تھی، منزلِ مقصود سے آگے بڑھ کر تکان اور بھوک معلوم ہوئی۔ اس میں اللہ تعالیٰ کی حکمت تھی کہ مچھلی یاد کریں اور اس کی طلب میں منزلِ مقصود کی طرف واپس ہوں۔ حضرت موسیٰ علیہ السلام کے یہ فرمانے پر خادم نے معذرت کی اور۔
(۶۳ )  بولا بھلا دیکھئے  تو جب ہم نے  اس چٹان کے  پاس جگہ لی تھی تو بیشک میں مچھلی کو بھول گیا، اور مجھے  شیطان ہی نے  بھلا دیا کہ میں اس کا مذکور کروں اور اس نے  (ف ۱۴۲) تو سمندر میں اپنی راہ لی، اچنبھا ہے۔
۱۴۲		یعنی مچھلی نے۔
(۶۴ )  موسیٰ نے  کہا یہی تو ہم چاہتے  تھے  (ف ۱۴۳) تو پیچھے  پلٹے  اپنے  قدموں کے  نشان دیکھتے۔
۱۴۳		مچھلی کا جانا ہی تو ہمارے حصولِ مقصد کی علامت ہے اور جن کی طلب میں ہم چلے ہیں ان کی ملاقات وہیں ہو گی۔
(۶۵ ) تو ہمارے  بندوں میں سے  ایک بندہ پایا (ف ۱۴۴) جسے  ہم نے  اپنے  پاس سے  رحمت دی (ف ۱۴۵) اور اسے  اپنا علم لدنی عطا کیا (ف ۱۴۶)
۱۴۴		جو چادر اوڑھے آرام فرما رہا تھا یہ حضرت خضر تھے علیٰ نبینا و علیہ الصلوٰۃ و السلام۔ لفظِ خضر لغت میں تین طرح آیا ہے بکسرِ خا و سکونِ ضاد اور بفتحِ خا و سکونِ ضاد اور بفتحِ خا  و کسرِ ضاد۔ یہ لقب ہے اور وجہ اس لقب کی یہ ہے کہ جہاں بیٹھتے یا نماز پڑھتے ہیں وہاں اگر گھاس خشک ہو تو سرسبز ہو جاتی ہے، نام آپ کا بلیا بن ملکان اور کنیّت ابوالعباس ہے، ایک قول یہ ہے کہ آپ بنی اسرائیل میں سے ہیں، ایک قول یہ ہے کہ آپ شہزادے ہیں آپ نے دنیا ترک کر کے زہد اختیار فرمایا۔
۱۴۵		اس رحمت سے یا نبوّت مراد ہے یا ولایت یا علم یا طولِ حیات، آپ ولی تو بالیقین ہیں آپ کی نبوّت میں اختلاف ہے۔
۱۴۶		یعنی غیوب کا علم۔ مفسِّرین نے فرمایا علمِ لدنی وہ ہے جو بندہ کو بطریقِ الہام حاصل ہو۔ حدیث شریف میں ہے جب حضرت موسیٰ علیہ السلام نے حضرت خضر علیٰ نبینا و علیہ السلام کو دیکھا کہ سفید چادر میں لپٹے ہوئے ہیں تو آپ نے انہیں سلام کیا انہوں نے دریافت کیا کہ تمہاری سرزمین میں سلام کہاں ؟ آپ نے فرمایا کہ میں موسیٰ ہوں انہوں نے کہا کہ بنی اسرائیل کے موسیٰ ؟ فرمایا کہ جی ہاں پھر۔
(۶۶ )  اس سے  موسیٰ نے  کہا کیا میں تمہارے  ساتھ رہوں اس شرط پر کہ تم مجھے  سکھا دو گے  نیک بات جو تمہیں تعلیم ہوئی (ف ۱۴۷)
۱۴۷		مسئلہ : اس سے معلوم ہوا کہ آدمی کو علم کی طلب میں رہنا چاہئے خواہ وہ کتنا ہی بڑا عالِم ہو۔ 
مسئلہ : یہ بھی معلوم ہوا کہ جس سے علم سیکھے اس کے ساتھ بتواضع و ادب پیش آئے۔ (مدارک) خضر نے حضرت موسیٰ علیہ السلام کے جواب میں۔
(۶۷ )  کہا آپ میرے  ساتھ ہرگز نہ ٹھہر سکیں گے  (ف ۱۴۸)
۱۴۸		حضرت خضر نے یہ اس لئے فرمایا کہ وہ جانتے تھے کہ حضرت موسیٰ علیہ السلام امورِ منکَرہ و ممنوعہ دیکھیں گے اور انبیاء علیہم السلام سے ممکن ہی نہیں کہ وہ منکَرات دیکھ کر صبر کر سکیں پھر حضرت خضر علیہ السلام نے اس ترکِ صبر کا عذر بھی خود ہی بیان فرما دیا اور فرمایا۔
(۶۸ )  اور اس بات پر کیونکر صبر کریں گے  جسے  آپ کا علم محیط نہیں (ف ۱۴۹) 
۱۴۹		اور ظاہر میں وہ منکر ہیں۔ حدیث شریف میں ہے کہ حضرت خضر علیہ السلام نے حضرت موسیٰ علیہ السلام سے فرمایا کہ ایک علم اللہ تعالیٰ نے مجھ کو ایسا عطا فرمایا جو آپ نہیں جانتے اور ایک علم آپ کو ایسا عطا فرمایا جو میں نہیں جانتا۔ مفسِّرین و محدِّثین کہتے ہیں کہ جو علم حضرت خضر علیہ السلام نے اپنے لئے خاص فرمایا وہ علمِ باطن و مکاشفہ ہے اور اہلِ کمال کے لئے یہ باعثِ فضل ہے چنانچہ وارد ہوا ہے کہ صدیق کو نماز وغیرہ اعمال کی بنا پر صحابہ پر فضیلت نہیں بلکہ ان کی فضیلت اس چیز سے ہے جو ان کے سینہ میں ہے یعنی علمِ باطن و علمِ اسرار کیونکہ جو افعال صادر ہوں گے وہ حکمت سے ہوں گے اگرچہ بظاہر خلاف معلوم ہوں۔
(۶۹ ) کہا عنقریب اللہ چاہے  تو تم مجھے  صابر پاؤ گے  اور میں تمہارے  کسی حکم کے  خلاف نہ کروں گا۔
(۷۰ )  کہا تو اگر آپ میرے  ساتھ رہنے  ہیں تو مجھ سے  کسی بات کو نہ پوچھنا جب تک میں خود اس کا ذکر نہ کروں (ف ۱۵۰) 
۱۵۰		مسئلہ : اس سے معلوم ہوا کہ شاگرد اور مسترشِد کے آداب میں سے ہے کہ وہ شیخ و استاد کے افعال پر زبانِ اعتراض نہ کھولے اور منتظر رہے کہ وہ خود ہی اس کی حکمت ظاہر فرماویں۔ ( مدارک و ابوالسعود)۔
(۷۱ ) اب دونوں چلے  یہاں تک کہ جب کشتی میں سوار ہوئے  (۱۵۱) اس بندہ نے  اسے  چیر ڈالا (ف ۱۵۲) موسیٰ نے  کہا کیا تم نے  اسے  اس لیے  چیرا کہ اس کے  سواروں کو ڈبا دو بیشک یہ تم نے  بری بات کی، (ف ۱۵۳)
۱۵۱		اور کَشتی والوں نے حضرت خضر علیہ السلام کو پہچان کر بغیر معاوضہ کے سوار کر لیا۔
۱۵۲		اور بسولے یا کلہاڑی سے اس کا ایک تختہ یا دو تختے اکھاڑ ڈالے لیکن باوجود اس کے پانی کَشتی میں نہ آیا۔
۱۵۳		حضرت خضر نے۔
(۷۲ )  کہا میں نہ کہتا تھا کہ آپ میرے  ساتھ ہرگز نہ ٹھہر سکیں گے  (ف ۱۵۴)
۱۵۴		حضرت موسیٰ علیہ السلام نے۔
(۷۳ )  کہا مجھ سے  میری بھول پر گرفت نہ کرو (ف ۱۵۵) اور  مجھ پر میرے  کام میں مشکل نہ ڈالو۔
۱۵۵		کیونکہ بھول پر شریعت میں گرفت نہیں۔
(۷۴ )  پھر دونوں چلے  (ف ۱۵۶) یہاں تک کہ جب ایک لڑکا ملا (ف ۱۵۷) اس بندہ نے  اسے  قتل کر دیا، موسیٰ نے  کہا کیا تم نے  ایک ستھری جان (ف ۱۵۸) بے  کسی جان کے  بدلے  قتل کر دی، بیشک تم نے  بہت بری بات کی۔
۱۵۶		یعنی کَشتی سے اتر کر ایک مقام پر گزرے جہاں لڑکے کھیل رہے تھے۔
۱۵۷		جو ان میں خوبصورت تھا اور حدِّ بلوغ کو نہ پہنچا تھا۔ بعض مفسِّرین نے کہا جوان تھا اور رہزنی کیا کرتا تھا۔
۱۵۸		جس کا کوئی گناہ ثابت نہ تھا۔
(۷۵)  کہا (ف ۱۵۹) میں نے  آپ سے  نہ کہا تھا کہ آپ ہرگز میرے  ساتھ نہ ٹھہر سکیں گے  (ف ۱۶۰)
۱۵۹		حضرت خضر نے کہ اے موسیٰ۔
۱۶۰		اس کے جواب میں حضرت موسیٰ علیہ السلام نے۔
(۷۶) کہا اس کے  بعد میں تم سے  کچھ پوچھوں تو پھر میرے  ساتھ نہ رہنا، بیشک میری طرف سے  تمہارا عذر پورا ہو چکا۔
(۷۷) پھر دونوں چلے  یہاں تک کہ جب ایک گاؤں والوں کے  پاس آئے  (ف ۱۶۱) ان دہقانوں سے  کھانا مانگا انہوں نے  انہیں دعوت دینی قبول نہ کی (ف ۱۶۲) پھر دونوں نے  اس گاؤں میں ایک  دیوار پا  ئی  کہ گرا چاہتی ہے  اس بندہ نے  (ف ۱۶۳) اسے  سیدھا کر دیا، موسیٰ نے  کہا تم چاہتے  تو اس پر کچھ مزدوری لے  لیتے  (ف ۱۶۴) 
۱۶۱		حضرت ابنِ عباس رضی اللہ تعالیٰ عنہما نے فرمایا کہ اس گاؤں سے مراد انطاکیہ ہے وہاں ان حضرات نے۔
۱۶۲		اور میزبانی پر آمادہ نہ ہوئے۔ حضرت قتادہ سے مروی ہے کہ وہ بستی بہت بدتر ہے جہاں مہمانوں کی میزبانی نہ کی جائے۔
۱۶۳		یعنی حضرت خضر علیہ السلام نے اپنا دستِ مبارک لگا کر اپنی کرامت سے۔
۱۶۴		کیونکہ یہ ہماری تو حاجت کا وقت ہے اور بستی والوں نے ہماری کچھ مدارات نہیں کی ایسی حالت میں ان کا کام بنانے پر اجرت لینا مناسب تھا، اس پر حضرت خضر نے۔
(۷۸) کہا یہ (ف ۱۶۵) میری اور آپ کی جدائی ہے  اب میں آپ کو ان باتوں کا پھیر (بھید) بتاؤں گا جن پر آپ سے  صبر نہ ہو سکا  (ف ۱۶۶)
۱۶۵		وقت یا اس مرتبہ کا انکار۔
۱۶۶		اور ان کے اندر جو راز تھے ان کا اظہار کر دوں گا۔
(۷۹) وہ جو کشتی تھی وہ کچھ محتاجوں کی تھی (ف ۱۶۷) کہ دریا میں کام کرتے  تھے، تو میں نے  چاہا کہ اسے  عیب دار کر دوں اور ان کے  پیچھے  ایک بادشاہ تھا (ف ۱۶۸) کہ ہر ثابت کشتی زبردستی چھین لیتا (ف ۱۶۹) 
۱۶۷		جو دس بھائی تھے ان میں پانچ تو اپاہج تھے جو کچھ نہیں کر سکتے تھے اور پانچ تندرست تھے جو۔
۱۶۸		کہ انہیں واپسی میں اس کی طرف گزرنا ہوتا۔ اس بادشاہ کا نام جلندی تھا کَشتی والوں کو اس کا حال معلوم نہ تھا اور اس کا طریقہ یہ تھا۔
۱۶۹		اور اگر عیب دار ہوتی چھوڑ دیتا اس لئے میں نے اس کَشتی کو عیب دار کر دیا کہ وہ ان غریبوں کے لئے بچ رہے۔
(۸۰) اور وہ جو لڑکا تھا  اس کے  ماں باپ مسلمان تھے  تو ہمیں ڈر ہوا کہ وہ ان کو سرکشی اور کفر پر چڑھاوے  (ف ۱۷۰) 
۱۷۰		اور وہ اس کی مَحبت میں دین سے پھر جائیں اور گمراہ ہو جائیں اور حضرت خضر کا یہ اندیشہ اس سبب سے تھا کہ وہ باعلامِ الٰہی اس کے حالِ باطن کو جانتے تھے۔ حدیثِ مسلم میں ہے کہ یہ لڑکا کافِر ہی پیدا ہوا تھا۔ امام سبکی نے فرمایا کہ حالِ باطن جان کر بچّے کو قتل کر دینا حضرت خضر علیہ السلام کے ساتھ خاص ہے انہیں اس کی اجازت تھی، اگر کوئی ولی کسی بچّے کے ایسے حال پر مطلع ہو تو اس کو قتل جائز نہیں ہے۔ کتابِ عرائس میں ہے کہ جب حضرت موسیٰ علیہ السلام نے حضرت خضر سے فرمایا کہ تم نے ستھری جان کو قتل کر دیا تو یہ انہیں گراں گزرا اور انہوں نے اس لڑکے کا کندھا توڑ کر اس کا گوشت چیرا تو اس کے اندر لکھا ہوا تھا کافِر ہے کبھی اللہ پر ایمان نہ لائے گا۔ (جمل)۔
(۸۱) تو ہم نے  چاہا کہ ان دونوں کا رب اس سے  بہتر (ف ۱۷۱) ستھرا  اور اس سے  زیادہ مہربانی میں قریب عطا کرے  (ف ۱۷۲) 
۱۷۱		بچّہ گناہوں اور نجاستوں سے پاک اور۔
۱۷۲		جو والدین کے ساتھ طریقِ ادب و حسنِ سلوک اور مودّت و مَحبت رکھتا ہو۔ مروی ہے کہ اللہ تعالیٰ نے انہیں ایک بیٹی عطا کی جو ایک نبی کے نکاح میں آئی اور اس سے نبی پیدا ہوئے جن کے ہاتھ پر اللہ تعالیٰ نے ایک اُمّت کو ہدایت دی، بندے کو چاہئے کہ اللہ کی قضا پر راضی رہے اسی میں بہتری ہوتی ہے۔
(۸۲)  رہی وہ دیوار وہ شہر کے  دو یتیم  لڑکوں کی تھی (ف ۱۷۳) اور اس کے  نیچے  ان کا خزانہ تھا (ف ۱۷۴) اور ان کا باپ نیک آدمی تھا  (ف ۱۷۵) تو آپ کے  رب نے  چاہا کہ وہ دونوں اپنی جوانی کو پہنچیں (ف ۱۷۶) اور اپنا خزانہ نکالیں،  آپ کے  رب کی رحمت سے  اور یہ کچھ میں نے  اپنے  حکم سے  نہ کیا (ف ۱۷۷) یہ پھیر ہے  ان باتوں کا جس پر آپ سے  صبر نہ ہو سکا (ف ۱۷۸)
۱۷۳		جن کے نام اصرم اور صریم تھے۔
۱۷۴		ترمذی کی حدیث میں ہے کہ اس دیوار کے نیچے سونا چاندی مدفون تھا۔ حضرت ابنِ عباس رضی اللہ تعالیٰ عنہما نے فرمایا کہ اس میں سونے کی ایک تختی تھی اس پر ایک طرف لکھا تھا اس کا حال عجیب ہے جسے موت کا یقین ہو اس کو خوشی کس طرح ہوتی ہے، اس کا حال عجیب ہے جو قضا و قدر کا یقین رکھے اس کو غصّہ کیسے آتا ہے، اس کا حال عجیب ہے جسے رزق کا یقین ہو وہ کیوں تعب میں پڑتا ہے، اس کا حال عجیب ہے جسے حساب کا یقین ہو وہ کیسے غافل رہتا ہے، اس کا حال عجیب ہے جس کو دنیا کے زوال و تغیّر کا یقین ہو وہ کیسے مطمئن ہوتا ہے اور اس کے ساتھ لکھا تھا لَا اِلٰہَ اِلاَّ اللّٰہُ مُحَمَّد رَّسُوْلُ اللّٰہِ اور دوسری جانب اس لوح پر لکھا تھا میں اللہ ہوں، میرے سوا کوئی معبود نہیں، میں یکتا ہوں، میرا کوئی شریک نہیں، میں نے خیر و شر پیدا کی، اس کے لئے خوشی جسے میں نے خیر کے لئے پیدا کیا اور اس کے ہاتھوں پر خیر جاری کی، اس کے لئے تباہی جس کو شر کے لئے پیدا کیا اور اس کے ہاتھوں پر شر جاری کی۔
۱۷۵		اس کا نام کاشح تھا اور یہ شخص پرہیزگار تھا۔ حضرت محمد ابنِ منکدر نے فرمایا اللہ تعالیٰ بندے کی نیکی سے اس کی اولاد کو اور اس کی اولاد کی اولاد کو اور اس کے کنبہ والوں کو اور اس کے محلہ داروں کو اپنی حفاظت میں رکھتا ہے۔ (سبحان اللہ)۔
۱۷۶		اور ان کی عقل کا مل ہو جائے اور وہ قوی و توانا ہو جائیں۔
۱۷۷		بلکہ بامرِ الٰہی و الہامِ خداوندی کیا۔
۱۷۸		بعضے لوگ ولی کو نبی پر فضیلت دے کر گمراہ ہو گئے اور انہوں نے یہ خیال کیا کہ حضرت موسیٰ کو حضرت خضر سے علم حاصل کرنے کا حکم دیا گیا باوجود یکہ حضرت خضر ولی ہیں اور در حقیقت ولی کو نبی پر فضیلت دینا کفرِ جلی ہے اور حضرت خضر نبی ہیں اور اگر ایسا نہ ہو جیسا کہ بعض کا گمان ہے تو یہ اللہ تعالیٰ کی طرف سے حضرت موسیٰ علیہ السلام کے حق میں ابتلاء ہے علاوہ بریں یہ کہ اہلِ کتاب اس کے قائل ہیں کہ یہ حضرت موسیٰ پیغمبرِ بنی اسرائیل کا واقعہ ہی نہیں بلکہ موسیٰ بن ماثان کا واقعہ ہے اور ولی تو نبی پر ایمان لانے سے مرتبۂ ولایت پر پہنچتا ہے تو یہ ناممکن ہے کہ وہ نبی سے بڑھ جائے۔ (مدارک) اکثر عُلَماء اس پر ہیں اور مشائخِ صوفیہ و اصحابِ عرفان کا اس پر اتفاق ہے کہ حضرت خضر علیہ السلام زندہ ہیں۔ شیخ ابو عمرو بن صلاح نے اپنے فتاویٰ میں فرمایا کہ حضرت خضر جمہور عُلَماء و صالحین کے نزدیک زندہ ہیں، یہ بھی کہا گیا ہے کہ حضرت خضر و الیاس دونوں زندہ ہیں اور ہر سال زمانۂ حج میں ملتے ہیں۔ یہ بھی منقول ہے کہ حضرت خضر نے چشمۂ حیات میں غسل فرمایا اور اس کا پانی پیا واللہ تعالیٰ اعلم۔ (خازن)۔
(۸۳) اور تم سے  (ف ۱۷۹) ذوالقرنین کو پوچھتے  ہیں (ف ۱۸۰) تم فرماؤ میں تمہیں اس کا مذکور پڑھ کر سناتا ہوں۔
۱۷۹		ابوجہل وغیرہ کُفّارِ مکّہ یا یہود بہ طریقِ امتحان۔
۱۸۰		ذوالقرنین کا نام اسکندر ہے یہ حضرت خضر علیہ السلام کے خالہ زاد بھائی ہیں انہوں نے اسکندریہ بنایا اور اس کا نام اپنے نام پر رکھا، حضرت خضر علیہ السلام ان کے وزیر اور صاحبِ لواء تھے، دنیا میں ایسے چار بادشاہ ہوئے ہیں جو تمام دنیا پر حکمران تھے، دو مومن حضرت ذوالقرنین اور حضرت سلیمان علیٰ نبینا  وعلیہما السلام اور دو کافِر نمرود اور بُخْتِ نصر اور عنقریب ایک پانچویں بادشاہ اور اس اُمَت سے ہونے والے ہیں جن کا اسمِ مبارک حضرت امام مہدی ہے، ان کی حکومت تمام روئے زمین پر ہو گی۔ ذوالقرنین کی نبوّت میں اختلاف ہے حضرت علی رضی اللہ تعالیٰ عنہ نے فرمایا کہ وہ نہ نبی تھے، نہ فرشتے، اللہ سے مَحبت کرنے والے بندے تھے، اللہ نے انہیں محبوب بنایا۔
(۸۴) بیشک ہم نے  اسے  زمین میں قابو دیا اور ہر چیز کا ایک سامان عطا فرمایا (ف ۱۸۱)
۱۸۱		جس چیز کی خَلق کو حاجت ہوتی ہے اور جو کچھ بادشاہوں کو دیار و اَمصار فتح کرنے اور دشمنوں کے محاربہ میں درکار ہوتا ہے وہ سب عنایت کیا۔
(۸۵) تو وہ ایک سامان کے  پیچھے  چلا (ف ۱۸۲) 
۱۸۲		سبب وہ چیز ہے جو مقصود تک پہنچنے کا ذریعہ ہو خواہ وہ علم ہو یا قدرت تو ذوالقرنین نے جس مقصد کا ارادہ کیا اسی کا سبب اختیار کیا۔
(۸۶) یہاں تک کہ جب سورج ڈوبنے  کی جگہ پہنچا اسے  ایک سیاہ کیچڑ کے  چشمے  میں ڈوبتا پایا (ف ۱۸۳) اور وہاں (ف ۱۸۴) ایک قوم ملی (ف ۱۸۵) ہم نے  فرمایا اے  ذوالقرنین یا تو  تُو انہیں عذاب دے  (ف ۱۸۶) یا ان کے  ساتھ بھلائی اختیار کرے  (ف ۱۸۷) 
۱۸۳		ذوالقرنین نے کتابوں میں دیکھا تھا کہ اولادِ سام میں سے ایک شخص چشمۂ حیات سے پانی پئے گا اور اس کو موت نہ آئے گی، یہ دیکھ کروہ چشمۂ حیات کی طلب میں مغرب و مشرق کی طرف روانہ ہوئے اور آپ کے ساتھ حضرت خضر بھی تھے وہ تو چشمۂ حیات تک پہنچ گئے اور انہوں نے پی بھی لیا مگر ذوالقرنین کے مقدر میں نہ تھا انہوں نے نہ پایا اس سفر میں جانبِ مغرب روانہ ہوئے تو جہاں تک آبادی ہے وہ سب منازل قطع کر ڈالے اور سمتِ مغرب میں وہاں پہنچے جہاں آبادی کا نام و نشان باقی نہ رہا، وہاں انہیں آفتاب وقتِ غروب ایسا نظر آیا گویا کہ وہ سیاہ چشمہ میں ڈوبتا ہے جیسا کہ دریائی سفر کرنے والے کو پانی میں ڈوبتا معلوم ہوتا ہے۔
۱۸۴		اس چشمہ کے پاس۔
۱۸۵		جو شکار کئے ہوئے جانوروں کے چمڑے پہنے تھے اس کے سوا ان کے بدن پر اور کوئی لباس نہ تھا اور دریائی مردہ جانور ان کی غذا تھے، یہ لوگ کافِر تھے۔
۱۸۶		اور ان میں سے جو اسلام میں داخل نہ ہو اس کو قتل کر دے۔
۱۸۷		اور انہیں احکامِ شرع کی تعلیم دے اگر وہ ایمان لائیں۔
(۸۷) عرض کی کہ وہ جس نے  ظلم کیا (ف ۱۸۸) اسے  تو ہم عنقریب سزا دیں گے  (ف ۱۸۹) پھر اپنے  رب کی طرف پھیرا جائے  گا (ف ۱۹۰) وہ اسے  بری مار دے  گا۔
۱۸۸		یعنی کُفر و شرک اختیار کیا ایمان نہ لایا۔
۱۸۹		قتل کریں گے یہ تو اس کی دنیوی سزا ہے۔
۱۹۰		قیامت میں۔
(۸۸) اور جو ایمان لایا اور نیک کام کیا تو اس کا بدلہ بھلائی ہے  (ف ۱۹۱) اور عنقریب ہم اسے  آسان کام کہیں گے  (ف ۱۹۲)
۱۹۱		یعنی جنّت۔
۱۹۲		اور اس کو ایسی چیزوں کا حکم دیں گے جو اس پر سہل ہوں دشوار نہ ہوں۔ اب ذوالقرنین کی نسبت ارشاد فرمایا جاتا ہے کہ وہ۔
(۸۹) پھر ایک سامان کے  پیچھے  چلا (ف ۱۹۳)
۱۹۳		جانبِ مشرق میں۔
(۹۰) یہاں تک کہ جب سورج نکلنے  کی جگہ پہنچا،  اسے  ایسی قوم پر نکلتا پایا جن کے  لیے  ہم نے  سورج سے  کوئی آڑ نہیں رکھی (ف ۱۹۴)
۱۹۴		اس مقام پر جس کے اور آفتاب کے درمیان کوئی چیز پہاڑ درخت وغیرہ حائل نہ تھی، نہ وہاں کوئی عمارت قائم ہو سکتی تھی اور وہاں کے لوگوں کا یہ حال تھا کہ طلوعِ آفتاب کے وقت غاروں میں گھس جاتے تھے اور زوال کے بعد نکل کر اپنا کام کاج کرتے تھے۔
(۹۱) بات یہی ہے، اور جو کچھ اس کے  پاس تھا (ف ۱۹۵) سب کو ہمارا علم محیط ہے  (ف ۱۹۶)
۱۹۵		فوج، لشکر، آلاتِ حرب، سامانِ سلطنت اور بعض مفسِّرین نے فرمایا سلطنت و مُلک داری کی قابلیت اور امورِ مملکت کے سر انجام کی لیاقت۔
۱۹۶		مفسِّرین نے کذالک کے معنی میں یہ بھی کہا ہے کہ مراد یہ ہے کہ ذوالقرنین نے جیسا مغربی قوم کے ساتھ سلوک کیا تھا ایسا ہی اہلِ مشرق کے ساتھ بھی کیا کیونکہ یہ لوگ بھی ان کی طرح کافِر تھے تو جو ان میں سے ایمان لائے ان کے ساتھ احسان کیا اور جو کُفر پر مُصِر رہے ان کو تعذیب کی۔
(۹۲) پھر ایک سامان کے  پیچھے  چلا (ف ۱۹۷) 
۱۹۷		جانبِ شمال میں۔ (خازن)۔
(۹۳) یہاں تک کہ جب دو پہاڑوں کے  بیچ پہنچا ان سے  ادھر کچھ ایسے  لوگ پائے  کہ کوئی بات سمجھتے  معلوم نہ ہوتے  تھے  (ف ۱۹۸) 
۱۹۸		کیونکہ ان کی زبان عجیب و غریب تھی ان کے ساتھ اشارہ وغیرہ کی مدد سے بہ مشقّت بات کی جا سکتی تھی۔
(۹۴) انھوں نے  کہا، اے  ذوالقرنین! بیشک یاجوج  ماجوج (ف ۱۹۹) زمین میں فساد مچاتے  ہیں تو کیا ہم آپ کے  لیے  کچھ مال مقرر کر دیں اس پر کہ آپ ہم میں اور ان میں ایک دیوار بنا دیں (ف ۲۰۰) 
۱۹۹		یہ یافث بن نوح علیہ السلام کی اولاد سے فسادی گروہ ہیں، ان کی تعداد بہت زیادہ ہے، زمین میں فساد کرتے تھے، ربیع کے زمانے میں نکلتے تھے تو کھیتیاں اور سبزے سب کھا جاتے تھے، کچھ نہ چھوڑتے تھے اور خشک چیزیں لاد کر لے جاتے تھے، آدمیوں کو کھا لیتے تھے درندوں، وحشی جانوروں، سانپوں، بچھوؤں تک کو کھا جاتے تھے، حضرت ذوالقرنین سے لوگوں نے ان کی شکایت کی کہ وہ۔
۲۰۰		تاکہ وہ ہم تک نہ پہنچ سکیں اور ہم ان کے شر و ایذا سے محفوظ رہیں۔
(۹۵) کہا وہ جس پر مجھے  میرے  رب نے  قابو دیا ہے  بہتر ہے  (ف ۲۰۱) تو میری مدد طاقت سے  کرو (ف ۲۰۲) میں تم میں اور ان میں ایک مضبوط  آڑ بنا دوں (ف ۲۰۳) 
۲۰۱		یعنی اللہ کے فضل سے میرے پاس مالِ کثیر اور ہر قِسم کا سامان موجود ہے تم سے کچھ لینے کی حاجت نہیں۔
۲۰۲		اور جو کام میں بتاؤں وہ انجام دو۔
۲۰۳		ان لوگوں نے عرض کیا پھر ہمارے متعلق کیا خدمت ہے ؟ فرمایا۔
(۹۶) میرے  پاس لوہے  کے  تختے  لاؤ (ف ۲۰۴) یہاں تک کہ وہ جب دیوار دونوں پہاڑوں کے  کناروں سے  برابر کر دی،  کہا دھونکو، یہاں تک کہ جب اُسے  آگ کر دیا  کہا لاؤ، میں اس پر گلا ہوا تانبہ اُنڈیل دوں۔
۲۰۴		اور بنیاد کھدوائی جب پانی تک پہنچی تو اس میں پتّھر پگھلائے ہوئے تانبے سے جمائے گئے اور لوہے کے تختے اوپر نیچے چن کر ان کے درمیان لکڑی اور کوئلہ بھروا دیا اور آگ دے دی، اس طرح یہ دیوار پہاڑ کی بلندی تک اونچی کر دی گئی اور دونوں پہاڑوں کے درمیان کوئی جگہ نہ چھوڑی گئی، اوپر سے پگھلایا ہوا تانبہ دیوار میں پلا دیا گیا، یہ سب مل کر ایک سخت جسم بن گیا۔
(۹۷) تو یاجوج و ماجوج اس پر نہ چڑھ سکے  اور نہ اس میں سوراخ کر سکے۔
(۹۸)  کہا (ف ۲۰۵) یہ میرے  رب کی رحمت ہے، پھر جب میرے  رب کا وعدہ آئے  گا (ف ۲۰۶) اسے  پاش پاش کر دے  گا اور میرے  رب کا وعدہ سچا ہے  (ف ۲۰۷)
۲۰۵		ذوالقرنین نے کہ۔
۲۰۶		اور یاجوج ماجوج کے خروج کا وقت آ پہنچے گا قریبِ قیامت۔
(۹۹) اور اس دن ہم انہیں چھوڑ دیں گے  کہ ان کا ایک گروہ دوسرے  پر ریلا (سیلاب کی طرح)  آوے  گا اور صُور پھونکا جائے  گا (ف ۲۰۸) تو ہم سب کو (ف ۲۰۹) اکٹھا کر لائیں گے 
۲۰۷		حدیث شریف میں ہے کہ یاجوج ماجوج روزانہ اس دیوار کو توڑتے ہیں اور دن بھر محنت کرتے کرتے جب اس کے توڑنے کے قریب ہوتے ہیں تو ان میں کوئی کہتا ہے اب چلو باقی کل توڑ لیں گے دوسرے روز جب آتے ہیں تو وہ بحکمِ الٰہی پہلے سے زیادہ مضبوط ہو جاتی ہے، جب ان کے خروج کا وقت آئے گا تو ان میں کہنے والا کہے گا کہ اب چلو باقی دیوار کل توڑ لیں گے ان شاء اللہ، ان شاء اللہ کہنے کا یہ ثمرہ ہو گا کہ اس دن کی محنت رائیگاں نہ جائے گی اور اگلے دن انہیں دیوار اتنی ٹوٹی ملی گی جتنی پہلے روز توڑ گئے تھے، اب وہ نکل آئیں گے اور زمین میں فساد اٹھائیں گے، قتل و غارت کریں گے اور چشموں کا پانی پی جائیں گے، جانوروں درختوں کو اور جو آدمی ہاتھ آئیں گے ان کو کھا جائیں گے، مکّہ مکرّمہ، مدینہ طیّبہ اور بیت المقدِس میں داخل نہ ہو سکیں گے، اللہ تعالیٰ بدعائے حضرت عیسیٰ علیہ السلام انہیں ہلاک کرے گا اس طرح کہ ان کی گردنوں میں کیڑے پیدا ہوں گے جو ان کی ہلاکت کا سبب ہوں گے۔
۲۰۸		اس سے ثابت ہوتا ہے کہ یا جوج ماجوج کا نکلنا قربِ قیامت کے علامات میں سے ہے۔
۲۰۹		یعنی تمام خَلق کو عذاب و ثواب کے لئے روزِ قیامت۔
(۱۰۰) اور ہم اس دن جہنم کافروں کے  سامنے  لائیں گے  (ف ۲۱۰) 
۲۱۰		کہ اس کو صاف دیکھیں۔
(۱۰۱) وہ جن کی آنکھوں پر میری یاد سے  پردہ پڑا تھا (ف ۲۱۱) اور حق بات سن نہ سکتے  تھے  (ف ۲۱۲) 
۲۱۱		اور وہ آیاتِ الٰہیہ اور قرآن و ہدایت و بیان اور دلائلِ قدرت و ایمان سے اندھے بنے رہے اور ان میں سے کسی چیز کو وہ نہ دیکھ سکے۔
۲۱۲		اپنی بدبختی سے رسولِ کریم صلی اللہ علیہ و آلہٖ و سلم کے ساتھ عداوت رکھنے کے باعث۔
(۱۰۲) تو کیا کافر یہ سمجھتے  ہیں کہ میرے  بندوں کو (ف ۲۱۳) میرے  سوا حمایتی بنا لیں گے  (ف ۲۱۴) بیشک ہم نے  کافروں کی مہمانی کو جہنم تیار کر رکھی ہے۔
۲۱۳		مثل حضرت عیسیٰ و حضرت عزیر و ملائکہ کے۔
۲۱۴		اور اس سے کچھ نفع پائیں گے یہ گمان فاسد ہے بلکہ وہ بندے ان سے بیزار ہیں اور بے شک ہم ان کے اس شرک پر عذاب کریں گے۔
(۱۰۳) تم فرماؤ کیا ہم تمہیں بتا دیں کہ سب سے  بڑھ کر ناقص عمل کن کے  ہیں (ف ۲۱۵) 
۲۱۵		یعنی وہ کون لوگ ہیں جو عمل کر کے تھکے اور مشقّتیں اٹھائیں اور یہ امید کرتے رہے کہ ان اعمال پر فضل و نوال سے نوازے جائیں گے مگر بجائے اس کے ہلاکت و بربادی میں پڑے۔ حضرت ابنِ عباس رضی اللہ تعالیٰ عنہما نے فرمایا وہ یہود و نصاریٰ ہیں۔ بعض مفسِّرین نے کہا کہ وہ راہب لوگ ہیں جو صوامع میں عُزلت گزین رہتے تھے۔ حضرت علیِ مرتضیٰ رضی اللہ تعالیٰ عنہ نے فرمایا کہ یہ لوگ اہلِ حروراء یعنی خوارج ہیں۔
(۱۰۴) ان کے  جن کی ساری کوشش دنیا کی زندگی میں گم گئی (ف ۲۱۶) اور وہ اس خیال میں ہیں کہ اچھا کام کر رہے  ہیں۔
۲۱۶		اور عمل باطل ہو گئے۔
(۱۰۵)  یہ لوگ جنہوں نے  اپنے  رب کی آیتیں اور اس کا ملنا نہ مانا (ف ۲۱۷) تو  ان کا کیا دھرا سب اکارت ہے  تو ہم ان کے  لیے  قیامت کے  دن کوئی تول نہ قائم کریں گے  (ف ۲۱۸) 
۲۱۷		رسول و قرآن پر ایمان نہ لائے اور بعث و حساب و ثواب و عذاب کے منکِر رہے۔
۲۱۸		حضرت ابوسعید خدری رضی اللہ تعالیٰ عنہ نے فرمایا کہ روزِ قیامت بعضے لوگ ایسے اعمال لائیں گے جو ان کے خیالوں میں مکّہ مکرّمہ کے پہاڑوں سے زیادہ بڑے ہوں گے لیکن جب وہ تولے جائیں گے تو ان میں وزن کچھ نہ ہو گا۔
(۱۰۶) یہ ان کا بدلہ ہے  جہنم، اس پر کہ انہوں نے  کفر کیا اور میری آیتوں اور میرے  رسولوں کی ہنسی بنائی۔
(۱۰۷) بیشک جو ایمان لائے  اور اچھے  کام کیے  فردوس  کے  باغ ان کی مہمانی ہے  (ف ۲۱۹)
۲۱۹		حضرت ابوہریرہ رضی اللہ تعالیٰ عنہ سے مروی ہے سیدِ عالَم صلی اللہ علیہ و آلہٖ و سلم نے فرمایا کہ جب اللہ سے مانگو تو فردوس مانگو کیونکہ وہ جنّتوں میں سب کے درمیان اور سب سے بلند ہے اور اس پر عرشِ رحمٰن ہے اور اسی سے جنّت کی نہریں جاری ہوتی ہیں۔ حضرت کعب نے فرمایا کہ فردوس جنّتوں میں سب سے اعلیٰ ہے، اس میں نیکیوں کا حکم کرنے والے اور بدیوں سے روکنے والے عیش کریں گے۔
(۱۰۸) وہ ہمیشہ ان ہی میں رہیں گے  ان سے  جگہ بدلنا نہ چاہیں گے  (ف ۲۲۰)
۲۲۰		جس طرح دنیا میں انسان کیسی ہی بہتر جگہ ہو اس سے اور اعلیٰ و ارفع کی طلب رکھتا ہے یہ بات وہاں نہ ہو گی کیونکہ وہ جانتے ہوں گے کہ فضلِ الٰہی سے انہیں بہت اعلیٰ و ارفع مکان و مکانت حاصل ہے۔
(۱۰۹) تم فرما دو اگر سمندر میرے  رب کی باتوں کے  لیے، سیاہی ہو تو ضرور سمندر ختم ہو جائے  گا اور میرے  رب کی باتیں ختم نہ ہوں گی اگرچہ ہم ویسا ہی اور اس کی مدد کو لے  آئیں (ف ۲۲۱) 
۲۲۱		یعنی اگر اللہ تعالیٰ کے علم و حکمت کے کلمات لکھے جائیں اور ان کے لئے تمام سمندروں کا پانی سیاہی بنا دیا جائے اور تمام خَلق لکھے تو وہ کلمات ختم نہ ہوں اور یہ تمام پانی ختم ہو جائے اور اتنا ہی اور بھی ختم ہو جائے۔ مدعا یہ ہے کہ اس کے علم و حکمت کی نہایت نہیں۔ شانِ نُزول : حضرت ابنِ عباس رضی اللہ تعالیٰ عنہما نے فرمایا کہ یہود نے کہا اے محمّد (صلی اللہ علیہ و آلہٖ و سلم) آپ کا خیال ہے کہ ہمیں حکمت دی گئی اور آپ کی کتاب میں ہے کہ جسے حکمت دی گئی اسے خیرِ کثیر دی گئی پھر آپ کیسے فرماتے ہیں کہ تمہیں نہیں دیا گیا مگر تھوڑا علم ؟ اس پر یہ آیتِ کریمہ نازِل ہوئی۔ ایک قول یہ ہے کہ جب آیۂ وَمَا اُوْتِیْتُمْ مِّنَ الْعِلْمِ اِلاَّ قَلِیْلاً نازِل ہوئی تو یہود نے کہا کہ ہمیں توریت کا علم دیا گیا اور اس میں ہر شے کا علم ہے۔ اس پر یہ آیتِ کریمہ نازِل ہوئی، مدعا یہ ہے کہ کل شے کا علم بھی علمِ الٰہی کے حضور قلیل ہے اتنی بھی نسبت نہیں رکھتا جتنی ایک قطرے کو سمندر سے ہو۔
(۱۱۰) تو فرماؤ ظاہر صورت بشری میں تو میں تم جیسا ہوں (ف ۲۲۲) مجھے  وحی آتی ہے  کہ تمہارا معبود ایک ہی معبود ہے  (ف ۲۲۳) تو جسے  اپنے  رب سے  ملنے  کی امید ہو اسے  چاہیے  کہ نیک کام کرے  اور اپنے  رب کی بندگی میں کسی کو شریک نہ کرے  (ف ۲۲۴)
۲۲۲		کہ مجھ پر بشری اعراض و امراض طاری ہوتے ہیں اور صورتِ خاصّہ میں کوئی بھی آپ کا مثل نہیں کہ اللہ تعالیٰ نے آپ کو حسن و صورت میں بھی سب سے اعلیٰ و بالا کیا اور حقیقت و روح و باطن کے اعتبار سے تو تمام انبیاء اوصافِ بشر سے اعلیٰ ہیں جیسا کہ شفائے قاضی عیاض میں ہے اور شیخ عبدالحق محدّث دہلوی رحمۃ اللہ علیہ نے شرح مشکوٰۃ میں فرمایا کہ انبیاء علیہم السلام کے اجسام و ظواہر تو حدِّ بشریت پر چھوڑے گئے اور ان کے ارواح و بواطن بشریت سے بالا اور ملائے اعلیٰ سے متعلق ہیں۔ شاہ عبدالعزیز صاحب محدث دہلوی رحمۃ اللہ تعالیٰ علیہ نے سورۂ والضحیٰ کی تفسیر میں فرمایا کہ آپ کی بشریت کا وجود اصلاً نہ رہے اور غلبۂ انوارِ حق آپ پر علی الدوام حاصل ہو بہرحال آپ کی ذات و کمالات میں آ پ کا کوئی بھی مثل نہیں۔ اس آیتِ کریمہ میں آپ کو اپنی ظاہری صورتِ بشریہ کے بیان کا اظہار تواضع کے لئے حکم فرمایا گیا، یہی فرمایا ہے کہ حضرت ابنِ عباس رضی اللہ تعالیٰ عنہما نے۔ (خازن) 
مسئلہ : کسی کو جائز نہیں کہ حضور کو اپنے مثل بشر کہے کیونکہ جو کلمات اصحابِ عزّت و عظمت بہ طریقِ تواضع فرماتے ہیں ان کا کہنا دوسروں کے لئے روا نہیں ہوتا، دوئم یہ کہ جس کو اللہ تعالیٰ نے فضائلِ جلیلہ و مراتبِ رفیعہ عطا فرمائے ہوں اس کے ان فضائل و مراتب کا ذکر چھوڑ کر ایسے وصفِ عام سے ذکر کرنا جو ہر کہ و مِہ میں پایا جائے ان کمالات کے نہ ماننے کا مُشعِر ہے، سویم یہ کہ قرآنِ کریم میں جا بجا کُفّار کا طریقہ بتایا گیا ہے کہ وہ انبیاء کو اپنے مثل بشر کہتے تھے اور اسی سے گمراہی میں مبتلا ہوئے پھر اس کے بعد آیت یُوْحٰۤی اِلَیَّ میں حضور سیدِ عالَم صلی اللہ علیہ و آلہٖ و سلم کے مخصوص بالعلم اور مکرّم عند اللہ ہونے کا بیان ہے۔
۲۲۳		اس کا کوئی شریک نہیں۔
۲۲۴		شرکِ اکبر سے بھی بچے اور ریاء سے بھی جس کو شرکِ اصغر کہتے ہیں۔ مسلم شریف میں ہے کہ جو شخص سورۂ کہف کی پہلی دس آیتیں حفظ کرے اللہ تعالیٰ اس کو فتنۂ دجال سے محفوظ رکھے گا۔ یہ بھی حدیث شریف میں ہے کہ جو شخص سورۂ کہف کو پڑھے وہ آٹھ روز تک ہر فتنہ سے محفوظ رہے گا۔




سورۂ مریم

اللہ کے  نام سے  شروع جو نہایت مہربان رحم والا (ف ۱)
۱		سورۂ مریم مکّیہ ہے اس میں چھ رکوع اٹھانوے۹۸ آیتیں سات سو اسّی ۷۸۰کلمے ہیں۔
(۱) کھیٰعص
(۲) یہ مذکور ہے  تیرے  رب کی اس رحمت کا جو اس نے  اپنے  بندہ زکریا پر کی۔
(۳) جب اس نے  اپنے  رب کو آہستہ پکارا  (ف ۲)
۲		کیونکہ اخفاء ریا سے دور اور اخلاص سے معمور ہوتا ہے نیز یہ بھی فائدہ تھا کہ پیرانہ سالی کی عمر میں جب کہ سن شریف پچھتّر یا اسّی برس کا تھا اولاد کا طلب کرنا احتمال رکھتا تھا کہ عوام اس پر ملامت کریں اس لئے بھی اس دعا کا اخفاء مناسب تھا۔ ایک قول یہ بھی ہے کہ ضعفِ پیری کے باعث حضرت کی آواز بھی ضعیف ہو گئی تھی۔ (مدارک، خازن)۔
(۴) عرض کی اے  میرے  رب میری ہڈی کمزور ہو گئی (ف ۳) اور سرے  سے  بڑھاپے  کا بھبھوکا پھوٹا (شعلہ چمکا) (ف ۴) اور اے  میرے  رب میں تجھے  پکار کر کبھی نامراد نہ رہا (ف ۵)
۳		یعنی پیرانہ سالی کا ضعف غایت کو پہنچ گیا کہ ہڈی جو نہایت مضبوط عضو ہے اس میں کمزوری آ گئی تو باقی اعضا و قویٰ کا حال محتاجِ بیان ہی نہیں۔
۴		کہ تمام سر سفید ہو گیا۔
۵		ہمیشہ تو نے میری دعا قبول کی اور مجھے مستجابُ الدعوات کیا۔
(۵) اور مجھے  اپنے  بعد اپنے  قرابت والوں کا ڈر ہے  (ف ۶) اور میری عورت بانجھ ہے  تو مجھے  اپنے  پاس سے  کوئی ایسا دے  ڈال جو میرا کام اٹھائے  (ف ۷)
۶		چچازاد وغیرہ کا کہ وہ شریر لوگ ہیں کہیں میرے بعد دین میں رخنہ اندازی نہ کریں جیسا کہ بنی اسرائیل سے مشاہدہ میں آ چکا ہے۔
۷		اور میرے علم کا حامل ہو۔
(۶) وہ میرا  جانشین ہو اور اولاد یعقوب کا وارث ہو، اور اے  میرے  رب! اسے  پسندیدہ کر (ف ۸)
۸		کہ تو اپنے فضل سے اس کو نبوّت عطا فرمائے۔ اللہ تعالیٰ نے حضرت زکریا علیہ السلام کی یہ دعا قبول فرمائی اور ارشاد فرمایا۔
(۷) اے  زکریا ہم تجھے  خوشی سناتے  ہیں ایک لڑکے  کی جن کا نام یحییٰ ہے  اس کے  پہلے  ہم نے  اس نام کا کوئی نہ کیا۔
(۸) عرض کی اے  میرے  رب! میرے  لڑکا کہاں سے  ہو گا میری عورت تو  بانجھ ہے  اور میں بڑھاپے  سے  سوکھ جانے  کی حالت کو پہنچ گیا (ف ۹)
۹		یہ سوال استبعاد نہیں بلکہ مقصود یہ دریافت کرنا ہے کہ عطائے فرزند کس طریقہ پر ہو گا کیا دوبارہ جوانی مرحمت ہو گی یا اسی حال میں فرزند عطا کیا جائے گا۔
(۹) فرمایا ایسا ہی ہے  (ف ۱۰) تیرے  رب نے  فرمایا وہ مجھے  آسان ہے  اور میں نے  تو اس سے  پہلے  تجھے  اس وقت بنایا جب تک کچھ بھی نہ تھا (ف ۱۱)
۱۰		تمہیں دونوں سے لڑکا پیدا فرمانا منظور ہے۔
۱۱		تو جو معدوم کے موجود کرنے پر قادر ہے اس سے بڑھاپے میں اولاد عطا فرمانا کیا عجب ہے۔
(۱۰) عرض کی اے  میرے  رب! مجھے  کوئی نشانی دے  دے  (ف ۱۲) فرمایا تیری نشانی یہ ہے  کہ تو تین رات دن لوگوں سے  کلام نہ کرے  بھلا چنگا ہو کر (ف ۱۳)
۱۲		جس سے مجھے اپنی بی بی کے حاملہ ہونے کی معرفت ہو۔
۱۳		صحیح سالم ہو کر بغیر کسی بیماری کے اور بغیر گونگا ہونے کے چنانچہ ایسا ہی ہوا کہ ان ایام میں آپ لوگوں سے کلام کرنے پر قادر نہ ہوئے، جب اللہ کا ذکر کرنا چاہتے زبان کھُل جاتی۔
(۱۱)  تو اپنی قوم پر مسجد سے  باہر آیا (ف ۱۴) تو انہیں اشارہ سے  کہا کہ صبح و شام تسبیح کرتے  رہو (ف ۱۵)۔
۱۴		جو اس کی نماز کی جگہ تھی اور لوگ پسِ محراب انتظار میں تھے کہ آپ ان کے لئے دروازہ کھولیں تو وہ داخل ہوں اور نماز پڑھیں، جب حضرت زکریا علیہ السلام باہر آئے تو آپ کا رنگ بدلا ہوا تھا، گفتگو نہیں فرما سکتے تھے یہ حال دیکھ کر لوگوں نے دریافت کیا، کیا حال ہے۔
۱۵		اور حسبِ عادت فجر و عصر کی نمازیں ادا کرتے رہو، اب حضرت زکریا علیہ السلام نے اپنے کلام نہ کر سکنے سے جان لیا کہ آپ کی بیوی صاحبہ حاملہ ہو گئیں اور حضرت یحییٰ علیہ السلام کی ولادت سے دو سال بعد اللہ تبارک و تعالیٰ نے فرمایا۔
 (۱۲) اے  یحییٰ کتاب (ف ۱۶) مضبوط تھام، اور ہم نے  اسے  بچپن ہی میں نبوت دی (ف ۱۷) 
۱۶		یعنی توریت کو۔
۱۷		جب کہ آپ کی عمر شریف تین سال کی تھی اس وقت میں اللہ تبارک و تعالیٰ نے آپ کو عقلِ کا مل عطا فرمائی اور آپ کی طرف وحی کی۔ حضرت ابنِ عباس رضی اللہ تعالیٰ عنہما کا یہی قول ہے اور اتنی سی عمر میں فہم و فراست اور کمالِ عقل و دانش خوارقِ عادات میں سے ہے اور جب بکرمہٖ تعالیٰ یہ حاصل ہو تو اس حال میں نبوّت ملنا کچھ بھی بعید نہیں لہٰذا اس آیت میں حکم سے نبوّت مراد ہے یہی قول صحیح ہے۔ بعض مفسِّرین نے اس سے حکمت یعنی فہمِ توریت اور فقہ فی الدین بھی مراد لی ہے۔ (خازن و مدارک، کبیر) منقول ہے کہ اس کم سنی کے زمانہ میں بچوں نے آپ کو کھیل کے لئے بلایا تو آپ نے فرمایا مَا لِلُعْبٍ خُلِقْنَا ہم کھیل کے لئے پیدا نہیں کئے گئے۔
(۱۳) اور اپنی طرف سے  مہربانی (ف ۱۸) اور ستھرائی (ف ۱۹) اور کمال ڈر والا تھا (ف ۲۰)
۱۸		عطا کی اور ان کے دل میں رقت و رحمت رکھی کہ لوگوں پر مہربانی کریں۔
۱۹		حضرت ابنِ عباس رضی اللہ تعالیٰ عنہما نے فرمایا کہ زکوٰۃ سے یہاں طاعت و اخلاص مراد ہے۔
۲۰		اور آپ خوفِ الٰہی سے بہت گریہ و زاری کرتے تھے یہاں تک کہ آپ کے رخسار مبارکہ پر آنسوؤں سے نشان بن گئے تھے۔
(۱۴) اور اپنے  ماں باپ سے  اچھا سلوک کرنے  والا تھا زبردست و نافرمان نہ تھا (ف ۲۱) 
۲۱		یعنی آپ نہایت متواضع اور خلیق تھے اور اللہ تعالیٰ کے حکم کے مطیع۔
(۱۵) اور سلامتی ہے  اس پر جس دن پیدا ہوا اور جس دن مرے  گا اور جس دن مردہ اٹھایا جائے  گا (ف ۲۲) 
۲۲		کہ یہ تینوں دن بہت اندیشہ ناک ہیں کیونکہ ان میں آدمی وہ دیکھتا ہے جو اس سے پہلے اس نے نہیں دیکھا اس لئے ان تینوں موقعوں پر نہایت وحشت ہوتی ہے، اللہ تعالیٰ نے حضرت یحییٰ علیہ السلام کا اکرام فرمایا انہیں ان تینوں موقعوں پر امن و سلامتی عطا کی۔
(۱۶) اور کتاب میں مریم کو  یاد  کرو (ف ۲۳) جب اپنے  گھر والوں سے  پورب کی طرف ایک جگہ الگ گئی (ف ۲۴) 
۲۳		یعنی اے سیدِ انبیاء صلی اللہ علیہ و آلہٖ و سلم قرآنِ کریم میں حضرت مریم کا واقعہ پڑھ کر ان لوگوں کو سنائیے تاکہ انہیں ان کا حال معلوم ہو۔
۲۴		اور اپنے مکان میں یا بیتُ المقدس کی شرقی جانب میں لوگوں سے جدا ہو کر عبادت کے لئے خلوت میں بیٹھیں۔
(۱۷) تو ان سے  ادھر (ف ۲۵) ایک پردہ کر لیا، تو اس کی طرف ہم نے  اپنا روحانی (روح الامین) بھیجا (ف ۲۶) وہ اس کے  سامنے  ایک تندرست آدمی کے  روپ میں ظاہر ہوا۔
۲۵		یعنی اپنے اور گھر والوں کے درمیان۔
۲۶		جبریل علیہ السلام۔
(۱۸) بولی میں تجھ سے  رحمان کی پناہ مانگتی ہوں اگر تجھے  خدا کا ڈر ہے۔
(۱۹) بولا میں تیرے  رب کا بھیجا ہوا  ہوں، کہ میں تجھے  ایک ستھرا بیٹا دوں۔
(۲۰) بولی میرے  لڑکا  کہاں سے  ہو گا مجھے  تو کسی آدمی نے  ہاتھ نہ لگایا نہ میں بدکار ہوں۔
(۲۱) کہا یونہی ہے  (ف ۲۷) تیرے  رب نے  فرمایا ہے  کہ یہ (ف ۲۸) مجھے  آسان ہے، اور اس لیے  کہ ہم اسے  لوگوں کے  واسطے  نشانی (ف ۲۹) کریں اور اپنی طرف سے  ایک رحمت (ف ۳۰) اور یہ کام ٹھہر چکا ہے  (ف ۳۱) 
۲۷		یہی منظورِ الٰہی ہے کہ تمہیں بغیر مرد کے چھوئے ہی لڑکا عنایت فرمائے۔
۲۸		یعنی بغیر باپ کے بیٹا دینا۔
۲۹		اور اپنی قدرت کی برہان۔
۳۰		ان کے لئے جو اس کے دین کا اِتّباع کریں اس پر ایمان لائیں۔
۳۱		علمِ الٰہی میں، اب نہ رد ہو سکتا ہے نہ بدل سکتا ہے۔ جب حضرت مریم کو اطمینان ہو گیا اور ان کی پریشانی جاتی رہی تو حضرت جبریل نے ان کے گریبان میں یا آستین میں یا دامن میں یا منہ میں دم کیا اور بقدرتِ الٰہی فی الحال حاملہ ہو گئیں اس وقت حضرت مریم کی عمر تیرہ سال یا دس سال کی تھی۔
(۲۲) اب مریم نے  اسے  پیٹ میں لیا پھر اسے  لیے  ہوئے  ایک دور جگہ چلی گئی (ف ۳۲)
۳۲		اپنے گھر والوں سے اور وہ جگہ بیت اللحم تھی۔ وہب کا قول ہے کہ سب سے پہلے جس شخص کو حضرت مریم کے حمل کا علم ہوا وہ ان کا چچا زاد بھائی یوسف نجار ہے جو مسجدِ بیت المقدس کا خادم تھا اور بہت بڑا عابد شخص تھا اس کو جب معلوم ہوا کہ مریم حاملہ ہیں تو نہایت حیرت ہوئی، جب چاہتا تھا کہ ان پر تہمت لگائے تو ان کی عبادت و تقویٰ، ہر وقت کا حاضر رہنا،کسی وقت غائب نہ ہونا یاد کر کے خاموش ہو جاتا تھا اور جب حمل کا خیال کرتا تھا تو ان کو بُری سمجھنا مشکل معلوم ہوتا تھا بالآخر اس نے حضرت مریم سے کہا کہ میرے دل میں ایک بات آئی ہے ہر چند چاہتا ہوں کہ زبان پر نہ لاؤں مگر اب صبر نہیں ہوتا ہے آپ اجازت دیجئے کہ میں کہہ گزروں تاکہ میرے دل کی پریشانی رفع ہو، حضرت مریم نے کہا کہ اچھی بات کہو تو اس نے کہا کہ اے مریم مجھے بتاؤ کہ کیا کھیتی بغیر تخم اور درخت بغیر بارش کے اور بچہ بغیر باپ کے ہو سکتا ہے ؟ حضرت مریم نے فرمایا کہ ہاں تجھے معلوم نہیں کہ اللہ تعالیٰ نے جو سب سے پہلے کھیتی پیدا کی بغیر تخم ہی کے پیدا کی اور درخت اپنی قدرت سے بغیر بارش کے اگائے کیا تو یہ کہہ سکتا ہے کہ اللہ تعالیٰ پانی کی مدد کے بغیر درخت پیدا کرنے پر قادر نہیں ؟ یوسف نے کہا میں یہ تو نہیں کہتا بے شک میں اس کا قائل ہوں کہ اللہ ہر شے پر قادر ہے جسے کن فرمائے وہ ہو جاتی ہے، حضرت مریم نے کہا کہ کیا تجھے معلوم نہیں کہ اللہ تعالیٰ نے حضرت آدم اور ان کی بی بی کو بغیر ماں باپ کے پیدا کیا، حضرت مریم کے اس کلام سے یوسف کا شبہ رفع ہو گیا اور حضرت مریم حمل کے سبب سے ضعیف ہو گئیں تھیں اس لئے وہ خدمتِ مسجد میں ان کی نیابت انجام دینے لگا، اللہ تعالیٰ نے حضرت مریم کو الہام کیا کہ وہ اپنی قوم سے علیٰحدہ چلی جائیں اس لئے وہ بیت اللحم میں چلی گئیں۔
(۲۳) پھر اسے  جننے  کا درد ایک کھجور کی جڑ میں لے  آیا (ف ۳۳) بولی ہائے  کسی طرح میں اس سے  پہلے  مر گئی ہوتی اور بھولی بسری ہو جاتی۔
۳۳		جس کا درخت جنگل میں خشک ہو گیا تھا، وقت تیز سردی کا تھا، آپ اس درخت کی جڑ میں آئیں تاکہ اس سے ٹیک لگائیں اور فضیحت کے اندیشہ سے۔
(۲۴) تو اسے  (ف ۳۴) اس کے  تلے  سے  پکارا کہ غم نہ کھا (ف ۳۵) بیشک تیرے  رب نے  نیچے  ایک نہر بہا دی ہے  (ف ۳۶)
۳۴		جبریل نے وادی کے نشیب سے۔
۳۵		اپنی تنہائی کا اور کھانے پینے کی کوئی چیز موجود نہ ہونے کا اور لوگوں کی بد گوئی کرنے کا۔
۳۶		حضرت ابنِ عباس رضی اللہ تعالیٰ عنہما نے فرمایا کہ حضرت عیسیٰ علیہ السلام نے یا حضرت جبریل نے اپنی ایڑی زمین پر ماری تو آبِ شیریں کا ایک چشمہ جاری ہو گیا اور کھجور کا درخت سرسبز ہو گیا، پھل لایا وہ پھل پختہ اور رسیدہ ہو گئے اور حضرت مریم سے کہا گیا۔
(۲۵) اور کھجور کی جڑ پکڑ کر اپنی طرف ہلا تجھ پر تازی  پکی کھجوریں گریں گی (ف ۳۷) 
۳۷		جو زچہ کے لئے بہترین غذا ہیں۔
(۲۶) تو کھا اور پی اور آنکھ ٹھنڈی رکھ (ف ۳۸) پھر اگر تو کسی آدمی کو دیکھے  (ف ۳۹) تو کہہ دینا میں نے  آج رحمان کا روزہ مانا ہے  تو آج ہرگز کسی آدمی سے  بات نہ کرو ں گی (ف ۴۰) 
۳۸		اپنے فرزند عیسیٰ سے۔
۳۹		کہ تجھ سے بچے کو دریافت کرتا ہے۔
۴۰		پہلے زمانہ میں بولنے اور کلام کرنے کا بھی روزہ ہوتا تھا جیسا کہ ہماری شریعت میں کھانے اور پینے کا روزہ ہوتا ہے، ہماری شریعت میں چپ رہنے کا روزہ منسوخ ہو گیا۔ حضرت مریم کو سکوت کی نذر ماننے کا اس لئے حکم دیا گیا تاکہ کلام حضرت عیسیٰ فرمائیں اور ان کا کلام حجّتِ قویہ ہو جس سے تہمت زائل ہو جائے اس سے چند مسئلے معلوم ہوئے۔ مسئلہ : سفیہ کے جواب میں سکوت و اعراض چاہیئے ؎ جواب جاہلاں باشد خموشی۔ 
مسئلہ : کلام کو افضل شخص کی طرف تفویض کرنا اولیٰ ہے، حضرت مریم نے یہ بھی اشارہ سے کہا کہ میں کسی آدمی سے بات نہ کروں گی۔
(۲۷) تو اسے  گود میں لے  اپنی قوم کے  پاس آئی (ف ۴۱) بولے  اے  مریم! بیشک تو نے  بہت بری بات کی۔
۴۱		جب لوگوں نے حضرت مریم کو دیکھا کہ ان کی گود میں بچہ ہے تو روئے اور غمگین ہوئے کیونکہ وہ صالحین کے گھرانے کے لوگ تھے اور۔
(۲۸) اے  ہارون کی بہن (ف ۴۲) تیرا باپ (ف ۴۳)  برا  آدمی نہ تھا اور نہ تیری ماں (ف ۴۴) بدکار۔
۴۲		اور ہارون یا تو حضرت مریم کے بھائی کا نام تھا یا بنی اسرائیل میں اور نہایت بزرگ اور صالح شخص کا نام تھا جن کے تقویٰ اور پرہیزگاری سے تشبیہ دینے کے لئے ان لوگوں نے حضرت مریم کو ہارون کی بہن کہا یا حضرت ہارون برادرِ حضرت موسیٰ علیہ السلام ہی کی طرف نسبت کی باوجود یکہ ان کا زمانہ بہت بعید تھا اور ہزار برس کا عرصہ ہو چکا تھا مگر چونکہ یہ ان کی نسل سے تھیں اس لئے ہارون کی بہن کہہ دیا جیسا کہ عربوں کا محاورہ ہے کہ وہ تمیمی کو یا اخا تمیم کہتے ہیں۔
۴۳		یعنی عمران۔
۴۴		حنّہ۔
(۲۹) اس پر مریم نے  بچے  کی طرف اشارہ کیا (ف ۴۵) وہ بولے  ہم کیسے  بات کریں اس سے  جو پالنے  میں بچہ ہے  (ف ۴۶) 
۴۵		کہ جو کچھ کہنا ہے خود ان سے کہو اس پر قوم کے لوگوں کو غصّہ آیا اور۔
۴۶		یہ گفتگو سن کر حضرت عیسیٰ علیہ الصلوٰۃ و السلام نے دودھ پینا چھوڑ دیا اور اپنے بائیں ہاتھ پر ٹیک لگا کر قوم کی طرف متوجہ ہوئے اور داہنے دستِ مبارک سے اشارہ کر کے کلام شروع کیا۔
(۳۰) بچہ نے  فرمایا میں اللہ کا بندہ (ف ۴۷) اس نے  مجھے  کتاب دی اور مجھے  غیب کی خبریں بتانے  والا (نبی) کیا (ف ۴۸)
۴۷		پہلے اپنے بندہ ہونے کا اقرار فرمایا تاکہ کوئی انہیں خدا اور خدا کا بیٹا نہ کہے کیونکہ آپ کی نسبت یہ تہمت لگائی جانے والی تھی اور یہ تہمت اللہ تبارک و تعالیٰ پر لگتی تھی اس لئے منصبِ رسالت کا اقتضا یہی تھا کہ والدہ کی براءت بیان کرنے سے پہلے اس تہمت کو رفع فرما دیں جو اللہ تعالیٰ کے جنابِ پاک میں لگائی جائے گی اور اسی سے وہ تہمت بھی رفع ہو گئی جو والدہ پر لگائی جاتی کیونکہ اللہ تبارک و تعالیٰ اس مرتبۂ عظیمہ کے ساتھ جس بندے کو نوازتا ہے بالیقین اس کی ولادت اور اس کی سرشت نہایت پاک و طاہر ہے۔
۴۸		کتاب سے انجیل مراد ہے۔ حسن کا قول ہے کہ آپ بطنِ والدہ ہی میں تھے کہ آپ کو توریت کا الہام فرما دیا گیا تھا اور پالنے میں تھے جب آپ کو نبوّت عطا کر دی گئی اور اس حالت میں آپ کا کلام فرمانا آپ کا معجزہ ہے۔ بعض مفسِّرین نے آیت کے معنیٰ میں یہ بھی بیان کیا ہے کہ یہ نبوّت اور کتاب ملنے کی خبر تھی جو عنقریب آپ کو ملنے والی تھی۔
(۳۱) اور اس نے  مجھے  مبارک کیا (ف ۴۹) میں کہیں ہوں اور مجھے  نماز  و زکوٰۃ کی تاکید فرمائی جب تک جیوں۔
۴۹		یعنی لوگوں کے لئے نفع پہنچانے والا اور خیر کی تعلیم دینے والا اور اللہ تعالیٰ اور اس کی توحید کی دعوت دینے والا۔
(۳۲) اور اپنی ماں سے  اچھا سلوک کرنے  والا (ف ۵۰) اور مجھے  زبردست بدبخت نہ کیا۔
۵۰		بنایا۔
(۳۳) اور دی سلامتی مجھ پر (ف ۵۱) جس دن میں پیدا ہوا اور جس دن مروں اور جس دن زندہ اٹھایا جاؤں (ف ۵۲) 
۵۱		جو حضرت یحییٰ پر ہوئی۔
۵۲		جب حضرت عیسیٰ علیہ الصلوٰۃ والسلام نے یہ کلام فرمایا تو لوگوں کو حضرت مریم کی براءت و طہارت کا یقین ہو گیا اور حضرت عیسیٰ علیہ الصلوٰۃ والسلام اتنا فرما کر خاموش ہو گئے اور اس کے بعد کلام نہ کیا جب تک کہ اس عمر کو پہنچے جس میں بچے بولنے لگتے ہیں۔ (خازن)۔
(۳۴)  یہ ہے  عیسیٰ مریم کا بیٹا سچی بات جس میں شک کرتے  ہیں (ف ۵۳) 
۵۳		کہ یہود تو انہیں ساحر کذّاب کہتے ہیں (معاذ اللہ) اور نصاریٰ انہیں خدا اور خدا کا بیٹا اور تین میں کا تیسرا کہتے ہیں تَعَا لیٰ اللہُ عَمَّا یَقُوْلُوْنَ عُلُوّاً کَبِیْراً۔ اس کے بعد اللہ تبارک و تعالیٰ اپنی تنزیہ بیان فرماتا ہے۔
(۳۵) اللہ کو لائق نہیں کہ کسی کو اپنا بچہ ٹھہرائے  پاکی ہے  اس کو (ف ۵۴) جب کسی کام کا حکم فرماتا ہے  تو یونہی کہ اس سے  فرماتا ہے  ہو جاؤ وہ فوراً ہو جاتا ہے۔
۵۴		اس سے۔
(۳۶) اور عیسیٰ نے  کہا بیشک اللہ رب ہے  میرا اور تمہارا (ف ۵۵) تو اس کی بندگی کرو، یہ راہ سیدھی ہے۔
۵۵		اور اس کے سوا کوئی ربّ نہیں۔
(۳۷) پھر جماعتیں آپس میں مختلف ہو گئیں (ف ۵۶) تو خرابی ہے، کافروں کے  لیے  ایک بڑے  دن کی حاضری سے  (ف ۵۷) 
۵۶		اور حضرت عیسیٰ کے باب میں نصاریٰ کے کئی فرقے ہو گئے، ایک یعقوبیہ، ایک نسطور یہ، ایک ملکانیہ۔ یعقوبیہ کہتا تھا کہ وہ اللہ ہے، زمین پر اتر آیا تھا، پھر آسمان پر چڑھ گیا۔ نسطوریہ کا قول ہے کہ وہ خدا کا بیٹا ہے، جب تک چاہا اسے زمین پر رکھا پھر اٹھا لیا اور تیسرا فرقہ یہ کہتا تھا کہ وہ اللہ کے بندے ہیں، مخلوق ہیں، نبی ہیں، یہ مؤمن تھا۔ (مدارک)۔
۵۷		بڑے دن سے روزِ قیامت مراد ہے۔
(۳۸) کتنا سنیں گے  اور کتنا دیکھیں گے  جس دن ہمارے  پاس حاضر ہونگے  (ف ۵۸) مگر آج ظالم کھلی گمراہی میں ہیں (ف ۵۹)
۵۸		اور اس دن کا دیکھنا اور سننا کچھ نفع نہ دے گا جب انہوں نے دنیا میں دلائلِ حق کو نہیں دیکھا اور اللہ تعالیٰ کے مواعید کو نہیں سنا۔ بعض مفسِّرین نے کہا کہ یہ کلام بطریقِ تہدید ہے کہ اس روز ایسی ہولناک باتیں سنیں اور دیکھیں گے جن سے دل پھٹ جائیں۔
۵۹		نہ حق دیکھیں نہ حق سنیں، بہرے اندھے بنے ہوئے ہیں، حضرت عیسیٰ علیہ السلام کو اِ لٰہ اور معبود ٹھہراتے ہیں باوجود یکہ انہوں نے بصراحت اپنے بندہ ہونے کا اعلان فرمایا۔
(۳۹) اور انہیں ڈر سناؤ پچھتاوے  کے  دن کا (ف ۶۰) جب کام ہو چکے  گا (ف ۶۱) اور وہ غفلت میں ہیں (ف ۶۲) اور نہیں مانتے۔
۶۰		حدیث شریف میں ہے کہ جب کافِر منازلِ جنّت دیکھیں گے جن سے وہ محروم کئے گئے تو انہیں ندامت و حسرت ہو گی کہ کاش وہ دنیا میں ایمان لے آئے ہوتے۔
۶۱		اور جنّت والے جنّت میں اور دوزخ والے دوزخ میں پہنچیں گے ایسا سخت دن درپیش ہے۔
۶۲		اور اس دن کے لئے کچھ فکر نہیں کرتے۔
(۴۰) بیشک زمین اور جو کچھ اس پر ہے  سب کے  وارث ہم ہوں گے  (ف ۶۳) اور وہ ہماری ہی طرف پھریں گے  (ف ۶۴) 
۶۳		یعنی سب فنا ہو جائیں گے ہم ہی باقی رہیں گے۔
۶۴		ہم انہیں ان کے اعمال کی جزا دیں گے۔
(۴۱) اور کتاب میں (ف ۶۵) ابراہیم کو یاد کرو بیشک وہ صدیق (ف ۶۶) تھا (نبی) غیب کی خبریں بتاتا۔
۶۵		یعنی قرآن میں۔
۶۶		یعنی کثیرُ الصدق۔ بعض مفسِّرین نے کہا کہ صدیق کے معنی ہیں کثیرُ التصدیق جو اللہ تعالیٰ اور اس کی وحدانیّت اور اس کے انبیاء اور اس کے رسولوں کی اور مرنے کے بعد اٹھنے کی تصدیق کرے اور احکامِ الٰہیہ بجا لائے۔
(۴۲)  جب اپنے  باپ سے  بولا (ف ۶۷) اے  میرے  باپ کیوں ایسے  کو پوجتا ہے  جو نہ سنے  نہ دیکھے  اور نہ کچھ تیرے  کام آئے  (ف ۶۸)
۶۷		یعنی آزر بُت پرست سے۔
۶۸		یعنی عبادت معبود کی غایت تعظیم ہے اس کا وہی مستحق ہو سکتا ہے جو صاحبِ اوصافِ کمال اور ولیِ نِعَم ہو، نہ کہ بُت جیسی ناکارہ مخلوق۔ مدعا یہ ہے کہ اللہ واحد لاشریک لہ کے سوا کوئی مستحقِ عبادت نہیں۔
(۴۳) اے  میرے  باپ بیشک میرے  پاس (ف ۶۹) وہ علم آیا جو تجھے  نہ آیا تو  تُو میرے  پیچھے  چلا  آ (ف ۷۰) میں تجھے  سیدھی راہ دکھاؤں (ف ۷۱)
۶۹		میرے ربّ کی طرف سے معرفتِ الٰہی کا۔
۷۰		میرا دین قبول کر۔
۷۱		جس سے تو قربِ الٰہی کی منزلِ مقصود تک پہنچ سکے۔
(۴۴)  اے  میرے  باپ شیطان کا بندہ نہ بن (ف ۷۲) بیشک شیطان رحمان کا نافرمان ہے۔
۷۲		اور اس کی فرمانبرداری کر کے کُفر و شرک میں مبتلا نہ ہو۔
(۴۵) اے  میرے  باپ میں ڈرتا ہوں کہ تجھے  رحمن کا کوئی عذاب پہنچے  تو  تُو شیطان کا رفیق ہو جائے  (ف ۷۳) 
۷۳		اور لعنت و عذاب میں اس کا ساتھی ہو۔ اس نصیحتِ لطف آمیز اور ہدایتِ دلپذیر سے آزر نے نفع نہ اٹھایا اور اس کے جواب میں۔
(۴۶) بولا کیا تو میرے  خداؤں سے  منہ پھیرتا ہے، اے  ابراہیم بیشک اگر تو (ف ۷۴) باز نہ آیا تو میں تجھے  پتھراؤ کروں گا اور مجھ سے  زمانہ دراز تک بے  علاقہ ہو جا (ف ۷۵)
۷۴		بُتوں کی مخالفت اور ان کو برا کہنے اور ان کے عیوب بیان کرنے سے۔
۷۵		تاکہ میرے ہاتھ اور زبان سے امن میں رہے۔ حضرت ابراہیم علیہ السلام نے۔
(۴۷) کہا بس تجھے  سلام ہے  (ف ۷۶) قریب ہے  کہ میں تیرے  لیے  اپنے  رب سے  معافی مانگوں گا (ف ۷۷) بیشک وہ مجھ مہربان ہے۔
۷۶		یہ سلامِ متارکت تھا۔
۷۷		کہ وہ تجھے توفیقِ توبہ و ایمان دے کر تیری مغفرت کرے۔
(۴۸) اور میں ایک کنارے  ہو جاؤں گا (ف ۷۸) تم سے  اور ان سب سے  جن کو اللہ کے  سوا پوجتے  ہو اور اپنے  رب کو پوجوں گا (ف ۷۹) قریب ہے  کہ میں اپنے  رب کی بندگی سے  بدبخت نہ ہوں (ف ۸۰)
۷۸		شہرِ بابل سے شام کی طرف ہجرت کر کے۔
۷۹		جس نے مجھے پیدا کیا اور مجھ پر احسان فرمائے۔
۸۰		اس میں تعریض ہے کہ جیسے تم بُتوں کی پوجا کر کے بدنصیب ہوئے خدا کے پرستار کے لئے یہ بات نہیں اس کی بندگی کرنے والا شقی و محروم نہیں ہوتا۔
(۴۹) پھر جب ان سے  اور اللہ کے  سوا ان کے  معبودوں سے  کنارہ کر گیا (ف ۸۱) ہم نے  اسے  اسحاق (ف ۸۲) اور یعقوب (ف ۸۳) عطا کیے، اور ہر ایک کو غیب کی خبریں بتانے  والا کیا۔
۸۱		ارضِ مقدّسہ کی طرف ہجرت کر کے۔
۸۲		فرزند۔
۸۳		فرزند کے فرزند یعنی پوتے۔ 
فائدہ : اس میں اشارہ ہے کہ حضرت ابراہیم علیہ الصلوٰۃ و السلام کی عمر شریف اتنی دراز ہوئی کہ آپ نے اپنے پوتے حضرت یعقوب علیہ السلام کو دیکھا۔ اس آیت میں یہ بتایا گیا کہ اللہ کے لئے ہجرت کرنے اور اپنے گھر بار کو چھوڑنے کی یہ جزا ملی کہ اللہ تعالیٰ نے بیٹے اور پوتے عطا فرمائے۔
(۵۰) اور ہم نے  انہیں اپنی رحمت عطا کی (ف ۸۴) اور ان کے  لیے  سچی بلند ناموری رکھی (ف ۸۵)
۸۴		کہ اموال و اولاد بکثرت عنایت کئے۔
۸۵		کہ ہر دین والے مسلمان ہوں خواہ یہودی خواہ نصرانی سب ان کی ثنا کرتے ہیں اور نمازوں میں ان پر اور ان کی آل پر درود پڑھا جاتا ہے۔
(۵۱) اور کتاب میں موسیٰ کو یاد کرو، بیشک وہ چنا ہوا تھا اور رسول تھا غیب کی خبریں بتانے  والا۔
(۵۲)  اور اسے  ہم نے  طور کی داہنی جانب سے  ندا فرمائی (ف ۸۶) اور اسے  اپنا راز کہنے  کو قریب کیا (ف ۸۷)
۸۶		طور ایک پہاڑ کا نام ہے جو مِصر و مدیَن کے درمیان ہے، حضرت موسیٰ علیہ السلام کو مدین سے آتے ہوئے طور کی اس جانب سے جو حضرت موسیٰ علیہ السلام کے داہنی طرف تھی ایک درخت سے ندا دی گئی یٰمُوْسیٰ اِنِّیْ اَنَا اللہُ رَبُّ الْعَالَمِیْنَ اے موسیٰ میں ہی اللہ ہوں تمام جہانوں کا پالنے والا۔
۸۷		مرتبۂ قرب عطا فرمایا، حجاب مرتفع کئے یہاں تک کہ آپ نے صریرِ اقلام سنی اور آپ کی قدر و منزلت بلند کی گئی اور آپ سے اللہ تعالیٰ نے کلام فرمایا۔
(۵۳) اور اپنی رحمت سے  اس کا بھائی  ہارون عطا کیا (غیب کی خبریں بتانے  والا نبی) (ف ۸۸)
۸۸		جب کہ حضرت موسیٰ علیہ السلام نے دعا کی کہ یاربّ میرے گھر والوں میں سے میرے بھائی ہارون کو میرا وزیر بنا اللہ تعالیٰ نے اپنے کرم سے یہ دعا قبول فرمائی اور حضرت ہارون علیہ السلام کو آپ کی دعا سے نبی کیا اور حضرت ہارون علیہ السلام حضرت موسیٰ علیہ السلام سے بڑے تھے۔
(۵۴) اور کتاب میں اسماعیل کو یاد کرو (ف ۸۹) بیشک وہ وعدے  کا سچا تھا (ف ۹۰) اور رسول تھا غیب کی خبریں بتاتا۔
۸۹		جو حضرت ابراہیم علیہ السلام کے فرزند اور سیدِ عالَم صلی اللہ علیہ و آلہٖ و سلم کے جد ہیں۔
۹۰		انبیاء سب ہی سچے ہوتے ہیں لیکن آپ اس وصف میں خاص شہرت رکھتے ہیں۔ ایک مرتبہ کسی مقام پر آپ سے کوئی شخص کہہ گیا تھا کہ آپ یہیں ٹھہرے رہیئے جب تک میں واپس آؤں آپ اس جگہ اس کے انتظار میں تین روز ٹھہرے رہے آپ نے صبر کا وعدہ کیا تھا ذبح کے موقع پر اس شان سے اس کو وفا فرمایا کہ سُبحان اللہ۔
(۵۵) اور اپنے  گھر والوں کو (ف ۹۱) نماز اور زکوٰۃ کا حکم دیتا اور اپنے  رب کو پسند تھا  (ف ۹۲)
۹۱		اور اپنی قوم جُرہم کو جن کی طرف آپ مبعوث تھے۔
۹۲		بسبب اپنے طاعت و اعمال و صبر و استقلال و احوال و خصال کے۔
(۵۶) اور کتاب میں ادریس کو یاد کرو (ف ۹۳) بیشک وہ صدیق تھا غیب کی خبریں دیتا۔
۹۳		آپ کا نام اخنوخ ہے، آپ حضرت نوح علیہ السلام کے والد کے دادا ہیں، حضرت آدم علیہ السلام کے بعد آپ ہی پہلے رسول ہیں، آپ کے والد حضرت شیث بن آدم علیہ السلام ہیں، سب سے پہلے جس شخص نے قلم سے لکھا وہ آپ ہی ہیں، کپڑوں کے سینے اور سلے کپڑے پہننے کی ابتداء بھی آپ ہی سے ہوئی، آپ سے پہلے لوگ کھالیں پہنتے تھے، سب سے پہلے ہتھیار بنانے والے ترازو اور پیمانے قائم کرنے والے اور علمِ نجوم و حساب میں نظر فرمانے والے بھی آپ ہی ہیں، یہ سب کام آپ ہی سے شروع ہوئے، اللہ تعالی نے آپ پر تیس صحیفے نازِل کئے اور کتبِ الٰہیہ کی کثرتِ درس کے باعث آپ کا نام ادریس ہوا۔
(۵۷) اور ہم نے  اسے  بلند مکان پر اٹھا لیا (ف ۹۴)
۹۴		دنیا میں انہیں علوِ مرتبت عطا کیا یا یہ معنی ہیں کہ آسمان پر اٹھا لیا اور یہی صحیح تر ہے۔ بخاری و مسلم کی حدیث میں ہے کہ سیدِ عالَم صلی اللہ علیہ و آلہٖ و سلم نے شبِ معراج حضرت ادریس علیہ السلام کو آسمانِ چہارم پر دیکھا۔ حضرت کعب احبار وغیرہ سے مروی ہے کہ حضرت ادریس علیہ الصلوٰۃ و السلام نے مَلک الموت سے فرمایا کہ میں موت کا مزہ چکھنا چاہتا ہوں کیسا ہوتا ہے ؟ تم میری روح قبض کر کے دکھاؤ انہوں نے اس حکم کی تعمیل کی اور روح قبض کر کے اسی وقت آپ کی طرف لوٹا دی آپ زندہ ہو گئے فرمایا کہ اب مجھے جہنّم دکھاؤ تاکہ خوفِ الٰہی زیادہ ہو چنانچہ یہ بھی کیا گیا جہنّم دیکھ کر آپ نے مالکِ داروغۂ جہنّم سے فرمایا کہ دروازہ کھولو میں اس پر گزرنا چاہتا ہوں چنانچہ ایسا ہی کیا گیا اور آپ اس پر سے گزرے پھر آپ نے مَلک الموت سے فرمایا کہ مجھے جنّت دکھاؤ وہ آپ کو جنّت میں لے گئے آپ دروازے کھلوا کر جنّت میں داخل ہوئے تھوڑی دیر انتظار کر کے مَلک الموت نے کہا کہ آپ اب اپنے مقام پر تشریف لے چلئے فرمایا اب میں یہاں سے کہیں نہیں جاؤں گا اللہ تعالیٰ نے فرمایا ہے کُلُّ نَفْسٍ ذَآئِقَۃُ الْمَوْتِ وہ میں چکھ ہی چکا ہوں اور یہ فرمایا ہے وَاِنْ مِّنْکُمْ اِلَّا وَارِدھُا ہر شخص کو جہنّم پر گزرنا ہے تو میں گزر چکا اب میں جنّت میں پہنچ گیا اور جنّت میں پہنچنے والوں کے لئے اللہ تعالیٰ نے فرمایا ہے وَمَا ھُمْ مِّنْھَا بِمُخْرَجِیْن کہ وہ جنّت سے نکالے نہ جائیں گے اب مجھے جنّت سے چلنے کے لئے کیوں کہتے ہو ؟ اللہ تعالیٰ نے مَلک الموت کو وحی فرمائی کہ حضرت ادریس علیہ السلام نے جو کچھ کیا میرے اذن سے کیا اور وہ میرے اذن سے جنّت میں داخل ہوئے انہیں چھوڑ دو وہ جنّت ہی میں رہیں گے چنانچہ آپ وہاں زندہ ہیں۔
(۵۸) یہ  ہیں  جن پر  ا لله  نے   احسان  کیا  غیب کی خبریں بتانے   میں  سے   آدم  کی  اولاد  سے   (ف ۹۵)  اور ان میں جن کو ہم نے  نوح کے  ساتھ سوار کیا تھا (ف ۹۶) اور ابراہیم (ف ۹۷) اور یعقوب کی اولاد سے  (ف ۹۸) اور ان میں سے  جنہیں ہم نے  راہ دکھائی اور چن لیا (ف ۹۹) جب ان پر رحمن کی آیتیں پڑھی جاتیں گر پڑتے  سجدہ کرتے  اور روتے  (ف ۱۰۰) (السجدۃ)  ۵
۹۵		یعنی حضرت ادریس و حضرت نوح۔
۹۶		یعنی ابراہیم علیہ السلام جو حضرت نوح علیہ السلام کے پوتے اور آپ کے فرزند سام کے فرزند ہیں۔
۹۷		کی اولاد سے حضرت اسمٰعیل و حضرت اسحٰق اور حضرت یعقوب۔
۹۸		حضرت موسیٰ اور حضرت ہارون اور حضرت زکریا اور حضرت یحیٰ اور حضرت عیسیٰ صلوٰۃ اللہ علیہم و سلامہ۔
۹۹		شرحِ شریعت و کشفِ حقیقت کے لئے۔
۱۰۰		اللہ تعالیٰ نے ان آیات میں خبر دی کہ انبیاء علیہم الصلوٰۃ و السلام اللہ تعالیٰ کی آیتوں کو سن کر خضوع و خشوع اور خو ف سے روتے اور سجدے کرتے تھے۔ 
مسئلہ : اس سے ثابت ہوا کہ قرآنِ پاک بخشوعِ قلب سننا اور رونا مستحب ہے۔
(۵۹)  تو ان کے  بعد ان کی جگہ وہ نا خلف آئے  (ف ۱۰۱) جنہوں نے  نمازیں گنوائیں اور اپنی خواہشوں کے  پیچھے  ہوئے  (ف ۱۰۲) تو عنقریب وہ دوزخ میں غی کا جنگل پائیں گے  (ف ۱۰۳) 
۱۰۱		مثل یہود و نصاریٰ وغیرہ کے۔
۱۰۲		اور بجائے طاعتِ الٰہی کے مَعاصی کو اختیار کیا۔
۱۰۳		حضرت ابنِ عباس رضی اللہ تعالیٰ عنہما نے فرمایا غی جہنّم میں ایک وادی ہے جس کی گرمی سے جہنّم کے وادی بھی پناہ مانگتے ہیں یہ ان لوگوں کے لئے ہے جو زنا کے عادی اور اس پر مُصِر ہوں اور جو شراب کے عادی ہوں اور جو سود خوار، سود کے خوگر ہوں اور جو والدین کی نافرمانی کرنے والے ہوں اور جو جھوٹی گواہی دینے والے ہوں۔
(۶۰) مگر جو  تائب ہوئے  اور ایمان لائے  اور اچھے  کام کیے  تو یہ لوگ جنت میں جائیں گے  اور انہیں کچھ نقصان نہ دیا جائے  گا (ف ۱۰۴) 
۱۰۴		اور ان کے اعمال کی جزا میں کچھ بھی کمی نہ کی جائے گی۔
(۶۱) بسنے  کے  باغ جن کا وعدہ رحمن نے  اپنے  (ف ۱۰۵) بندوں سے  غیب میں کیا (ف ۱۰۶) بیشک اس کا وعدہ آنے  والا ہے۔
۱۰۵		ایماندار صالح و تائب۔
۱۰۶		یعنی اس حال میں جنّت ان سے غائب ہے ان کی نظر کے سامنے نہیں یا اس حال میں کہ وہ جنّت سے غائب ہیں اس کا مشاہدہ نہیں کرتے۔
(۶۲) وہ اس میں کوئی بیکار بات نہ سنیں گے  مگر سلام (ف ۱۰۷) اور انہیں اس میں ان کا رزق ہے  صبح و شام (ف ۱۰۸)
۱۰۷		ملائکہ کا یا آپس میں ایک دوسرے کا۔
۱۰۸		یعنی علَی الدوام کیونکہ جنّت میں رات اور دن نہیں ہیں اہلِ جنّت ہمیشہ نور ہی میں رہیں گے یا مراد یہ ہے کہ دنیا کے دن کی مقدار میں دو مرتبہ بہشتی نعمتیں ان کے سامنے پیش کی جائیں گی۔
(۶۳) یہ وہ باغ ہے  جس کا وارث ہم اپنے  بندوں میں سے  اسے  کریں گے  جو پرہیزگار ہے۔
(۶۴) (اور جبریل نے  محبوب سے  عرض کی (ٖف ۱۰۹) ہم فرشتے  نہیں اترتے  مگر حضور کے  رب کے  حکم سے  اسی کا ہے  جو ہمارے  آگے  ہے  اور جو ہمارے  پیچھے  اور جو اس کے  درمیان ہے  (ف ۱۱۰) اور حضور کا رب بھولنے  والا نہیں (ف ۱۱۱)
۱۰۹		شانِ نُزول : بخاری شریف میں حضرت ابنِ عباس رضی اللہ تعالیٰ عنہما سے مروی ہے کہ سیدِ عالَم صلی اللہ علیہ و آلہٖ و سلم نے جبریل سے فرمایا ا ے جبریل تم جتنا ہمارے پاس آیا کرتے ہو اس سے زیادہ کیوں نہیں آتے ؟ اس پر یہ آیتِ کریمہ نازِل ہوئی۔
۱۱۰		یعنی تمام اماکن کا وہی مالک ہے، ہم ایک مکان سے دوسرے مکان کی طرف نقل و حرکت کرنے میں اس کے حکم و مشیت کے تابع ہیں، وہ ہر حرکت و سکون کا جاننے والا اور غفلت و نسیان سے پاک ہے۔
۱۱۱		جب چاہے ہمیں آپ کی خدمت میں بھیجے۔
(۶۵) آسمانوں اور زمین اور جو کچھ ان کے  بیچ میں ہے  سب کا مالک تو اے  پوجو اور اس کی بندگی پر ثابت رہو، کیا اس کے  نام کا  دوسرا جانتے  ہو (ف ۱۱۲) 
۱۱۲		یعنی کسی کو اس کے ساتھ اسمی شرکت بھی نہیں اور اس کی وحدانیت اتنی ظاہر ہے کہ مشرکین نے بھی اپنے کسی معبودِ باطل کا نام اللہ نہیں رکھا۔
(۶۶) اور آدمی کہتا ہے  کیا جب میں مر جاؤں گا تو ضرور عنقریب جِلا کر نکالا جاؤں گا (ف ۱۱۳)
۱۱۳		انسان سے یہاں مراد وہ کُفّار ہیں جو موت کے بعد زندہ کئے جانے کے منکِر تھے جیسے کہ اُبی بن خلف اور ولید بن مغیرہ انہیں لوگوں کے حق میں یہ آیت نازِل ہوئی اور یہی اس کی شانِ نُزول ہے۔
(۶۷) اور کیا  آدمی کو یاد نہیں کہ ہم نے  اس سے  پہلے  اسے  بنایا اور وہ کچھ نہ تھا (ف ۱۱۴) 
۱۱۴		تو جس نے معدوم کو موجود فرمایا اس کی قدرت سے مردہ کو زندہ کر دینا کیا تعجب۔
(۶۸) تو تمہارے  رب کی قسم ہم انہیں (ف ۱۱۵) اور شیطانوں سب کو گھیر لائیں گے  (ف ۱۱۶) اور انہیں دوزخ کے  آس پاس حاضر کریں گے  گھٹنوں کے  بل گرے۔
۱۱۵		یعنی منکرینِ بعث کو۔
۱۱۶		یعنی کُفّار کو ان کے گمراہ کرنے والے شیاطین کے ساتھ اس طرح کہ ہر کافِر شیطان کے ساتھ ایک زنجیر میں جکڑا ہو گا۔
(۶۹) پھر ہم (ف ۱۱۷) ہر گروہ سے  نکالیں گے  جو ان میں رحمن پر سب سے  زیادہ بے  باک ہو گا (ف ۱۱۸)
۱۱۷		کُفّار کے۔
۱۱۸		یعنی دخولِ نار میں جو سب سے زیادہ سرکش اور کُفر میں اشد ہو گا وہ مقدّم کیا جائے گا۔ بعض روایات میں ہے کہ کُفّار سب کے سب جہنّم کے گرد زنجیروں میں جکڑے طوق ڈالے ہوئے حاضر کئے جائیں گے پھر جو کُفر و سرکشی میں اشد ہوں گے وہ پہلے جہنّم میں داخل کئے جائیں گے۔
(۷۰) پھر ہم خوب جانتے  ہیں جو اس آگ میں بھوننے  کے  زیادہ لائق ہیں۔
(۷۱) اور تم میں کوئی ایسا نہیں جس کا گزر دوزخ پر نہ ہو (ف ۱۱۹) تمہارے  رب کے  ذمہ پر یہ ضرور ٹھہری ہوئی بات ہے  (ف ۱۲۰) 
۱۱۹		نیک ہو یا بد مگر نیک سلامت رہیں گے اور جب ان کا گزر دوزخ پر ہو گا تو دوزخ سے صدا اٹھے گی کہ اے مومن گزر جا کہ تیرے نور نے میری لپٹ سرد کر دی۔ حسن و قتادہ سے مروی ہے کہ دوزخ پر گزرنے سے پل صراط پر گزرنا مراد ہے جو دوزخ پر ہے۔
۱۲۰		یعنی ورودِ جہنّم قضائے لازم ہے جو اللہ تعالیٰ نے اپنے بندوں پر لازم کیا ہے۔
(۷۲) پھر ہم ڈر والوں کو بچا لیں گے  (ف ۱۲۱) اور ظالموں کو اس میں چھوڑ دیں گے  گھٹنوں کے  بل گرے۔
۱۲۱		یعنی ایمانداروں کو۔
(۷۳) اور جب ان پر ہماری روشن آیتیں پڑھی جاتی ہیں (ف ۱۲۲) کافر مسلمانوں سے  کہتے  ہیں کون سے  گروہ کا مکان اچھا اور مجلس بہتر ہے  (ف ۱۲۳)
۱۲۲		مثل نضر بن حارث وغیرہ کُفّارِ قریش۔ بناؤ سنگار کر کے، بالوں میں تیل ڈال کر، کنگھیاں کر کے، عمدہ لباس پہن کر، فخر و تکبُّر کے ساتھ، غریب فقیر۔
۱۲۳		مدعا یہ ہے کہ جب آیات نازِل کی جاتی ہیں اور دلائل و براہین پیش کئے جاتے ہیں تو کُفّار ان میں تو فکر نہیں کرتے اور ان سے فائدہ نہیں اٹھاتے اور بجائے اس کے دولت و مال اور لباس و مکان پر فخر و تکبُّر کرتے ہیں۔
(۷۴) اور ہم نے  ان سے  پہلے  کتنی سنگتیں کھپا دیں (قومیں ہلاک کر دیں ) (ف ۱۲۴) کہ وہ ان سے  بھی سامان اور نمود میں بہتر تھے۔
۱۲۴		اُمّتیں ہلاک کر دیں۔
(۷۵) تم فرماؤ جو گمراہی میں ہو تو اسے  رحمن خوب ڈھیل دے  (ف ۱۲۵) یہاں تک کہ جب وہ دیکھیں وہ چیز جس کا انہیں وعدہ دیا جاتا ہے  یا تو عذاب (ف ۱۲۶) یا قیامت (ف ۱۲۷) تو اب جان لیں گے  کہ کس کا برا درجہ ہے  اور کس کی فوج کمزور (ف ۱۲۸)
۱۲۵		دنیا میں اس کی عمر دراز کر کے اور اس کو اس کی گمراہی و طغیان میں چھوڑ کر۔
۱۲۶		دنیا کا قتل و گرفتاری۔
۱۲۷		جو طرح طرح کی رسوائی اور عذاب پر مشتمل ہے۔
۱۲۸		کُفّار کی شیطانی فوج یا مسلمانوں کا مُلکی لشکر۔ اس میں مشرکین کے اس قول کا رد ہے جو انہوں نے کہا تھا کہ کون سے گروہ کا مکان اچھا اور مجلس بہتر ہے۔
(۷۶) اور جنہوں نے  ہدایت پائی (ف ۱۲۹)  اللہ  انھیں اور ہدایت بڑھائے  گا (ف ۱۳۰) اور باقی رہنے  وا لی نیک باتوں کا (ف ۱۳۱) تیرے  رب کے  یہاں سب سے  بہتر ثواب اور سب سے  بھلا انجام (ف ۱۳۲)
۱۲۹		اور ایمان سے مشرف ہوئے۔
۱۳۰		اس پر استقامت عطا فرما کر اور مزید بصیرت و توفیق دے کر۔
۱۳۱		طاعتیں اور آخرت کے تمام اعمال اور پنجگانہ نمازیں اور اللہ تعالیٰ کی تسبیح و تحمید اور اس کا ذکر اور تمام اعمالِ صالحہ یہ سب باقیاتِ صالحات ہیں کہ مومن کے لئے باقی رہتے ہیں اور کام آتے ہیں۔
۱۳۲		بخلاف اعمالِ کُفّار کے کہ وہ سب نکمے اور باطل ہیں۔
(۷۷) تو کیا تم نے  اسے  دیکھا جو ہماری آیتوں سے  منکر ہوا اور کہتا ہے  مجھے  ضرو ر مال و اولاد ملیں گے  (ف ۱۳۳)
۱۳۳		شانِ نُزول : بخاری و مسلم کی حدیث میں ہے کہ حضرت خبّاب بن ارت کا زمانۂ جاہلیت میں عاص بن وائل سہمی پر قرض تھا وہ اس کے پاس تقاضے کو گئے تو عاص نے کہا کہ میں تمہارا قرض نہ ادا کروں گا جب تک کہ تم سیدِ عالَم محمّدِ مصطفیٰ صلی اللہ علیہ و آلہٖ و سلم سے پھر نہ جاؤ اور کُفر اختیار نہ کرو حضرت خبّاب نے فرمایا ایسا ہر گز نہیں ہو سکتا یہاں تک کہ تو مرے اور مرنے کے بعد زندہ ہو کر اٹھے وہ کہنے لگا کیا میں مرنے کے بعد پھر اٹھوں گا ؟ حضرت خبّاب نے کہا ہاں عاص نے کہا تو پھر مجھے چھوڑیئے یہاں تک کہ میں مر جاؤں اور مرنے کے بعد پھر زندہ ہوں اور مجھے مال و اولاد ملے جب ہی آپ کا قرض ادا کروں گا۔ اس پر یہ آیاتِ کریمہ نازِل ہوئیں۔
(۷۸) کیا غیب کو جھانک آیا ہے  (ف ۱۳۴) یا رحمن کے  پاس کوئی قرار رکھا ہے۔
۱۳۴		اور اس نے لوحِ محفوظ میں دیکھ لیا ہے کہ آخرت میں اس کو مال و اولاد ملے گی۔
(۷۹) ہرگز نہیں (ف ۱۳۵) اب ہم لکھ رکھیں گے  جو وہ کہتا ہے  اور اسے  خوب لمبا عذاب دیں گے۔
۱۳۵		ایسا نہیں ہے تو۔
(۸۰) اور جو چیزیں کہہ رہا ہے  (ف ۱۳۶) ان کے  ہمیں وارث ہوں گے  اور ہمارے  پاس اکیلا آئے  گا (ف ۱۳۷) (۸۱) اور اللہ کے  سوا اور خدا بنا لیے  (ف ۱۳۸) کہ وہ انہیں زور دیں (ف ۱۳۹)
۱۳۶		یعنی مال و اولاد ان سب سے اس کی مِلک اور اس کا تصرُّف اس کے ہلاک ہونے سے اٹھ جائے گا اور۔
۱۳۷		کہ نہ اس کے پاس مال ہو گا نہ اولاد اور اس کا یہ دعویٰ کرنا جھوٹا ہو جائے گا۔
۱۳۸		یعنی مشرکوں نے بُتوں کو معبود بنایا اور ان کی عبادت کرنے لگے اس امید پر۔
۱۳۹		اور ان کی مدد کریں اور انہیں عذاب سے بچائیں۔
(۸۲) ہرگز نہیں (ف ۱۴۰) کوئی دم جاتا ہے   کہ وہ (ف ۱۴۱) ان کی بندگی سے  منکر ہوں گے  اور ان کے  مخالفت ہو جائیں گے  (ف ۱۴۲)
۱۴۰		ایسا ہو ہی نہیں سکتا۔
۱۴۱		بُت جنہیں یہ پوجتے تھے۔
۱۴۲		انہیں جھٹلائیں گے اور ان پر لعنت کریں گے اللہ تعالیٰ انہیں زبان دے گا اور وہ کہیں گے یاربّ انہیں عذاب کر۔
(۸۳) کیا تم نے  نہ دیکھا کہ ہم نے  کافروں پر شیطان بھیجے  (ف ۱۴۳) کہ وہ انہیں خوب اچھالتے  ہیں (ف ۱۴۴) 
۱۴۳		یعنی شیاطین کو ان پر چھوڑ دیا اور مسلّط کر دیا۔
۱۴۴		اور مَعاصی پر ابھارتے ہیں۔
(۸۴) تو تم ان پر جلدی نہ کرو، ہم تو ان کی گنتی پوری کرتے  ہیں (ف ۱۴۵) 
۱۴۵		اعمال کی جزا کے لئے یا سانسوں کی فنا کے لئے یا دنوں مہینوں اور برسوں کی اس میعاد کے لئے جو ان کے عذاب کے واسطے مقرر ہے۔
(۸۵) جس دن ہم پرہیزگاروں کو رحمن کی طرف لے  جائیں گے  مہمان بنا کر (ف ۱۴۶) 
۱۴۶		حضرت علی مرتضیٰ رضی اللہ تعالیٰ عنہ سے مروی ہے کہ مومنینِ متّقین حشر میں اپنی قبروں سے سوار کر کے اٹھائیں جائیں گے اور ان کی سواریوں پر طلائی مرصّع زینیں اور پالان ہوں گے۔
(۸۶) اور مجرموں کو جہنم کی طرف ہانکیں گے  پیاسے  (ف ۱۴۷) 
۱۴۷		ذلّت و اہانت کے ساتھ بسبب ان کے کُفر کے۔
(۸۷) لوگ شفاعت کے  مالک نہیں مگر وہی جنہوں نے  رحمن کے  پاس قرار رکھا ہے  (ف ۱۴۸) 
۱۴۸		یعنی جنہیں شفاعت کا اذن مل چکا ہے وہی شفاعت کریں گے یا یہ معنیٰ ہیں کہ شفاعت صرف مومنین کی ہو گی اور وہی اس سے فائدہ اٹھائیں گے۔ حدیث شریف میں ہے جو ایمان لایا، جس نے لَااِلٰہَ اِلَّا اللّٰہُ کہا اس کے لئے اللہ کے نزدیک عہد ہے۔
(۸۸) اور کافر بولے  (ف ۱۴۹) رحمن نے  اولاد اختیار کی۔
۱۴۹		یعنی یہودی و نصرانی و مشرکین جو فرشتوں کو اللہ کی بیٹیاں کہتے تھے کہ۔
(۸۹) بیشک تم حد کی بھاری بات لائے  (ف ۱۵۰)
۱۵۰		اور انتہا درجہ کا باطل و نہایت سخت و شنیع کلمہ تم نے منہ سے نکالا۔
(۹۰) قریب ہے  کہ آسمان اس سے  پھٹ پڑیں اور زمین شق ہو جائے  اور پہاڑ گر جائیں ڈھہ کر (مسمار ہو کر) (ف ۱۵۱) 
۱۵۱		یعنی یہ کلمہ ایسی بے ادبی و گستاخی کا ہے کہ اگر اللہ تعالیٰ غضب فرمائے تو اس پر تمام جہان کا نظام درہم برہم کر دے۔ حضرت ابنِ عباس رضی اللہ تعالیٰ عنہما نے فرمایا کہ کُفّار نے جب یہ گستاخی کی اور ایسا بے باکانہ کلمہ منہ سے نکالا تو جن و انس کے سوا آسمان، زمین، پہاڑ وغیرہ تمام خَلق پریشانی سے بے چین ہو گئی اور قریب ہلاکت کے پہنچ گئی ملائکہ کو غضب ہوا اور جہنّم کو جوش آیا پھر اللہ تعالیٰ نے اپنی تنزیہ بیان فرمائی۔
(۹۱) اس پر کہ انہوں نے  رحمن کے  لیے  اولاد بتائی۔
(۹۲) اور رحمن کے  لائق نہیں کہ اولاد اختیار کرے  (ف ۱۵۲)
۱۵۲		وہ اس سے پاک ہے اور اس کے لئے اولاد ہونا مَحال ہے ممکن نہیں۔
(۹۳)  آسمانوں اور زمین میں جتنے  ہیں سب اس کے  حضور بندے  ہو کر حاضر ہوں گے، (ف ۱۵۳)
۱۵۳		بندہ ہونے کا اقرار کرتے ہوئے اور بندہ ہونا اور اولاد ہونا جمع ہو ہی نہیں سکتا اور اولاد مملوک نہیں ہوتی تو جو مملوک ہے ہر گز اولاد نہیں۔
(۹۴) بیشک وہ ان کا شمار جانتا ہے  اور ان کو ایک ایک کر کے  گن رکھا  ہے  (ف ۱۵۴) 
۱۵۴		سب اس کے علم میں محصور و محاط ہیں اور ہر ایک کے انفاس، ایام، آثار اور تمام احوال اور جملہ امور اس کے شمار میں ہیں اس پر کچھ مخفی نہیں سب اس کی تدبیر و قدرت کے تحت میں ہیں۔
(۹۵)  اور ان میں ہر ایک روز قیامت اس کے  حضور اکیلا حاضر ہو گا (ف ۱۵۵) 
۱۵۵		بغیر مال و اولاد اور معین و ناصر کے۔
(۹۶) بیشک وہ جو ایمان لائے  اور اچھے  کام کیے  عنقریب ان کے  لیے  رحمن محبت کر دے  گا (ف ۱۵۶)
۱۵۶		یعنی اپنا محبوب بنائے گا اور اپنے بندوں کے دل میں ان کی مَحبت ڈال دے گا۔ بخاری و مسلم کی حدیث میں ہے کہ جب اللہ تعالیٰ کسی بندے کو محبوب کرتا ہے تو جبریل سے فرماتا ہے کہ فلانا میرا محبوب ہے جبریل اس سے مَحبت کرنے لگتے ہیں پھر حضرت جبریل آسمانوں میں ندا کرتے ہیں کہ اللہ تعالیٰ فلاں کو محبوب رکھتا ہے سب اس کو محبوب رکھیں تو آسمان والے اس کو محبوب رکھتے ہیں پھر زمین میں اس کی مقبولیت عام کر دی جاتی ہے۔
 مسئلہ : اس سے معلوم ہوا کہ مومنینِ صالحین و اولیائے کاملین کی مقبولیتِ عامہ ان کی محبوبیت کی دلیل ہے جیسے کہ حضور غوثِ اعظم رضی اللہ تعالیٰ عنہ اور حضرت سلطان نظام الدین دہلوی اور حضرت سلطان سید اشرف جہانگیر سمنانی رضی اللہ تعالیٰ عنہم اور دیگر حضرات اولیائے کاملین کی عام مقبولیتیں ان کی محبوبیت کی دلیل ہیں۔
(۹۷) تو ہم نے  یہ قرآن تمہاری زبان میں یونہی آسان فرمایا کہ تم اس سے  ڈر والوں کو خوشخبری دو اور جھگڑالو  لوگوں کو اس سے  ڈر سناؤ۔
(۹۸) اور ہم نے  ان سے  پہلے  کتنی سنگتیں کھپائیں (قومیں ہلاک کیں ) (ف ۱۵۷) کیا تم ان میں کسی کو دیکھتے  ہو یا ان کی بھنک (ذرا بھی آواز) سنتے  ہو (ف ۱۵۸)
۱۵۷		تکذیبِ انبیاء کی وجہ سے کتنی بہت سی اُمّتیں ہلاک کیں۔
۱۵۸		وہ سب نیست و نابود کر دیئے گئے اسی طرح یہ لوگ اگر وہی طریقہ اختیار کریں گے تو ان کا بھی وہی انجام ہو گا۔



سورۂ طٰہٰ


اللہ کے  نام سے  شروع جو نہایت مہربان رحم والا (ف ۱)
۱		سورۂ طٰہٰ مکیہ ہے اس میں آٹھ رکوع ہیں ایک سو پینتیس آیتیں اور ایک ہزار چھ سو اکتالیس ۱۶۴۱کلمے اور پانچ ہزار دو سو بیالیس ۵۲۴۲ حروف ہیں۔
(۱)  طٰهٰ
(۲) اے  محبوب! ہم نے  تم پر یہ قرآن اس لیے  نہ اتارا کہ مشقت میں پڑو (ف ۲)
۲		اور تمام شب کے قیام کی تکالیف اٹھاؤ۔ شانِ نُزول : سیدِ عالَم صلی اللہ علیہ و آلہٖ و سلم عبادت میں بہت جہد فرماتے تھے اور تمام شب قیام میں گزارتے یہاں تک کہ قدم مبارک ورم کر آتے۔ اس پر یہ آیتِ کریمہ نازِل ہوئی اور جبریل علیہ السلام نے حاضر ہو کر بحکمِ الٰہی عرض کیا کہ اپنے نفسِ پاک کو کچھ راحت دیجئے اس کا بھی حق ہے۔ ایک قول یہ بھی ہے کہ سیدِ عالَم صلی اللہ علیہ و آلہٖ و سلم لوگوں کے کُفر اور ان کے ایمان سے محروم رہنے پر بہت زیادہ متاسّف و متحسّر رہتے تھے اور خاطرِ مبارک پر اس سبب سے رنج و ملال رہا کرتا تھا اس آیت میں فرمایا گیا کہ آپ رنج و ملال کی کوفت نہ اٹھائیں قرآنِ پاک آپ کی مشقت کے لئے نازِل نہیں کیا گیا ہے۔
(۳) ہاں اس کو نصیحت جو ڈر رکھتا ہو (ف ۳)
۳		وہ اس سے نفع اٹھائے گا اور ہدایت پائے گا۔
(۴) اس کا اتارا ہوا جس نے  زمین اور اونچے  آسمان بنائے۔
(۵) وہ بڑی مہر والا، اس نے  عرش پر استواء فرمایا جیسا  اس کی شان کے  لائق ہے۔
(۶) اس کا ہے  جو کچھ آسمانوں میں ہے  اور جو کچھ زمین میں اور جو کچھ ان کے  بیچ میں اور جو کچھ اس گیلی مٹی کے  نیچے  ہے  (ف ۴)
۴		جو ساتوں زمینوں کے نیچے ہے۔ مراد یہ ہے کہ کائنات میں جو کچھ ہے عرش و سماوات، زمین و تحت الثریٰ، کچھ ہو،کہیں ہو، سب کا مالک اللہ ہے۔
(۷) اور اگر تو بات پکار کر کہے  تو وہ تو بھید کو جانتا ہے  اور اسے  جو اس سے  بھی زیادہ چھپا ہے  (ف ۵) 
۵		سِر یعنی بھید وہ ہے جس کو آدمی رکھتا اور چھُپاتا ہے اور اس سے زیادہ پوشیدہ وہ ہے جس کو انسان کرنے والا ہے مگر ابھی جانتا بھی نہیں نہ اس سے اس کا ارادہ متعلق ہوا، نہ اس تک خیال پہنچا۔ ایک قول یہ ہے کہ بھید سے مراد وہ ہے جس کو انسانوں سے چھُپاتا ہے اور اس سے زیادہ چھُپی ہوئی چیز وسوسہ ہے۔ ایک قول یہ ہے کہ بھید بندہ کا وہ ہے جسے بندہ خود جانتا ہے اور اللہ تعالیٰ جانتا ہے اس سے زیادہ پوشیدہ ربّانی اسرار ہیں جن کو اللہ جانتا ہے بندہ نہیں جانتا۔ آیت میں تنبیہ ہے کہ آدمی کو قبائحِ افعال سے پرہیز کرنا چاہیئے وہ ظاہرہ ہوں یا باطنہ کیونکہ اللہ تعالیٰ سے کچھ چھُپا نہیں اور اس میں نیک اعمال پر ترغیب بھی ہے کہ طاعت ظاہر ہو یا باطن اللہ سے چھپی نہیں وہ جزا عطا فرمائے گا۔ تفسیرِ بیضاوی میں قول سے ذکرِ الٰہی اور دعا مراد لی ہے اور فرمایا ہے کہ اس آیت میں اس پر تنبیہ کی گئی ہے کہ ذکر و دعا میں جہر اللہ تعالیٰ کو سنانے کے لئے نہیں ہے بلکہ ذکر کو نفس میں راسخ کرنے اور نفس کو غیر کے ساتھ مشغولی سے روکنے اور باز رکھنے کے لئے ہے۔
(۸) اللہ کہ اس کے  سوا کسی کی بندگی نہیں، اسی کے  ہیں سب اچھے  نام (ف ۶)
۶		وہ واحد بالذات ہے اور اسماء و صفات عبارات ہیں اور ظاہر ہے کہ تعدّدِ عبارات تعدّدِ معنیٰ کو مقتضی نہیں۔
(۹) اور کچھ تمہیں موسیٰ کی خبر آئی (ف ۷) 
۷		حضرت موسیٰ علیہ الصلوٰۃ والسلام کے احوال کا بیان فرمایا گیا تاکہ معلوم ہو کہ انبیاء علیہم السلام جو درجۂ عُلیا پاتے ہیں وہ ادائے فرائضِ نبوّت و رسالت میں کس قدر مشقّتیں برداشت کرتے اور کیسے کیسے شدائد پر صبر فرماتے ہیں۔ یہاں حضرت موسیٰ علیہ الصلوٰۃ والسلام کے اس سفر کا واقعہ بیان فرمایا جاتا ہے جس میں آپ مدیَن سے مِصر کی طرف حضرت شعیب علیہ الصلوٰۃ والسلام سے اجازت لے کر اپنی والدہ ماجدہ سے ملنے کے لئے روانہ ہوئے تھے، آپ کے اہلِ بیت ہمراہ تھے اور آپ نے بادشاہانِ شام کے اندیشہ سے سڑک چھوڑ کر جنگل میں قطعِ مسافت اختیار فرمائی، بی بی صاحبہ حاملہ تھیں، چلتے چلتے طور کے غربی جانب پہنچے یہاں رات کے وقت بی بی صاحبہ کو دردِ زہ شروع ہوا، یہ رات اندھیری تھی، برف پڑ رہا تھا، سردی شدت کی تھی، آپ کو دور سے آگ معلوم ہوئی۔
(۱۰) جب اس نے  ایک آگ دیکھی تو اپنی بی بی سے  کہا ٹھہرو مجھے  ایک آگ نظر پڑی ہے  شاید میں تمہارے  لیے  اس میں سے  کوئی چن گاری لاؤں یا  آ  گ  پر راستہ پاؤں۔
(۱۱) پھر جب آگ کے  پاس آیا (ف ۸) ندا فرمائی گئی کہ اے  موسیٰ۔
۸		وہاں ایک درخت سرسبز و شاداب دیکھا جو اوپر سے نیچی تک نہایت روشن تھا جتنا اس کے قریب جاتے ہیں دور ہوتا ہے جب ٹھہر جاتے ہیں قریب ہوتا ہے اس وقت آپ کو۔
(۱۲) بیشک میں تیرا رب ہوں تو تو اپنے  جوتے  اتار ڈال (ف ۹) بیشک تو پاک جنگل طویٰ میں ہے  (ف ۱۰)
۹		کہ اس میں تواضع اور بقعۂ معظّمہ کا احترام اور وادیِ مقدّس کی خاک سے حصولِ برکت کا موقع ہے۔
۱۰		طویٰ وادی کا مقدّس کا نام ہے جہاں یہ واقعہ پیش آیا۔
(۱۳) اور میں نے  تجھے  پسند کیا (ف ۱۱) اب کان لگا کر سن جو تجھے  وحی ہوتی ہے۔
۱۱		تیری قوم میں سے نبوّت و رسالت و شرفِ کلام کے ساتھ مشرّف فرمایا۔ یہ ندا حضرت موسیٰ علیہ الصلیوۃ والسلام نے اپنے ہر جزوِ بدن سے سنی اور قوّتِ سامعہ ایسی عام ہوئی کہ تمام جسمِ اقدس کان بن گیا سبحان اللہ۔
(۱۴) بیشک میں ہی ہوں اللہ کہ میرے  سوا کوئی معبود نہیں تو میری بندگی کر اور میری یاد کے  لیے  نماز قائم رکھ (ف ۱۲)
۱۲		تاکہ تو اس میں مجھے یاد کرے اور میری یاد میں اخلاص ا ور میری رضا مقصود ہو کوئی دوسری غرض نہ ہو اسی طرح ریا کا دخل نہ ہو یا یہ معنیٰ ہیں کہ تو میری نماز قائم رکھ تاکہ میں تجھے اپنی رحمت سے یاد فرماؤں۔ فائدہ : اس سے معلوم ہوا کہ ایمان کے بعد اعظم فرائض نماز ہے۔
(۱۵) بیشک قیامت آنے  وا لی ہے  قریب تھا کہ میں اسے  سب سے  چھپاؤں (ف ۱۳) کہ ہر جان اپنی کوشش کا بدلہ پائے  (ف ۱۴)
۱۳		اور بندوں کو اس کے آنے کے خبر نہ دوں اور اس کے آنے کی خبر نہ دی جاتی اگر اس خبر دینے میں یہ حکمت نہ ہوتی۔
۱۴		اور اس کے خوف سے مَعاصی ترک کرے نیکیاں زیادہ کرے اور ہر وقت توبہ کرتا رہے۔
(۱۶) تو ہرگز تجھے  (ف ۱۵) اس کے  ماننے  سے  وہ باز نہ  رکھے  جو اس پر ایمان نہیں لاتا  اور اپنی خواہش کے م پیچھے  چلا (ف ۱۶) پھر تو ہلاک ہو جائے۔
۱۵		اے اُمّتِ موسیٰ۔ خِطاب بظاہر حضرت موسیٰ علیہ الصلوٰۃ والسلام کو ہے اور مراد اس سے آپ کی اُمّت ہے۔ (مدارک)۔
۱۶		اگر تو اس کا کہنا مانے اور قیامت پر ایمان نہ لائے تو۔
(۱۷) اور یہ تیرے  داہنے  ہاتھ میں کیا ہے  اے  موسیٰ (ف ۱۷) 
۱۷		اس سوال کی حکمت یہ ہے کہ حضرت موسیٰ علیہ السلام اپنے عصا کو دیکھ لیں اور یہ بات قلب میں خوب راسخ ہو جائے کہ یہ عصا ہے تاکہ جس وقت وہ سانپ کی شکل میں ہو تو آپ کی خاطرِ مبارک پر کوئی پریشانی نہ ہو یا یہ حکمت ہے کہ حضرت موسیٰ علیہ الصلوٰۃ والسلام کو مانوس کیا جائے تاکہ ہیبتِ مکالمت کا اثر کم ہو۔ (مدارک وغیرہ )۔
(۱۸)  عرض کی یہ میرا عصا ہے  (ف ۱۸) میں اس پر تکیہ لگاتا ہوں اور اس سے  اپنی بکریوں پر پتے  جھاڑتا ہوں اور میرے  اس میں اور کام ہیں (ف ۱۹) 
۱۸		اس عصا میں اوپر کی جانب دو شاخیں تھیں اور اس کا نام نبعہ تھا۔
۱۹		مثل توشہ اور پانی اٹھانے اور موذی جانوروں کو دفع کرنے اور اعداء سے محاربہ میں کام لینے وغیرہ کے، ان فوائد کا ذکر کرنا بطریقِ شکرِ نِعَمِ الٰہیہ تھا، اللہ تعالیٰ نے حضرت موسیٰ علیہ السلام سے۔
(۱۹) فرمایا اسے  ڈال دے  اے  موسیٰ۔
(۲۰) تو موسیٰ نے  ڈال دیا تو جبھی وہ دوڑتا ہوا سانپ ہو گیا (ف ۲۰) 
۲۰		اور قدرتِ الٰہی دکھائی گئی کہ جو عصا ہاتھ میں رہتا تھا اور اتنے کاموں میں آتا تھا اب اچانک وہ ایسا ہیبت ناک اژدہا بن گیا یہ حال دیکھ کر حضرت موسیٰ علیہ الصلوٰۃ والسلام کو خوف ہوا تو اللہ تعالیٰ نے ان سے۔
(۲۱) فرمایا اسے  اٹھا لے  اور ڈر نہیں، اب ہم اسے  پھر پہلی طرح کر دیں گے  (ف ۲۱)
۲۱		یہ فرماتے ہی خوف جاتا رہا حتی کہ آپ نے اپنا دستِ مبارک اس کے منہ میں ڈال دیا اور وہ آپ کے ہاتھ لگاتے ہی مثلِ سابق عصا بن گیا اب اس کے بعد ایک اور معجِزہ عطا فرمایا جس کی نسبت ارشاد فرمایا۔
(۲۲) اور اپنا ہاتھ اپنے  بازو سے  ملا (ف ۲۲) خوب سپید نکلے  گا بے  کسی مرض کے  (ف ۲۳) ایک اور نشانی  (ف ۲۴) 
۲۲		یعنی کفِ دستِ راست بائیں بازو سے بغل کے نیچے ملا کر نکالئے تو آفتاب کی طرح چمکتا نگاہوں کو خیرہ کرتا اور۔
۲۳		حضرت ابنِ عباس رضی اللہ تعالیٰ عنہما نے فرمایا کہ حضرت موسیٰ علیہ الصلوٰۃ والسلام کے دستِ مبارک سے رات و دن میں آفتاب کی طرح نور ظاہر ہوتا تھا اور یہ معجِزہ آپ کے اعظم معجزات میں سے ہے جب آپ دوبارہ اپنا دست مبارک بغل کے نیچے رکھ کر بازو سے ملاتے تو وہ دستِ اقدس حالتِ سابقہ پر آ جاتا۔
۲۴		آپ کے صدقِ نبوّت کی عصا کے بعد اس نشانی کو بھی لیجئے۔
(۲۳) کہ ہم تجھے  اپنی بڑی بڑی نشانیاں دکھائیں۔
(۲۴) فرعون کے  پاس جا (ف ۲۵) اس نے  سر اٹھایا (ف ۲۶) 
۲۵		رسول ہو کر۔
۲۶		اور کُفر میں حد سے گزر گیا اور الوہیّت کا دعویٰ کرنے لگا۔
(۲۵) عرض کی اے  میرے  رب میرے  لیے  میرا سینہ کھول دے  (ف ۲۷)
۲۷		اور اسے تحمّلِ رسالت کے لئے وسیع فرما دے۔
(۲۶) اور میرے  لیے  میرا کام آسان کر۔
(۲۷) اور میری زبان کی گرہ کھول دے، (ف ۲۸)
۲۸		جو خورد سالی میں آگ کا انگارہ منہ میں رکھ لینے سے پڑ گئی ہے اور اس کا واقعہ یہ تھا کہ بچپن میں آپ ایک روز فرعون کی گود میں تھے آپ نے اس کی داڑھی پکڑ کر اس کے منہ پر زور سے طمانچہ مارا اس پر اسے غصہ آیا اور اس نے آپ کے قتل کا ارادہ کیا آسیہ نے کہا کہ اے بادشاہ یہ نادان بچہ ہے کیا سمجھے ؟ تو چاہے تو تجربہ کر لے اس تجربہ کے لئے ایک طشت میں آگ اور ایک طشت میں یاقوت سرخ آپ کے سامنے پیش کئے گئے آپ نے یاقوت لینا چاہا مگر فرشتہ نے آپ کا ہاتھ انگارہ پر رکھ دیا اور وہ انگارہ آپ کے منہ میں دے دیا اس سے زبانِ مبارک جل گئی اور لکنت پیدا ہو گئی اس کے لئے آپ نے یہ دعا کی۔
(۲۸) کہ وہ میری  بات سمجھیں۔
(۲۹) اور میرے  لیے  میرے  گھر والوں میں سے  ایک وزیر کر دے، (ف ۲۹)
۲۹		جو میرا معاون اور معتمد ہو۔
(۳۰)  وہ کون میرا بھائی ہارون۔
(۳۱)  اس  سے  میری کمر مضبوط کر۔
(۳۲) اور اسے  میرے  کام میں شریک کر (ف ۳۰)
۳۰		یعنی امرِ نبوّت و تبلیغِ رسالت میں۔
(۳۳) کہ ہم بکثرت تیری پاکی بولیں۔
(۳۴)  اور بکثرت تیری یاد کریں (ف ۳۱)
۳۱		نمازوں میں بھی اور خارجِ نماز بھی۔
(۳۵) بیشک تو ہمیں دیکھ رہا ہے  (ف ۳۲)
۳۲		ہمارے احوال کا عالِم ہے۔ حضرت موسیٰ علیہ السلام کی اس درخواست پر اللہ تعالیٰ نے۔
(۳۶) فرمایا اے  موسیٰ تیری مانگ تجھے  عطا ہوئی۔
(۳۷) اور بیشک ہم نے  (ف ۳۳) تجھ پر ایک بار اور احسان فرمایا 
۳۳		اس سے قبل۔
(۳۸) جب ہم نے  تیری ماں کو الہام کیا جو الہام کرنا تھا (ف ۳۴)
۳۴		دل میں ڈال کر یا خواب کے ذریعے سے جبکہ انہیں آپ کی ولادت کے وقت فرعون کی طرف سے آپ کو قتل کر ڈالنے کا اندیشہ ہوا۔
(۳۹) کہ اس بچے  کو صندوق میں رکھ کر دریا میں (ف ۳۵) ڈال دے ،تو دریا اسے  کنارے  پر ڈالے  کہ اسے  وہ اٹھا لے  جو میرا دشمن اور اس کا دشمن (ف ۳۶) اور میں نے  تجھ پر اپنی طرف کی محبت ڈا لی (ف ۳۷) اور اس لیے  کہ تو میری نگاہ کے  سامنے  تیار ہو (ف ۳۸)
۳۵		یعنی نیل میں۔
۳۶		یعنی فرعون چنانچہ حضرت موسیٰ علیہ السلام کی والدہ نے ایک صندو ق بنایا اور اس میں روئی بچھائی اور حضرت موسیٰ علیہ الصلوٰۃ والسلام کو اس میں رکھ کر صندوق بند کر دیا اور اس کی درزیں روغنِ قیر سے بند کر دیں آپ اس صندوق کے اندر پانی میں پہنچے پھر اس صندوق کو دریائے نیل میں بہا دیا اس دریا سے ایک بڑی نہر نکل کر فرعون کے محل میں گرتی تھی فرعون مع اپنی بی بی آسیہ نہر کے کنارہ بیٹھا تھا نہر میں صندوق آتا دیکھ کر اس نے غلاموں اور کنیزوں کو اس کے نکالنے کا حکم دیا وہ صندوق نکال کر سامنے لایا گیا کھولا تو اس میں ایک نورانی شکل فرزند جس کی پیشانی سے وجاہت و اقبال کے آثار نمودار تھے نظر آیا دیکھتے ہی فرعون کے دل میں ایسی مَحبت پیدا ہوئی کہ وہ وارفتہ ہو گیا اور عقل و حواس بجا نہ رہے اپنے اختیار سے باہر ہو گیا اس کی نسبت اللہ تبارک و تعالیٰ فرماتا ہے۔
۳۷		حضرت ابنِ عباس رضی اللہ تعالیٰ عنہما نے فرمایا کہ اللہ تعالیٰ نے انہیں محبوب بنایا اور خَلق کا محبوب کر دیا اور جس کو اللہ تبارک و تعالیٰ اپنی محبوبیت سے نوازتا ہے قلوب میں اس کی مَحبت پیدا ہو جاتی ہے جیسا کہ حدیث شریف میں وارد ہوا یہی حال حضرت موسیٰ علیہ الصلوٰۃ والسلام کا تھا جو آپ کو دیکھتا تھا اسی کے دل میں آپ کی مَحبت پیدا ہو جاتی تھی۔ قتادہ نے کہا کہ حضرت موسیٰ علیہ السلام کی آنکھوں میں ایسی ملاحت تھی جسے دیکھ کر ہر دیکھنے والے کے دل میں مَحبت جوش مارنے لگتی تھی۔
۳۸		یعنی میری حفاظت و نگہبانی میں پرورش پائے۔
(۴۰) تیری بہن چلی (ف ۳۹) پھر کہا کیا میں تمہیں وہ لوگ بتا دوں جو اس بچہ کی پرورش کریں (ف ۴۰) تو ہم تجھے  تیری ماں کے  پاس پھیر لائے  کہ اس کی آنکھ (ف ۴۱) ٹھنڈی ہو اور غم نہ کرے  (ف ۴۲) اور تو نے  ایک جان کو قتل کیا (ف ۴۳) تو ہم نے  تجھے  غم سے  نجات دی اور تجھے  خوب جانچ لیا (ف ۴۴) تُو تو کئی برس مدین والوں میں رہا (ف ۴۵) پھر تو ایک ٹھہرائے  وعدہ پر حاضر ہوا  اے  موسیٰ! (ف ۴۶) 
۳۹		جس کا نام مریم تھا تاکہ وہ آپ کے حال کا تجسّس کرے اور معلوم کرے کہ صندوق کہاں پہنچا آپ کس کے ہاتھ آئے جب اس نے دیکھا کہ صندوق فرعون کے پاس پہنچا اور وہاں دودھ پلانے کے لئے دائیاں حاضر کی گئیں اور آپ نے کسی کی چھاتی کو منہ نہ لگایا تو آپ کی بہن نے۔
۴۰		ان لوگوں نے اس کو منظور کیا وہ اپنی والدہ کو لے گئیں آپ نے ان کا دودھ قبول فرمایا۔
۴۱		آپ کے دیدار سے۔
۴۲		یعنی غمِ فراق دور ہو اس کے بعد حضرت موسیٰ علیہ الصلوٰۃ والسلام کے ایک اور واقعہ کا ذکر فرمایا جاتا ہے۔
۴۳		حضرت ابنِ عباس رضی اللہ تعالیٰ عنہما نے فرمایا کہ حضرت موسیٰ علیہ الصلوٰۃ والسلام نے فرعون کی قوم کے ایک کافِر کو مارا تھا وہ مرگیا، کہا گیا ہے کہ اس وقت آپ کی عمر شریف بارہ سال کی تھی اس واقعہ پر آپ کو فرعون کی طرف سے اندیشہ ہوا۔
۴۴		محنتوں میں ڈال کر اور ان سے خلاصی عطا فرما کر۔
۴۵		مدیَن ایک شہر ہے مِصر سے آٹھ منزل فاصلہ پر یہاں حضرت شعیب علیہ الصلوٰۃ والسلام رہتے تھے حضرت موسیٰ علیہ الصلوٰۃ والسلام مِصر سے مدیَن آئے اور کئی برس تک حضرت شعیب علیہ الصلوٰۃ والسلام کے پاس اقامت فرمائی اور ان کی صاحبزادی صفوراء کے ساتھ آپ کا نکاح ہوا۔
۴۶		یعنی اپنی عمر کے چالیسویں سال اور یہ وہ سن ہے کہ انبیاء کی طرف اس سن میں وحی کی جاتی ہے۔
(۴۱) اور میں نے  تجھے  خاص اپنے  لیے  بنایا (ف ۴۷) 
۴۷		اپنی وحی اور رسالت کے لئے تاکہ تو میرے ارادہ اور میری مَحبت پر تصرُّف کرے اور میری حُجّت پر قائم رہے اور میرے اور میری خَلق کے درمیان خِطاب پہنچانے والا ہو۔
(۴۲) تو اور تیرا بھائی دونوں میری نشانیاں (ف ۴۸) لے  کر جاؤ اور میری یاد میں سستی نہ کرنا۔
۴۸		یعنی معجزات۔
(۴۳)  دونوں فرعون کے  پاس جاؤ بیشک اس نے  سر اٹھایا۔
(۴۴) تو اس سے  نرم بات کہنا (ف ۴۹) اس امید پر کہ وہ دھیان کرے  یا کچھ ڈرے  (ف ۵۰) 
۴۹		یعنی اس کو بہ نرمی نصیحت فرمانا اور نرمی کا حکم اس لئے تھا کہ اس نے بچپن میں آپ کی خدمت کی تھی اور بعض مفسِّرین نے فرمایا کہ نرمی سے مراد یہ ہے کہ آپ اس سے وعدہ کریں کہ اگر وہ ایمان قبول کرے گا تو تمام عمر جوان رہے گا کبھی بڑھاپا نہ آئے گا اور مرتے دم تک اس کی سلطنت باقی رہے گی اور کھانے پینے اور نکاح کی لذّتیں تا دمِ مرگ باقی رہیں گی ا ور بعدِ موت دخولِ جنتّ میسّر آئے گا جب حضرت موسیٰ علیہ الصلوٰۃ والسلام نے فرعون سے یہ وعدے کئے تو اس کو یہ بات بہت پسند آئی لیکن وہ کسی کام پر بغیر مشورۂ ہامان کے قطعی فیصلہ نہیں کرتا تھا، ہامان موجود نہ تھا جب وہ آیا تو فرعون نے اس کو یہ خبر دی اور کہا کہ میں چاہتا ہوں کہ حضرت موسیٰ علیہ الصلوٰۃ والسلام کی ہدایت پر ایمان قبول کر لوں، ہامان کہنے لگا میں تو تجھ کو عاقل و دانا سمجھتا تھا تو رب ہے بندہ بنا چاہتا ہے، تو معبود ہے عابد بننے کی خواہش کرتا ہے ؟ فرعون نے کہا تو نے ٹھیک کہا اور حضرت ہارون علیہ السلام مِصر میں تھے اللہ تعالیٰ نے حضرت موسیٰ علیہ السلام کو حکم کیا کہ وہ حضرت ہارون کے پاس آئیں اور حضرت ہارون علیہ السلام کو وحی کی کہ حضرت موسیٰ علیہ السلام سے ملیں چنانچہ وہ ایک منزل چل کر آپ سے ملے اور جو وحی انہیں ہوئی تھی اس کی حضرت موسیٰ علیہ السلام کو اطلاع دی۔
۵۰		یعنی آپ کی تعلیم و نصیحت اس امید کے ساتھ ہونی چاہیئے تاکہ آپ کے لئے اجر اور اس پر الزامِ حُجّت اور قطع عذر ہو جائے اور حقیقت میں ہونا تو وہی ہے جو تقدیرِ الٰہی ہے۔
 (۴۵) دونوں نے  عرض کیا، اے  ہمارے  رب! بیشک ہم ڈرتے  ہیں کہ وہ ہم پر زیادتی کرے  یا شرارت سے  پیش آئے۔
(۴۶) فرمایا ڈرو نہیں میں تمہارے  ساتھ ہوں (ف ۵۱) سنتا اور دیکھتا (ف ۵۲)
۵۱		اپنی مدد سے۔
۵۲		اس کے قول و فعل کو۔
(۴۷) تو اس کے  پاس جاؤ اور اس سے  کہو کہ ہم تیرے  رب کے  بھیجے  ہوئے  ہیں تو اولاد یعقوب کو ہمارے  ساتھ چھوڑ دے  (ف ۵۳) اور انہیں تکلیف نہ دے  (ف ۵۴) بیشک ہم تیرے  رب کی طرف سے  نشانی لائے  ہیں (ف ۵۵) اور سلامتی اسے  جو ہدایت کی پیروی کرے  (ف ۵۶) 
۵۳		اور انہیں بندگی و اسیری سے رہا کر دے۔
۵۴		محنت و مشقت کے سخت کام لے کر۔
۵۵		یعنی معجزے جو ہمارے صدقِ نبوّت کی دلیل ہیں فرعون نے کہا وہ کیا ہیں ؟ تو آپ نے معجِزۂ یدِ بیضا دکھایا۔
۵۶		یعنی دونوں جہان میں اس کے لئے سلامتی ہے وہ عذاب سے محفوظ رہے گا۔
(۴۸) بیشک ہماری طرف وحی ہوتی ہے  کہ عذاب اس پر ہے  جو جھٹلائے  (ف ۵۷) اور منہ پھیرے  (ف ۵۸)
۵۷		ہماری نبوّت کو اور ان احکام کو جو ہم لائے۔
۵۸		ہماری ہدایت سے حضرت موسیٰ و حضرت ہارون علیہما السلام نے فرعون کو یہ پیغام پہنچا دیا تو وہ۔
(۴۹) بولا تو تم دونوں کا خدا کون ہے  اے  موسیٰ۔
(۵۰)  کہا ہمارا رب وہ ہے  جس نے  ہر چیز کو اس کے  لائق صورت دی (ف ۵۹) پھر راہ دکھائی (ف ۶۰) 
۵۹		ہاتھ کو اس کے لائق ایسی کہ کسی چیز کو پکڑ سکے، پاؤں کو اس کے قابل کہ چل سکے، زبان کو اس کے مناسب کہ بول سکے، آنکھ کو اس کے موافق کہ دیکھ سکے، کان کو ایسی کہ سن سکے۔
۶۰		اور اس کی معرفت دی کہ دنیا کی زندگانی اور آخرت کی سعادت کے لئے اللہ کی عطا کی ہوئی نعمتوں کو کس طرح کام میں لایا جائے۔
(۵۱) بولا (ف ۶۱) اگلی سنگتوں (قوموں ) کا کیا حال ہے  (ف ۶۲)
۶۱		فرعون۔
۶۲		یعنی جو اُمّتیں گزر چکی ہیں مثل قومِ نوح و عاد و ثمود کے جو بُتوں کو پُوجتے تھے اور بَعث بعد الموت یعنی مرنے کے بعد زندہ کر کے اُٹھائے جانے کے منکِر تھے اس پر حضرت موسیٰ علیہ السلام نے۔
(۵۲)  کہا ان کا علم میرے  رب کے  پاس ایک کتاب میں ہے  (ف ۶۳) میرا رب نہ بہکے  نہ بھولے۔
۶۳		یعنی لوحِ محفوظ میں ان کے تمام احوال مکتوب ہیں روزِ قیامت انہیں ان اعمال پر جزا دی جائے گی۔
(۵۳) وہ جس نے  تمہارے  لیے  زمین کو بچھونا کیا اور تمہارے  لیے  اس میں چلتی راہیں رکھیں اور آسمان سے  پانی اتارا (ف ۶۴) تو ہم نے  اس سے  طرح طرح کے  سبزے  کے  جوڑے  نکالے  (ف ۶۵)
۶۴		حضرت موسیٰ علیہ السلام کا کلام تو یہاں تمام ہو گیا اب اللہ تعالیٰ اہلِ مکہ کو خِطاب کر کے اس کو تتمیم فرماتا ہے۔
۶۵		یعنی قِسم قِسم کے سبزے مختلف رنگتوں خوشبوؤں شکلوں کے، بعض آدمیوں کے لئے بعض جانوروں کے لئے۔
(۵۴) تم کھاؤ اور اپنے  مویشیوں کو چَراؤ (ف ۶۶) بیشک اس میں نشانیاں ہیں عقل والوں کو۔
۶۶		یہ امر اباحت اور تذکیرِ نعمت کے لئے ہے یعنی ہم نے یہ سبزے نکالے تمہارے لئے ان کا کھانا اور اپنے جانوروں کو چرانا مباح کر کے۔
(۵۵) ہم نے  زمین ہی سے  تمہیں بنایا (ف ۲۷) اور اسی میں تمہیں پھر لے  جائیں گے  (ف ۶۸) اور اسی سے  تمہیں دوبارہ نکالیں گے  (ف ۶۹)
۶۷		تمہارے جدِ اعلیٰ حضرت آدم علیہ الصلوٰۃ والسلام کو اس سے پیدا کر کے۔
۶۸		تمہاری موت و دفن کے وقت۔
۶۹		روزِ قیامت۔
(۵۶) اور بیشک ہم نے  اسے  (ف ۷۰) اپنی سب نشانیاں (ف ۷۱)  دکھائیں  تو اس نے  جھٹلایا اور نہ مانا (ف ۷۲)
۷۰		یعنی فرعون کو۔
۷۱		یعنی کل آیات تسع جو حضرت موسیٰ علیہ السلام کو عطا فرمائی تھیں۔
۷۲		اور ان آیات کو سحر بتایا اور قبولِ حق سے انکار کیا اور۔
(۵۷)  بولا کیا تم ہمارے  پاس اس لیے  آئے  ہو کہ ہمیں اپنے  جادو کے  سبب ہماری زمین سے  نکال دو اے  موسیٰ (ف ۷۳)
۷۳		یعنی ہمیں مِصر سے نکال کر خود اس پر قبضہ کرو اور بادشاہ بن جاؤ۔
(۵۸) تو ضرور ہم بھی تمہارے  آگے  ویسا ہی جادو لائیں گے  (ف ۷۴) تو ہم میں اور اپنے  میں  ایک وعدہ ٹھہرا دو جس سے  نہ ہم بدلہ لیں نہ تم ہموار جگہ ہو۔
۷۴		اور جادو میں ہمارا تمہارا مقابلہ ہو گا۔
(۵۹) موسیٰ نے  کہا تمہارا وعدہ میلے   کا دن  ہے  (ف ۷۵) اور یہ کہ لوگ دن چڑھے  جمع کیے  جائیں (ف ۷۶)
۷۵		اس میلہ سے فرعونیوں کا میلہ مراد ہے جو ان کی عید تھی اور اس میں وہ زینتیں کر کر کے جمع ہوتے تھے۔ حضرت ابنِ عباس رضی اللہ تعالیٰ عنہما نے فرمایا کہ یہ دن عاشوراء یعنی دسویں محرّم کا تھا اور اس سال یہ تاریخ سنیچر کو واقع ہوئی تھی، اس روز کو حضرت موسیٰ علیہ الصلوٰۃ والسلام نے اس لئے معیّن فرمایا کہ یہ روز ان کی غایتِ شوکت کا دن تھا اس کو مقرر کرنا اپنے کمالِ قوّت کا اظہار ہے نیز اس میں یہ بھی حکمت تھی کہ حق کا ظہور اور باطل کی رسوائی کے لئے ایسا ہی وقت مناسب ہے جب کہ اطراف و جوانب کے تمام لوگ مجتمع ہوں۔
۷۶		تاکہ خوب روشنی پھیل جائے اور دیکھنے والے باطمینان دیکھ سکیں اور ہر چیز صاف صاف نظر آئے۔
(۶۰) تو فرعون پھرا  اور اپنے  داؤں (فریب) اکٹھے  کیے  (ف ۷۷) پھر آیا (ف ۷۸)
۷۷		کثیر التعداد جادوگروں کو جمع کیا۔
۷۸		وعدہ کے دن ان سب کو لے کر۔
(۶۱) ان سے  موسیٰ نے  کہا تمہیں خرابی ہو اللہ  پر جھوٹ نہ باندھو (ف ۷۹) کہ وہ تمہیں عذاب سے  ہلاک کر دے  اور بیشک نامراد رہا جس نے  جھوٹ باندھا (ف ۸۰)
۷۹		کسی کو اس کا شریک کر کے۔
۸۰		اللہ تعالیٰ پر۔
(۶۲) تو اپنے  معاملہ میں باہم مختلف ہو گئے  (ف ۸۱) اور چھپ کر مشاورت کی۔
۸۱		یعنی جادوگر حضرت موسیٰ علیہ الصلوٰۃ والسلام کا یہ کلام سُن کر آپس میں مختلف ہو گئے، بعض کہنے لگے کہ یہ بھی ہماری مثل جادوگر ہیں، بعض نے کہا کہ یہ باتیں ہی جادوگروں کی نہیں وہ اللہ پر جھوٹ باندھنے کو منع کرتے ہیں۔
(۶۳) بولے  بیشک یہ دونوں (ف ۸۲) ضرور جادوگر  ہیں  چاہتے   ہیں کہ تمہیں تمہاری زمین زمین سے   اپنے  جادو کے  زور سے  نکال دیں اور تمہارا اچھا دین لے  جائیں۔
۸۲		یعنی حضرت موسیٰ و حضرت ہارون۔
(۶۴) تو اپنا  داؤ (فریب) پکا کر لو پھر پرا باندھ (صف باندھ) کر  آ ؤ آج مراد کو پہنچا  جو غالب رہا۔
(۶۵) بولے  (ف ۸۳) اے  موسیٰ یا تو تم ڈالو (ف ۸۴) یا ہم پہلے  ڈالیں (ف ۸۵)
۸۳		جادوگر۔
۸۴		پہلے اپنا عصا۔
(۶۶) موسیٰ نے  کہا بلکہ تمہیں ڈالو (ف ۸۶) جبھی ان کی رسیاں اور لاٹھیاں ان کے  جادو کے  زور سے  ان کے  خیال میں دوڑتی معلوم ہوئیں (ف ۸۷)
۸۵		اپنے سامان۔ ابتداء کرنا جادو گروں نے ادباً حضرت موسیٰ علیہ السلام کی رائے مبارک پر چھوڑا اور اس کی برکت سے آخر کار اللہ تعالیٰ نے انہیں دولتِ ایمان سے مشرف فرمایا۔
۸۶		یہ حضرت موسیٰ علیہ السلام نے اس لئے فرمایا کہ جو کچھ جادو کے مَکر ہیں پہلے وہ سب ظاہر کر چکیں اس کے بعد آپ معجِزہ دکھائیں اور حق باطل کو مٹائے اور معجِزہ سحر کو باطل کرے تو دیکھنے والوں کو بصیرت و عبرت حاصل ہو چنانچہ جادوگروں نے رسیاں لاٹھیاں وغیرہ جو سامان لائے تھے سب ڈال دیا اور لوگوں کی نظر بندی کر دی۔
۸۷		حضرت موسیٰ علیہ الصلوٰۃ والسلام نے دیکھا کہ زمین سانپوں سے بھر گئی اور مِیلوں کے میدان میں سانپ ہی سانپ دوڑ رہے ہیں اور دیکھنے والے اس باطل نظر بندی سے مسحور ہو گئے کہیں ایسا نہ ہو کہ بعض معجِزہ دیکھنے سے پہلے ہی اس کے گرویدہ ہو جائیں اور معجِزہ نہ دیکھیں۔
(۶۷) تو اپنے  جی میں موسیٰ نے  خوف پایا۔
(۶۸) ہم نے  فرمایا ڈر نہیں بیشک تو ہی غالب ہے۔
(۶۹) اور ڈال تو  دے  جو تیرے  داہنے  ہاتھ میں ہے  (ف ۸۸) اور ان کی بناوٹوں کو نگل جائے  گا، وہ جو بنا کر لائے  ہیں وہ تو جادوگر کا فریب ہے، اور جادوگر کا بھلا نہیں ہوتا کہیں آوے  (ف ۸۹)
۸۸		یعنی اپنا عصا۔
۸۹		پھر حضرت موسیٰ علیہ الصلوٰۃ و التسلیمات نے اپنا عصا ڈالا وہ جادوگروں کے تمام اژدہوں اور سانپوں کو نگل گیا اور آدمی اس کے خوف سے گھبرا گئے، حضرت موسیٰ علیہ الصلوٰۃ والسلام نے اسے اپنے دستِ مبارک میں لیا تو مثلِ سابق عصا ہو گیا یہ دیکھ کر جادوگروں کو یقین ہوا کہ یہ معجِزہ ہے جس سے سحر مقابلہ نہیں کر سکتا اور جادو کی فریب کاری اس کے سامنے قائم نہیں رہ سکتی۔
(۷۰) تو سب جادوگر سجدے  میں گرا لیے  گئے  بولے  ہم اس پر ایمان لائے  جو ہارون اور موسیٰ کا رب ہے  (ف ۹۰)
۹۰		سبحان اللہ کیا عجیب حال تھا جن لوگوں نے ابھی کفر و جحود کے لئے رسیاں اور عصا ڈالے تھے ابھی معجزہ دیکھ کر انہوں نے شکر و سجود کے لئے سر جھکا دیئے اور گردنیں ڈال دیں۔ منقول ہے کہ اس سجدے میں انہیں جنّت اور دوزخ دکھائی گئی اور انہوں نے جنّت میں اپنے منازل دیکھ لئے۔
(۷۱)  فرعون بولا کیا تم اس پر ایمان لائے  قبل اس کے  کہ میں تمہیں اجازت دوں، بیشک وہ تمہارا بڑا ہے  جس نے  تم سب کو جادو سکھایا (ف ۹۱) تو مجھے  قسم ہے  ضرور میں تمہارے  ایک طرف کے  ہاتھ اور دوسری طرف کے  پاؤں کاٹوں گا (ف ۹۲) اور تمہیں کھجور کے  ڈھنڈ (تنے ) پر سُولی چڑھاؤں گا، اور ضرور تم جان جاؤ گے  کہ ہم میں کس کا عذاب سخت اور دیرپا ہے  (ف ۹۳)
۹۱		یعنی جادو میں وہ استادِ کامل اور تم سب سے فائق ہیں۔ (معاذ  اللہ)۔
۹۲		یعنی داہنے ہاتھ اور بائیں پاؤں۔
۹۳		اس سے فرعون ملعون کی مراد یہ تھی کہ اس کا عذاب سخت تر ہے یا ربُّ العالمین کا، فرعون کا یہ متکبرانہ کلمہ سُن کر وہ جادوگر۔
(۷۲) بولے  ہم ہرگز تجھے  ترجیح نہ دیں گے  ان روشن دلیلوں پر جو ہمارے  پاس آئیں (ف ۹۴) ہمیں اپنے  پیدا کرنے  والے  والے  کی قسم تو تُو کر چُک جو تجھے  کرنا ہے  (ف ۹۵) تو اس دنیا ہی کی زندگی میں تو کرے  گا (ف ۹۶) 
۹۴		یدِ بیضا اور عصائے موسیٰ۔ بعض مفسِّرین نے کہا ہے کہ ان کا استدلال یہ تھا کہ اگر تو حضرت موسیٰ علیہ السلام کے معجِزہ کو بھی سحر کہتا ہے تو بتا وہ رسّے اور لاٹھیاں کہاں گئیں۔ بعض مفسِّرین کہتے ہیں کہ بیِّنات سے مراد جنّت اور اس میں اپنے منازل کا دیکھنا ہے۔
۹۵		ہمیں اس کی کچھ پروا نہیں۔
۹۶		آگے تو تیری کچھ مجال نہیں اور دنیا زائل اور یہاں کی ہر چیز فنا ہونے والی ہے تو مہربان بھی ہو تو بقائے دوام نہیں دے سکتا پھر زندگانی دینا اور اس کی راحتوں کے زوال کا کیا غم بالخصوص اس کو جو جانتا ہے کہ آخرت میں اعمالِ دنیا کی جزا ملے گی۔
(۷۳) بیشک ہم اپنے  رب پر ایمان لائے  کہ وہ ہماری خطائیں بخش دے  اور وہ جو تو نے  ہمیں مجبور کیا جادو پر (ف ۹۷) اور الله بہتر ہے  (ف ۹۸) اور سب سے  زیادہ باقی رہنے  والا (ف ۹۹) 
۹۷		حضرت موسیٰ علیہ السلام کے مقابلے میں۔ بعض مفسِّرین نے فرمایا کہ فرعون نے جب جادوگروں کو حضرت موسیٰ علیہ السلام کے مقابلہ کے لئے بلایا تھا تو جادو گروں نے فرعون سے کہا تھا کہ ہم حضرت موسیٰ علیہ السلام کو سوتا ہوا دیکھنا چاہتے ہیں چنانچہ اس کی کوشش کی گئی اور انہیں ایسا موقع بہم پہنچا دیا گیا، انہوں نے دیکھا کہ حضرت خواب میں ہیں اور عصائے شریف پہرہ دے رہا ہے یہ دیکھ کر جادوگروں نے فرعون سے کہا کہ موسیٰ جادوگر نہیں کیونکہ جادوگر جب سوتا ہے تو اس وقت اس کا جادو کام نہیں کرتا مگر فرعون نے انہیں جادو کرنے پر مجبور کیا۔ اس کی مغفرت کے وہ اللہ تعالیٰ سے طالب اور امیدوار ہیں۔
۹۸		فرمانبرداروں کو ثواب دینے میں۔
۹۹		بلحاظِ عذاب کرنے کے نافرمانوں پر۔
(۷۴) بیشک جو اپنے  رب کے  حضور مجرم (ف ۱۰۰) ہو کر آئے  تو ضرور اس کے  لیے  جہنم ہے  جس میں نہ مرے  (ف ۱۰۱) نہ جئے  (ف ۱۰۲)
۱۰۰		یعنی کافِر مثل فرعون کے۔
۱۰۱		کہ مر کر ہی اس سے چھوٹ سکے۔
۱۰۲		ایسا جینا جس سے کچھ نفع اٹھا سکے۔
(۷۵) اور جو اس کے  حضور ایمان کے  ساتھ آئے  کہ اچھے  کام کیے  ہوں (ف ۱۰۳) تو انہیں کے  درجے  اونچے ۔
۱۰۳		یعنی جن کا ایمان پر خاتمہ ہوا ہو اور انہوں نے اپنی زندگی میں نیک عمل کئے ہوں، فرائض اور نوافل بجا لائے ہوں۔
(۷۶) بسنے  کے  باغ جن کے  نیچے   نہریں بہیں ہمیشہ ان میں رہیں، اور یہ صلہ ہے  اس کا جو پاک ہوا (ف ۱۰۴) 
۱۰۴		کُفر کی نجاست اور معاصی کی گندگی سے۔
(۷۷)  اور بیشک ہم نے  موسیٰ کو وحی کی (ف ۱۰۵) کہ راتوں رات میرے  بندوں کو لے  چل (ف ۱۰۶) اور ان کے  لیے  دریا میں سوکھا  راستہ نکال دے  (ف ۱۰۷) تجھے  ڈر نہ ہو گا کہ فرعون آلے   اور نہ خطرہ (ف ۱۰۸) 
۱۰۵		جب کہ فرعون معجزات دیکھ کر راہ پر نہ آیا اور پند پذیر نہ ہوا اور بنی اسرائیل پر ظلم و ستم اور زیادہ کرنے لگا۔
۱۰۶		مِصر سے اور جب دریا کے کنارے پہنچیں اور فرعونی لشکر پیچھے سے آئے تو اندیشہ نہ کر۔
۱۰۷		اپنا عصا مار کر۔
۱۰۸		دریا میں غرق ہونے کا۔ موسیٰ علیہ السلام حکمِ الٰہی پا کر شب کے اوّل وقت ستّر ہزار بنی اسرائیل کو ہمراہ لے کر مِصر سے روانہ ہو گئے۔
(۷۸) تو ان کے  پیچھے  فرعون پڑا اپنے  لشکر لے  کر (ف ۱۰۹) تو انہیں دریا نے  ڈھانپ لیا جیسا  ڈھانپ لیا، (ف ۱۱۰)
۱۰۹		جن میں چھ لاکھ قِبطی تھے۔
۱۱۰		وہ غرق ہو گئے اور پانی ان کے سروں سے اونچا ہو گیا۔
(۷۹) اور فرعون نے  اپنی قوم کو گمراہ کیا اور راہ نہ دکھائی (ف ۱۱۱)
۱۱۱		اس کے بعد اللہ تعالیٰ نے اپنے اور احسان کا ذکر کیا اور فرمایا۔
(۸۰) اے  بنی اسرائیل بیشک ہم نے  تم کو تمہارے  دشمن  (ف ۱۱۲) سے  نجات دی اور تمہیں طور کی  داہنی طرف کا وعدہ دیا (ف ۱۱۳) اور تم پر من اور سلوی  ٰ اتارا  (ف ۱۱۴)
۱۱۲		یعنی فرعون اور اس کی قوم۔
۱۱۳		کہ ہم موسیٰ علیہ الصلوٰۃ والسلام کو وہاں توریت عطا فرمائیں گے جس پر عمل کیا جائے۔
۱۱۴		تِیہ میں اور فرمایا۔
(۸۱)  کھاؤ  جو پاک چیزیں ہم نے  تمہیں روزی دیں اور اس میں زیادتی نہ کرو (ف ۱۱۵) کہ تم پر میرا غضب اترے  اور جس پر میرا غضب اترا بیشک وہ گرا (ف ۱۱۶)
۱۱۵		ناشکری اور کُفرانِ نعمت کر کے اور ان نعمتوں کی معاصی اور گناہوں میں خرچ کر کے یا ایک دوسرے پرظلم کر کے۔
۱۱۶		جہنّم میں اور ہلاک ہوا۔
(۸۲) اور بیشک میں بہت بخشنے  والا ہوں اسے  جس نے  توبہ کی (ف ۱۱۷) اور  ایمان  لایا اور اچھا کام کیا پھر ہدایت پر رہا (ف ۱۱۸)
۱۱۷		شرک سے۔
۱۱۸		تا دمِ آخر۔
(۸۳) اور تو نے  اپنی قوم سے  کیوں جلدی کی اے  موسیٰ (ف ۱۱۹)
۱۱۹		حضرت موسیٰ علیہ الصلوٰۃ والسلام جب اپنی قوم میں سے ستّر آدمیوں کو منتخب کر کے توریت لینے طُور پر تشریف لے گئے پھر کلامِ پروردگار کے شوق میں ان سے آگے بڑھ گئے انہیں پیچھے چھوڑ دیا اور فرما دیا کہ میرے پیچھے پیچھے چلے آؤ، اس پر اللہ تبارک و تعالیٰ نے فرمایا۔ وَمَآ اَعْجَلَکَ  تو حضرت موسیٰ علیہ السلام نے۔
(۸۴) عرض کی کہ وہ یہ ہیں میرے  پیچھے  اور اے  میرے  رب تیری طرف  میں جلدی کر کے  حاضر ہوا کہ تو راضی ہو، (ف ۱۲۰) 
۱۲۰		یعنی تیری رضا اور زیادہ ہو۔ 
مسئلہ : اس آیت سے اجتہاد کا جواز ثابت ہوا۔ (مدارک)۔
(۸۵) فرمایا، تو ہم نے   تیرے  آنے  کے  بعد تیری قوم (ف ۱۲۱) بلا میں ڈالا اور انہیں سامری نے  گمراہ کر دیا، (ف ۱۲۲)
۱۲۱		جنہیں آپ نے حضرت ہارون علیہ السلام کے ساتھ چھوڑا ہے۔
۱۲۲		گوسالہ پرستی کی دعوت دے کر۔ 
مسئلہ : اس آیت میں اِضلال یعنی گمراہ کرنے کی نسبت سامری کی طرف فرمائی گئی کیونکہ وہ اس کا سبب و باعث ہوا۔ اس سے ثابت ہوا کہ کسی چیز کو سبب کی طرف نسبت کرنا جائز ہے اسی طرح کہہ سکتے ہیں کہ ماں باپ نے پرورش کی، دینی پیشواؤں نے ہدایت کی، اولیاء نے حاجت روائی فرمائی، بزرگوں نے بلا دفع کی۔ مفسِّرین نے فرمایا ہے کہ امور ظاہر میں منشاء و سبب کی طرف منسوب کر دیئے جاتے ہیں اگرچہ حقیقت میں ان کا موجِد اللہ تعالیٰ ہے اور قرآنِ کریم میں ایسی نسبتیں بکثرت وارد ہیں۔ (خازن)۔
(۸۶) تو موسیٰ اپنی قوم کی طرف پلٹا (ف ۱۲۳) غصہ میں بھرا افسوس کرتا (ف ۱۲۴) کہا اے  میری قوم کیا تم سے  تمہارے  رب نے  اچھا وعدہ نہ تھا (ف ۱۲۵)  کیا تم پر مدت لمبی گزری یا تم نے  چاہا کہ تم پر تمہارے  رب کا غضب اترے  تو تم نے  میرا وعدہ خلاف کیا (ف ۱۲۶) 
۱۲۳		چالیس دن پورے کر کے توریت لے کر۔
۱۲۴		ان کے حال پر۔
۱۲۵		کہ وہ تمہیں توریت عطا فرمائے گا جس میں ہدایت ہے، نور ہے، ہزار سورتیں ہیں، ہر سورت میں ہزار آیتیں ہیں۔
۱۲۶		اور ایسا ناقص کام کیا کہ گوسالہ کو پُوجنے لگے، تمہارا وعدہ تو مجھ سے یہ تھا کہ میرے حکم کی اطاعت کرو گے اور میرے دین پر قائم رہو گے۔
(۸۷) بولے  ہم نے  آپ کا وعدہ اپنے  اختیار سے  خلاف نہ کیا لیکن ہم سے  کچھ بوجھ اٹھوائے  گئے  اس قوم کے  گہنے  کے  (ف ۱۲۷) تو ہم نے  انہیں (ف ۱۲۸) ڈال دیا پھر اسی طرح سامری نے  ڈالا (۱۲۹) 
۱۲۷		یعنی قومِ فرعون کے زیوروں کے جو بنی اسرائیل نے ان لوگوں سے عاریت کے طور پر مانگ لئے تھے۔
۱۲۸		سامری کے حکم سے آگ میں۔
۱۲۹		ان زیوروں کو جو اس کے پاس تھے اور اس خاک کو جو حضرت جبریل علیہ السلام کے گھوڑے کے قدم کے نیچے سے اس نے حاصل کی تھی۔
(۸۸) تو اس نے  ان کے  لیے  ایک بچھڑا نکالا بے  جان کا دھڑ  گائے  کی طرح بولتا (ف ۱۳۰) یہ ہے  تمہارا معبود اور موسیٰ کا معبود تو بھول گئے  (ف ۱۳۲) 
۱۳۰		یہ بچھڑا سامری نے بنایا اور اس میں کچھ سوراخ اس طرح رکھے کہ جب ان میں ہوا داخل ہو تو اس سے بچھڑے کی آواز کی طرح آواز پیدا ہو۔ ایک قول یہ بھی ہے کہ وہ اَسپِ جبریل کی خاک زیرِ قدم ڈالنے سے زندہ ہو کر بچھڑے کی طرح بولتا تھا۔
۱۳۱		سامری اور اس کے متّبِعین۔
۱۳۲		یعنی موسیٰ علیہ السلام معبود کو بھول گئے اور اس کو یہاں چھوڑ کر اس کی جستجو میں طور پر چلے گئے (معاذ اللہ)۔ بعض مفسِّرین نے کہا کہ نَسِیَ کا فاعِل سامری ہے اور معنی یہ ہیں کہ سامری نے جو بچھڑے کو معبود بنایا وہ اپنے ربّ کو بھول گیا یا وہ حُدوثِ اجسام سے استدلال کرنا بھول گیا۔
(۸۹) تو کیا نہیں دیکھتے  کہ وہ  (ف ۱۳۳) انہیں کسی بات کا جواب نہیں دیتا اور ان کے  سوا کسی برے  بھلے  کا اختیار نہیں رکھتا (ف ۱۳۴)
۱۳۳		بچھڑا۔
۱۳۴		خِطاب سے بھی عاجز اور نفع و ضرر سے بھی، وہ کس طرح معبود ہو سکتا ہے۔
(۹۰) اور بیشک ان سے  ہارون نے  اس سے  پہلے  کہا تھا کہ اے  میری قوم یونہی ہے  کہ تم اس کے  سبب فتنے  میں پڑے  (ف ۱۳۵) اور بیشک تمہارا رب رحمن ہے  تو میری پیروی کرو اور میرا حکم مانو۔
۱۳۵		تو اسے نہ پُوجو۔
(۹۱) بولے  ہم تو اس پر آسن مارے  جمے  (پوجا کے  لیے  بیٹھے ) رہیں گے  (ف ۱۳۶) جب تک ہمارے  پاس موسیٰ لوٹ کے  آئیں (ف ۱۳۷)
۱۳۶		گوسالہ پرستی پر قائم رہیں گے اور تمہاری بات نہ مانیں گے۔
۱۳۷		اس پر حضرت ہارون علیہ السلام ان سے علیٰحدہ ہو گئے اور ان کے ساتھ بارہ ہزار وہ لوگ جنہوں نے بچھڑے کی پرستش نہ کی تھی، جب حضرت موسیٰ علیہ السلام واپس تشریف لائے تو آپ نے ان کے شور مچانے اور باجے بجانے کی آوازیں سنیں جو بچھڑے کے گرد ناچتے تھے تب آپ نے اپنے ستّر ہمراہیوں سے فرمایا یہ فتنہ کی آواز ہے جب قریب پہنچے اور حضرت ہارون کو دیکھا تو غیرتِ دینی سے جو آپ کی سَرِشت تھی جوش میں آ کر ان کے سر کے بال داہنے ہاتھ اور داڑھی بائیں میں پکڑی اور۔
(۹۲) موسیٰ نے  کہا، اے  ہارون! تمہیں کس بات نے  روکا تھا جب تم نے  انہیں گمراہ ہوتے  دیکھا تھا کہ میرے  پیچھے  آتے  (ف ۱۳۸)
۱۳۸		اور مجھے خبر دے دیتے یعنی جب انہوں نے تمہاری بات نہ مانی تھی تو تم مجھ سے کیوں نہیں آ ملے کہ تمہارا ان سے جُدا ہونا بھی ان کے حق میں ایک زَجر ہوتا۔
(۹۳) تو کیا تم نے  میرا حکم نہ مانا۔
(۹۴) کہا اے  میرے  ماں جائے ! نہ میری ڈاڑھی پکڑو اور نہ میرے  سر کے  بال مجھے  یہ ڈر ہوا کہ تم کہو گے  تم نے  بنی اسرائیل میں تفرقہ ڈال دیا اور تم نے  میری بات کا انتظار نہ کیا (ف ۱۳۹)
۱۳۹		یہ سن کر حضرت موسیٰ علیہ الصلوٰۃ والسلام سامری کی طرف متوجہ ہوئے چنانچہ۔
(۹۵)  موسیٰ نے  کہا اب تیرا کیا حال ہے  اے  سامری! (ف ۱۴۰)  
۱۴۰		تو نے ایسا کیوں کیا اس کی وجہ بتا۔
(۹۶) بولا میں نے  وہ  دیکھا جو لوگوں نے  نہ دیکھا (ف ۱۴۱) تو ایک مٹھی بھر لی فرشتے  کے  نشان سے  پھر اسے  ڈال دیا (ف ۱۴۲) اور میرے  جی کو یہی بھلا لگا (ف ۱۴۳) 
۱۴۱		یعنی میں نے حضرت جبریل علیہ السلام کو دیکھا اور ان کو پہچان لیا وہ اسپِ حیات پر سوار تھے، میرے دل میں یہ بات آئی کہ میں ان کے گھوڑے کے نشانِ قدم کی خاک لے لوں۔
۱۴۲		اس بچھڑے میں جس کو بنایا تھا۔
(۹۷)  کہا تو چلتا بن (ف ۱۴۴) کہ دنیا کی زندگی میں تیری سزا یہ ہے  کہ (ف ۱۴۵) تو کہے  چھو نہ جا (ف ۱۴۶) اور بیشک تیرے  لیے  ایک وعدہ کا وقت ہے  (ف ۱۴۷) جو تجھ سے  خلاف نہ ہو گا اور اپنے  اس معبود کو دیکھ جس کے  سامنے  تو دن بھر آسن مارے  (پوجا کے  لیے  بیٹھا) رہا (ف ۱۴۸) قسم ہے  ہم ضرور اسے  جلائیں گے  پھر ریزہ ریزہ کر کے  دریا میں بہائیں گے  (ف ۱۴۹) 
۱۴۳		اور یہ فعل میں نے اپنے ہی ہوائے نفس سے کیا کوئی دوسرا اس کا باعث و محرِّک نہ تھا اس پر حضرت موسیٰ علیہ السلام نے۔
۱۴۴		دور ہو جا۔
۱۴۵		جب تجھ سے کوئی ملنا چاہے جو تیرے حال سے واقف نہ ہو تو اس سے۔
۱۴۶		یعنی سب سے علیٰحدہ رہنا نہ تجھ سے کوئی چھوئے نہ تو کسی سے چھوئے، لوگوں سے ملنا اس کے لئے کلّی طورپر ممنوع قرار دیا گیا اور ملاقات، مکالمت، خرید و فروخت ہر ایک کے ساتھ حرام کر دی گئی اور اگر اتفاقاً کوئی اس سے چھو جاتا تو وہ اور چھونے والا دونوں شدید بخار میں مبتلا ہوتے، وہ جنگل میں یہی شور مچاتا پھرتا تھا کہ کوئی چھو نہ جانا اور وحشیوں اور درندوں میں زندگی کے دن نہایت تلخی و وحشت میں گزارتا تھا۔
۱۴۷		یعنی عذاب کے وعدے کا آخرت میں بعد اس عذابِ دنیا کے تیرے شرک و فساد انگیزی پر۔
۱۴۸		اور اس کی عبادت پر قائم رہا۔
۱۴۹		چنانچہ حضرت موسیٰ علیہ الصلوٰۃ والسلام نے ایسا کیا اور جب آپ سامری کے اس فساد کو مٹا چکے تو بنی اسرائیل سے مخاطبہ فرما کر دینِ حق کا بیان فرمایا اور ارشاد کیا۔
(۹۸) تمہارا معبود تو وہی اللہ ہے  جس کے  سوا کسی کی بندگی  نہیں ہر چیز کو اس کا علم محیط ہے۔
(۹۹) ہم ایسا ہی تمہارے  سامنے  اگلی خبریں بیان فرماتے  ہیں اور ہم نے  تم کو اپنے  پاس سے  ایک ذکر عطا فرمایا (ف ۱۵۰)
۱۵۰		یعنی قرآنِ پاک کہ وہ ذکرِ عظیم ہے اور جو اس کی طرف متوجہ ہو اس کے لئے اس کتابِ کریم میں نجات اور برکتیں ہیں اور اس کتابِ مقدّس میں اُمَمِ ماضیہ کے ایسے حالات کا ذکر و بیان ہے جو فکر کرنے اور عبرت حاصل کرنے کے لائق ہیں۔
(۱۰۰) جو اس سے  منہ پھیرے  (ف ۱۵۱) تو بیشک وہ قیامت کے  دن ایک بوجھ اٹھائے  گا (ف ۱۵۲)
۱۵۱		یعنی قرآن سے اور اس پر ایمان نہ لائے اور اس کی ہدایتوں سے فائدہ نہ اٹھائے۔
۱۵۲		گناہوں کا بارِ گراں۔
(۱۰۱) وہ ہمیشہ اس میں رہیں گے  (ف ۱۵۳) اور وہ قیامت کے  دن ان کے  حق میں کیا ہی  بڑا  بوجھ ہو گا۔
۱۵۳		یعنی اس گناہ کے عذاب میں۔
(۱۰۲) جس دن صُور پھونکا جائے  گا (ف ۱۵۴) اور ہم اس دن مجرموں کو (ف ۱۵۵) اٹھائیں گے  نیلی آنکھیں (ف ۱۵۶)
۱۵۴		لوگوں کو مَحشر میں حاضر کرنے کے لئے۔ مراد اس سے نفخۂ ثانیہ ہے۔
۱۵۵		یعنی کافِروں کوا س حال میں۔
۱۵۶		اور کالے منہ۔
(۱۰۳)  آپس میں چپکے  چپکے  کہتے  ہوں گے  کہ تم دنیا میں نہ رہے  مگر دس رات (ف ۱۵۷)
۱۵۷		آخرت کے اہوال اور وہاں کے خوفناک منازل دیکھ کر انہیں زندگانی، دنیا کی مدّت بہت قلیل معلوم ہو گی۔
(۱۰۴) ہم خوب جانتے  ہیں جو وہ (ف ۱۵۸) کہیں گے  جبکہ ان میں سب سے  بہتر رائے  والا کہے  گا کہ تم صرف ایک ہی دن رہے  تھے  (ف ۱۵۹)
۱۵۸		آپس میں ایک دوسرے سے۔
۱۵۹		بعض مفسِّرین نے کہا کہ وہ اس دن کے شدائد دیکھ کر اپنے دنیا میں رہنے کی مقدار بھول جائیں گے۔
(۱۰۵) اور تم سے  پہاڑوں کو پوچھتے  ہیں (ف ۱۶۰) تم فرماؤ انہیں میرا رب  ریزہ ریزہ کر کے  اڑا دے  گا۔
۱۶۰		شانِ نُزول : حضرت ابنِ عباس رضی اللہ تعالیٰ عنہما نے فرمایا کہ قبیلۂ ثقیف کے ایک آدمی نے رسولِ کریم صلی اللہ علیہ و آلہ و سلم سے دریافت کیا کہ قیامت کے دن پہاڑوں کا کیا حال ہو گا۔ اس پر یہ آیتِ کریمہ نازل ہوئی۔
(۱۰۶) تو زمین کو پٹ پر  (چٹیل میدان) ہموار کر چھوڑے  گا
(۱۰۷) کہ تو اس میں نیچا اونچا  کچھ نہ دیکھے۔
(۱۰۸) اس دن پکارنے  والے  کے  پیچھے  دوڑیں گے  (ف ۱۶۱) اس میں کجی نہ ہو گی (ف ۱۶۲) اور سب آوازیں رحمن کے  حضور (ف ۱۶۳) پست ہو کر رہ جائیں گی تو تُو نہ سنے  گا مگر بہت آہستہ آواز (ف ۱۶۴) 
۱۶۱		جو انہیں روزِ قیامت موقَف کی طرف بلائے گا اور ندا کرے گا چلو رحمٰن کے حضور پیش ہو نے کو اور یہ پُکارنے والے حضرت اسرافیل ہوں گے۔
۱۶۲		اور اس دعوت سے کوئی انحراف نہ کر سکے گا۔
۱۶۳		ہیبت و جلال سے۔
۱۶۴		حضرت ابنِ عباس رضی اللہ تعالیٰ عنہما نے فرمایا ایسی کہ اس میں صرف لبوں کی جنبش ہو گی۔
(۱۰۹) اس دن کسی کی شفاعت کام نہ دے  گی، مگر اس کی جسے  رحمن نے  (ف ۱۶۵) اذن دے  دیا ہے  اور اس کی بات پسند فرمائی۔
۱۶۵		شفاعت کرنے کا۔
(۱۱۰) وہ جانتا ہے  جو کچھ ان کے  آگے  ہے  اور جو کچھ ان کے  پیچھے  (ف ۱۶۶) اور ان کا علم اسے  نہیں گھیر سکتا (ف ۱۶۷)
۱۶۶		یعنی تمام ماضیات و مستقبلات اور جملہ امورِ دنیا و آخرت یعنی اللہ تعالیٰ کا علم بندوں کے ذات و صفات اور جملہ حالات کو مُحیط ہے۔
۱۶۷		یعنی تمام کائنات کا علم ذاتِ الٰہی کا احاطہ نہیں کر سکتا، اس کی ذات کا ادراک علومِ کائنات کی رسائی سے برتر ہے، وہ اپنے اسماء و صفات اور آثارِ قدرت و شیونِ حکمت سے پہچانا جاتا ہے۔ شعر : کجا دریابد اورا عقل چالاک کہ اوبالا تر است از حدِ ادراک نظر کن اندر اسماء وصفاتش کہ واقف نیست کس از کنہ ذاتش۔ بعض مفسِّرین نے اس آیت کے معنی یہ بیان کئے ہیں کہ علومِ خَلق معلوماتِ الٰہیہ کا احاطہ نہیں کر سکتے۔ بظاہر یہ عبارتیں دو ہیں مگر مآل پر نظر رکھنے والے بآسانی سمجھ لیتے ہیں کہ فرق صرف تعبیر کا ہے۔
(۱۱۱) اور سب منہ جھک جائیں گے  اس زندہ قائم رکھنے  والے  کے  حضور (ف ۱۶۸) اور بیشک نامراد رہا جس نے  ظلم کا بوجھ لیا (ف ۱۶۹)
۱۶۸		اور ہر ایک شانِ عجز و نیاز کے ساتھ حاضر ہو گا، کسی میں سرکشی نہ رہے گی، اللہ تعالیٰ کے قہر و حکومت کا ظہورِ تام ہو گا۔
۱۶۹		حضرت ابنِ عباس رضی اللہ تعالیٰ عنہما نے اس کی تفسیر میں فرمایا جس نے شرک کیا ٹوٹے میں رہا اور بے شک شرک شدید ترین ظلم ہے اور جو اس ظلم کا زیرِ بار ہو کر موقَفِ قیامت میں آئے اس سے بڑھ کر نامراد کون۔
(۱۱۲) اور  جو کچھ نیک کام کرے  اور ہو مسلمان تو اسے  نہ زیادتی کا خوف ہو گا اور نہ نقصان کا (ف ۱۷۰)
۱۷۰		مسئلہ : اس آیت سے معلوم ہوا کہ طاعت اور نیک اعمال سب کی قبولیت ایمان کے ساتھ مشروط ہے کہ ایمان ہو تو سب نیکیاں کار آمد ہیں اور ایمان نہ ہو تو یہ سب عمل بے کار۔
(۱۱۳) اور یونہی ہم نے  اسے  عربی قرآن اتارا اور اس میں طرح طرح سے  عذاب کے  وعدے  دیے  (ف ۱۷۱) کہ کہیں انہیں ڈر ہو یا ان کے  دل میں کچھ سوچ پیدا کرے  (ف ۱۷۲) 
۱۷۱		فرائض کے چھوڑنے اور ممنوعات کا ارتکاب کرنے پر۔
۱۷۲		جس سے انہیں نیکیوں کی رغبت اور بدیوں سے نفرت ہو اور وہ پند و نصیحت حاصل کریں۔
(۱۱۴) تو سب سے  بلند ہے  الله سچا بادشاہ (ف ۱۷۳) اور قرآن میں جلدی نہ کرو جب تک اس کی وحی تمہیں پوری نہ ہولے  (ف ۱۷۴) اور عرض کرو  کہ اے  میرے  رب! مجھے  علم زیادہ دے۔
۱۷۳		جو اصل مالک ہے اور تمام بادشاہ اس کے محتاج۔
۱۷۴		شانِ نُزول : جب حضرت جبریل قرآنِ کریم لے کر نازل ہوتے تھے تو حضرت سیدِ عالَم صلی اللہ علیہ و آلہ و سلم ان کے ساتھ ساتھ پڑھتے تھے اور جلدی کرتے تھے تاکہ خوب یاد ہو جائے۔ اس پر یہ آیت نازِل ہوئی فرمایا گیا کہ آپ مشقت نہ اٹھائیں اور سورۂ قیامہ میں اللہ تعالیٰ نے خود ذمہ لے کر آپ کی اور زیادہ تسلّی فرما دی۔
(۱۱۵) اور بیشک ہم نے  آدم کو اس سے  پہلے  ایک تاکیدی حکم دیا تھا (ف ۱۷۵) تو وہ بھول گیا اور ہم نے  اس کا قصد نہ پایا۔
۱۷۵		کہ شجرِ ممنوعہ کے پاس نہ جائیں۔
(۱۱۶) اور جب ہم نے  فرشتوں سے  فرمایا کہ آدم کو سجدہ کرو تو سب سجدہ میں گرے  مگر  ابلیس، اس نے  نہ مانا۔
(۱۱۷) تو ہم  نے  فرمایا، اے  آدم! بیشک یہ تیرا اور تیری  بی بی کا دشمن ہے  (ف ۱۷۶) تو ایسا  نہ ہو کہ وہ تم دونوں کو جنت سے  نکال دے  پھر تو مشقت میں پڑے  (ف ۱۷۷) 
۱۷۶		اس سے معلوم ہوا کہ صاحبِ فضل و شرف کی فضیلت کو تسلیم نہ کرنا اور اس کی تعظیم و احترام بجا لانے سے اعراض کرنا دلیلِ حسد و عداوت ہے۔ اس آیت میں شیطان کا حضرت آدم کو سجدہ نہ کرنا آپ کے ساتھ اس کی دشمنی کی دلیل قرار دیا گیا۔
۱۷۷		اور اپنی غذا اور خوراک کے لئے زمین جوتنے، کھیتی کرنے، دانہ نکالنے، پیسنے، پکانے کی محنت میں مبتلا ہو اور چونکہ عورت کا نفقہ مرد کے ذمہ ہے اس لئے اس تمام محنت کی نسبت صرف حضرت آدم علیہ السلام کی طرف فرمائی گئی۔
(۱۱۸) بیشک تیرے  لیے  جنت میں یہ ہے  کہ نہ تو بھوکا ہو اور نہ  ننگا ہو۔
(۱۱۹) اور یہ کہ تجھے  نہ اس میں پیاس لگے  نہ دھوپ (ف ۱۷۸)
۱۷۸		ہر طرح کا عیش و راحت جنّت میں موجود ہے، کسب و محنت سے بالکل امن ہے۔
(۱۲۰) تو شیطان نے  اسے  وسوسہ دیا  بولا، اے  آدم! کیا میں تمہیں بتا دوں ہمیشہ جینے  کا پیڑ (ف ۱۷۹) اور وہ بادشاہی کہ پرانی نہ پڑے  (ف ۱۸۰)
۱۷۹		جس کو کھا کر کھانے والے کو دائمی زندگی حاصل ہو جاتی ہے۔
۱۸۰		اور اس میں زوال نہ آئے۔
(۱۲۱) تو ان دونوں نے  اس میں سے  کھا لیا اب ان پر ان کی شرم کی چیزیں ظاہر ہوئیں (ف ۱۸۱) اور جنت کے  پتے  اپنے  اوپر چپکانے  لگے  (ف ۱۸۲) اور آدم سے  اپنے  رب کے  حکم میں  لغزش واقع ہوئی تو جو مطلب چاہا تھا اس کی راہ نہ پائی (ف ۱۸۳) 
۱۸۱		یعنی بہشتی لباس ان کے جسم سے اُتر گئے۔
۱۸۲		ستر چھپانے اور جسم ڈھکنے کے لئے۔
۱۸۳		اور اس درخت کے کھانے سے دائمی حیات نہ ملی پھر حضرت آدم علیہ السلام توبہ و اِستِغفار میں مشغول ہوئے اور بارگاہِ الٰہی میں سیدِ عالَم صلی اللہ علیہ و آلہ و سلم کے وسیلہ سے دعا کی۔
(۱۲۲) پھر اس کے  رب نے  چن لیا تو اس پر اپنی رحمت سے  رجوع فرمائی اور اپنے  قرب خاص کی راہ دکھائی۔
(۱۲۳) فرمایا تم دونوں مل کر جنت سے  اترو تم میں ایک دوسرے  کا دشمن ہے، پھر اگر تم سب کو میری طرف سے  ہدایت آئے، (ف ۱۸۴) تو جو میری ہدایت کا پیرو ہو ا وہ  نہ بہکے  (ف ۱۸۵) نہ بدبخت ہو (ف ۱۸۶) 
۱۸۴		یعنی کتاب اور رسول۔
۱۸۵		یعنی دنیا میں۔
۱۸۶		آخرت میں کیونکہ آخرت کی بدبختی دنیا میں طریقِ حق سے بہکنے کا نتیجہ ہے تو جو کوئی کتابِ الٰہی اور رسولِ برحق کا اِتّباع کرے اور ان کے حکم کے مطابق چلے وہ دنیا میں بہکنے سے اور آخرت میں اس کے عذاب و وبال سے نجات پائے گا۔
(۱۲۴) اور جس نے  میری یاد سے  منہ پھیرا  (ف ۱۸۷) تو بیشک اس کے  لیے  تنگ  زندگانی ہے  (ف ۱۸۸) اور ہم اسے  قیامت کے  دن اندھا اٹھائیں گے۔
۱۸۷		اور میری ہدایت سے روگردانی کی۔
۱۸۸		دنیا میں یا قبر میں یا آخرت میں یا دین میں یا ان سب میں دنیا کی تنگ زندگانی یہ ہے کہ ہدایت کا اِتّباع نہ کرنے سے عملِ بد اور حرام میں مبتلا ہو یا قناعت سے محروم ہو کر گرفتارِ حرص ہو جائے اور کثرتِ مال و اسباب سے بھی اس کو فراخِ خاطر اور سکونِ قلب میسّر نہ ہو، دل ہر چیز کی طلب میں آوارہ ہو اور حرص کے غموں سے کہ یہ نہیں وہ نہیں حال تاریک اور وقت خراب رہے اور مومن متوکِّل کی طرح اس کو سکون و فراغ حاصل ہی نہ ہو جس کو حیاتِ طیبہ کہتے ہیں  قَالَ تَعَالیٰ فَلَنُحْیِیَنَّہ، حَیٰوۃً طَیِبَّۃً  اور قبر کی تنگ زندگانی یہ ہے کہ حدیث شریف میں وارد ہوا کہ کافِر پر ننانوے اژدہے اس کی قبر میں مسلّط کئے جاتے ہیں۔ حضرت ابنِ عباس رضی اللہ تعالیٰ عنہما نے فرمایا شانِ نُزول : یہ آیت اسود بن عبد العزی مخزومی کے حق میں نازِل ہوئی اور قبر کی زندگانی سے مراد قبر کا اس سختی سے دبانا ہے جس سے ایک طرف کی پسلیاں دوسری طرف آ جاتی ہیں اور آخرت میں تنگ زندگانی جہنّم کے عذاب میں جہاں زقوم (تھوہڑ) اور کھولتا پانی اور جہنّمیوں کے خون اور ان کے پیپ کھانے پینے کو دی جائے گی اور دین میں تنگ زندگانی یہ ہے کہ نیکی کی راہیں تنگ ہو جائیں اور آدمی کسبِ حرام میں مبتلا ہو۔ حضرت ابنِ عباس رضی اللہ تعالیٰ عنہما نے فرمایا کہ بندے کو تھوڑا ملے یا بہت اگر خوفِ خدا نہیں تو اس میں کچھ بھلائی نہیں اور یہ تنگ زندگانی ہے۔ (تفسیرِ کبیر و خازن و مدارک وغیرہ)۔
(۱۲۵) کہے  گا اے  رب میرے ! مجھے  تو نے  کیوں اندھا اٹھایا میں تو انکھیارا  (بینا) تھا (ف ۱۸۹)
۱۸۹		دنیا میں۔
(۱۲۶) فرمائے  گا یونہی تیرے  پاس ہماری آیتیں آئیں تھیں (ف ۱۹۰) تو نے  انہیں بھلا دیا اور ایسے  ہی آج تیری کوئی نہ لے  گا (ف ۱۹۱)
۱۹۰		تو ان پر ایمان نہ لایا اور۔
۱۹۱		جہنّم کی آگ میں جلا کرے گا۔
(۱۲۷) اور ہم ایسا ہی بدلہ دیتے  ہیں جو حد سے  بڑھے  اور اپنے  رب کی آیتوں پر ایمان نہ لائے، اور بیشک آخرت کا عذاب سب سے  سخت تر اور سب سے  دیرپا ہے۔
(۱۲۸) تو کیا انہیں اس سے  راہ نہ ملی کہ ہم نے  ان سے  پہلے  کتنی سنگتیں (قومیں ) ہلاک کر دیں (ف ۱۹۲) کہ یہ ان کے  بسنے  کی جگہ چلتے  پھرتے  ہیں (ف ۱۹۳) بیشک اس میں نشانیاں ہیں عقل والوں کو (ف ۱۹۴) 
۱۹۲		جو رسولوں کو نہیں مانتی تھیں۔
۱۹۳		یعنی قریش اپنے سفروں میں ان کے دیار پر گزرتے ہیں اور ان کی ہلاکت کے نشان دیکھتے ہیں۔
۱۹۴		جو عبرت حاصل کریں اور سمجھیں کہ انبیاء کی تکذیب اور ان کی مخالفت کا انجام بُرا ہے۔
(۱۲۹) اور اگر تمہارے  رب کی ایک بات نہ گزر چکی ہوتی (ف ۱۹۵) تو ضرور عذاب انھیں (ف ۱۹۶) لپٹ جاتا اور اگر نہ ہوتا ایک وعدہ ٹھہرایا ہوا  (ف ۱۹۷)
۱۹۵		یعنی کہ یہ اُمّتِ محمّدِ مصطفیٰ صلی اللہ علیہ و آلہ و سلم کے عذاب میں تاخیر کی جائے گی۔
۱۹۶		دنیا ہی میں۔
۱۹۷		یعنی روزِ قیامت۔
(۱۳۰) تو ان کی باتوں پر صبر کرو اور اپنے  رب کو سراہتے  ہوئے  اس کی پاکی بولو سورج چمکنے  سے  پہلے  (ف ۱۹۸) اور اس کے  ڈوبنے  سے  پہلے  (ف ۱۹۹) اور  رات کی گھڑیوں میں اس کی پاکی بولو (ف ۲۰۰) اور دن کے  کناروں پر (ف ۲۰۱) اس امید پر کہ تم راضی ہو (ف ۲۰۲) 
۱۹۸		اس سے نمازِ فجر مراد ہے۔
۱۹۹		ا س سے ظہر و عصر کی نمازیں مراد ہیں جو دن کے نصفِ آخر میں آفتاب کے زوال و غروب کے درمیان واقع ہیں۔
۲۰۰		یعنی مغرب و عشا کی نمازیں پڑھو۔
۲۰۱		فجر و مغرب کی نمازیں ان کی تاکیداً تکرار فرمائی گئی اور بعض مفسِّرین قبلِ غروب سے نمازِ عصر اور اطرافِ نہار سے ظہر مراد لیتے ہیں، ان کی توجیہہ یہ ہے کہ نمازِ ظہر زوال کے بعد ہے اور اس وقت دن کے نصفِ اوّل اور نصفِ آخر کے اطراف ملتے ہیں نصف اول کی انتہا ہے اور نصف آخر کی ابتدا۔ (مدارک و خازن)۔
۲۰۲		اللہ کے فضل و عطا اور اس کے انعام و اکرام سے کہ تمہیں اُمّت کے حق میں شفیع بنا کر تمہاری شفاعت قبول فرمائے اور تمہیں راضی کرے جیسا کہ اس نے فرمایا ہے۔  وَلَسَوْفَ یُعْطِیْکَ رَبُّکَ فَتَرْضیٰ ۔
(۱۳۱) اور اے  سننے  والے   اپنی آنکھیں نہ پھیلا اس کی طرف جو ہم نے  کافروں کے  جوڑوں کو برتنے  کے  لیے  دی ہے  جتنی دنیا  کی تازگی (ف ۲۰۳) کہ ہم انہیں اس کے  سبب فتنہ میں ڈا لیں (ف ۲۰۴) اور تیرے  رب کا رزق (ف ۲۰۵) سب سے  اچھا اور سب سے  دیرپا ہے۔
۲۰۳		یعنی اصناف و اقسامِ کُفّار یہود و نصاریٰ وغیرہ کو جو دنیوی ساز و سامان دیا ہے مؤمن کو چاہیئے کہ اس کو استحسان و اعجاب کی نظر سے نہ دیکھے۔ حسن رضی اللہ تعالیٰ عنہ نے فرمایا کہ نافرمانوں کے طمطراق نہ دیکھو لیکن یہ دیکھو کہ گناہ اور معصیت کی ذلّت کس طرح ان کی گردنوں سے نمودار ہے۔
۲۰۴		اس طرح کہ جتنی ان پر نعمت زیادہ ہو اتنی ہی ان کی سرکشی اور ان کا طُغیان بڑھے اور وہ سزائے آخرت کی سزاوار ہوں۔
۲۰۵		یعنی جنّت اور اس کی نعمتیں۔
(۱۳۲)  اور اپنے  گھر والوں کو نماز کا حکم دے  اور خود اس پر ثابت رہ، کچھ ہم تجھ سے  روزی نہیں مانگتے  (ف ۲۰۶) ہم تجھے  روزی دیں گے  (ف ۲۰۷) اور انجام کار بھلا پرہیز گاری کے  لیے۔
۲۰۶		اور اس کا مکلَّف نہیں کرتے کہ ہماری خَلق کو روزی دے یا اپنے نفس اور اپنے اہل کی روزی کا ذمہ دار ہو بلکہ۔
۲۰۷		اور انہیں بھی، تو روزی کے غم میں نہ پڑ، اپنے دل کو امرِ آخرت کے لئے فارغ رکھ کہ جو اللہ کے کام میں ہوتا ہے اللہ اس کی کارسازی کرتا ہے۔
(۱۳۳) اور کافر بولے  یہ (ف ۲۰۸) اپنے  رب کے  پاس سے  کوئی نشانی کیوں نہیں لاتے  (ف ۲۰۹) اور کیا انہیں اس کا بیان نہ آیا جو اگلے  صحیفوں میں ہے  (ف ۲۱۰)
۲۰۸		یعنی سیدِ عالَم صلی اللہ علیہ و آلہ و سلم۔
۲۰۹		جو ان کی صحتِ نبوّت پر دلالت کرے باوجودیکہ آیاتِ کثیرہ آ چکی تھیں اور معجزات کا متواتر ظہور ہو رہا تھا پھر کُفّار ان سب سے اندھے بنے اور انہوں نے حضور صلی اللہ علیہ و آلہ و سلم کی نسبت یہ کہہ دیا کہ آپ اپنے ربّ کے پاس سے کوئی نشانی کیوں نہیں لاتے، اس کے جواب میں اللہ تبارک و تعالیٰ فرماتا ہے۔
۲۱۰		یعنی قرآن اور سیدِ عالَم صلی اللہ علیہ و آلہ و سلم کی بشارت اور آپ کی نبوّت و بعثت کا ذکر، یہ کیسے اعظم آیات ہیں ان کے ہوتے ہوئے اور کسی نشانی کی طلب کرنے کا کیا موقع ہے۔
(۱۳۴) اور اگر ہم انہیں کسی عذاب سے  ہلاک کر دیتے  رسول کے  آنے  سے  پہلے  تو (ف ۲۱۱) ضرور کہتے  اے  ہمارے  رب! تو نے  ہماری طرف کوئی رسول کیوں نہ بھیجا کہ ہم تیری آیتوں پر چلتے  قبل اس کے  کہ ذلیل و رسوا ہوتے۔
۲۱۱		روزِ قیامت۔
(۱۳۵) تم فرماؤ سب راہ دیکھ رہے  ہیں (ف ۲۱۲) تو تم بھی راہ دیکھو تو اب جان جاؤ گے  (ف ۲۱۳) کہ کون ہیں سیدھی راہ والے  اور کس نے  ہدایت پائی۔
۲۱۲		ہم بھی اور تم بھی۔ شانِ نُزول : مشرکین نے کہا تھا کہ ہم زمانے کے حوادِث اور انقلاب کا انتظار کرتے ہیں کہ کب مسلمانوں پر آئیں اور ان کا قصہ تمام ہو۔ اس پر یہ آیت نازِل ہوئی اور بتایا گیا کہ تم مسلمانوں کی تباہی و بربادی کا انتظار کر رہے ہو اور مسلمان تمہارے عقوبت و عذاب کا انتظار کر رہے ہیں۔
۲۱۳		جب خدا کا حکم آئے گا اور قیامت قائم ہو گی۔




سورۂ الانبیاء

اللہ کے  نام سے  شروع جو نہایت مہربان رحم والا (ف ۱)
۱		سورت انبیاء مکّیہ ہے اس میں سات رکوع اور ایک سو بارہ ۱۱۲ آیتیں اور ایک ہزار ایک سو چھیاسی ۱۱۸۶کلمے اور چار ہزار آٹھ سو نوے حرف ہیں۔
(۱) لوگوں کا  حساب نزدیک اور وہ غفلت میں منہ پھیرے  ہیں (ف ۲)
۲		یعنی حسابِ اعمال کا وقت روزِ قیامت قریب آ گیا اور لوگ ابھی تک غفلت میں ہیں۔ شانِ نُزول : یہ آیت منکرینِ بَعث کے حق میں نازِل ہوئی جو مرنے کے بعد زندہ کئے جانے کو نہیں مانتے تھے اور روزِ قیامت کو گزرے ہوئے زمانہ کے اعتبار سے قریب فرمایا گیا کیونکہ جتنے دن گزرتے جاتے ہیں آنے والا دن قریب ہوتا جاتا ہے۔
(۲) جب ان کے  رب کے  پاس سے  انہیں کوئی نئی نصیحت آتی ہے  تو اسے  نہیں سنتے  مگر کھیلتے  ہوئے، (ف ۳)
۳		نہ اس سے پند پذیر ہوں, نہ عبرت حاصل کریں, نہ آنے والے وقت کے لئے کچھ تیاری کریں۔
(۳) ان کے  دل کھیل میں پڑے  ہیں (ف ۴) اور ظالموں نے  آپس میں خفیہ مشورت کی (ف ۵) کہ یہ کون ہیں ایک تم ہی جیسے  آدمی تو ہیں (ف ۶) کیا جادو کے  پاس جاتے  ہو دیکھ بھال کر۔
۴		اللہ کی یاد سے غافل ہیں۔
۵		اور اس کے اخفاء میں بہت مبالغہ کیا مگر اللہ تعالیٰ نے ان کا راز فاش کر دیا اور بیان فرما دیا کہ وہ رسولِ کریم صلی اللہ علیہ و آلہ و سلم کی نسبت یہ کہتے ہیں۔
۶		یہ کُفر کا ایک اصول تھا کہ جب یہ بات لوگوں کے ذہن نشین کر دی جائے گی کہ وہ تم جیسے بشر ہیں تو پھر کوئی ان پر ایمان نہ لائے گا، حضور کے زمانہ کے کُفّار نے یہ بات کہی اور اس کو چھپایا لیکن آج کل کے بعض بے باک یہ کلمہ اعلان کے ساتھ کہتے ہیں اور نہیں شرماتے، کُفّار یہ مقولہ کہتے وقت جانتے تھے کہ ان کی بات کسی کے دل میں جمے گی نہیں کیونکہ لوگ رات دن معجزات دیکھتے ہیں وہ کس طرح باور کر سکیں گے کہ حضور ہماری طرح بشر ہیں اس لئے انہوں نے معجزات کو جادو بتا دیا اور کہا۔
(۴) نبی نے  فرمایا میرا رب جانتا ہے  آسمانوں اور زمین میں ہر بات کو، اور وہی ہے  سنتا جانتا (ف ۷) 
۷		اس سے کوئی چیز چھپ نہیں سکتی خواہ کتنے ہی پردہ اور راز میں رکھی گئی ہو، ان کا راز بھی اس میں ظاہر فرما دیا، اس کے بعد قرآنِ کریم سے انہیں سخت پریشانی و حیرانی لاحق تھی کہ اس کا کس طرح انکار کریں، وہ ایسا بیّن معجِزہ ہے جس نے تمام مُلک کے مایہ ناز ماہروں کو عاجز و متحیّر کر دیا ہے اور وہ اس کی دو چار آیتوں کی مثل کلام بنا کر نہیں لا سکے، اس پریشانی میں انہوں نے قرآنِ کریم کی نسبت مختلف قسم کی باتیں کہیں جن کا بیان اگلی آیت میں ہے۔
(۵)  بلکہ بولے  پریشان خوابیں ہیں (ف ۸) بلکہ ان کی گڑھت (گھڑی ہوئی چیز) ہے  (ف ۹) بلکہ یہ شاعر ہیں (ف ۱۰) تو ہمارے  پاس کوئی نشانی لائیں جیسے  اگلے  بھیجے  گئے  تھے  (ف ۱۱)
۸		ان کو نبی صلی اللہ علیہ و آلہ و سلم وحیِ الٰہی سمجھ گئے ہیں، کُفّار نے یہ کہہ کر سوچا کہ یہ بات چسپاں نہیں ہو سکے گی تو اب اس کو چھوڑ کر کہنے لگے۔
۹		یہ کہہ کر خیال ہوا کہ لوگ کہیں گے کہ اگر یہ کلام حضرت کا بنایا ہوا ہے اور تم انہیں اپنے مثل بشر بھی کہتے ہو تو تم ایسا کلام کیوں نہیں بنا سکتے، یہ خیال کر کے اس بات کو بھی چھوڑ ا اور کہنے لگے۔
۱۰		اور یہ کلام شعر ہے اسی طرح کی باتیں بناتے رہے کسی ایک بات پر قائم نہ رہ سکے اور اہلِ باطل کذّابوں کا یہی حال ہوتا ہے، اب انہوں نے سمجھا کہ ان باتوں میں سے کوئی بات بھی چلنے والی نہیں ہے تو کہنے لگے۔
۱۱		اس کے رد و جواب میں اللہ تبارک و تعالیٰ فرماتا ہے۔
(۶) ان سے  پہلے  کوئی بستی ایمان نہ لائی جسے  ہم نے  ہلاک کیا، تو کیا یہ ایمان لائیں گے  (ف ۱۲) 
۱۲		معنیٰ یہ ہیں کہ ان سے پہلے لوگوں کے پاس جو نشانیاں آئیں تو وہ ان پر ایمان نہ لائے اور ان کی تکذیب کرنے لگے اور اس سبب سے ہلاک کر دیئے گئے تو کیا یہ لوگ نشانی دیکھ کر ایمان لے آئیں گے باوجودیکہ ان کی سرکشی ان سے بڑھی ہوئی ہے۔
(۷)  اور ہم نے  تم سے  پہلے  نہ بھیجے  مگر مرد جنہیں ہم وحی کرتے  (ف ۱۳) تو اے  لوگو! علم والوں سے  پوچھو اگر تمہیں علم نہ ہو (ف ۱۴)
۱۳		یہ ان کے کلامِ سابق کا رد ہے کہ انبیاء کا صورتِ بشری میں ظہور فرمانا نبوّت کے منافی نہیں، ہمیشہ ایسا ہی ہوتا رہا ہے۔
۱۴		کیونکہ ناواقف کو اس سے چارہ ہی نہیں کہ واقف سے دریافت کرے اور مرضِ جہل کا علاج یہی ہے کہ عالِم سے سوال کرے اور اس کے حکم پر عامل ہو۔ 
مسئلہ : اس آیت سے تقلید کا وجوب ثابت ہوتا ہے، یہاں انہیں علم والوں سے پوچھنے کا حکم دیا گیا کہ ان سے دریافت کرو کہ اللہ کے رسول صورتِ بشری میں ظہور فرما ہوئے تھے یا نہیں، اس سے تمہارے تردُّد کا خاتمہ ہو جائے گا۔
(۸) اور ہم نے  انہیں (ف ۱۵) خا لی بدن نہ بنایا کہ  کھانا نہ کھائیں (ف ۱۶) اور نہ وہ دنیا میں ہمیشہ رہیں۔
۱۵		یعنی انبیاء کو۔
۱۶		تو ان پر کھانے پینے کا اعتراض کرنا اور یہ کہنا کہ مَا لِھٰذَا الرَّسُوْلِ یَاْکُلُ الطَّعَامَ  مَحض بے جا ہے، تمام انبیاء کا یہی حال تھا وہ سب کھاتے بھی تھے پیتے بھی تھے۔
(۹) پھر ہم نے  اپنا وعدہ انہیں سچا کر دکھایا (ف ۱۷) تو انہیں نجات دی اور جن کو چاہی (ف ۱۸) اور حد سے  بڑھنے  والوں کو (ف ۱۹) ہلاک کر دیا
۱۷		ان کے دشمنوں کو ہلاک کرنے اور انہیں نجات دینے کا۔
۱۸		یعنی ایمانداروں کو جنہوں نے انبیاء کی تصدیق کی۔
۱۹		جو انبیاء کی تکذیب کرتے تھے۔
(۱۰) بیشک ہم سے  تمہاری طرف (ف ۲۰) ایک کتاب اتاری جس میں تمہاری ناموری ہے  (ف ۲۱) تو کیا تمہیں عقل نہیں (ف ۲۲)
۲۰		اے گروہِ قریش۔
۲۱		اگر تم اس پر عمل کرو یا یہ معنیٰ ہیں کہ وہ کتاب تمہاری زبان میں ہے یا یہ کہ اس میں تمہارے لئے نصیحت ہے یا یہ کہ اس میں تمہارے دینی اور دنیوی امور اور حوائج کا بیان ہے۔
۲۲		کہ ایمان لا کر اس عزّت و کرامت اور سعادت کو حاصل کرو۔
(۱۱) اور کتنی ہی بستیاں ہم نے  تباہ کر دیں کہ وہ ستمگار تھیں (ف ۲۳) اور ان کے  بعد اور قوم پیدا کی۔
۲۳		یعنی کافِر تھیں۔
(۱۲) تو جب انہوں نے  (ف ۲۴) ہمارا عذاب پایا جبھی وہ اس سے  بھاگنے  لگے  (ف ۲۵) 
۲۴		یعنی ان ظالموں نے۔
۲۵		شانِ نُزول : مفسِّرین نے ذکر کیا ہے کہ سرزمینِ یمن میں ایک بستی ہے جس کا نام حصور ہے وہاں کے رہنے والے عرب تھے انہوں نے اپنے نبی کی تکذیب کی اور ان کو قتل کیا تو اللہ تعالیٰ نے ان پر بُخْتِ نَصَر کو مسلّط کیا، اس نے انہیں قتل کیا اور گرفتار کیا اور اس کا یہ عمل جاری رہا تو یہ لوگ بستی چھوڑ کر بھاگے تو ملائکہ نے ان سے بطریقِ طنز کہا (جو اگلی آیت میں ہے)۔
(۱۳) نہ بھاگو اور لوٹ کے  جاؤ ان آسائشوں کی طرف جو تم کو دی گئیں تھیں اور اپنے  مکانوں کی طرف شاید تم سے  پوچھنا ہو (ف ۲۶) 
۲۶		کہ تم پر کیا گزری اور تمہارے اموال کیا ہوئے تو تم دریافت کرنے والے کو اپنے علم و مشاہدے سے جواب دے سکو۔
(۱۴) بولے  ہائے  خرابی ہماری بیشک ہم ظالم تھے  (ف ۲۷)
۲۷		عذاب دیکھنے کے بعد انہوں نے گناہ کا اقرار کیا اور نادِم ہوئے اس لئے یہ اعتراف انہیں کام نہ آیا۔
(۱۵) تو وہ یہی پکارتے  رہے  یہاں تک کہ ہم نے  انہیں کر دیا کاٹے  ہوئے  (ف ۲۸) بجھے  ہوئے۔
۲۸		کھیت کی طرح کہ تلواروں سے ٹکڑے ٹکڑے کر دیئے گئے اور بجھی ہوئی آگ کی طرح ہو گئے۔
(۱۶) اور ہم نے  آسمان اور زمین اور جو کچھ ان کے  درمیان ہے  عبث نہ بنائے  (ف ۲۹)
۲۹		کہ ان سے کوئی فائدہ نہ ہو بلکہ اس میں ہماری حکمتیں ہیں مِنجُملہ ان کے یہ ہے کہ ہمارے بندے ان سے ہماری قدرت و حکمت پر استدلال کریں اور انہیں ہمارے اوصاف و کمال کی معرفت ہو۔
(۱۷) اگر ہم کوئی بہلاوا  اختیار کرنا چاہتے  (ف ۳۰) تو اپنے  پاس سے  اختیار کرتے  اگر ہمیں کرنا ہوتا (ف ۳۱)
۳۰		مثل زَن و فرزند کے جیسا کہ نصاریٰ کہتے ہیں اور ہمارے لئے بی بی اور بیٹیاں بتاتے ہیں اگر یہ ہمارے حق میں ممکن ہوتا۔
۳۱		کیونکہ زَن و فرزند والے زَن و فرزند اپنے پاس رکھتے ہیں مگر ہم اس سے پاک ہیں ہمارے لئے یہ ممکن ہی نہیں۔
(۱۸) بلکہ ہم حق کو باطل پر پھینک مارتے  ہیں تو وہ اس کا بھیجہ نکال دیتا ہے  تو جبھی وہ مٹ کر رہ جاتا ہے  (ف ۳۲) اور تمہاری خرابی ہے  (ف ۳۳) ان باتوں سے  جو بناتے  ہو (ف ۳۴) 
۳۲		معنیٰ یہ ہیں کہ ہم اہلِ باطل کے کذب کو بیانِ حق سے مٹا دیتے ہیں۔
۳۳		اے کُفّارِ نابکار۔
۳۴		شانِ الٰہی میں کہ اس کے لئے بیوی و بچّہ ٹھہراتے ہو۔
(۱۹)  اور اسی کے  ہیں جتنے   آسمانوں اور  زمین میں ہیں (ف ۳۵) اور اس کے  پاس والے  (ف ۳۶) اس کی عبادت سے  تکبر نہیں کرتے  اور نہ تھکیں۔
۳۵		وہ سب کا مالک ہے اور سب اس کے مملوک تو کوئی اس کی اولاد کیسے ہو سکتا ہے، مملوک ہونے اور اولاد ہونے میں منافات ہے۔
۳۶		اس کے مقرّبین جنہیں اس کے کرم سے اس کے حضور قُرب و منزلت حاصل ہے۔
(۲۰) رات دن اس کی پاکی بولتے  ہیں  (ف ۳۷) اور سستی نہیں کرتے۔
۳۷		ہر وقت اس کی تسبیح میں رہتے ہیں۔ حضرت کعب احبار نے فرمایا کہ ملائکہ کے لئے تسبیح ایسی ہے جیسی کہ بنی آدم کے لئے سانس لینا۔
(۲۱)  کیا انہوں نے  زمین میں سے  کچھ ایسے  خدا بنا لیے  ہیں (ف ۳۸) کہ وہ کچھ پیدا کرتے   ہیں (ف ۳۹)
۳۸		جواہرِ ارضیہ سے مثل سونے چاندی پتھر وغیرہ کے۔
۳۹		ایسا تو نہیں ہے اور نہ یہ ہو سکتا ہے کہ جو خو د بے جان ہو وہ کسی کو جان دے سکے تو پھر اس کو معبود ٹھہرانا اور اِلٰہ قرار دینا کتنا کھلا باطل ہے، اِلٰہ وہی ہے جو ہر ممکن پر قادر ہو جو قادر نہیں وہ اِلٰہ کیسا۔
(۲۲) اگر آسمان و زمین میں اللہ کے  سوا  اور خدا  ہوتے   تو ضرور وہ  (ف ۴۰) تباہ ہو جاتے  (ف ۴۱) تو پاکی ہے  اللہ عرش کے  مالک کو ان باتوں سے  جو یہ بناتے  ہیں (ف ۴۲) 
۴۰		آسمان و زمین۔
۴۱		کیونکہ اگر خدا سے وہ خدا مراد لئے جائیں جن کی خدائی کے بُت پرست معتقد ہیں تو فسادِ عالَم کا لزوم ظاہر ہے کیونکہ وہ جمادات ہیں، تدبیرِ عالَم پر اصلاً قدرت نہیں رکھتے اور اگر تعمیم کی جائے تو بھی لزومِ فساد یقینی ہے کیونکہ اگر دو خدا فرض کئے جائیں تو دو حال سے خالی نہیں یا وہ دونوں متفق ہوں گے یا مختلف، اگر شے واحد پر متفق ہوئے تو لازم آئے گا کہ ایک چیز دونوں کی مقدور ہو اور دونوں کی قدرت سے واقع ہو یہ محال ہے اور اگر مختلف ہوئے تو ایک شے کے متعلق دونوں کے ارادے یا معاً واقع ہوں گے اور ایک ہی وقت میں وہ موجود و معدوم دونوں ہو جائے گی یا دونوں کے ارادے واقع نہ ہوں اور شے نہ موجود ہو نہ معدوم یا ایک کا ارادہ واقع ہو دوسرے کا واقع نہ ہو یہ تمام صورتیں محال ہیں تو ثابت ہوا کہ فساد ہر تقدیر پر لازم ہے۔ توحید کی یہ نہایت قوی بُرہان ہے اور اس کی تقریریں بہت بسط کے ساتھ ائمۂ کلام کی کتابوں میں مذکور ہیں۔ یہاں اختصاراً اسی قدر پر اکتفا کیا گیا۔ (تفسیرِ کبیر وغیرہ)۔
۴۲		کہ اس کے لئے اولاد و شریک ٹھہراتے ہیں۔
(۲۳)  اس سے  نہیں پوچھا جاتا جو وہ کرے  (ف ۴۳) اور ان سب سے  سوال ہو گا (ف ۴۴) 
۴۳		کیونکہ وہ مالکِ حقیقی ہے جو چاہے کرے، جسے چاہے عزّت دے جسے چاہے ذلّت دے، جسے چاہے سعادت دے جسے چاہے شقی کرے، وہ سب کا حاکم ہے کوئی اس کا حاکم نہیں جو اس سے پوچھ سکے۔
۴۴		کیونکہ سب اس کے بندے ہیں مملوک ہیں، سب پر اس کی فرمانبرداری اور اطاعت لازم ہے۔ اس سے توحید کی ایک اور دلیل مستفاد ہوتی ہے جب سب مملوک ہیں تو ان میں سے کوئی خدا کیسے ہو سکتا ہے اس کے بعد بطریقِ استفہام توبیخاً فرمایا۔
(۲۴)  کیا اللہ کے  سوا اور خدا بنا رکھے  ہیں، تم فرماؤ (ف ۴۵) اپنی دلیل لاؤ (ف ۴۶) یہ قرآن میرے  ساتھ والوں کا ذکر ہے  (ف ۴۷) اور مجھ سے  اگلوں کا تذکرہ  (ف ۴۸) بلکہ ان میں اکثر حق کو نہیں جانتے  تو وہ  رو گرداں، ہیں (ف ۴۹)
۴۵		اے حبیب (صلی اللہ علیہ و آلہ و سلم) ان مشرکین سے کہ تم اپنے اس باطل دعویٰ پر۔
۴۶		اور حُجّت قائم کرو خواہ عقلی ہو یا نقلی مگر نہ کوئی دلیل عقلی لا سکتے ہو جیسا کہ براہینِ مذکورہ سے ظاہر ہو چکا اور نہ کوئی دلیل نقلی پیش کر سکتے ہو کیونکہ تمام کتبِ سماویہ میں اللہ تعالیٰ کی توحید کا بیان ہے اور سب میں شرک کا ابطال کیا گیا ہے۔
۴۷		ساتھ والوں سے مراد آپ کی اُمّت ہے، قرآنِ کریم میں اس کا ذکر ہے کہ اس کو طاعت پر کیا ثواب ملے گا اور معصیت پر کیا عذاب کیا جائے گا۔
۴۸		یعنی پہلے انبیاء کی اُمّتوں کا اور اس کا کہ دنیا میں ان کے ساتھ کیا کیا گیا اور آخرت میں کیا کیا جائے گا۔
۴۹		اور غور و تامُّل نہیں کرتے اور نہیں سوچتے کہ توحید پر ایمان لانا ان کے لئے ضروری ہے۔
(۲۵) اور  ہم نے  تم سے  پہلے  کوئی رسول نہ بھیجا مگر یہ کہ ہم اس کی طرف وحی فرماتے  کہ میرے  سوا کوئی معبود نہیں تو مجھی کو پوجو۔
(۲۶) اور بولے  رحمن نے  بیٹا اختیار  کیا (ف ۵۰) پاک ہے  وہ (ف ۵۱) بلکہ بندے  ہیں عزت والے  (ف ۵۲) 
۵۰		شانِ نُزول : یہ آیت خزاعہ کے حق میں نازِل ہوئی جنہوں نے فرشتوں کو خدا کی بیٹیاں کہا تھا۔
۵۱		اس کی ذات اس سے منزّہ ہے کہ اس کے اولاد ہو۔
۵۲		یعنی فرشتے اس کے برگزیدہ اور مکرّم بندے ہیں۔
(۲۷) بات میں اس سے  سبقت نہیں کرتے  اور وہ اسی کے  حکم پر کاربند ہوتے  ہیں۔
(۲۸) وہ جانتا ہے  جو ان کے  آگے  ہے  اور جو ان کے  پیچھے  ہے  (ف ۵۳) اور شفاعت نہیں کرتے  مگر اس کے  لیے  جسے  وہ پسند فرمائے  (ف ۵۴) اور وہ اس کے  خوف سے  ڈر رہے  ہیں۔
۵۳		یعنی جو کچھ انہوں نے کیا اور جو کچھ وہ آئندہ کریں گے۔
۵۴		حضرتِ ابنِ عباس رضی اللہ تعالیٰ عنہما نے فرمایا یعنی جو توحید کا قائل ہو۔
(۲۹) اور ان میں جو کوئی کہے  کہ میں اللہ کے  سوا معبود ہوں (ف ۵۵) تو اسے  ہم جہنم کی جزا دیں گے، ہم ایسی ہی سزا دیتے  ہیں ستمگاروں کو۔
۵۵		یہ کہنے والا ابلیس ہے جو اپنے عبادت کی دعوت دیتا ہے، فرشتوں میں اور کوئی ایسا نہیں جو یہ کلمہ کہے۔
(۳۰) کیا کافروں نے  یہ خیال نہ کیا کہ آسمان اور زمین بند تھے  تو ہم نے  انہیں کھولا (ف ۵۶) اور ہم نے  ہر جاندار چیز پانی سے  بنائی (ف ۵۷) تو کیا وہ ایمان لائیں گے۔
۵۶		بند ہونا یا تو یہ ہے کہ ایک دوسرے سے ملا ہوا تھا ان میں فصل پیدا کر کے انہیں کھولا یا یہ معنی ہیں کہ آسمان بند تھا بایں معنیٰ کہ اس سے بارش نہیں ہوتی تھی، زمین بند تھی بایں معنی کہ اس سے روئیدگی پیدا نہیں ہوتی تھی تو آسمان کا کھولنا یہ ہے کہ اس سے بارش ہونے لگی اور زمین کا کھولنا یہ ہے کہ اس سے سبزہ پیدا ہونے لگا۔
۵۷		یعنی پانی کو جانداروں کی حیات کا سبب کیا۔ بعض مفسِّرین نے کہا معنیٰ یہ ہیں کہ ہر جاندار پانی سے پیدا کیا ہوا ہے اور بعضوں نے کہا اس سے نطفہ مراد ہے۔
(۳۱) اور زمین میں ہم نے  لنگر ڈالے  (ف ۵۸) کہ انھیں لے  کر نہ کانپے  اور ہم نے  اس میں کشادہ راہیں رکھیں کہ کہیں وہ راہ  پائیں (ف ۵۹)
۵۸		مضبوط پہاڑوں کے۔
۵۹		اپنے سفروں میں اور جن مقامات کا قصد کریں وہاں تک پہنچ سکیں۔
(۳۲) اور ہم نے  آسمان کو چھت بنایا نگاہ رکھی گئی (ف ۶۰) اور وہ (ف ۶۱) اس کی نشانیوں سے  روگرداں ہیں (ف ۶۲)
۶۰		گرنے سے۔
۶۱		یعنی کُفّار۔
۶۲		یعنی آسمانی کائنات سورج، چاند، ستارے اور اپنے اپنے افلاک میں ان کی حرکتوں کی کیفیّت اور اپنے اپنے مطالع سے ان کے طلوع اور غروب اور ان کے عجائبِ احوال جو صانعِ عالَم کے وجود اور اس کی وحدت اور اس کے کمالِ قدرت و حکمت پر دلالت کرتے ہیں، کُفّار ان سب سے اعراض کرتے ہیں اور ان دلائل سے فائدہ نہیں اٹھاتے۔
(۳۳) اور وہی ہے  جس نے  بنائے  رات (ف ۶۳) اور دن (ف ۶۴) اور سورج اور چاند ہر ایک ایک گھیرے  میں پیر رہا ہے  (ف ۶۵) 
۶۳		تاریک کہ اس میں آرام کریں۔
۶۴		روشن کہ اس میں معاش وغیرہ کے کام انجام دیں۔
۶۵		جس طرح کہ تیراک پانی میں۔
(۳۴)  اور ہم نے  تم سے  پہلے  کسی آدمی کے  لیے  دنیا میں ہمیشگی نہ بنائی (ف ۶۶) تو کیا اگر تم انتقال فرماؤ تو یہ ہمیشہ رہیں گے  (ف ۶۷)
۶۶		شانِ نُزول : رسولِ کریم صلی اللہ علیہ و آلہ و سلم کے دشمن اپنے ضلال و عناد سے کہتے تھے کہ ہم حوادثِ زمانہ کا انتظار کر رہے ہیں عنقریب ایسا وقت آنے والا ہے کہ حضرت سیدِ عالَم صلی اللہ علیہ و آلہ و سلم کی وفات ہو جائے گی۔ اس پر یہ آیتِ کریمہ نازِل ہوئی اور فرمایا گیا کہ دشمنانِ رسول کے لئے یہ کوئی خوشی کی بات نہیں ہم نے دنیا میں کسی آدمی کے لئے ہمیشگی نہیں رکھی۔
۶۷		اور انہیں موت کے پنجے سے رہائی مل جائے گی جب ایسا نہیں ہے تو پھر خوش کس بات پر ہوتے ہیں حقیقت یہ ہے کہ۔
(۳۵) ہر جان کو موت کا مزہ چکھنا ہے، اور ہم تمہاری آزمائش کرتے  ہیں برائی اور بھلائی سے  (ف ۶۸) جانچنے  کو (ف ۶۹) اور ہماری ہی طرف تمہیں لوٹ کر آنا ہے  (ف ۷۰)
۶۸		یعنی راحت و تکلیف و تندرستی و بیماری، دولت مندی و ناداری نفع اور نقصان سے۔
۶۹		تاکہ ظاہر ہو جائے کہ صبر و شکر میں تمہارا کیا درجہ ہے۔
۷۰		ہم تمہیں تمہارے اعمال کی جزا دیں گے۔
(۳۶) اور جب کافر تمہیں دیکھتے  ہیں تو تمہیں نہیں ٹھہراتے  مگر ٹھٹھا (ف ۷۱) کیا یہ ہیں وہ جو تمہارے  خداؤں کو برا کہتے  ہیں اور وہ (ف ۷۲) رحمن ہی کی یاد سے  منکر ہیں (ف ۷۳) 
۷۱		شانِ نُزول : یہ آیت ابوجہل کے حق میں نازِل ہوئی، حضور تشریف لئے جاتے تھے وہ آپ کو دیکھ کر ہنسا اور کہنے لگا کہ یہ بنی عبدِ مناف کے نبی ہیں اور آپس میں ایک دوسرے سے کہنے لگے۔
۷۲		کُفّار۔
۷۳		کہتے ہیں کہ ہم رحمٰن کو جانتے ہی نہیں، اس جہل و ضلال میں مبتلا ہونے کے باوجود آپ کے ساتھ تمسخُر کرتے ہیں اور نہیں دیکھتے کہ ہنسی کے قابل خود ان کا اپنا حال ہے۔
(۳۷) آدمی جلد باز بنایا گیا، اب میں تمہیں اپنی نشانیاں دکھاؤں گا مجھ سے  جلدی نہ کرو (ف ۷۴)
۷۴		شانِ نُزول : یہ آیت نضر بن حارث کے حق میں نازِل ہوئی جو کہتا تھا کہ جلد عذاب نازِل کرائیے۔ اس آیت میں فرمایا گیا کہ اب میں تمہیں اپنی نشانیاں دکھاؤں گا یعنی جو وعدے عذاب کے دیئے گئے ہیں ان کا وقت قریب آ گیا ہے چنانچہ روزِ بدر وہ منظر ان کی نظر کے سامنے آ گیا۔
(۳۸) اور کہتے  ہیں کب ہو گا یہ وعدہ (ف ۷۵) اگر تم سچے  ہو۔
۷۵		عذاب کا یا قیامت کا یہ ان کے استعجال کا بیان ہے۔
(۳۹) کسی طرح جانتے  کافر اس وقت کو جب نہ روک سکیں گے  اپنے  مونہوں سے  آگے  (ف ۷۶) اور نہ اپنی پیٹھوں سے  اور نہ ان کی مدد ہو (ف ۷۷)
۷۶		دوزخ کی۔
۷۷		اگر وہ یہ جانتے ہوتے تو کُفر پر قائم نہ رہتے اور عذاب میں جلد ی نہ کرتے۔
(۴۰) بلکہ وہ ان پر اچانک آ پڑے  گی (ف ۷۸) تو انہیں بے  حواس کر دے  گی پھر نہ وہ اسے  پھیر سکیں گے  اور نہ انہیں مہلت دی جائے  گی (ف ۷۹)
۷۸		قیامت۔
۷۹		توبہ و معذرت کی۔
(۴۱) اور بیشک تم سے  اگلے  رسولوں کے  ساتھ ٹھٹھا کیا گیا (ف ۸۰) تو مسخرگی کرنے  والوں کا ٹھٹھا انہیں کو لے  بیٹھا (ف ۸۱)
۸۰		اے سیدِ عالَم صلی اللہ علیہ و آلہ و سلم۔
۸۱		اور وہ اپنے اِستِہزاء اور مسخرگی کے وبال و عذاب میں گرفتار ہوئے، اس میں سیدِ عالَم صلی اللہ علیہ و آلہ و سلم کی تسلّی فرمائی گئی کہ آپ کے ساتھ اِستِہزاء کرنے والوں کا بھی یہی انجام ہونا ہے۔
(۴۲) تم فرماؤ شبانہ  روز تمہاری کون نگہبانی کرتا ہے  رحمان سے  (ف ۸۲) بلکہ وہ اپنے  رب کی یاد سے  منہ پھیرے  ہیں (ف ۸۳)
۸۲		یعنی اس کے عذاب سے۔
۸۳		جب ایسا ہے تو انہیں عذابِ الٰہی کا کیا خوف ہو اور وہ اپنی حفاظت کرنے والے کو کیا پہچانیں۔
(۴۳) کیا ان کے  کچھ خدا ہیں (ف ۸۴) جو ان کو ہم سے  بچاتے  ہیں (ف ۸۵) وہ اپنی ہی جانوں کو نہیں بچاسکتے  (ف ۸۶) اور نہ ہماری طرف سے  ان کی یاری ہو۔
۸۴		ہمارے سوا ان کے خیال میں۔
۸۵		اور ہمارے عذاب سے محفوظ رکھتے ہیں ایسا تو نہیں ہے اور اگر وہ اپنے بُتوں کی نسبت یہ اعتقاد رکھتے ہیں تو ان کا حال یہ ہے کہ۔
۸۶		اپنے پُوجنے والوں کو کیا بچا سکیں گے۔
(۴۴) بلکہ ہم نے  ان کو (ف ۸۷) اور ان کے  باپ دادا کو برتاوا دیا (ف ۸۸) یہاں تک کہ زندگی ان پر دراز ہوئی (ف ۸۹) تو کیا نہیں دیکھتے  کہ ہم (ف ۹۰) زمین کو اس کے  کناروں سے  گھٹاتے   آرہے  ہیں (ف ۹۱) تو کیا یہ غالب ہوں گے  (ف ۹۲) 
۸۷		یعنی کُفّار کو۔
۸۸		اور دنیا میں انہیں نعمت و مہلت دی۔
۸۹		اور وہ اس سے اور مغرور ہوئے اور انہوں نے گمان کیا کہ وہ ہمیشہ ایسے ہی رہیں گے۔
۹۰		کُفرستان کی۔
۹۱		روز بروز مسلمانوں کو اس پر تسلّط دے رہے ہیں اور ایک شہر کے بعد دوسرا شہر فتح ہوتا چلا آ رہا ہے، حدودِ اسلام بڑھ رہی ہیں اور سرزمینِ کُفر گھٹتی چلی آتی ہے اور حوالیِ مکّہ مکرّمہ پر مسلمانوں کا تسلّط ہوتا جاتا ہے، کیا مشرکین جو عذاب طلب کرنے میں جلدی کرتے ہیں اس کو نہیں دیکھتے اور عبرت حاصل نہیں کرتے۔
۹۲		جن کے قبضہ سے زمین دم بدم نکلتی جا رہی ہے یا رسولِ کریم صلی اللہ علیہ و آلہ و سلم اور ان کے اصحاب جو بفضلِ الٰہی فتح پر فتح پا رہے ہیں اور ان کے مقبوضات دم بدم بڑھتے چلے جاتے ہیں۔
(۴۵)  تم فرماؤ کہ میں تم کو صرف وحی سے  ڈراتا ہوں (ف ۹۳ ) اور بہرے  پکارنا نہیں سنتے  جب ڈرائے  جائیں، (ف ۹۴)
۹۳		اور عذابِ الٰہی کا اسی کی طرف سے خوف دلاتا ہوں۔
۹۴		یعنی کافِر ہدایت کرنے والے اور خوف دلانے والے کے کلام سے نفع نہ اٹھانے میں بہرے کی طرح ہیں۔
(۴۶) اور اگر انہیں تمہارے  رب کے  عذاب کی ہوا چھو جائے  تو ضرور کہیں گے  ہائے  خرابی ہماری بیشک ہم ظالم تھے  (ف ۹۵) 
۹۵		نبی کی بات پر کان نہ رکھا اور ان پر ایمان نہ لائے۔
(۴۷) اور ہم عدل کی ترازوئیں رکھیں گے  قیامت کے  دن تو کسی جان پر کچھ ظلم نہ ہو گا، اور اگر کوئی چیز (ف ۹۶) رائی کے  دانہ کے  برابر ہو تو ہم اسے  لے  آئیں گے، اور ہم کافی ہیں حساب کو۔
۹۶		اعمال میں سے۔
(۴۸) اور بیشک ہم نے  موسیٰ اور ہارون کو فیصلہ دیا (ف ۹۷) اور اجالا (ف ۹۸) اور پرہیزگاروں کو نصیحت (ف ۹۹) 
۹۷		یعنی توریت عطا کی جو حق و باطل میں تفرقہ کرنے والی ہے۔
۹۸		یعنی روشنی ہے کہ اس سے نجات کی راہ معلوم ہوتی ہے۔
۹۹		جس سے وہ پند پذیر ہوتے ہیں اور دینی امور کا علم حاصل کرتے ہیں۔
(۴۹) وہ جو بے  دیکھے  اپنے  رب سے  ڈرتے  ہیں اور انہیں قیامت کا اندیشہ لگا ہوا ہے۔
(۵۰) اور یہ ہے  برکت والا ذکر کہ ہم نے  اتارا (ف ۱۰۰) تو کیا تم اس کے  منکر ہو۔
۱۰۰		اپنے حبیب محمّدِ مصطفیٰ صلی اللہ علیہ و آلہ و سلم پر یعنی قرآنِ پاک یہ کثیر الخیر ہے اور ایمان لانے والوں کے لئے اس میں بڑی برکتیں ہیں۔
(۵۱) اور بیشک ہم نے  ابراہیم کو (ف ۱۰۱)  پہلے  ہی سے  اس کی نیک راہ عطا کر دی اور ہم  اس سے  خبردار تھے، (ف ۱۰۲) 
۱۰۱		ان کی ابتدائی عمر میں بالغ ہونے کے۔
۱۰۲		کہ وہ ہدایت و نبوّت کے اہل ہیں۔
(۵۲)  جب اس نے  اپنے  باپ اور قوم سے  کہا یہ مورتیں کیا ہیں (ف ۱۰۳) جن کے  آگے  تم  آسن مارے  (پوجا کے  لیے  بیٹھے ) ہو (ف ۱۰۴)
۱۰۳		یعنی بُت جو درندوں پرندوں اور انسانوں کی صورتوں کے بنے ہوئے ہیں۔
۱۰۴		اور ان کی عبادت میں مشغول ہو۔
(۵۳) بولے  ہم نے  اپنے  دادا کو ان کی پوجا کرتے  پایا (ف ۱۰۵)
۱۰۵		تو ہم بھی ان کی اقتداء میں ویسا ہی کرنے لگے۔
(۵۴) کہا بے  شک تم اور تمہارے  باپ دادا سب کھلی گمراہی میں ہو۔
(۵۵) بولے  کیا تم ہمارے  پاس حق لائے  ہو یا یونہی کھیلتے  ہو (ف ۱۰۶)
۱۰۶		چونکہ انہیں اپنے طریقہ کا گمراہی ہونا بہت ہی بعید معلوم ہوتا تھا اور اس کا انکار کرنا وہ بہت بڑی بات جانتے تھے اس لئے انہوں نے حضرت ابراہیم علیہ السلام سے یہ کہا کہ کیا آپ یہ بات واقعی طور پر ہمیں بتا رہے ہیں یا بطریق کھیل کے فرماتے ہیں، اس کے جواب میں آپ نے حضرت مَلِکِ عَلّام کی ربوبیت کا اثبات فرما کر ظاہر فرما دیا کہ آپ کھیل کے طریقے پر کلام فرمانے والے نہیں ہیں بلکہ حق کا اظہار فرماتے ہیں چنانچہ آپ نے۔
(۵۶) کہا  بلکہ تمہارا رب وہ ہے  جو رب  ہے  آسمان اور زمین کا جس نے  انہیں پیدا کیا،  اور میں اس پر گواہوں میں سے  ہوں۔
(۵۷) اور مجھے  اللہ کی قسم ہے  میں تمہارے  بتوں کا برا چاہوں گا بعد اس کے  کہ تم پھر جاؤ پیٹھ دے  کر (ف ۱۰۷)
۱۰۷		اپنے میلے کو۔ واقعہ یہ ہے کہ اس قوم کا سالانہ ایک میلہ لگتا تھا جنگل میں جاتے تھے اور شام تک وہاں لہو و لعب میں مشغول رہتے تھے، واپسی کے وقت بُت خانہ میں آتے تھے اور بُتوں کی پُوجا کرتے تھے اس کے بعد اپنے مکانوں کو واپس جاتے تھے، جب حضرت ابراہیم علیہ السلام نے ان کی ایک جماعت سے بُتوں کے متعلق مناظرہ کیا تو ان لوگوں نے کہا کہ کل کو ہماری عید ہے آپ وہاں چلیں دیکھیں کہ ہمارے دین اور طریقے میں کیا بہار ہے اور کیسے لطف آتے ہیں، جب وہ میلے کا دن آیا اور آپ سے میلے میں چلنے کو کہا گیا تو آپ عذر کر کے رہ گئے، وہ لوگ روانہ ہو گئے جب ان کے باقی ماندہ اور کمزور لوگ جو آہستہ آہستہ جا رہے تھے گزرے تو آپ نے فرمایا کہ میں تمہارے بُتوں کا بُرا چاہوں گا، اس کو بعض لوگوں نے سُنا اور حضرت ابراہیم علیہ السلام بُت خانہ کی طرف لوٹے۔
(۵۸) تو ان سب کو (ف ۱۰۸) چورا کر دیا مگر ایک کو جو ان کا سب سے  بڑا تھا  (ف ۱۰۹) کہ شاید وہ اس سے  کچھ پوچھیں (ف ۱۱۰)
۱۰۸		یعنی بُتوں کو توڑ کر۔
۱۰۹		چھوڑ دیا اور بَسُولا اس کے کاندھے پر رکھ دیا۔
۱۱۰		یعنی بڑے بُت سے کہ ان چھوٹے بُتوں کا کیا حال ہے یہ کیوں ٹوٹے اور بَسُولا تیری گردن پر کیسا رکھا ہے اور انہیں اس کا عجز ظاہر ہو اور انہیں ہوش آئے کہ ایسے عاجز خدا نہیں ہو سکتے یا یہ معنیٰ ہیں کہ وہ حضرت ابراہیم علیہ السلام سے دریافت کریں اور آپ کو حُجّت قائم کرنے کا موقع ملے چنانچہ جب قوم کے لو گ شام کو واپس ہوئے اور بُت خانے میں پہنچے اور انہوں نے دیکھا کہ بُت ٹوٹے پڑے ہیں تو۔
(۵۹)  بولے  کس نے  ہمارے   خداؤں کے  ساتھ یہ کام کیا بیشک وہ ظالم ہے۔
(۶۰) ان میں کے  کچھ بولے  ہم نے  ایک جوان کو انہیں برا کہتے  سنا  جسے  ابراہیم کہتے  ہیں (ف ۱۱۱)
۱۱۱		یہ خبر نمرودِ جبّار اور اس کے اُمراء کو پہنچی تو۔
(۶۱) بولے  تو اسے  لوگوں کے  سامنے  لاؤ شاید وہ گواہی دیں (ف ۱۱۲)
۱۱۲		کہ یہ حضرت ابراہیم علیہ السلام ہی کا فعل ہے یا ان سے بُتوں کی نسبت ایسا کلام سُنا گیا ہے۔ مدعا یہ تھا کہ شہادت قائم ہو تو وہ آپ کے درپے ہوں چنانچہ حضرت بلائے گئے اور وہ لوگ۔
(۶۲) بولے  کیا تم نے  ہمارے  خداؤں کے  ساتھ یہ کام کیا اے  ابراہیم (ف ۱۱۳)
۱۱۳		آپ نے اس کا تو کچھ جواب نہ دیا اور شانِ مناظرانہ سے تعریض کے طور پر ایک عجیب و غریب حُجّت قائم کی۔
(۶۳) فرمایا بلکہ ان کے  اس بڑے  نے  کیا ہو گا (ف ۱۱۴) تو ان سے  پوچھو اگر بولتے  ہوں (ف ۱۱۵) 
۱۱۴		اس غصّہ سے کہ اس کے ہوتے تم اس کے چھوٹوں کو پوجتے ہو، اس کے کندھے پر بَسُولا ہونے سے ایسا ہی قیاس کیا جا سکتا ہے، مجھ سے کیا پوچھنا پوچھنا ہو۔
۱۱۵		وہ خود بتائیں کہ ان کے ساتھ یہ کس نے کیا، مدعا یہ تھا کہ قوم غور کرے کہ جو بول نہیں سکتا جو کچھ کر نہیں سکتا وہ خدا نہیں ہو سکتا، اس کی خدائی کا اعتقاد باطل ہے چنانچہ جب آپ نے یہ فرمایا۔
(۶۴)  تو اپنے  جی کی طرف پلٹے  (ف ۱۱۶)  اور بولے  بیشک تمہیں ستمگار ہو (ف ۱۱۷)
۱۱۶		اور سمجھے کہ حضرت ابراہیم علیہ السلام حق پر ہیں۔
۱۱۷		جو ایسے مجبوروں اور بے اختیاروں کو پوجتے ہو جو اپنے کاندھے سے بَسُولا نہ ہٹا سکے، وہ اپنے پجاری کو مصیبت سے کیا بچا سکے اور اس کے کیا کام آ سکے۔
(۶۵) پھر اپنے  سروں کے  بل اوندھائے  گئے  (ف ۱۱۸) کہ تمہیں خوب معلوم ہے  یہ بولتے  نہیں (ف ۱۱۹) 
۱۱۸		اور کلمۂ حق کہنے کے بعد پھر ان کی بدبختی ان کے سروں پر سوار ہوئی اور وہ کُفر کی طرف پلٹے اور باطل مجادلہ و مکابرہ شروع کیا اور حضرت ابراہیم علیہ السلام سے کہنے لگے۔
۱۱۹		تو ہم ان سے کیسے پوچھیں اور اے ابراہیم تم ہمیں ان سے پوچھنے کا کیسے حکم دیتے ہو۔
(۶۶)  کہا تو کیا اللہ کے  سوا ایسے  کو پوجتے  ہو جو نہ تمہیں نفع دے  (ف ۱۲۰) اور نہ نقصان پہنچائے  (ف ۱۲۱)
۱۲۰		اگر اسے پُوجو۔
۱۲۱		اگر اس کا پُوجنا موقوف کر دو۔
(۶۷) تف ہے  تم پر اور ان بتوں پر جن کو اللہ کے  سوا پوجتے  ہو، تو کیا تمہیں عقل نہیں (ف ۱۲۲)
۱۲۲		کہ اتنا بھی سمجھ سکو کہ یہ بُت پوجنے کے قابل نہیں، جب حُجّت تمام ہو گئی اور وہ لوگ جواب سے عاجز آئے تو۔
(۶۸ ) بولے  ان کو جلا دو  اور اپنے  خداؤں کی مدد کروں اگر تمہیں کرنا ہے  (ف ۱۲۳)
۱۲۳		نمرود اور اس کی قوم حضرت ابراہیم علیہ السلام کو جلا ڈالنے پر متفق ہو گئی اور انہوں نے آپ کو ایک مکان میں قید کر دیا اور قریۂ کوثیٰ میں ایک عمارت بنائی اور ایک مہینہ تک بکوششِ تمام قِسم قِسم کی لکڑیاں جمع کیں اور ایک عظیم آگ جلائی جس کی تپش سے ہوا میں پرواز کرنے والے پرندے جل جاتے تھے اور ایک منجیق (گوپھن) کھڑی کی اور آپ کو باندھ کر اس میں رکھ کر آگ میں پھینکا، اس وقت آپ کی زبانِ مبارک پر تھا حَسْبِیَ اﷲُ وَ نِعْمَ الْوَکِیْلُ، جبریلِ امین نے آپ سے عرض کیا کہ کیا کچھ کام ہے ؟ آپ نے فرمایا تم سے نہیں، جبرئیل نے عرض کیا تو اپنے ربّ سے سوال کیجئے ! فرمایا سوال کرنے سے اس کا میرے حال کو جاننا میرے لئے کفایت کرتا ہے۔
(۶۹) ہم نے  فرمایا اے  آگ ہو جا ٹھنڈی اور سلامتی ابراہیم پر (ف ۱۲۴)
۱۲۴		تو آگ نے سوا آپ کی بندش کے اور کچھ نہ جَلایا اور آگ کی گرمی زائل ہو گئی اور روشنی باقی رہی۔
(۷۰) اور انہوں نے  اس کا برا چاہا تو ہم نے  انہیں سب سے  بڑھ کر زیاں کار کر دیا (ف ۱۲۵)
۱۲۵		کہ ان کی مراد پوری نہ ہوئی اور سعی ناکام رہی اور اللہ تعالیٰ نے اس قوم پر مچھّر بھیجے جو ان کے گوشت کھا گئے اور خون پی گئے اور ایک مچھر نمرود کے دماغ میں گھس گیا اور اس کی ہلاکت کا سبب ہوا۔
(۷۱)  اور ہم اسے  اور لوط کو (ف ۱۲۶) نجات بخشی (ف ۱۲۷) اس زمین کی طرف (ف ۱۲۸) جس میں ہم نے  جہاں والوں کے  لیے  برکت رکھی (ف ۱۲۹) 
۱۲۶		جو ان کے بھتیجے ان کے بھائی ہارون کے فرزند تھے، نمرود اور اس کی قوم سے۔
۱۲۷		اور عراق سے۔
۱۲۸		روانہ کیا۔
۱۲۹		اس زمین سے زمینِ شام مراد ہے، اس کی برکت یہ ہے کہ یہاں کثرت سے انبیاء ہوئے اور تمام جہان میں ان کے دینی برکات پہنچے اور سرسبزی و شادابی کے اعتبار سے بھی یہ خطہ دوسرے خطوں پر فائق ہے، یہاں کثرت سے نہریں ہیں، پانی پاکیزہ اور خوش گوار ہے، اشجار و ثمار کی کثرت ہے۔ حضرت ابراہیم علیہ السلام نے مقامِ فلسطین میں نُزول فرمایا اور حضرت لُوط علیہ السلام نے مؤتفکہ میں۔
(۷۲)  اور ہم نے  اسے  اسحاق عطا فرمایا (ف ۱۳۰) اور یعقوب پوتا، اور ہم نے   ان سب کو اپنے  قرب خاص کا سزاوار کیا۔
۱۳۰		اور حضرت ابراہیم علیہ السلام نے اللہ تعالیٰ سے بیٹے کی دعا کی تھی۔
(۷۳) اور ہم نے  انہیں امام کیا کہ (ف ۱۳۱) ہمارے  حکم سے  بلاتے  ہیں اور ہم نے  انہیں وحی بھیجی اچھے  کام کرنے  اور نماز برپا رکھنے  اور زکوٰۃ دینے  کی اور وہ ہماری بندگی کرتے  تھے۔
۱۳۱		لوگوں کو ہمارے دین کی طرف۔
(۷۴) اور لوط کو ہم نے  حکومت اور  علم دیا اور اسے  اس بستی سے  نجات بخشی جو گندے  کام کرتی تھی (ف ۱۳۲) بیشک وہ بُرے  لوگ بے  حکم تھے۔
۱۳۲		اس بستی کا نام سدوم تھا۔
(۷۵) اور ہم نے  اسے  (ف ۱۳۳) اپنی رحمت میں داخل کیا، بیشک  وہ ہمارے  قرب خاص سزاواروں میں ہے۔
۱۳۳		یعنی حضرت لوط علیہ السلام کو۔
(۷۶) اور نوح کو جب اس سے  پہلے  اس نے  ہمیں پکارا تو ہم نے  اس کی دعا قبول کی اور اسے  اور اس کے  گھر والوں کو بڑی سختی سے  نجات دی (ف ۱۳۴)
۱۳۴		یعنی طوفان سے اور تکذیبِ اہلِ طُغیان سے۔
(۷۷) اور ہم نے  ان لوگوں پر اس کو مدد دی جنہوں نے  ہماری آیتیں جھٹلائیں، بیشک وہ برے  لوگ تھے  تو ہم نے  ان سب کو ڈبو دیا۔
(۷۸) اور داؤد اور سلیمان کو یاد کرو جب کھیتی کا ایک جھگڑا  چکاتے  تھے، جب رات کو اس میں کچھ لوگوں کی بکریاں چھوٹیں (ف ۱۳۵) اور ہم ان کے  حکم کے  وقت حاضر تھے۔
۱۳۵		ان کے ساتھ کوئی چَرانے والا نہ تھا، وہ کھیتی کھا گئیں، یہ مقدمہ حضرت داؤد علیہ السلام کے سامنے پیش ہوا آپ نے تجویز کی کہ بکریاں کھیتی والے کو دے دی جائیں، بکریوں کی قیمت کھیتی کے نقصان کے برابر تھی۔
(۷۹)  ہم نے  وہ معاملہ سلیمان کو سمجھا دیا (ف ۱۳۶) اور دونوں کو حکومت اور علم عطا کیا (ف ۱۳۷) اور داؤد کے  ساتھ پہاڑ مسخر فرما دیے  کہ تسبیح کرتے  اور پرندے  (ف ۱۳۸) اور یہ ہمارے  کام تھے۔
۱۳۶		حضرت سلیمان علیہ السلام کے سامنے جب یہ معاملہ پیش ہوا تو آپ نے فرمایا کہ فریقین کے لئے اس سے زیادہ آسانی کی شکل بھی ہو سکتی ہے، اس وقت حضرت کی عمر شریف گیارہ سال کی تھی، حضرت داؤد علیہ السلام نے آپ پر لازم کیا کہ وہ صورت بیان فرمائیں، حضرت سلیمان علیہ السلام نے یہ تجویز پیش کی کہ بکری والا کاشت کرے اور جب تک کھیتی اس حالت کو پہنچے جس حالت میں بکریوں نے کھائی ہے اس وقت تک کھیتی والا بکریوں کے دودھ وغیرہ سے نفع اٹھائے اور کھیتی اس حالت پر پہنچ جانے کے بعد کھیتی والے کو کھیتی دے دی جائے، بکری والے کو اس کی بکریاں واپس کر دی جاویں۔ یہ تجویز حضرت داؤد علیہ السلام نے پسند فرمائی، اس معاملہ میں یہ دونوں حکم اجتہادی تھے اور اس شریعت کے مطابق تھے، ہماری شریعت میں حکم یہ ہے کہ اگر چَرانے والا ساتھ نہ ہو تو جانور جو نقصانات کرے اس کا ضمان لازم نہیں۔ مجاہد کا قول ہے کہ حضرت داؤد علیہ السلام نے جو فیصلہ کیا تھا وہ اس مسئلہ کا حکم تھا اور حضرت سلیمان علیہ السلام نے جو تجویز فرمائی یہ صورتِ صلح تھی۔
۱۳۷		وجوہِ اجتہاد و طریقِ احکام وغیرہ کا مسئلہ : جن عُلَماء کو اجتہاد کی اہلیت حاصل ہو انہیں ان امور میں اجتہاد کا حق ہے جس میں وہ کتاب و سنّت کا حکم نہ پاویں اور اگر اجتہاد میں خطا بھی ہو جاوے تو بھی ان پر مواخذہ نہیں۔ بخاری و مسلم کی حدیث ہے سیدِ عالَم صلی اللہ علیہ و آلہ و سلم نے فرمایا جب حکم کرنے والا اجتہاد کے ساتھ حکم کرے اور اس حکم میں مُصِیب ہو تو اس کے لئے دو ۲ اجر ہیں اور اگر اجتہاد میں خطا واقع ہو جائے تو ایک اجر۔
۱۳۸		پتّھر اور پرندے آپ کے ساتھ آپ کی موافقت میں تسبیح کرتے تھے۔
(۸۰)  اور ہم نے  اسے  تمہارا ایک پہناوا بنانا سکھایا کہ تمہیں تمہاری آنچ  سے  (زخمی ہونے  سے ) بچائے  (ف ۱۳۹) تو کیا تم شکر کرو گے۔
۱۳۹		یعنی جنگ میں دشمن کے مقابل کام آئے اور وہ زرہ ہے، سب سے پہلے زرہ بنانے والے حضرت داؤد علیہ السلام ہیں۔
(۸۱)  اور سلیمان کے  لیے  تیز ہوا مسخر کر دی کہ اس کے  حکم سے  چلتی اس زمین کی طرف جس میں ہم نے  برکت رکھی (ف ۱۴۰) اور ہم کو ہر چیز معلوم ہے۔
۱۴۰		اس زمین سے مراد شام ہے جو آپ کا مسکن تھا۔
(۸۲) اور شیطانوں میں سے   جو اس کے  لیے  غوطہ لگاتے  (ف ۱۴۱) اور اس کے  سوا اور کام کرتے  (ف ۱۴۲) اور ہم انہیں روکے  ہوئے  تھے  (ف ۱۴۳)
۱۴۱		دریا کی گہرائی میں داخل ہو کر سمندر کی تہ سے آپ کے لئے جواہر نکال کر لاتے۔
۱۴۲		عجیب عجیب صنعتیں، عمارتیں، محل، برتن، شیشے کی چیزیں، صابون وغیرہ بنانا۔
۱۴۳		کہ آپ کے حکم سے باہر نہ ہوں۔
(۸۳) اور ایوب کو (یاد کرو) جب اس نے  اپنے  رب کو پکارا  (ف ۱۴۴) کہ مجھے  تکلیف پہنچی اور تو سب مہر والوں سے  بڑھ کر مہر والا ہے۔
۱۴۴		یعنی اپنے ربّ سے دعا کی۔ حضرت ایوب علیہ السلام حضرت اسحٰق علیہ السلام کی اولاد میں سے ہیں، اللہ تعالیٰ نے آپ کو ہر طرح کی نعمتیں عطا فرمائی ہیں حسنِ صورت بھی، کثرتِ اولاد بھی، کثرتِ اموال بھی اللہ تعالیٰ نے آپ کو اِبتلا میں ڈالا اور آ پ کے فرزند و اولاد مکان کے گرنے سے دب کر مر گئے، تمام جانور جس میں ہزارہا اونٹ، ہزارہا بکریاں تھیں سب مر گئے، تمام کھیتیاں اور باغات برباد ہو گئے، کچھ بھی باقی نہ رہا اور جب آپ کو ان چیزوں سے ہلاک ہونے اور ضائع ہونے کی خبر دی جاتی تھی تو آپ حمدِ الٰہی بجا لاتے تھے اور فرماتے تھے میرا کیا ہے جس کا تھا اس نے لیا جب تک مجھے دیا اور میرے پاس رکھا اس کا شکر ہی ادا نہیں ہو سکتا، میں اس کی مرضی پر راضی ہوں پھر آپ بیمار ہوئے، تمام جسم شریف میں آبلے پڑے، بدن مبارک سب کا سب زخموں سے بھر گیا، سب لوگوں نے چھوڑ دیا بَجُز آپ کی بی بی صاحبہ کے کہ وہ آپ کی خدمت کرتی رہیں اور یہ حالت سالہا سال رہی، آخر کار کوئی ایسا سبب پیش آیا کہ آپ نے بارگاہِ الٰہی میں دعا کی۔
(۸۴) تو ہم نے  اس کی دعا سن لی تو ہم نے  دور کر دی جو تکلیف اسے  تھی (ف ۱۴۵) اور ہم نے  اسے  اس کے  گھر والے  اور ان کے  ساتھ اتنے  ہی اور عطا کیے  (ف ۱۴۶)  اپنے  پاس سے  رحمت فرما کر اور بندی والوں کے  لیے  نصیحت (ف ۱۴۷)
۱۴۵		اس طرح کہ حضرت ایوب علیہ السلام سے فرمایا کہ آپ زمین میں پاؤں ماریئے انہوں نے پاؤں مارا ایک چشمہ ظاہر ہوا، حکم دیا گیا اس سے غسل کیجئے غسل کیا تو ظاہر بدن کی تمام بیماریاں دور ہو گئیں پھر آپ چالیس قدم چلے پھر دوبارہ زمین میں پاؤں مارنے کا حکم ہوا پھر آپ نے پاؤں مارا اس سے بھی ایک چشمہ ظاہر ہوا جس کا پانی نہایت سرد تھا، آپ نے بحکمِ الٰہی پیا اس سے باطن کی تمام بیماریاں دور ہو گئیں اور آپ کو اعلیٰ درجہ کی صحت حاصل ہوئی۔
۱۴۶		حضرت ابنِ مسعود و ابنِ عباس رضی اللہ تعالیٰ عنہم اور اکثر مفسِّرین نے فرمایا کہ اللہ تعالیٰ نے آپ کی تمام اولاد کو زندہ فرما دیا اور آپ کو اتنی ہی اولاد اور عنایت کی۔ حضرت ابنِ عباس رضی اللہ تعالیٰ عنہما کی دوسری روایت میں ہے کہ اللہ تعالیٰ نے آپ کی بی بی صاحبہ کو دوبارہ جوانی عنایت کی اور ان کے کثیر اولادیں ہوئیں۔
۱۴۷		کہ وہ اس واقعہ سے بلاؤں پر صبر کرنے اور اس کے ثوابِ عظیم سے باخبر ہوں اور صبر کریں اور ثواب پائیں۔
(۸۵) اور اسماعیل اور ادریس اور ذوالکفل کو (یاد کرو)، وہ سب صبر والے  تھے  (ف ۱۴۸) 
۱۴۸		کہ انہوں نے محنتوں اور بلاؤں اور عبادتوں کی مشقتوں پر صبر کیا۔
(۸۶) اور انہیں ہم نے  اپنی رحمت میں داخل کیا، بیشک وہ ہمارے  قربِ خاص کے  سزاواروں میں ہیں۔
(۸۷) اور ذوالنون، کو (یاد کرو) (ف ۱۴۹) جب چلا غصہ میں بھرا  (ف ۱۵۰) تو گمان کیا کہ ہم اس پر تنگی نہ کریں گے  (ف ۱۵۱) تو اندھیریوں میں پکارا (ف ۱۵۲) کوئی معبود نہیں سوا تیرے  پاکی ہے  تجھ کو، بیشک مجھ سے  بے  جا ہوا  (ف ۱۵۳)
۱۴۹		یعنی حضرت یونس ابنِ متّیٰ کو۔
۱۵۰		اپنی قوم سے جس نے ان کی دعوت نہ قبول کی تھی اور نصیحت نہ مانی تھی اور کُفر پر قائم رہی تھی، آپ نے گمان کیا کہ یہ ہجرت آپ کے لئے جائز ہے کیونکہ اس کا سبب صرف کُفر اور اہلِ کُفر کے ساتھ بغض اور اللہ کے لئے غضب کرنا ہے لیکن آپ نے اس ہجرت میں حکمِ الٰہی کا انتظار نہ کیا۔
۱۵۱		تو اللہ تعالیٰ نے انہیں مچھلی کے پیٹ میں ڈالا۔
۱۵۲		کئی قِسم کی اندھیریاں تھیں دریا کی اندھیری، رات کی اندھیری، مچھلی کے پیٹ کی اندھیری، ان اندھیریوں میں حضرت یونس علیہ السلام نے اپنے پروردگار سے اس طرح دعا کی کہ۔
۱۵۳		کہ میں اپنی قوم سے، قبل تیرا اِذن پانے کے جُدا ہوا۔ حدیث شریف میں ہے کہ جو کوئی مصیبت زدہ بارگاہِ الٰہی میں ان کلمات سے دعا کرے تو اللہ تعالیٰ اس کی دعا قبول فرماتا ہے۔
(۸۸) تو ہم نے  اس کی پکار سن لی اور سے  غم سے  نجات بخشی (ف ۱۵۴) اور ایسی ہی نجات دیں گے  مسلمانوں کو (ف ۱۵۵) 
۱۵۴		اور مچھلی کو حکم دیا تو اس نے حضرت یونس علیہ السلام کو دریا کے کنارے پر پہنچا دیا۔
۱۵۵		مصیبتوں اور تکلیفوں سے جب وہ ہم سے فریاد کریں اور دعا کریں۔
(۸۹)  اور زکریا کو جب اس نے  اپنے  رب کو پکارا،  اے  میرے  رب مجھے   اکیلا نہ چھوڑ  (ف ۱۵۶) اور تو سب سے  بہتر اور وارث (ف ۱۵۷)
۱۵۶		یعنی بے اولاد بلکہ وارث عطا فرما۔
۱۵۷		خَلق کی فنا کے بعد باقی رہنے والا۔ مدعا یہ ہے کہ اگر تو مجھے وارث نہ دے تو بھی کچھ غم نہیں کیونکہ تو بہتر وارث ہے۔
(۹۰) تو ہم نے  اس کی دعا قبول کی اور اسے  (ف ۱۵۸) یحییٰ عطا فرمایا اور اس کے  لیے  اس کی بی بی سنواری (ف ۱۵۹)  بیشک وہ (ف ۱۶۰)  بھلے  کاموں میں جلدی کرتے  تھے  اور ہمیں پکارتے  تھے  امید اور خوف سے، اور ہمارے  حضور گڑگڑاتے  ہیں۔
۱۵۸		فرزندِ سعید۔
۱۵۹		جو بانجھ تھی اس کو قابلِ ولادت کیا۔
۱۶۰		یعنی انبیائے مذکورین۔
(۹۱) اور اس عورت کو اس نے  اپنی پارسائی نگاہ رکھی (ف ۱۶۱) تو ہم نے  اس میں اپنی روح پھونکی (ف ۱۶۲) اور اسے  اور اس کے  بیٹے  کو سارے  جہاں کے  لیے  نشانی بنایا (ف ۱۶۳)
۱۶۱		پورے طور پر کہ کسی طرح کوئی بشر اس کی پارسائی کو چھو نہ سکا، مراد اس سے حضرت مریم ہیں۔
۱۶۲		اور اس کے پیٹ میں حضرت عیسیٰ کوپیدا کیا۔
۱۶۳		اپنے کمالِ قدرت کی کہ حضرت عیسیٰ کو اس کے بطن سے بغیر باپ کے پیدا کیا۔
(۹۲) بیشک تمہارا یہ دین ایک ہی دین ہے  (ف ۱۶۴) اور میں تمہارا رب ہوں (ف ۱۶۵) تو میری عبادت کرو، (۹۳) اور اَوروں نے  اپنے  کام آپس میں ٹکڑے  ٹکڑے  کر لیے  (ف ۱۶۶) سب کو ہماری طرف پھرنا ہے، (ف ۱۶۷) 
۱۶۴		دینِ اسلام، یہی تمام انبیاء کا دین ہے اس کے سوا جتنے ادیان ہیں سب باطل، سب کو اسی دین پر قائم رہنا لازم ہے۔
۱۶۵		نہ میرے سوا کوئی دوسرا ربّ، نہ میرے دین کے سوا اور کوئی دین۔
۱۶۶		یعنی دین میں اختلاف کیا اور فرقے فرقے ہو گئے۔
۱۶۷		ہم انہیں ان کے اعمال کی جزا دیں گے۔
(۹۴) تو جو کچھ بھلے  کام کرے  اور ہو ایمان والا تو اس کی کوشش کی بے  قدری نہیں، اور ہم اسے  لکھ رہے  ہیں۔
(۹۵)  اور حرام ہے  اس بستی پر جسے  ہم نے  ہلاک کر دیا کہ پھر لوٹ کر آئیں (ف ۱۶۸) 
۱۶"دنیا کی طرف تلافیِ اعمال و تدارکِ احوال کے لئے یعنی اس لئے کہ ان کا واپس آنا ناممکن ہے۔ مفسِّرین نے اس کے یہ معنی بھی بیان کئے ہیں کہ جس بستی والوں کو ہم نے ہلاک کیا ان کا شرک و کُفر سے واپس آنا محال ہے، یہ معنی اس تقدیر پر ہیں جب کہ لا کو زائدہ قرار دیا جائے اور اگر لا زائدہ نہ ہو تو معنیٰ یہ ہوں گے کہ دارِ آخرت میں ان کا حیات کی طرف نہ لوٹنا ناممکن ہے۔ اس میں منکرینِ بَعث کا ابطال ہے اور اوپر جو کُلٌّ اِلَیْنَا رٰجِعُوْن اور لَاکُفْرَانَ لِسَعْیِہٖ فرمایا گیا اس کی تاکید ہے۔ (تفسیرِ کبیر وغیرہ)۔
(۹۶) یہاں تک کہ جب کھولے  جائیں گے  یاجوج و  ماجوج (ف ۱۶۹) اور وہ ہر بلندی سے  ڈھلکتے  ہوں گے۔
۱۶۹		قریبِ قیامت اور یاجوج ماجوج دو قبیلوں کے نام ہیں۔
(۹۷)  اور قریب آیا سچا وعدہ (ف ۱۷۰) تو جبھی آنکھیں پھٹ کر رہ جائیں گی کافروں  کی (ف ۱۷۱) کہ ہائے  ہماری خرابی بیشک ہم (ف ۱۷۲) اس سے  غفلت میں تھے  بلکہ ہم ظالم تھے  (ف ۱۷۳)
۱۷۰		یعنی قیامت۔
۱۷۱		اس دن کے ہول اور دہشت سے اور کہیں گے۔
۱۷۲		دنیا کے اندر۔
۱۷۳		کہ رسولوں کی بات نہ مانتے تھے اور انہیں جھٹلاتے تھے۔
(۹۸) بیشک تم (ف ۱۷۴) اور جو کچھ اللہ کے  سوا تم پوجتے  ہو (ف ۱۷۵) سب جہنم کے  ایندھن ہو، تمہیں اس میں جانا۔
۱۷۴		اے مشرکو۔
۱۷۵		یعنی تمہارے بُت۔
(۹۹) اگر یہ (ف ۱۷۶) خدا ہوتے  جہنم میں نہ جاتے،  اور ان سب کو ہمیشہ اس میں رہنا (ف ۱۷۷)
۱۷۶		بُت جیسا کہ تمہارا گمان ہے۔
۱۷۷		بُتوں کو بھی اور ان کے پُوجنے والوں کو بھی۔
(۱۰۰) وہ اس میں رینکیں گے  (ف ۱۷۸) اور وہ اس میں کچھ نہ سنیں گے  (ف ۱۷۹)
۱۷۸		اور عذاب کی شدّت سے چیخیں گے اور دھاڑیں گے۔
۱۷۹		جہنّم کے شدّتِ جوش کی وجہ سے۔ حضرت ابنِ مسعود رضی اللہ تعالیٰ عنہ نے فرمایا جب جہنّم میں وہ لوگ رہ جائیں گے جنہیں اس میں ہمیشہ رہنا ہے تو وہ آگ کے تابوتوں میں بند کئے جائیں گے، وہ تابوت اور تابوتوں میں پھر وہ تابوت اور تابوتوں میں اور ان تابوتوں پر آگ کی میخیں جڑ دی جائیں گی تو وہ کچھ نہ سُنیں گے اور نہ کوئی ان میں کسی کو دیکھے گا۔
(۱۰۱) بیشک وہ جن کے  لیے  ہمارا وعدہ بھلائی کا ہو چکا وہ جنہم سے  دور رکھے  گئے  ہیں (ف ۱۸۰)
۱۸۰		اس میں ایمان والوں کے لئے بشارت ہے۔ حضرت علی مرتضیٰ کرّم اللہ تعالیٰ وجہ نے یہ آیت پڑھ کر فرمایا کہ میں انہیں میں سے ہوں اور ابوبکر اور عمر اور عثمان اور طلحٰہ اور زبیر اور سعد اور عبدالرحمٰن بن عوف۔ شانِ نُزول : رسولِ کریم صلی اللہ علیہ و آلہ و سلم ایک روز کعبۂ معظّمہ میں داخل ہوئے اس وقت قریش کے سردار حطیم میں موجود تھے اور کعبہ شریف کے گرد تین سو ساٹھ بُت تھے، نضر بن حارث سیدِ عالَم صلی اللہ علیہ و آلہ و سلم کے سامنے آیا اور آ پ سے کلام کرنے لگا حضور نے اس کو جواب دے کر ساکت کر دیا اور یہ آیت تلاوت فرمائی اِنَّکُمْ وَ مَا تَعْبُدُوْنَ مِنْ دُوْنِ اﷲِ حَصَبُ جَھَنَّمَ کہ تم اور جو کچھ اللہ کے سوا پُوجتے ہو سب جہنم کے ایندھن ہیں یہ فرما کر حضور تشریف لے آئے پھر عبداللہ بن زبعری سہمی آیا اور اس کو ولید بن مغیرہ نے اس گفتگو کی خبر دی، کہنے لگا کہ خدا کی قسم میں ہوتا تو ان سے مباحثہ کرتا اس پر لوگوں نے رسولِ کریم صلی اللہ علیہ و آلہ و سلم کو بلایا، ابنِ زبعری یہ کہنے لگا کہ آپ نے یہ فرمایا ہے کہ تم اور جو کچھ اللہ کے سوا تم پُوجتے ہیں سب جہنّم کے ایندھن ہیں ؟ حضور نے فرمایا کہ ہاں کہنے لگا یہود تو حضرت عزیر کو پُوجتے ہیں اور نصاریٰ حضرت مسیح کو پُوجتے ہیں اور بنی ملیح فرشتوں کو پُوجتے ہیں۔ اس پر اللہ تعالیٰ نے یہ آیت نازِل فرمائی اور بیان فرما دیا کہ حضرت عزیر اور مسیح اور فرشتے وہ ہیں جن کے لئے بھلائی کا وعدہ ہو چکا اور وہ جہنّم سے دور رکھے گئے ہیں اور حضور سیدِ عالَم صلی اللہ علیہ و آلہ و سلم نے فرمایا کہ درحقیقت یہود و نصاریٰ وغیرہ شیطان کی پرستِش کرتے ہیں۔ ان جوابوں کے بعد اس کو مجال دمِ زدن نہ رہی اور وہ ساکت رہ گیا اور درحقیقت اس کا اعتراض کمال عناد سے تھا کیونکہ جس آیت پر اس نے اعتراض کیا اس میں مَا تَعْبُدُوْنَ ہے اور مَا زبانِ عربی میں غیر ذوی العقول کے لئے بولا جاتا ہے، یہ جانتے ہوئے اس نے اندھا بن کر اعتراض کیا، یہ اعتراض تو اہلِ زبان کی نگاہوں میں کھلا ہوا باطل تھا مگر مزید بیان کے لئے اس آیت میں توضیح فرما دی گئی۔
(۱۰۲) وہ اس کی بھنک (ہلکی سی آواز بھی) نہ سنیں گے  (ف ۱۸۱) اور وہ اپنی من مانتی خواہشوں میں (ف ۱۸۲) ہمیشہ رہیں گے۔
۱۸۱		اور اس کے جوش کی آواز بھی ان تک نہ پہنچے گی، وہ منازلِ جنّت میں آرام فرما ہوں گے۔
۱۸۲		خداوندی نعمتوں اور کرامتوں میں۔
(۱۰۳) انہیں غم میں نہ ڈالے  گی وہ سب سے  بڑی گھبراہٹ (ف ۱۸۳) اور فرشتے  ان کی پیشوائی کو آئیں گے  (ف ۱۸۴) کہ یہ ہے  تمہارا وہ دن جس کا تم سے  وعدہ تھا۔
۱۸۳		یعنی نفخۂ اخیرہ۔
۱۸۴		قبروں سے نکلتے وقت مبارک بادیں دیتے، تہنیت پیش کرتے اور یہ کہتے۔
(۱۰۴) جس  دن ہم آسمان  کو لپیٹیں گے  جیسے  سجل فرشتہ (ف ۱۸۵) نامۂ اعمال کو لپیٹتا ہے، جیسے  پہلے  اسے  بنایا تھا ویسے  ہی پھر کر دیں گے  (ف ۱۸۶) یہ وعدہ ہے  ہمارے  ذمہ، ہم کو اس کا  ضرور کرنا۔
۱۸۵		جو کاتبِ اعمال ہے آدمی کی موت کے وقت اس کے۔
۱۸۶		یعنی ہم نے جیسے پہلے عدم سے بنایا تھا ویسے ہی پھر معدوم کرنے کے بعد پیدا کر دیں گے یا یہ معنی ہیں کہ جیسا ماں کے پیٹ سے برہنہ غیر مختون پیدا کیا تھا ایسا ہی مرنے کے بعد اٹھائیں گے۔
(۱۰۵) اور بیشک ہم نے  زبور میں نصیحت کے  بعد لکھ دیا کہ اس زمین کے  وارث میرے  نیک بندے  ہوں گے  (ف ۱۸۷) 
۱۸۷		اس زمین سے مراد زمینِ جنّت ہے اور حضرت ابنِ عباس رضی اللہ تعالیٰ عنہما نے فرمایا کہ کُفّار کی زمینیں مراد ہیں جن کو مسلمان فتح کریں گے اور ایک قول یہ ہے کہ زمینِ شام مراد ہے۔
(۱۰۶) بیشک یہ قرآن کافی ہے  عبادت والوں کو (ف ۱۸۸)
۱۸۸		کہ جو اس کا اِتّباع کرے اور اس کے مطابق عمل کرے جنّت پائے اور مراد کو پہنچے اور عبادت والوں سے مؤمنین مراد ہیں اور ایک قول یہ ہے کہ اُمّتِ محمّدیہ مراد ہے جو پانچوں نمازیں پڑھتے ہیں، رمضان کے روزے رکھتے ہیں، حج کرتے ہیں۔
(۱۰۷) اور ہم نے  تمہیں نہ بھیجا مگر رحمت سارے  جہان کے  لیے  (ف ۱۸۹)
۱۸۹		کوئی ہو جن ہو یا انس مؤمن ہو یا کافِر۔ حضرت ابنِ عباس رضی اللہ عنہما نے فرمایا کہ حضور کا رحمت ہونا عام ہے ایمان والے کے لئے بھی اور اس کے لئے بھی جو ایمان نہ لایا، مؤمن کے لئے تو آپ دنیا و آخرت دونوں میں رحمت ہیں اور جو ایمان نہ لایا اس کے لئے آپ دنیا میں رحمت ہیں کہ آپ کی بدولت تاخیرِ عذاب ہوئی اور خَسف و مَسخ اور اِستِیصال کے عذاب اٹھا دیئے گئے۔ تفسیرِ روح البیان میں اس آیت کی تفسیر میں اکابر کا یہ قول نقل کیا ہے کہ آیت کے معنیٰ یہ ہیں کہ ہم نے آپ کو نہیں بھیجا مگر رحمتِ مطلقہ تامّہ کاملہ عامہ شاملہ جامعہ محیطہ بہ جمیع مقیدات رحمتِ غیبیہ و شہادتِ علمیہ وعینیہ و وجود یہ و شہودیہ و سابقہ و لاحقہ و غیر ذلک تمام جہانوں کے لئے، عالَمِ ارواح ہوں یا عالَمِ اجسام، ذوی العقول ہوں یا غیر ذوی العقول اور جو تمام عالَموں کے لئے رحمت ہو لازم ہے کہ وہ تمام جہان سے افضل ہو۔
(۱۰۸) تم فرماؤ مجھے  تو یہی وحی ہوتی ہے  کہ تمہارا خدا نہیں مگر ایک اللہ تو کیا تم مسلمان ہوتے  ہو۔
(۱۰۹)  پھر اگر وہ منہ پھیریں (ف ۱۹۰) تو فرما دو میں نے  تمہیں لڑائی کا اعلان کر دیا، برابری پر  اور میں کیا جانوں (ف ۱۹۱) کہ پاس ہے  یا  دور ہے  وہ جو تمہیں وعدہ دیا جاتا ہے  (ف ۱۹۲)
۱۹۰		اور اسلام نہ لائیں۔
۱۹۱		بے خدا کے بتائے یعنی یہ بات عقل و قیاس سے جاننے کی نہیں ہے۔ یہاں درایت کی نفی فرمائی گئی درایت کہتے ہیں اندازے اور قیاس سے جاننے کو جیسا کہ مفرداتِ راغب اور ر دُّ المحتار میں ہے اسی لئے اللہ تعالیٰ کے واسطے لفظِ درایت استعمال نہیں کیا جاتا اور قرآنِ کریم کے اطلاقات اس پر دلالت کرتے ہیں جیسا کہ فرمایا  مَا کُنْتَ تَدْرِیْ مَا الْکِتَابُ وَلَا الْاِیْمَانُ  لہٰذا یہاں بے تعلیم الٰہی مَحض اپنے عقل و قیاس سے جاننے کی نفی ہے نہ کہ مطلق علم کی اور مطلق علم کی نفی کیسے ہو سکتی ہے جب کہ اسی رکوع کے اول میں آ چکا ہے  وَاقْتَرَبَ الْوَعْدُ الْحَقُّ  یعنی قریب آیا سچا وعدہ تو کیسے کہا جا سکتا ہے کہ وعدے کا قُرب و بُعد کسی طرح معلوم نہیں۔ خلاصہ یہ ہے کہ اپنے عقل و قیاس سے جاننے کی نفی ہے نہ کہ تعلیمِ الٰہی سے جاننے کی۔
۱۹۲		عذاب کا یا قیامت کا۔
(۱۱۰) بیشک اللہ جانتا ہے  آواز کی بات (ف ۱۹۳) اور جانتا ہے  جو تم چھپاتے  ہو (ف ۱۹۴)
۱۹۳		جو اے کُفّار تم اعلان کے ساتھ اسلام پر بطریقِ طعن کہتے ہو۔
۱۹۴		اپنے دلوں میں یعنی نبی کی عداوت اور مسلمانوں سے حسد جو تمہارے دلوں میں پوشیدہ ہے اللہ اس کو بھی جانتا ہے سب کا بدلہ دے گا۔
(۱۱۱) اور میں کیا جانوں شاید وہ (ف ۱۹۵) تمہاری جانچ ہو (ف ۱۹۶) اور ایک وقت تک برتوانا (ف ۱۹۷)  
۱۹۵		یعنی دنیا میں عذاب کو مؤخَّر کرنا۔
۱۹۶		جس سے تمہارا حال ظاہر ہو جائے۔
۱۹۷		یعنی وقتِ موت تک۔
(۱۱۲) نبی نے  عرض کی کہ اے  میرے  رب حق فیصلہ فرما دے  (ف ۱۹۸) اور ہمارے  رب رحمن ہی کی مدد درکار ہے  ان باتوں پر جو تم بتاتے  ہو، (ف ۱۹۹)
۱۹۸		میرے اور ان کے درمیان جو مجھے جھٹلاتے ہیں اس طرح کہ میری مدد کر اور ان پر عذاب نازِل فرما۔ یہ دعا مستجاب ہوئی اور کُفّار بدر و احزاب و حُنَین وغیرہ میں مبتلائے عذاب ہوئے۔
۱۹۹		شرک و کُفر اور بے ایمانی کی۔



سورۂ  الحج

اللہ کے  نام سے  جو نہایت مہربان رحم والا (ف ۱)
۱		سورۂ حج بقول ابنِ عباس رضی اللہ تعالیٰ عنہما و مجاہد مکّیہ ہے سوائے چھ آیتوں کے جو  ھٰذٰنِ خَصْمٰنِ سے شروع ہوتی ہیں اس صورت میں دس رکوع اور اٹھتر آیتیں اور ایک ہزار دو سو اکانوے ۱۲۹۱ کلمات اور پانچ ہزار پچھتر ۵۰۷۵ حرف ہیں۔
(۱) اے  لوگو! اپنے  رب سے  ڈرو (ف ۲)  بیشک قیامت کا زلزلہ (ف ۳) بڑی سخت چیز ہے۔
۲		اس کے عذاب کا خوف کرو اور اس کی طاعت میں مشغول ہو۔
۳		جو علاماتِ قیامت میں سے ہے اور قریبِ قیامت آفتاب کے مغرب سے طلوع ہونے کے نزدیک واقع ہو گا۔
(۲) جس دن تم اسے  دیکھو گے  ہر دودھ پلانے  وا لی (ف ۴) اپنے  دودھ پیتے  کو بھول جائے  گی اور ہر گابھ (ف ۵) اپنا گابھ ڈال دے  گی (ف ۶) اور تو لوگوں کو دیکھے  گا جیسے  نشہ میں ہیں  اور نشہ میں نہ ہوں گے  (ف ۷) مگر ہے  یہ کہ اللہ کی مار کڑی ہے۔
۴		اس کی ہیبت سے۔
۵		یعنی حمل والی اس دن کے ہول سے۔
۶		حمل ساقط ہو جائیں گے۔
۷		بلکہ عذابِ الٰہی کے خوف سے لوگوں کے ہوش جاتے رہیں گے۔
(۳) اور کچھ لوگ وہ ہیں کہ اللہ کے  معاملہ میں جھگڑتے  ہیں بے  جانے  بوجھے، اور ہر سرکش شیطان کے  پیچھے  ہو لیتے  ہیں (ف ۸)
۸		شانِ نُزول : یہ آیت نضر بن حارث کے بارے میں نازل ہوئی جو بڑا ہی جھگڑالو تھا اور فرشتوں کو خدا کی بیٹیاں اور قرآن کو پہلوں کے قصّے بتاتا تھا اور موت کے بعد اٹھائے جانے کا منکِر تھا۔
(۴) جس پر لکھ دیا گیا ہے  کہ جو اس کی دوستی کرے  گا تو یہ ضرور اسے  گمراہ کر دے  گا اور اسے  عذاب دوزخ کی راہ بتائے  گا (ف ۹)
۹		شیطان کے اِتّباع سے زجر فرمانے کے بعد منکِرینِ بعث پر حُجّت قائم فرمائی جاتی ہے۔
(۵)  اے  لوگو! اگر تمہیں قیامت کے  دن جینے  میں کچھ شک ہو تو یہ غور کرو کہ ہم نے  تمہیں پیدا کیا مٹی سے  (ف ۱۰) پھر پانی کی بوند سے  (ف ۱۱) پھر خون کی پھٹک سے  (ف ۱۲) پھر گوشت کی بوٹی سے  نقشہ بنی اور بے  بنی (ف ۱۳) تاکہ ہم تمہارے  لیے  اپنی نشانیاں ظاہر فرمائیں (ف ۱۴) اور ہم ٹھہرائے  رکھتے  ہیں ماؤں کے  پیٹ میں جسے  چاہیں ایک  مقرر میعاد تک (ف ۱۵) پھر تمہیں نکالتے  ہیں بچہ پھر (ف ۱۶)  اس لیے  کہ تم اپنی جوانی کو پہنچو (ف  ۱۷) اور تم میں کوئی پہلے  ہی مر جاتا ہے  اور کوئی سب میں نکمی عمر تک ڈالا جاتا ہے  (ف ۱۸) کہ جاننے  کے  بعد کچھ نہ جانے  (ف ۱۹) اور تو  زمین کو دیکھے  مرجھائی ہوئی (ف ۲۰) پھر جب ہم نے  اس پر پانی اتارا  تر و تازہ ہوئی اور ابھر آئی اور  ہر رونق دار جوڑا (ف ۲۱)  اُگا لائی (ف ۲۲)
۱۰		تمہاری نسل کی اصل یعنی تمہارے جدِّ اعلیٰ حضرت آدم علیہ السلام کو اس سے پیدا کر کے۔
۱۱		یعنی قطرۂ مَنی سے ان کی تمام ذُرِّیَّت کو۔
۱۲		کہ نطفۂ خونِ غلیظ ہو جاتا ہے۔
۱۳		یعنی مُصوَّر اور غیرِ مُصوَّر۔ بخاری اور مسلم کی حدیث میں ہے سیدِ عالَم صلی اللہ علیہ و آلہٖ و سلم نے فرمایا تم لوگوں کا مادۂ پیدائش ماں کے شکم میں چالیس روز تک نطفہ رہتا ہے پھر اتنی ہی مدّت خونِ بستہ ہو جاتا ہے پھر اتنی ہی مدّت گوشت کی بوٹی کی طرح رہتا ہے پھر اللہ تعالیٰ فرشتہ بھیجتا ہے جو اس کا رزق، اس کی عمر، اس کے عمل، اس کا شقی یا سعید ہونا لکھتا ہے پھر اس میں روح پھونکتا ہے۔ (الحدیث) اللہ تعالیٰ انسان کی پیدائش اس طرح فرماتا ہے اور اس کو ایک حال سے دوسرے حال کی طرف منتقل کرتا ہے یہ اس لئے بیان فرمایا گیا۔
۱۴		اور تم اللہ تعالیٰ کے کمالِ قدرت و حکمت کو جانو اور اپنی ابتدائے پیدائش کے حالات پر نظر کر کے سمجھ لو کہ جو قادرِ برحق بے جان مٹی میں اتنے انقلاب کر کے جاندار آدمی بنا دیتا ہے وہ مرے ہوئے انسان کو زندہ کرے تو اس کی قدرت سے کیا بعید۔
۱۵		یعنی وقتِ ولادت تک۔
۱۶		تمہیں عمر دیتے ہیں۔
۱۷		اور تمہاری عقل و قوّت کامل ہو۔
۱۸		اور اس کو اتنا بڑھاپا آ جاتا ہے کہ عقل و حوّاس بجا نہیں رہتے اور ایسا ہو جاتا ہے۔
۱۹		اور جو جانتا ہو وہ بھول جائے۔ عِکرمہ نے کہا جو قرآن کی مداومت رکھے گا اس حالت کو نہ پہنچے گا، اس کے بعد اللہ تعالیٰ بَعث یعنی مرنے کے بعد اٹھنے پر دوسری دلیل بیان فرماتا ہے۔
۲۰		خشک بے گیاہ۔
۲۱		یعنی ہر قِسم کا خوش نما سبزہ۔
۲۲		یہ دلیلیں بیان فرمانے کے بعد نتیجہ مرتّب فرمایا جاتا ہے۔
(۶) یہ اس لیے  ہے  کہ اللہ ہی حق ہے  (ف ۲۳) اور یہ کہ وہ مردے  جِلائے  گا  اور یہ کہ وہ سب کچھ کر سکتا ہے۔
۲۳		اور یہ جو کچھ ذکر کیا گیا آدمی کی پیدائش اور خشک بے گیاہ زمین کو سرسبز و شاداب کر دینا اس کے وجود و حکمت کی دلیلیں ہیں ان سے اس کا وجود بھی ثابت ہوتا ہے۔
(۷) اور اس لیے  کہ قیامت آنے  وا لی اس میں کچھ شک نہیں، اور یہ کہ اللہ اٹھائے  گا انہیں جو قبروں میں ہیں۔
(۸) اور کوئی آدمی وہ ہے  کہ اللہ کے  بارے  میں یوں جھگڑتا ہے  کہ نہ تو علم نہ کوئی دلیل اور نہ کوئی روشن نوشتہ (تحریر)  (ف ۲۴) 
۲۴		شانِ نُزول : یہ آیت ابوجہل وغیرہ ایک جماعتِ کُفّار کے حق میں نازل ہوئی جو اللہ تعالیٰ کی صفات میں جھگڑا کرتے تھے اور اس کی طرف ایسے اوصاف کی نسبت کرتے تھے جو اس کی شان کے لائق نہیں۔ اس آیت میں بتایا گیا کہ آدمی کو کوئی بات بغیر علم اور بے سند و دلیل کے کہنی نہ چاہیئے، خاص کر شانِ الٰہی میں اور جو بات علم والے کے خلاف بے علمی سے کہی جائے گی وہ باطل ہو گی پھر اس پر یہ انداز کہ اصرار کرے اور براہِ تکبُّر۔
(۹) حق سے  اپنی گردن موڑے  ہوئے  تاکہ اللہ کی راہ سے  بہکا دے  (ف ۲۵) اس کے  لیے  دنیا میں رسوائی ہے  (ف ۲۶) اور قیامت کے  دن ہم اسے  آگ کا عذاب چکھائیں گے  (ف ۲۷) 
۲۵		اور اس کے دین سے منحرف کر دے۔
۲۶		چنانچہ بدر میں وہ ذلّت و خواری کے ساتھ قتل ہوا۔
۲۷		اور اس سے کہا جائے گا۔
(۱۰) یہ اس کا بدلہ ہے  جو تیرے  ہاتھوں نے  آگے  بھیجا (ف ۲۸) اور  اللہ بندوں پر ظلم نہیں کرتا (ف ۲۹)
۲۸		یعنی جو تو نے دنیا میں کیا کُفر و تکذیب۔
۲۹		اور کسی کو بے جُرم نہیں پکڑتا۔
(۱۱) اور کچھ آدمی اللہ کی بندگی ایک کنارہ پر کرتے  ہیں (ف ۳۰)  پھر اگر انہیں کوئی بھلائی پہنچ گئی جب تو چین سے  ہیں اور جب کوئی جانچ آ کر پڑی (ف ۳۱) منہ کے  بل پلٹ گئے ،(ف ۳۲) دنیا  اور آخرت دونوں کا گھاٹا (ف ۳۳) یہی ہے  صریح نقصان (ف ۳۴)
۳۰		اس میں اطمینان سے داخل نہیں ہوتے اور انہیں ثبات و قرار حاصل نہیں ہوتا، شک و تردّد میں رہتے ہیں جس طرح پہاڑ کے کنارے کھڑا ہوا شخص تَزَلزُل کی حالت میں ہوتا ہے۔ شانِ نُزول : یہ آیت اعرابیوں کی ایک جماعت کے حق میں نازل ہوئی جو اطراف سے آ کر مدینہ میں داخل ہوتے اور اسلام لاتے تھے، ان کی حالت یہ تھی کہ اگر وہ خوب تندرست رہے اور ان کی دولت بڑھی اور ان کے بیٹا ہوا تب تو کہتے تھے اسلام اچھا دین ہے اس میں آ کر ہمیں فائدہ ہوا اور اگر کوئی بات اپنی امید کے خلاف پیش آئی مثلاً بیمار ہو گئے یا لڑکی ہو گئی یا مال کی کمی ہوئی تو کہتے تھے جب سے ہم اس دین میں داخل ہوئے ہیں ہمیں نقصان ہی ہوا اور دین سے پھر جاتے تھے۔ یہ آیت ان کی حق میں نازل ہوئی اور بتایا گیا کہ انہیں ابھی دین میں ثبات ہی حاصل نہیں ہوا ان کا حال یہ ہے۔
۳۱		کسی قِسم کی سختی پیش آئی۔
۳۲		مرتد ہو گئے اور کُفر کی طرف لوٹ گئے۔
۳۳		دنیا کا گھاٹا تو یہ کہ جو ان کی امّیدیں تھیں وہ پوری نہ ہوئیں اور اِرتِداد کی وجہ سے ان کا خون مباح ہوا اور آخرت کا گھاٹا ہمیشہ کا عذاب۔
۳۴		وہ لوگ مرتد ہونے کے بعد بُت پرستی کرتے ہیں اور۔
(۱۲) اللہ کے  سوا  ایسے  کو پوجتے  ہیں جو ان کا برا بھلا کچھ نہ کرے  (ف ۳۵) یہی ہے  دور کی گمراہی۔
۳۵		کیونکہ وہ بے جان ہے۔
(۱۳) ایسے  کو پوجتے  نہیں جس کے  نفع سے  (ف ۳۶) نقصان کی توقع زیادہ ہے  (ف ۳۷) بیشک (ف ۳۸) کیا ہی برا مولیٰ اور بیشک کیا ہی برا رفیق۔
۳۶		یعنی جس کی پرستِش کے خیالی نفع سے اس کو پُوجنے کے۔
۳۷		یعنی عذابِ دنیا و آخرت کی۔
۳۸		وہ بُت۔
(۱۴) بیشک اللہ داخل کرے  گا انہیں جو ایمان لائے  اور بھلے  کام کیے  باغوں میں جن کے  نیچے  نہریں رواں، بیشک اللہ کرتا ہے  جو چاہے  (ف ۳۹)
۳۹		فرمانبرداروں پر انعام اور نافرمانوں پر عذاب۔
(۱۵) جو یہ خیال کرتا ہو کہ اللہ اپنے  نبی (ف ۴۰) کی مدد نہ فرمائے  گا دنیا (ف ۴۱) اور آخرت میں (ف ۴۲) تو اسے  چاہیے  کہ اوپر کو ایک رسی تانے  پھر اپنے  آپ کو پھانسی دے  لے  پھر دیکھے  کہ اس  کا یہ داؤں کچھ لے  گیا اس بات کو جس کی اسے  جلن ہے  (ف ۴۳) 
۴۰		حضرت محمّدِ مصطفیٰ صلی اللہ علیہ و آلہ و سلم۔
۴۱		میں ان کے دین کو غلبہ عطا فرما کر۔
۴۲		ان کے درجے بلند کر کے۔
۴۳		یعنی اللہ تعالیٰ اپنے نبی کی مدد ضرور فرمائے گا جسے اس سے جلن ہو وہ اپنی انتہائی سعی ختم کر دے اور جلن میں مر بھی جائے تو بھی کچھ نہیں کر سکتا۔
(۱۶) اور بات یہی ہے  کہ ہم نے  یہ قرآن اتارا روشن آیتیں اور یہ کہ اللہ راہ دیتا ہے  جسے  چاہے۔
(۱۷) بیشک مسلمان اور یہودی اور ستارہ پرست اور نصرانی اور آتش پرست اور مشرک، بیشک اللہ ان سب میں قیامت کے  دن فیصلہ کر دے  گا (ف ۴۴) بیشک ہر چیز اللہ کے  سامنے  ہے۔
۴۴		مؤمنین کو جنّت عطا فرمائے گا اور کُفّار کو کسی قِسم کے بھی ہوں جہنّم میں داخل کرے گا۔
(۱۸) کیا تم نے  نہ دیکھا (ف ۴۵) کہ اللہ کے  لیے  سجدہ کرتے  ہیں وہ جو آسمانوں اور زمین میں ہیں اور سورج اور چاند اور تارے  اور پہاڑ اور درخت اور چوپائے  (ف ۴۶) اور بہت آدمی (ف ۴۷) اور بہت وہ ہیں جن پر عذاب مقرر ہو چکا (ف ۴۸) اور جسے  اللہ ذلیل کرے  (ف ۴۹) اسے  کوئی عزت دینے  والا نہیں، بیشک اللہ جو چاہے  کرے، (السجدۃ)۶
۴۵		اے حبیبِ اکرم صلی اللہ علیہ و آلہ و سلم۔
۴۶		سجدۂ خضوع جیسا اللہ چاہے۔
۴۷		یعنی مومنین مزید براں سجدۂ طاعت و عبادت بھی۔
۴۸		یعنی کُفّار۔
۴۹		اس کی شقاوت کے سبب۔
(۱۹) یہ دو فریق ہیں (ف ۵۰) کہ اپنے  رب میں جھگڑے  (ف ۵۱) تو جو کافر ہوئے  ان کے  لیے  آگ کے  کپڑے  بیونتے  (کاٹے ) گئے  ہیں (ف ۵۲) اور ان کے  سروں پر کھولتا پانی ڈالا جائے  گا (ف ۵۳)
۵۰		یعنی مؤمنین اور پانچوں قِسم کے کُفّار جن کا اوپر ذکر کیا گیا۔
۵۱		یعنی اس کے دین کے بارے میں اور اس کی صفات میں۔
۵۲		یعنی آگ انہیں ہر طرف سے گھیر لے گی۔
۵۳		حضرت ابنِ عباس رضی اللہ تعالیٰ عنہما نے فرمایا ایسا تیز گرم کہ اگر اس کا ایک قطرہ دنیا کے پہاڑوں پر ڈال دیا جائے تو ان کو گلا ڈالے۔
(۲۰) جس سے  گل جائے  گا جو کچھ ان کے  پیٹوں میں ہے  اور ان کی کھا لیں (ف ۵۴)
۵۴		حدیث شریف میں ہے پھر انہیں ویسا ہی کر دیا جائے گا۔ (ترمذی)۔
(۲۱) اور ان کے  لیے  لوہے  کے  گرز ہیں (ف ۵۵) 
۵۵		جن سے ان کو مارا جائے گا۔
(۲۲)  جب گھٹن کے  سبب اس میں سے   نکلنا چاہیں گے  (ف ۵۶) اور پھر اسی میں لوٹا دیے  جائیں گے، اور حکم ہو گا کہ چکھو آگ کا عذاب۔
۵۶		یعنی دوزخ میں سے تو گُرزوں سے مار کر۔
(۲۳) بیشک اللہ داخل کرے  گا انہیں جو ایمان لائے  اور اچھے  کام کیے  بہشتوں میں جن کے  نیچے  نہریں بہیں اس میں پہنائے  جائیں گے  سونے  کے   کنگن اور موتی (ف ۵۷) اور وہاں ان کی پوشاک ریشم ہے  (ف ۵۸)
۵۷		ایسے جن کی چمک مشرق سے مغرب تک روشن کر ڈالے۔ (ترمذی)۔
۵۸		جس کا پہننا دنیا میں مَردوں کو حرام ہے۔ بخاری و مسلم کی حدیث میں ہے سیدِ عالَم صلی اللہ علیہ و آلہ و سلم نے فرمایا جس نے دنیا میں ریشم پہنا آخرت میں نہ پہنے گا۔
(۲۴) اور انہیں پاکیزہ بات کی ہدایت کی گئی (ف ۵۹) اور سب خوبیوں سراہے  کی راہ بتائی گئی (ف ۶۰) 
۵۹		یعنی دنیا میں اور پاکیزہ بات سے کلمۂ توحید مراد ہے۔ بعض مفسِّرین نے کہا قرآن مراد ہے۔
۶۰		یعنی اللہ کا دین اسلام۔
(۲۵) بیشک وہ جنہوں نے  کفر کیا اور روکتے  ہیں اللہ کی راہ (ف ۶۱) اور اس ادب وا لی مسجد سے  (ف ۶۲) جسے  ہم نے  سب لوگوں کے  لیے  مقرر کیا کہ اس میں ایک سا حق ہے  وہاں کے  رہنے  والے  اور پردیسی  کا، اور جو اس میں کسی زیادتی کا ناحق ارادہ کرے  ہم اسے  دردناک عذاب چکھائیں گے  (ف ۶۳)
۶۱		یعنی اس کے دین اور اس کی اطاعت سے۔
۶۲		یعنی اس میں داخل ہونے سے۔ شانِ نُزول : یہ آیت سفیان بن حرب وغیرہ کے حق میں نازل ہوئی جنہوں نے سیدِ عالَم صلی اللہ علیہ و آلہ و سلم کو مکّہ مکرّمہ میں داخل ہونے سے روکا تھا۔ مسجدِ حرام سے یا خاص کعبۂ معظّمہ مراد ہے جیسا کہ امام شافعی رحمۃ اللہ تعالیٰ علیہ فرماتے ہیں، اس تقدیر پر معنی یہ ہوں گے کہ وہ تمام لوگوں کا قبلہ ہے، وہاں کے رہنے والے اور پردیسی سب برابر ہیں، سب کے لئے اس کی تعظیم و حرمت اور اس میں ادائے مناسکِ حج یکساں ہے اور طواف و نماز کی فضیلت میں شہری اور پردیسی کے درمیان کوئی فرق نہیں اور امامِ اعظم ابوحنیفہ رضی اللہ تعالیٰ عنہ کے نزدیک یہاں مسجدِ حرام سے مکّہ مکرّمہ یعنی جمیع حرم مراد ہے، اس تقدیر پر معنیٰ یہ ہوں گے کہ حرم شریف شہری اور پردیسی سب کے لئے یکساں ہے، اس میں رہنے اور ٹھہرنے کا سب کسی کو حق ہے بَجُز اس کے کہ کوئی کسی کو نکالے نہیں اسی لئے امام صاحب مکّہ مکرّمہ کی اراضی کی بیع اور اس کے کرایہ کو منع فرماتے ہیں جیسا کہ حدیث شریف میں ہے سیدِ عالَم صلی اللہ علیہ و آلہ و سلم نے فرمایا مکّہ مکرّمہ حرام ہے اس کی اراضی فروخت نہ کی جائیں۔ (تفسیرِ احمدی)۔
۶۳		 اِلْحادٍ بِظُلْم  ناحق زیادتی سے یا شرک و بُت پرستی مراد ہے۔ بعض مفسِّرین نے کہا کہ ہر ممنوع قول و فعل مراد ہے حتی کہ خادم کو گالی دینا بھی۔ بعض نے کہا اس سے مراد ہے حرم میں بغیر احرام کے داخل ہونا یا ممنوعاتِ حرم کا ارتکاب کرنا مثل شکار مارنے اور درخت کاٹنے کے اور حضرت ابنِ عباس رضی اللہ تعالیٰ عنہما نے فرمایا مراد یہ ہے کہ جو تجھے نہ قتل کرے تو اسے قتل کرے یا جو تجھ پر ظلم نہ کرے تو اس پر ظلم کرے۔ شانِ نُزول : حضرت ابنِ عباس رضی اللہ تعالیٰ عنہما سے مروی ہے کہ نبیِ کریم صلی اللہ علیہ و آلہ و سلم نے عبداللہ بن انیس کو دو آدمیوں کے ساتھ بھیجا تھا جن میں ایک مہاجر تھا دوسرا انصاری، ان لوگوں نے اپنے اپنے مفاخرِ نسب بیان کئے تو عبداللہ بن انیس کو غصّہ آیا اور اس نے انصاری کو قتل کر دیا اور خود مرتد ہو کر مکّہ مکرّمہ کی طرف بھاگ گیا۔ اس پر یہ آیتِ کریمہ نازل ہوئی۔
(۲۶) اور جب کہ ہم نے  ابراہیم کو اس گھر کا ٹھکانا ٹھیک بتا دیا (ف ۶۴) اور حکم دیا کہ میرا کوئی شریک نہ کر اور میرا گھر ستھرا رکھ (ف ۶۵) طواف والوں اور اعتکاف والوں اور رکوع سجدے  والوں کے  لیے  (ف ۶۶) 
۶۴		تعمیرِ کعبہ شریف کے وقت پہلے عمارتِ کعبہ حضرت آدم علیہ الصلوٰۃ والسلام نے بنائی تھی اور طوفانِ نوح کے وقت وہ آسمان پر اٹھا لی گئی، اللہ تعالیٰ نے ایک ہوا مقرر کی جس نے اس کی جگہ کو صاف کر دیا اور ایک قول یہ ہے کہ اللہ تعالیٰ نے ایک اَبر بھیجا جو خاص اس بُقعَہ کے مقابل تھا جہاں کعبہ معظّمہ کی عمارت تھی اس طرح حضرت ابراہیم علیہ السلام کو کعبہ شریف کی جگہ بتائی گئی اور آپ نے اس کی قدیم بنیاد پر عمارتِ کعبہ تعمیر کی اور اللہ تعالیٰ نے آ پ کو وحی فرمائی۔
۶۵		شرک سے اور بُتوں سے اور ہر قسم کی نجاستوں سے۔
۶۶		یعنی نمازیوں کے۔
(۲۷) اور لوگوں میں حج کی عام ندا کر دے  (ف ۶۷) وہ تیرے  پاس حاضر ہوں گے  پیادہ اور ہر دبلی  اونٹنی پر کہ ہر دور کی راہ سے  آتی ہیں (ف ۶۸)
۶۷		چنانچہ حضرت ابراہیم علیہ السلام نے ابوقبیس پہاڑ پر چڑھ کر جہان کے لوگوں کو ندا کر دی کہ بیت اللہ کا حج کرو، جن کے مقدور میں حج ہے انہوں نے باپوں کی پشتوں اور ماؤں کے پیٹوں سے جواب دیا لَبَّیْکَ اَللّہُمَّ لَبَّیْکَ۔ حسن رضی اللہ تعالیٰ عنہ کا قول ہے کہ اس آیت میں اَذِّنْ کا خِطاب سیدِ عالَم صلی اللہ علیہ و آلہ و سلم کو ہے چنانچہ حَجَّۃُ الوداع میں اعلان فرما دیا اور ارشاد کیا کہ اے لوگو اللہ نے تم پر حج فرض کیا تو حج کرو۔
۶۸		اور کثرتِ سیر و سفر سے دبلی ہو جاتی ہیں۔
(۲۸) تاکہ وہ اپنا فائدہ پائیں (ف ۶۹) اور اللہ کا نام لیں (ف ۷۰) جانے  ہوئے  دنوں میں (ف ۷۱) اس پر کہ انہیں روزی دی بے  زبان چوپائے  (ف ۷۲) تو ان میں سے  خود کھاؤ اور مصیبت زدہ محتاج کو کھلاؤ (ف ۷۳) 
۶۹		دینی بھی دنیوی بھی جو اس عباد ت کے ساتھ خاص ہیں، دوسری عبادت میں نہیں پائے جاتے۔
۷۰		وقتِ ذَبح۔
۷۱		جانے ہوئے دنوں سے ذِی الحِجّہ کا عشرہ مراد ہے جیسا کہ حضرت علی اور ابنِ عباس و حسن و قتادہ رضی اللہ عنہم کا قول ہے اور یہی مذہب ہے ہمارے امامِ اعظم حضرت ابوحنیفہ رضی اللہ تعالیٰ عنہ کا اور صاحبین کے نزدیک جانے ہوئے دنوں سے ایّامِ نحر مراد ہیں، یہ قول ہے حضرت ابنِ عمر رضی اللہ تعالیٰ عنہما کا اور ہر تقدیر پر یہاں ان دنوں سے خاص روزِ عید مراد ہے۔ (تفسیرِ احمدی)۔
۷۲		اونٹ، گائے، بکری، بھیڑ۔
۷۳		تطّوُع اور متعہ و قِرانْ و ہر ایک ہدی سے جن کا اس آیت میں بیان ہے کھانا جائز ہے، باقی ہدایا سے جائز نہیں۔ (تفسیرِ احمد ی و مدارک)۔
(۲۹) پھر اپنا میل کچیل اتاریں (ف ۷۴) اور اپنی منتیں پوری کریں (ف ۷۵) اور اس آزاد گھر کا طواف کریں (ف ۷۶)  
۷۴		مونچھیں کتروائیں، ناخن تراشیں، بغلوں اور زیرِ ناف کے بال دور کریں۔
۷۵		جو انہوں نے مانی ہوں۔
۷۶		اس سے طوافِ زیارت مراد ہے، مسائلِ حج بالتفصیل سورۂ بقر پارہ دو میں ذکر ہو چکے۔
(۳۰)  بات یہ ہے  اور جو اللہ کی حرمتوں کی تعظیم کرے  (ف ۷۷) تو وہ اس کے  لیے  اس کے  رب کے  یہاں بھلا ہے، اور تمہارے  لیے  حلال کیے  گئے  بے  زبان چوپائے  (ف ۷۸) سوا  ان کے  جن کی ممانعت تم پر پڑھی جاتی ہے  (ف ۷۹) تو دور ہو بتوں کی گندگی سے  (ف ۸۰) اور بچو جھوٹی بات سے۔
۷۷		یعنی اس کے احکام کی خواہ وہ مناسکِ حج ہوں یا ان کے سوا اور احکام۔ بعض مفسِّرین نے اس سے مناسکِ حج مراد لئے ہیں اور بعض نے بیتِ حرام و مشعرِ حرام و شہرِ حرام و بلدِ حرام و مسجدِ حرام مراد لئے ہیں۔
۷۸		کہ انہیں ذبح کر کے کھاؤ۔
۷۹		قرآنِ پاک میں جیسے کہ سورۂ مائدہ کی آیت حُرِّمَتْ عَلَیْکُمْ میں بیان فرمائی گئی۔
۸۰		جن کی پرستِش کرنا بدترین گندگی سے آلودہ ہونا ہے۔
(۳۱) ایک اللہ کے  ہو کر کہ اس کا ساجھی کسی کو نہ کرو، اور جو  اللہ کا شریک کرے  وہ گویا  گرا  آسمان سے  کہ پرندے  اسے  اچک لے  جاتے  ہیں (ف ۸۱) یا ہوا اسے  کسی دور جگہ پھینکتی ہے  (ف ۸۲)
۸۱		اور بوٹی بوٹی کر کے کھا جاتے ہیں۔
۸۲		مراد یہ ہے کہ شرک کرنے والا اپنی جان کو بدترین ہلاکت میں ڈالتا ہے۔ ایمان کو بلندی میں آسمان سے تشبیہ دی گئی اور ایمان ترک کرنے والے کو آسمان سے گرنے والے کے ساتھ اور اس کی خواہشاتِ نفسانیہ کو جو اس کی فکروں کو منتشر کرتی ہیں بوٹی بوٹی لے جانے والے پرندے کے ساتھ اور شیاطین کو جو اس کو وادیِ ضلالت میں پھینکتے ہیں ہَوا کے ساتھ تشبیہ دی گئی اور اس نفیس تشبیہ سے شرک کا انجامِ بد سمجھایا گیا۔
(۳۲) بات یہ ہے، اور جو اللہ کے  نشانوں کی تعظیم کرے  تو یہ دلوں کی پرہیز گاری سے  ہے  (ف ۸۳) 
۸۳		حضرت ابنِ عباس رضی اللہ تعالیٰ عنہما نے فرمایا کہ شعائر اللہ سے مراد بُدنے اور ہدایا ہیں اور ان کی تعظیم یہ ہے کہ فربہ، خوبصورت، قیمتی لئے جائیں۔
(۳۳) تمہارے  لیے  چوپایوں میں فائدے  ہیں (ف ۸۴) ایک مقررہ میعاد تک (ف ۸۵) پھر ان کا پہنچنا ہے  اس آزاد گھر تک (ف ۸۶)
۸۴		وقتِ ضرور ت ان پر سوار ہونے اور وقتِ حاجت ان کے دودھ پینے کے۔
۸۵		یعنی ان کے ذبح کے وقت تک۔
۸۶		یعنی حرم شریف تک جہاں وہ ذبح کئے جائیں۔
(۳۴) اور ہر امت کے  لیے  (ف ۸۷) ہم نے  ایک قربانی مقرر فرمائی کہ اللہ کا نام لیں اس کے  دیے  ہوئے  بے  زبان چوپایوں پر (ف ۸۸) تو تمہارا معبود ایک معبود ہے  (ف ۸۹) تو اسی کے  حضور  گردن رکھو (ف ۹۰) اور اے  محبوب خوشی سنا دو ان تواضع والوں کو۔
۸۷		پچھلی ایماندار اُمّتوں میں سے۔
۸۸		ان کے ذبح کے وقت۔
۸۹		تو ذبح کے وقت صرف اسی کا نام لو۔ اس آیت میں دلیل ہے اس پر کہ نامِ خدا کا ذکر کر نا ذبح کے لئے شرط ہے، اللہ تعالیٰ نے ہر ایک اُمّت کے لئے مقرر فرما دیا تھا کہ اس کے لئے بہ طریقِ تَقَرُّب قربانی کریں اور تمام قربانیوں پر اسی کا نام لیا جائے۔
۹۰		اور اخلاص کے ساتھ اس کی اطاعت کرو۔
(۳۵) کہ جب اللہ کا ذکر ہوتا ہے  ان کے  دل ڈرنے  لگتے  ہیں (ف ۹۱) اور جو افتاد پڑے  اس کے  سنے  والے  اور نماز برپا  رکھنے  والے  اور ہمارے  دیے  سے  خرچ کرتے  ہیں (ف ۹۲)
۹۱		اس کے ہیبت و جلال سے۔
۹۲		یعنی صدقہ دیتے ہیں۔
(۳۶) اور قربانی کے  ڈیل دار جانور  اور اونٹ اور گائے  ہم نے  تمہارے  لیے  اللہ کی نشانیوں سے  کیے  (ف ۹۳) تمہارے  لیے  ان میں بھلائی ہے  (ف ۹۴) تو ان پر اللہ کا نام لو (ف ۹۵) ایک پاؤں بندھے  تین پاؤں سے  کھڑے  (ف ۹۶) پھر جب ان کی کروٹیں گر جائیں (ف ۹۷) تو ان میں سے  خود کھاؤ (ف ۹۸) اور صبر سے  بیٹھنے  والے  اور بھیک مانگنے  والے  کو کھلاؤ، ہم نے  یونہی ان کو تمہارے   بس میں دے  دیا کہ تم احسان مانو۔
۹۳		یعنی اس کے اَعلامِ دین سے۔
۹۴		دنیا میں نفع اور آخرت میں اجر و ثواب۔
۹۵		ان کے ذبح کے وقت جس حال میں کہ وہ ہوں۔
۹۶		اُونٹ کے ذبح کا یہی مسنون طریقہ ہے۔
۹۷		یعنی بعدِ ذبح ان کے پہلو زمین پر گریں اور ان کی حرکت ساکن ہو جائے۔
۹۸		اگر تم چاہو۔
(۳۷) اللہ کو ہرگز نہ ان کے  گوشت پہنچتے  ہیں نہ ان کے  خون ہاں تمہاری  پرہیز گاری اس تک باریاب ہوتی ہے  (ف ۹۹) یونہی ان کو تمہارے  پس میں کر دیا کہ تم اللہ کی بڑائی  بولو  اس پر کہ تم کو ہدایت فرمائی، اور اے  محبوب! خوشخبری سناؤ نیکی والوں کو (ف ۱۰۰) 
۹۹		یعنی قربانی کرنے والے صرف نیت کے اخلاص اور شروطِ تقویٰ کی رعایت سے اللہ تعالیٰ کو راضی کر سکتے ہیں۔ 
شانِ نُزول : زمانۂ جاہلیت کے کُفّار اپنی قربانیوں کے خون سے کعبۂ معظّمہ کی دیواروں کو آلودہ کرتے تھے اور اس کو سببِ تقرُّب جانتے تھے۔ اس پر آیتِ کریمہ نازل ہوئی۔
۱۰۰		ثواب کی۔
(۳۸)  بیشک اللہ بلائیں ٹالتا ہے، مسلمانوں کی (ف ۱۰۱) بیشک اللہ دوست نہیں رکھتا ہر بڑے  دغا باز ناشکرے  کو (ف ۱۰۲)
۱۰۱		اور ان کی مدد فرماتا ہے۔
۱۰۲		یعنی کُفّار کو جو اللہ اور اس کے رسول کی خیانت اور خدا کی نعمتوں کی ناشکری کرتے ہیں۔
(۳۹)  پروانگی (اجازت)  عطا ہوئی انہیں جن سے  کافر لڑتے  ہیں (ف ۱۰۳) اس بناء پر کہ ان پر ظلم ہوا (ف ۱۰۴) اور بیشک اللہ ان کی مدد کرنے  پر  ضرور قادر ہے ۔
۱۰۳		جہاد کی۔
۱۰۴		شانِ نُزول : کُفّارِ مکّہ اصحابِ رسول اللہ صلی اللہ علیہ و آلہ و سلم کو روزمرہ ہاتھ اور زبان سے شدید ایذائیں دیتے اور آزار پہنچاتے رہتے تھے اور صحابہ حضور کے پاس اس حال میں پہنچتے تھے کہ کسی کا سر پھٹا ہے کسی کا ہاتھ ٹوٹا ہے کسی کا پاؤں بندھا ہوا ہے روزمرہ اس قسم کی شکایتیں بارگاہِ اقدس میں پہنچتی تھیں اور اصحابِ کرام کفُاّر کے مظالم کی حضور کے دربار میں فریادیں کرتے حضور یہ فرما دیا کرتے کہ صبر کرو مجھے ابھی جہاد کا حکم نہیں دیا گیا ہے جب حضور نے مدینہ طیّبہ کو ہجرت فرمائی تب یہ آیت نازل ہوئی اور یہ وہ پہلی آیت ہے جس میں کُفّار کے ساتھ جنگ کرنے کی اجازت دی گئی ہے۔
(۴۰)  وہ جو اپنے  گھروں سے  ناحق نکالے  گئے  (ف ۱۰۵) صرف اتنی بات پر کہ انہوں نے  کہا ہمارا  رب اللہ ہے  (ف ۱۰۶) اور اللہ اگر آدمیوں میں ایک کو دوسرے  سے  دفع نہ فرماتا (ف ۱۰۷) تو ضرور ڈھا دی جاتیں خانقاہیں (ف ۱۰۸) اور گرجا (ف ۱۰۹) اور کلیسے  (ف ۱۱۰) اور مسجدیں (ف ۱۱۱) جن میں اللہ کا بکثرت نام لیا جاتا ہے، اور بیشک اللہ ضرور مدد فرمائے  گا اس کی جو اس کے  دین کی مدد کرے  گا بیشک ضرور اللہ قدرت والا غالب ہے۔
۱۰۵		اور بے وطن کئے گئے۔
۱۰۶		اور یہ کلام حق ہے اور حق پر گھروں سے نکالنا اور بے وطن کرنا قطعاً ناحق۔
۱۰۷		جہاد کی اجازت دے کر اور حدود قائم فرما کر تو نتیجہ یہ ہوتا کہ مشرکین کا استیلا ہو جاتا اور کوئی دین و ملّت والا ان کے دستِ تعدّی سے نہ بچتا۔
۱۰۸		راہبوں کی۔
۱۰۹		نصرانیوں کے۔
(۴۱)  وہ لوگ کہ اگر ہم انہیں زمین میں قابو دیں (ف ۱۱۲) تو نماز برپا رکھیں اور زکوٰۃ اور بھلائی کا حکم کریں اور برائی سے  روکیں (ف ۱۱۳) اور اللہ ہی کے  لیے  سب  کاموں کا انجام۔
۱۱۰		یہودیوں کے۔
۱۱۱		مسلمانوں کی۔
۱۱۲		اور ان کے دشمنوں کے مقابل ان کی مدد فرمائیں۔
۱۱۳		اس میں خبر دی گئی ہے کہ آئندہ مہاجرین کو زمین میں تصرف عطا فرمانے کے بعد ان کی سیرتیں ایسی پاکیزہ رہیں گی اور وہ دین کے کاموں میں اخلاص کے ساتھ مشغول رہیں گے اس میں خلفائے راشدین مہدیّین کے عدل اور ان کے تقویٰ و پرہیزگاری کی دلیل ہے جنہیں اللہ تعالیٰ نے تمکین و حکومت عطا فرمائی اور سیرتِ عادلہ عطا کی۔
(۴۲) اور اگر یہ تمہاری تکذیب کرتے  ہیں (ف ۱۱۴) تو بیشک ان سے  پہلے  جھٹلا چکی ہے  نوح کی قوم اور عاد (ف ۱۱۵) اور ثمود (ف ۱۱۶)
۱۱۴		اے حبیبِ اکرم صلی اللہ علیہ و آلہ و سلم۔
۱۱۵		حضرت ہود کی قوم۔
۱۱۶		حضرت صالح کی قوم۔
(۴۳) اور ابراہیم کی قوم اور لوط کی قوم۔
(۴۴)  اور مدین والے  (ف ۱۱۷) اور موسیٰ کی تکذیب ہوئی (ف ۱۱۸) تو میں نے  کافرو  ں کو ڈھیل دی (ف ۱۱۹) پھر انہیں پکڑا (ف ۱۲۰)  تو کیسا ہوا میرا عذاب (ف ۱۲۱)
۱۱۷		یعنی حضرت شعیب کی قوم۔
۱۱۸		یہاں موسیٰ کی قوم نہ فرمایا کیونکہ حضرت موسیٰ علیہ الصلوٰۃ والسلام کی قوم بنی اسرائیل نے آپ کی تکذیب نہ کی تھی بلکہ فرعون کی قوم قبطیوں نے حضرت موسیٰ علیہ السلام کی تکذیب کی تھی، ان قوموں کا تذکرہ اور ہر ایک کے اپنے رسول کی تکذیب کرنے کا بیان سیدِ عالَم صلی اللہ علیہ و آلہ و سلم کے تسکینِ خاطر کے لئے ہے کہ کُفّار کا یہ قدیمی طریقہ ہے پچھلے انبیاء کے ساتھ بھی یہی دستور رہا ہے۔
۱۱۹		اور ان کے عذاب میں تاخیر کی اور انہیں مہلت دی۔
۱۲۰		اور ان کے کفر و سرکشی کی سزا دی۔
۱۲۱		آپ کی تکذیب کرنے والوں کو چاہیئے کہ اپنے انجام کو سوچیں اور عبرت حاصل کریں۔
(۴۵) اور کتنی ہی بستیاں ہم نے  کھپا دیں (ہلاک کر دیں ) (ف ۱۲۲) کہ وہ ستمگار تھیں (ف ۱۲۳) تو اب وہ اپنی چھتوں پر ڈھہی (گری) پڑی ہیں اور کتنے  کنوئیں بیکار پڑے  (ف ۱۲۴) اور کتنے  محل گچ کیے  ہوئے  (ف ۱۲۵)
۱۲۲		اور وہاں کے رہنے والوں کو ہلاک کر دیا۔
۱۲۳		یعنی وہاں کے رہنے والے کافِر تھے۔
۱۲۴		کہ ان سے کوئی پانی بھرنے والا نہیں۔
۱۲۵		ویران پڑے ہیں۔
(۴۶) تو کیا زمین میں نہ چلے  (ف ۱۲۶) کہ ان کے  دل ہوں جن سے  سمجھیں (ف ۱۲۷) یا کان ہوں  جن سے  سنیں (ف ۱۲۸) تو یہ کہ آنکھیں اندھی نہیں ہوتیں (ف ۱۲۹) بلکہ وہ دل اندھے  ہوتے  ہیں جو سینو ں میں ہیں، (ف ۱۳۰) 
۱۲۶		کُفّار کہ ان حالات کا مشاہدہ کریں۔
۱۲۷		کہ انبیاء کی تکذیب کا کیا انجام ہوا اور عبرت حاصل کریں۔
۱۲۸		پچھلی اُمّتوں کے حالات اور ان کا ہلاک ہونا اور ان کی بستیوں کی ویرانی کہ اس سے عبرت حاصل ہو۔
۱۲۹		یعنی کُفّار کی ظاہری حِس باطل نہیں ہوئی ہے وہ ان آنکھوں سے دیکھنے کی چیزیں دیکھتے ہیں۔
۱۳۰		اور دلوں ہی کا اندھا ہونا غضب ہے اسی لئے آدمی دین کی راہ پانے سے محروم رہتا ہے۔
(۴۷) اور یہ تم سے  عذاب مانگنے  میں جلدی کرتے  ہیں (ف ۱۳۱) اور اللہ ہرگز اپنا وعدہ جھوٹا نہ کرے  گا (ف ۱۳۲) اور بیشک تمہارے  رب کے  یہاں (ف ۱۳۳) ایک دن ایسا ہے   جیسے  تم لوگوں کی گنتی میں ہزار برس (ف ۱۳۴) (۴۸) اور کتنی بستیاں کہ ہم نے  ان کو ڈھیل دی اس حال پر کہ وہ  ستمگار تھیں پھر میں نے  انہیں پکڑا  (ف ۱۳۵) اور میری ہی طرف پلٹ کر آتا ہے  (ف ۱۳۶) 
۱۳۱		یعنی کُفّارِ مکّہ مثل نضر بن حارث وغیرہ کے اور یہ جلدی کرنا ان کا استہزاء کے طریقہ پر تھا۔
۱۳۲		اور ضرور حسبِ وعدہ عذاب نازل فرمائے گا چنانچہ یہ وعدہ بدر میں پورا ہوا۔
۱۳۳		آخرت میں عذاب کا۔
۱۳۴		تو یہ کُفّار کیا سمجھ کر عذاب کی جلدی کرتے ہیں۔
۱۳۵		اور دنیا میں ان پر عذاب نازل کیا۔
۱۳۶		آخرت میں۔
(۴۹) تم فرما دو کہ اے  لوگو! میں تو یہی تمہارے  لیے  صریح ڈر سنانے  والا ہوں۔
(۵۰) تو جو ایمان لائے  اور اچھے  کام کیے  ان کے  لیے  بخشش ہے  اور عزت کی روزی (ف ۱۳۷)
۱۳۷		جو کبھی منقطع نہ ہو وہ جنّت ہے۔
(۵۱) اور وہ جو کوشش کرتے   ہیں ہماری آیتوں میں ہار  جیت کے  ارادہ سے  (ف ۱۳۸) وہ جہنمی ہیں۔
۱۳۸		کہ کبھی ان آیات کو سحر کہتے ہیں، کبھی شعر، کبھی پچھلوں کے قصّے اور وہ یہ خیال کرتے ہیں کہ اسلام کے ساتھ ان کا یہ مَکر چل جائے گا۔
(۵۲) اور ہم نے  تم سے  پہلے  جتنے  رسول یا نبی بھیجے  (ف ۱۳۹) سب پر کبھی یہ واقعہ گزرا ہے  کہ جب انہوں نے  پڑھا تو شیطان نے  ان کے  پڑھنے  میں لوگوں پر کچھ اپنی طرف سے  ملا دیا تو مٹا دیتا ہے  اللہ اس شیطان کے  ڈالے  ہوئے  کو پھر اللہ اپنی آیتیں پکی کر دیتا ہے  (ف ۱۴۰) اور اللہ علم و حکمت والا ہے۔
۱۳۹		نبی اور رسول میں فرق ہے نبی عام ہے اور رسول خاص۔ بعض مفسّرین نے فرمایا کہ رسول شرع کے واضع ہوتے ہیں اور نبی اس کے حافظ اور نگہبان۔ شانِ نُزول : جب سورۂ والنجم نازل ہوئی تو سیدِ عالَم صلی اللہ علیہ و آلہ و سلم نے مسجدِ حرام میں اس کی تلاوت فرمائی اور بہت آہستہ آہستہ آیتوں کے درمیان وقفہ فرماتے ہوئے جس سے سننے والے غور بھی کر سکیں اور یاد کرنے والوں کو یاد کرنے میں مدد بھی ملے جب آپ نے آیت وَمَنٰوۃَ الثَّالِثَۃَ الْاُخْریٰ پڑھ کر حسبِ دستور وقفہ فرمایا تو شیطان نے مشرکین کے کان میں اس سے ملا کر دو کلمے ایسے کہہ دیئے جن سے بُتوں کی تعریف نکلتی تھی، جبریلِ امین نے سیدِ عالَم صلی اللہ علیہ و آلہ و سلم کی خدمت میں حاضر ہو کر یہ حال عرض کیا اس سے حضور کو رنج ہوا، اللہ تعالیٰ نے آپ کی تسلّی کے لئے یہ آیت نازل فرمائی۔
۱۴۰		جو پیغمبر پڑھتے ہیں اور انہیں شیطانی کلمات کے خلط سے محفوظ فرماتا ہے۔
(۵۳)  تاکہ شیطان کے  ڈالے  ہوئے  کو فتنہ کر دے  (ف ۱۴۱) ان کے   لیے  جن کے  دلوں میں بیماری ہے  (ف ۱۴۲) اور جن کے  دل سخت ہیں (ف ۱۴۳) اور بیشک ستمگار (ف ۱۴۴) دھُرکے  (پرلے  درجے  کے ) جھگڑالو ہیں۔
۱۴۱		اور ابتلا و آزمائش بنا دے۔
۱۴۲		شک اور نفاق کی۔
۱۴۳		حق کو قبول نہیں کرتے اور یہ مشرکین ہیں۔
۱۴۴		یعنی مشرکین و منافقین۔
(۵۴) اور اس لیے  کہ جان لیں وہ جن کو علم ملا ہے  (ف ۱۴۵) کہ وہ (ف ۱۴۶) تمہارے  رب کے  پاس سے  حق ہے  تو اس پر ایمان لائیں تو جھک جائیں اس کے  لیے  ان کے  دل، اور بیشک اللہ ایمان والوں کو سیدھی راہ چلانے  والا ہے، (۵۵) اور کافر اس سے  (ف ۱۴۷) ہمیشہ شک میں رہیں گے  یہاں تک کہ ان پر قیامت آ جائے  اچانک (ف ۱۴۸) یا ان پر ایسے  دن کا عذاب آئے  جس کا پھل ان کے  لیے  کچھ اچھا نہ ہو (ف ۱۴۹)
۱۴۵		اللہ کے دین کا اور اس کی آیات کا۔
۱۴۶		یعنی قرآن شریف۔
۱۴۷		یعنی قرآن سے یا دینِ اسلام سے۔
۱۴۸		یا موت کہ وہ بھی قیامتِ صغریٰ ہے۔
۱۴۹		اس سے بدر کا دن مراد ہے جس میں کافِروں کے لئے کچھ کشائش و راحت نہ تھی اور بعض مفسّرین نے کہا کہ اس سے روزِ قیامت مراد ہے۔
(۵۶) بادشاہی اس دن (ف ۱۵۰) اللہ ہی کی ہے، وہ ان میں فیصلہ کر دے  گا، تو جو ایمان لائے  اور (ف ۱۵۱) اچھے  کام کیے  وہ چین کے  باغوں میں ہیں۔
۱۵۰		یعنی قیامت کے دن۔
۱۵۱		انہوں نے۔
(۵۷) اور جنہوں نے  کفر کیا اور ہماری آیتیں جھٹلائیں ان کے  لیے  ذلت کا عذاب ہے۔
(۵۸) اور وہ جنہوں نے  اللہ کی راہ میں اپنے  گھر بار  چھوڑے  (ف ۱۵۲) پھر مارے  گئے  یا مر گئے  تو اللہ ضرور انہیں اچھی روزی دے  گا (ف ۱۵۳) اور بیشک اللہ کی روزی سب سے  بہتر ہے۔
۱۵۲		اور اس کی رضا کے لئے عزیز و اقارب کو چھوڑ کر وطن سے نکلے اور مکّہ مکرّمہ سے مدینہ طیّبہ کی طرف ہجرت کی۔
۱۵۳		یعنی رزقِ جنت جو کبھی منقطع نہ ہو۔
(۵۹) ضرور انہیں ایسی جگہ لے  جائے  گا جسے  وہ پسند کریں گے  (ف ۱۵۴) اور بیشک اللہ علم اور حلم والا ہے۔
۱۵۴		وہاں ان کی ہر مراد پوری ہو گی اور کوئی ناگوار بات پیش نہ آئے گی۔ شانِ نُزول : نبیِ کریم صلی اللہ علیہ و آلہ و سلم سے آپ کے بعض اصحاب نے عرض کیا یا رسولَ اللہ صلی اللہ علیہ و آلہ و سلم ہمارے جو اصحاب شہید ہو گئے ہم جانتے ہیں کہ بارگاہِ الٰہی میں ان کے بڑے درجے ہیں اور ہم جہادوں میں حضور کے ساتھ رہیں گے لیکن اگر ہم آپ کے ساتھ رہے اور بے شہادت کے موت آئی تو آخرت میں ہمارے لئے کیا ہے، اس پر یہ آیتیں نازل ہوئیں وَالَّذِیْنَ ھَاجَرُوْا فِیْ سَبِیْلِ اﷲِ۔
(۶۰) بات یہ ہے  اور جو بدلہ لے  (ف ۱۵۵)  جیسی تکلیف پہنچائی گئی تھی پھر اس پر زیادتی کی جائے  (ف ۱۵۶) تو بیشک اللہ اس کی مدد فرمائے  گا (ف ۱۵۷) بیشک اللہ معاف کرنے  والا بخشنے  والا ہے۔
۱۵۵		کوئی مؤمن ظلم کا مشرک سے۔
۱۵۶		ظالم کی طرف سے اس کو بے وطن کر کے۔
۱۵۷		شانِ نُزول : یہ آیت مشرکین کے حق میں نازل ہوئی جو ماہِ محرّم کی اخیر تاریخوں میں مسلمانوں پر حملہ آور ہوئے اور مسلمانوں نے ماہِ مبارک کی حرمت کے خیال سے لڑنا نہ چاہا مگر مشرک نہ مانے اور انہوں نے قتال شروع کر دیا مسلمان ان کے مقابل ثابت رہے اللہ تعالیٰ نے ان کی مدد فرمائی۔
(۶۱) یہ (ف ۱۵۸) اس لیے  کہ اللہ تعا لیٰ رات کو ڈالتا ہے  دن کے  حصہ میں اور دن کو لاتا ہے  رات کے  حصہ میں (ف ۱۵۹) اور اس لیے  کہ اللہ سنتا دیکھتا ہے۔
۱۵۸		یعنی مظلوم کی مدد فرمانا اس لئے ہے کہ اللہ جو چاہے اس پر قادر ہے اور اس کی قدرت کی نشانیاں ظاہر ہیں۔
۱۵۹		یعنی کبھی دن کو بڑھاتا رات کو گھٹاتا ہے اور کبھی رات کو بڑھاتا دن کو گھٹاتا ہے اس کے سوا کوئی اس پر قدرت نہیں رکھتا جو ایسا قدرت والا ہے وہ جس کی چاہے مدد فرمائے اور جسے چاہے غالب کرے۔
(۶۲) یہ اس لیے  (ف ۱۶۰) کہ اللہ ہی حق ہے  اور اس کے  سوا جسے  پوجتے  ہیں (ف ۱۶۱)  وہی باطل ہے  اور اس لیے  کہ اللہ ہی بلندی بڑائی والا ہے۔
۱۶۰		یعنی اور یہ مدد اس لئے بھی ہے۔
۱۶۱		یعنی بُت۔
(۶۳) کیا تو نے  نہ دیکھا کہ  اللہ نے  آسمان سے  پانی اتارا تو صبح کو زمین (ف ۱۶۲) ہریا لی ہو گئی، بیشک اللہ پاک خبردار ہے۔
۱۶۲		سبزے سے۔
(۶۴) اسی کا مال ہے  جو کچھ آسمانوں میں ہے  اور جو کچھ زمین میں ہے، اور  بیشک اللہ ہی بے  نیاز سب خوبیوں سراہا ہے۔
(۶۵) کیا تو نے  نہ دیکھا کہ اللہ نے  تمہارے  بس میں کر دیا جو کچھ زمین میں ہے  (ف ۱۶۳) اور کشتی کہ دریا میں اس کے  حکم سے  چلتی ہے  (ف ۱۶۴) اور وہ روکے  ہوئے  ہے  آسمان کو کہ زمین پر نہ گر پڑے  مگر اس کے  حکم سے، بیشک اللہ آدمیوں پر بڑی مہر والا مہربان ہے  (ف ۱۶۵)
۱۶۳		جانور وغیرہ جن پر تم سوار ہوتے ہو اور جن سے تم کام لیتے ہو۔
۱۶۴		تمہارے لئے اس کے چلانے کے واسطے ہوا اور پانی کو مسخر کیا۔
۱۶۵		کہ اس نے ان کے لئے منفعتوں کے دروازے کھولے اور طرح طرح کی مضرتوں سے ان کو محفوظ کیا۔
(۶۶) اور وہی ہے  جس نے  تمہیں زندہ کیا (ف ۱۶۶) اور پھر تمہیں مارے  گا (ف ۱۶۷) پھر تمہیں جِلائے  گا (ف ۱۶۸) بیشک آدمی بڑا ناشکرا ہے  (ف ۱۶۹)
۱۶۶		بے جان نطفہ سے پیدا فرما کر۔
۱۶۷		تمہاری عمریں پوری ہونے پر۔
۱۶۸		روزِ بَعث ثواب و عذاب کے لئے۔
۱۶۹		کہ باوجود اتنی نعمتوں کے اس کی عبادت سے منہ پھیرتا ہے اور بے جان مخلوق کی پرستش کرتا ہے۔
(۶۷) ہر امت  کے  لیے  (ف ۱۷۰) ہم نے  عبادت کے  قاعدے  بنا دیے  کہ وہ ان پر چلے  (ف ۱۷۱) تو ہرگز وہ تم سے  اس معاملہ میں جھگڑا  نہ کریں (ف ۱۷۲) اور اپنے  رب کی طرف بلاؤ (ف ۱۷۳) بیشک تم سیدھی راہ پر ہو۔
۱۷۰		اہلِ دین و ملل میں سے۔
۱۷۱		اور عامل ہو۔
۱۷۲		یعنی امرِ دین میں یا ذبیحہ کے امر میں۔ شانِ نُزول : یہ آیت بدیل ابن ور قاء اور بشر بن سفیان اور یزید ابنِ خنیس کے حق میں نازل ہوئی ان لوگوں نے اصحابِ رسول اللہ صلی اللہ علیہ و آلہ و سلم سے کہا تھا کیا سبب ہے جس جانور کو تم خود قتل کرتے ہو اسے تو کھاتے ہو اور جس کو اللہ مارتا ہے اس کو نہیں کھاتے اس پر یہ آیت نازل ہوئی۔
۱۷۳		اور لوگوں کو اس پر ایمان لانے اور اس کا دین قبول کرنے اور اس کی عبادت میں مشغول ہونے کی دعوت دو۔
(۶۸) اور اگر وہ (ف ۱۷۴) تم سے  جھگڑیں تو فرما دو کہ اللہ خوب جانتا ہے  تمہارے  کوتک (تمہاری کرتوت)
۱۷۴		باوجود تمہارے طرح دینے کے بھی۔
(۶۹)  اللہ تم پر فیصلہ کر دے  گا قیامت کے  دن جس بات میں اختلاف کرتے  ہو (ف ۱۷۵) 
۱۷۵		اور تم پر حقیقتِ حال ظاہر ہو جائے گی۔
(۷۰)  کیا تو نے  نہ جانا کہ اللہ جانتا ہے  جو کچھ آسمانوں اور زمین میں ہے، بیشک یہ سب ایک کتاب میں ہے  (ف ۱۷۶) بیشک یہ (ف ۱۷۷) اللہ پر آسان  ہے  (ف ۱۷۸)
۱۷۶		یعنی لوحِ محفوظ میں۔
۱۷۷		یعنی ان سب کا علم یا تمام حوادث کا لوحِ محفوظ میں ثبت فرمانا۔
۱۷۸		اس کے بعد کُفّار کی جہالتوں کا بیان فرمایا جاتا ہے کہ وہ ایسوں کی عبادت کرتے ہیں جو عبادت کے مستحق نہیں۔
(۷۱) اور اللہ کے  سوا  ایسوں کو پوجتے  ہیں (ف ۱۷۹) جن کی کوئی سند اس نے  نہ اتاری اور ایسوں کو جن کا خود انہیں کچھ علم نہیں (ف ۱۸۰) اور ستمگاروں کا (ف ۱۸۱) کوئی مددگار نہیں (ف ۱۸۲)
۱۷۹		یعنی بُتوں کو۔
۱۸۰		یعنی ان کے پاس اپنے اس فعل کی نہ کوئی دلیلِ عقلی ہے نہ نقلی، مَحض جہل و نادانی سے گمراہی میں پڑے ہوئے ہیں اور جو کسی طرح پُوجے جانے کے مستحق نہیں ان کوپُوجتے ہیں یہ شدید ظلم ہے۔
۱۸۱		یعنی مشرکین کا۔
۱۸۲		جو انہیں عذابِ الٰہی سے بچا سکے۔
(۷۲) اور جب ان پر ہماری روشن آیتیں پڑھی جائیں (۱۸۳) تو تم ان کے  چہروں پر بگڑنے  کے  آثار دیکھو گے  جنہوں نے  کفر کیا، قریب ہے  کہ لپٹ پڑیں ان کو جو ہماری  آیتیں ان پر پڑھتے  ہیں، تم فرما دو کیا میں تمہیں بتا دوں جو تمہارے  اس حال سے  بھی (ف ۱۸۴) بدتر ہے  وہ آگ ہے، اللہ نے  اس کا وعدہ دیا ہے  کافروں کو، اور کیا ہی بری پلٹنے  کی جگہ۔
۱۸۳		اور قرآنِ کریم انہیں سُنایا جائے جس میں بیانِ احکام اور تفصیلِ حلال و حرام ہے۔
۱۸۴		یعنی تمہارے اس غیظ و ناگواری سے بھی جو قرآنِ پاک سُن کر تم میں پیدا ہوتی ہے۔
(۷۳) اے  لوگو! ایک کہاوت فرمائی جاتی ہے  اسے  کان لگا کر سنو (ف ۱۸۵) وہ جنہیں اللہ کے  سوا تم پوجتے  ہو (ف ۱۸۶) ایک مکھی نہ بنا سکیں گے  اگرچہ سب اس پر اکٹھے  ہو جائیں (ف ۱۸۷) اور اگر مکھی ان سے  کچھ چھین کر لے  جائے  (ف ۱۸۸) تو اس سے  چھڑا نہ سکیں (ف ۱۸۹) کتنا کمزور چاہنے  والا اور وہ جس کو چاہا (ف ۱۹۰) 
۱۸۵		اور اس میں خوب غور کرو وہ کہاوت یہ ہے کہ تمہارے بُت۔
۱۸۶		ان کی عاجزی اور بے قدرتی کا یہ حال ہے کہ وہ نہایت چھوٹی سی چیز۔
۱۸۷		تو عاقل کو کب شایاں ہے کہ ایسے کو معبود ٹھہرائے ایسے کو پُوجنا اور اِلٰہ قرار دینا کتنا انتہا درجہ کا جہل ہے۔
۱۸۸		وہ شہد و زعفران وغیرہ جو مشرکین بُتوں کے منہ اور سروں پر ملتے ہیں جس پر مکھیاں بھنکتی ہیں۔
۱۸۹		ایسے کو خدا بنانا اور معبود ٹھہرانا کتنا عجیب اور عقل سے دور ہے۔
۱۹۰		چاہنے والے سے بُت پرست اور چاہے ہوئے سے بُت مراد ہے یا چاہنے والے سے مکھی مراد ہے جو بُت پر سے شہد و زعفران کی طالب ہے اور مطلوب سے بُت اور بعض نے کہا کہ طالب سے بُت مراد ہے اور مطلوب سے مکھی۔
(۷۴) اللہ کی قدر نہ  جانی جیسی چاہیے  تھی (ف ۱۹۱) بیشک اللہ قوت والا غالب ہے۔
۱۹۱		اور اس کی عظمت نہ پہچانی جنہوں نے ایسوں کو خدا کا شریک کیا جو مکھی سے بھی کمزور ہیں معبود وہی ہے جو قدرتِ کاملہ رکھے۔
(۷۵) اللہ چن لیتا ہے  فرشتوں میں سے  رسول (ف ۱۹۲) اور آدمیوں میں سے  (ف ۱۹۳) بیشک اللہ سنتا دیکھتا ہے۔
۱۹۲		مثل جبریل و میکائیل وغیرہ کے۔
۱۹۳		مثل حضرت ابراہیم و حضرت موسیٰ و حضرت عیسیٰ و حضرت سیدِ عالَم صلوٰۃ اللہ تعالیٰ علیہم و سلامہ کے۔ شانِ نُزول : یہ آیت ان کُفّار کے رد میں نازل ہوئی جنہوں نے بشر کے رسول ہونے کا انکار کیا تھا اور کہا تھا کہ بشر کیسے رسول ہو سکتا ہے اس پر اللہ تعالیٰ نے یہ آیت نازل فرمائی اور ارشاد فرمایا کہ اللہ مالک ہے جسے چاہے اپنا رسول بنائے وہ انسانوں میں سے بھی رسول بناتا ہے اور ملائکہ میں سے بھی جنہیں چاہے۔
(۷۶) جانتا ہے  جو ان کے  آگے  ہے  اور جو ان کے  پیچھے  ہے  (ف ۱۹۴) اور سب کاموں کی رجوع اللہ کی طرف ہے۔
۱۹۴		یعنی امورِ دنیا کو بھی اور امورِ آخرت کو بھی یا ان کے گزرے ہوئے اعمال کو بھی اور آئندہ کے احوال کو بھی۔
(۷۷)  اے  ایمان والو! رکوع اور سجدہ کرو (ف ۱۹۵) اور اپنے  رب کی بندگی کرو (ف ۱۹۶) اور بھلے  کام کرو (ف ۱۹۷) اس امید پر کہ تمہیں چھٹکارا ہو،  (السجدۃ) عندالشافعیؒ۔
۱۹۵		اپنی نمازوں میں اسلام کے اوّل عہد میں نماز بغیر رکوع و سجود کے تھی پھر نماز میں رکوع و سجود کا حکم فرمایا گیا۔
۱۹۶		یعنی رکوع و سجود خاص اللہ کے لئے ہوں اور عبادت میں اخلاص اختیار کرو۔
۱۹۷		صلہ رحمی و مکارمِ اخلاق وغیرہ نیکیاں۔
(۷۸) اور اللہ کی راہ میں جہاد کرو جیسا حق ہے  جہاد کرنے  کا (ف ۱۹۸) اس نے  تمہیں پسند کیا (ف ۱۹۹) اور تم پر دین میں کچھ تنگی نہ رکھی (ف ۲۰۰) تمہارے  باپ ابراہیم کا دین (ف ۲۰۱) اللہ نے  تمہارا نام مسلمان رکھا ہے  اگلی کتابوں میں اور اس قرآن میں تاکہ رسول تمہارا نگہبان و گواہ ہو (ف ۲۰۲) اور تم  اور لوگوں پر گواہی دو (ف ۲۰۳) تو نماز برپا رکھو (ف ۲۰۴) اور زکوٰۃ دو اور اللہ کی رسی مضبوط تھام لو (ف ۲۰۵) وہ تمہارا مولیٰ ہے  تو کیا ہی اچھا مولیٰ اور کیا ہی اچھا مددگار۔
۱۹۸		یعنی نیتِ صادقہ خالصہ کے ساتھ اعلائے دین کے لئے۔
۱۹۹		اپنے دین و عبادت کے لئے۔
۲۰۰		بلکہ ضرورت کے موقعوں پر تمہارے لئے سہولت کر دی جیسے کہ سفر میں نماز کا قصر اور روزے کے افطار کی اجازت اور پانی نہ پانے یا پانی کے ضرر کرنے کی حالت میں غسل اور وضو کی جگہ تیمم تو تم دین کی پیروی کرو۔
۲۰۱		جو دینِ محمّدی میں داخل ہے۔
۲۰۲		روزِ قیامت کہ تمہارے پاس خدا کا پیام پہنچا دیا۔
۲۰۳		کہ انہیں ان رسولوں نے احکامِ خداوندی پہنچا دیئے اللہ تعالیٰ نے تمہیں یہ عزت و کرامت عطا فرمائی۔
۲۰۴		اس پر مداومت کرو۔
۲۰۵		اور اس کے دین پر قائم رہو۔




سورۂ مُومنون

اللہ کے  نام سے  شروع جو نہایت مہربان رحم والا (ف ۱)
۱		سورۂ مؤمنون مکیّہ ہے، اس میں چھ ۶رکوع اور ایک سو اٹھارہ آیتیں ہیں اور ایک ہزار آٹھ سو چالیس ۱۸۴۰ کلمے اور چار ہزار آٹھ سو دو حرف ہیں۔
 (۱)  بیشک مراد کو پہنچے  ایمان والے   
(۲ )  جو اپنی نماز میں گڑگڑاتے  ہیں (ف ۲)
۲		ان کے دلوں میں خدا کا خوف ہوتا ہے اور ان کے اعضا ساکِن ہوتے ہیں۔ بعض مفسِّرین نے فرمایا کہ نماز میں خشوع یہ ہے کہ اس میں دل لگا ہوا اور دنیا سے توجہ ہٹی ہوئی ہو اور نظر جائے نماز سے باہر نہ جائے اور گوشۂ چشم سے کسی طرف نہ دیکھے اور کوئی عبث کام نہ کرے اور کوئی کپڑا شانوں پر نہ لٹکائے اس طرح کہ اس کے دونوں کنارے لٹکتے ہوں اور آپس میں ملے نہ ہوں اور انگلیاں نہ چٹخائے اور اس قسم کے حرکات سے باز رہے۔ بعض نے فرمایا کہ خشوع یہ ہے کہ آسمان کی طرف نظر نہ اٹھائے۔
(۳ )  اور وہ جو کسی بیہودہ بات کی طرف التفات نہیں کرتے  (ف ۳)
۳		ہر لہو و باطل سے مُجتنِب رہتے ہیں۔
(۴ )  اور وہ کہ زکوٰۃ دینے  کا کام کرتے  ہیں (ف ۴)
۴		یعنی اس کے پابند ہیں اور مداومت کرتے ہیں۔
(۵ )  اور وہ جو اپنی شرمگاہوں کی حفاظت کرتے  ہیں۔
(۶ )  مگر اپنی بیبیوں یا شرعی باندیوں پر جو ان کے  ہاتھ کی مِلک ہیں کہ ان پر کوئی ملامت نہیں (ف ۵)
۵		اپنی بی بیوں اور باندیوں کے ساتھ جائز طریقے پر قربت کرنے میں۔
(۷ )  تو جو ان دو کے  سوا کچھ اور  چاہے  وہی حد سے  بڑھنے  والے  ہیں (ف ۶)
۶		کہ حلال سے حرام کی طرف تجاوز کرتے ہیں۔ 
مسئلہ : اس سے معلوم ہوا کہ ہاتھ سے قضائے شہوت کرنا حرام ہے۔ سعید بن جبیر رضی اللہ تعالیٰ عنہ نے فرمایا اللہ تعالیٰ نے ایک اُمّت کو عذاب کیا جو اپنی شرمگاہوں سے کھیل کرتے تھے۔
(۸ )  اور وہ جو اپنی امانتوں اور اپنے  عہد کی رعایت کرتے  ہیں (ف ۷)
۷		خواہ وہ امانتیں اللہ کی ہوں یا خَلق کی اور اسی طرح عہد خدا کے ساتھ ہوں یا مخلوق کے ساتھ سب کی وفا لازم ہے۔
(۹ )  اور وہ جو اپنی نمازوں کی نگہبانی کرتے  ہیں (ف ۸)
۸		اور انہیں ان کے وقتوں میں ان کے شرائط و آداب کے ساتھ ادا کرتے ہیں اور فرائض و واجبات اور سنن و نوافل سب کی نگہبانی رکھتے ہیں۔
(۱۰ )  یہی لوگ وارث ہیں۔
(۱۱ )  کہ فردوس کی میراث پائیں گے، وہ اس میں ہمیشہ رہیں گے۔
(۱۲ )  اور  بیشک ہم نے  آدمی کو چنی ہوئی (انتخاب کی) مٹی سے  بنایا، (ف ۹)
۹		مفسِّرین نے فرمایا کہ انسان سے مراد یہاں حضرت آدم ہیں۔
(۱۳ )  پھر اسے  (ف ۱۰) پانی کی بوند کیا ایک مضبوط ٹھہراؤ  میں (ف ۱۱)
۱۰		یعنی اس کی نسل کو۔
۱۱		یعنی رِحم میں۔
(۱۴ )  پھر ہم نے  اس پانی کی بوند کو خون کی پھٹک کیا پھر خون کی پھٹک کو  گوشت کی بوٹی پھر گوشت کی بوٹی کو ہڈیاں پھر ان ہڈیوں پر گوشت پہنایا، پھر اسے  اور صورت میں اٹھان دی (ف ۱۲) تو بڑی برکت والا ہے  اللہ سب سے  بہتر بتانے  والا۔
۱۲		یعنی اس میں روح ڈالی، اس بے جان کو جان دار کیا، نُطق اور سمع اور بصر عنایت کی۔
(۱۵ )  پھر اس کے  بعد تم ضرور (ف ۱۳) مرنے  والے  ہو۔
۱۳		اپنی عمریں پور ی ہونے پر۔
(۱۶ )  پھر تم سب قیامت کے  دن (ف ۱۴) اٹھائے  جاؤ گے۔
۱۴		حساب و جزا کے لئے۔
(۱۷ )  اور بیشک ہم نے  تمہارے  اوپر سات راہیں بنائیں (ف ۱۵) اور ہم خلق سے  بے  خبر نہیں (ف ۱۶)
۱۵		ان سے مراد سات آسمان ہیں جو ملائکہ کے چڑھنے اترنے کے رستے ہیں۔
۱۶		سب کے اعمال، اقوال، ضمائر کو جانتے ہیں کوئی چیز ہم سے چھپی نہیں۔
(۱۸ )  اور ہم نے  آسمان سے  پانی اتارا (ف ۱۷) ایک اندازہ پر (ف ۱۸) پھر اسے  زمین میں ٹھہرایا اور بیشک ہم اس کے  لے  جانے  پر قادر ہیں (ف ۱۹)
۱۷		یعنی مینہ برسایا۔
۱۸		جتنا ہمارے علم و حکمت میں خَلق کی حاجتوں کے لئے چاہیے۔
۱۹		جیسا اپنی قدرت سے نازِل فرمایا ایسا ہی اس پر بھی قادر ہیں کہ اس کو زائل کر دیں تو بندوں کو چاہیے کہ اس نعمت کی شکر گزاری سے حفاظت کریں۔
(۱۹ )  تو اس سے  ہم نے  تمہارے  باغ پیدا کیے  کھجوروں اور انگوروں کے  تمہارے  لیے  ان میں بہت سے  میوے  ہیں (ف ۲۰) اور ان میں سے  کھاتے  ہو (ف ۲۱)
۲۰		طرح طرح کے۔
۲۱		جاڑے اور گرمی وغیرہ موسموں میں اور عیش کرتے ہو۔
(۲۰ )  اور وہ پیڑ پیدا کیا کہ طور سینا سے  نکلتا ہے  (ف ۲۲) لے  کر اگتا  ہے  تیل اور کھانے  والوں کے  لیے  سالن (ف ۲۳)
۲۲		اس درخت سے مراد زیتون ہے۔
۲۳		یہ اس میں عجیب صفت ہے کہ وہ تیل بھی ہے کہ منافع اور فوائد تیل کے اس سے حاصل کئے جاتے ہیں، جلایا بھی جاتا ہے، دوا کے طریقہ پر بھی کام میں لایا جاتا ہے اور سالن کا بھی کام دیتا ہے کہ تنہا اس سے روٹی کھائی جا سکتی ہے۔
(۲۱ )  اور بیشک تمہارے  لیے  چوپایوں میں سمجھنے  کا مقام ہے، ہم تمہیں پلاتے  ہیں اس میں سے  جو ان کے  پیٹ میں ہے  (ف ۲۴) اور تمہارے  لیے  ان میں بہت فائدے  ہیں (ف ۲۵) اور ان سے  تمہاری خوراک ہے  (ف ۲۶)
۲۴		یعنی دودھ خوشگوار موافقِ طبع جو لطیف غذا ہوتا ہے۔
۲۵		کہ ان کے بال، کھال، اُون وغیرہ سے کام لیتے ہو۔
۲۶		کہ انہیں ذبح کر کے کھا لیتے ہو۔
(۲۲ )  اور ان پر (ف ۲۷) اور کشتی پر (ف ۲۸) سوار کیے  جاتے  ہو۔
۲۷		خشکی میں۔
۲۸		دریاؤں میں۔
(۲۳ )  اور بیشک ہم نے  نوح کو اس کی قوم کی طرف بھیجا تو اس نے  کہا  اے  میری قوم اللہ کو پوجو اس کے  سوا تمہارا  کوئی خدا نہیں، تو کیا تمہیں ڈر نہیں (ف ۲۹) 
۲۹		اس کے عذاب کا جو اس کے سوا اوروں کو پوجتے ہو۔
(۲۴ ) تو اس کی قوم کے  جن سرداروں نے  کفر کیا بولے  (ف ۳۰) یہ تو نہیں مگر تم جیسا آدمی چاہتا ہے  کہ تمہارا بڑا بنے  (ف ۳۱) اور اللہ چاہتا (ف ۳۲) تو فرشتے  اتارتا ہم نے  تو یہ اگلے  باپ داداؤں میں نہ سنا (ف ۳۳)
۳۰		اپنی قوم کے لوگوں سے کہ۔
۳۱		اور تمہیں اپنا تابع بنائے۔
۳۲		کہ رسول بھیجے اور مخلوق پرستی کی مُمانعت فرمائے۔
۳۳		کہ بشر بھی رسول ہوتا ہے۔ یہ ان کی کمال حماقت تھی کہ بشر کا رسول ہونا تو تسلیم نہ کیا پتھروں کو خدا مان لیا اور انہوں نے حضرت نوح علیہ السلام کی نسبت یہ بھی کہا۔
(۲۵ )  وہ تو  نہیں مگر ایک دیوانہ مرد تو کچھ زمانہ تک اس کا انتظار کیے  رہو (ف ۳۴)
۳۴		تا آنکہ اس کا جُنون دور ہو، ایسا ہوا تو خیر ورنہ اس کو قتل کر ڈالنا۔ جب حضرت نوح علیہ السلام ان لوگوں کے ایمان لانے سے مایوس ہوئے اور ان کے ہدایت پانے کی امید نہ رہی تو حضرت۔
(۲۶ )  نوح نے  عرض کی اے  میرے  رب! میری مدد فرما (ف ۳۵) اس پر کہ انہوں نے  مجھے  جھٹلایا۔
۳۵		اور اس قوم کو ہلا ک کر۔
(۲۷ )  تو ہم نے  اسے  وحی بھیجی کہ ہماری نگاہ کے  سامنے  (ف ۳۶) اور ہمارے  حکم سے  کشتی بنا پھر جب ہمارا حکم آئے  (ف ۳۷) اور تنور ابلے  (ف ۳۸) تو اس میں بٹھا لے  (ف ۳۹) ہر جوڑے  میں سے  دو (ف ۴۰) اور اپنے  گھر والے  (ف ۴۱) مگر ان میں سے  وہ جن پر بات پہلے  پڑ چکی (ف ۴۲) اور ان ظالموں کے  معاملہ میں مجھ سے  بات نہ کرنا (ف ۴۳) یہ ضرور ڈبوئے  جائیں گے۔
۳۶		یعنی ہماری حمایت و حفاظت میں۔
۳۷		ان کی ہلاکت کا اور آثارِ عذاب نمودار ہوں۔
۳۸		اور اس میں سے پانی برآمد ہو تو یہ علامت ہے عذاب کے شروع ہونے کی۔
۳۹		یعنی کشتی میں حیوانات کے۔
۴۰		نر اور مادہ۔
۴۱		یعنی اپنی مؤمنہ بی بی اور ایماندار اولاد یا تمام مؤ منین۔
۴۲		اور کلامِ ازلی میں ان کا عذاب و ہلاک معیّن ہو چکا۔ وہ آپ کا ایک بیٹا تھا کنعان نام اور ایک عورت کہ یہ دونوں کافِر تھے۔ آپ نے اپنے تین فرزندوں سام، حام، یافث اور ان کی بی بیوں کو اور دوسرے مؤمنین کو سوار کیا، کل لوگ جو کشتی میں تھی ان کی تعداد اٹھتر ۷۸ تھی نصف مرد اور نصف عورتیں۔
۴۳		اور ان کے لئے نجات نہ طلب کرنا، دعا نہ فرمانا۔
(۲۸ )  پھر جب ٹھیک بیٹھ لے  کشتی پر تُو اور تیرے   ساتھ  والے  تو کہہ سب خوبیاں اللہ کو جس نے  ہمیں ان ظالموں سے  نجات دی۔
(۲۹ )  اور عرض کر (ف ۴۴) کہ اے  میرے  رب مجھے  برکت وا لی جگہ اتار اور  تو سب سے  بہتر اتارنے  والا ہے۔
۴۴		کشتی سے اترتے وقت یا اس میں سوار ہوتے وقت۔
(۳۰ )  بیشک اس میں (ف ۴۵) ضرو ر نشانیاں (ف ۴۶) اور بیشک ضرور ہم جانچنے  والے  تھے  (ف ۴۷)
۴۵		یعنی حضرت نوح علیہ السلام کے واقعے میں اور اس میں جو دشمنانِ حق کے ساتھ کیا گیا۔
۴۶		اور عبرتیں اور نصیحتیں اور قدرتِ الٰہی کے دلائل ہیں۔
۴۷		اس قوم کے حضرت نوح علیہ السلام کو اس میں بھیج کر اور ان کو وعظ و نصیحت پر مامور فرما کر تاکہ ظاہر ہو جائے کہ نُزولِ عذاب سے پہلے کون نصیحت قبول کرتا اور تصدیق و اطاعت کرتا ہے اور کون نافرمان تکذیب و مخالفت پر مُصِر رہتا ہے۔
(۳۱ )  پھر ان کے  (ف ۴۸) بعد ہم نے  اور سنگت (قوم) پیدا کی (ف ۴۹)
۴۸		یعنی قومِ نوح کے عذاب و ہلاک کے۔
۴۹		یعنی عاد و قومِ ہود۔
(۳۲ )  تو ان میں ایک رسول انہیں میں سے  بھیجا (ف ۵۰) کہ اللہ کی بندگی کرو اس کے  سوا تمہارا کوئی خدا نہیں، تو کیا تمہیں ڈر نہیں (ف ۵۱) 
۵۰		یعنی ہود علیہ السلام اور ان کی معرفت اس قوم کو حکم دیا۔
۵۱		اس کے عذاب کا کہ شرک چھوڑو اور ایمان لاؤ۔
(۳۳ ) اور بولے  اس قوم کے  سردار جنہوں نے  کفر کیا اور آخرت کی حاضری (ف ۵۲) کو جھٹلایا اور ہم نے  انہیں دنیا کی زندگی میں چین دیا (ف ۵۳) کہ یہ تو نہیں مگر جیسا آدمی جو تم کھاتے  ہو اسی میں سے  کھاتا ہے  اور جو تم پیتے  ہو اسی میں سے  پیتا ہے  (ف ۵۴) 
۵۲		اور وہاں کے ثواب و عذاب وغیرہ۔
۵۳		یعنی بعض کُفّار جنہیں اللہ تعالیٰ نے فراخیِ عیش اور نعمتِ دنیا عطا فرمائی تھی اپنے نبی صلی اللہ تعالیٰ علیہ و آلہ و سلم کے نسبت اپنی قوم کے لوگوں سے کہنے لگے۔
۵۴		یعنی یہ اگر نبی ہوتے تو ملائکہ کی طرح کھانے پینے سے پاک ہوتے۔ ان باطن کے اندھوں نے کمالاتِ نبوّت کو نہ دیکھا اور کھانے پینے کے اوصاف دیکھ کر نبی کو اپنی طرح بشر کہنے لگے، یہ بنیاد ان کی گمراہی کی ہوئی چنانچہ اسی سے انہوں نے یہ نتیجہ نکالا کہ آپس میں کہنے لگے۔
(۳۴ ) اور اگر تم کسی اپنے  جیسے  آدمی کی اطاعت کرو جب تو تم ضرور گھاٹے  میں ہو۔
(۳۵ )  کیا تمہیں یہ وعدہ دیتا ہے  کہ تم جب مر جاؤ گے  اور مٹی اور ہڈیاں ہو جاؤ گے  اس کے  بعد پھر (ف ۵۵) نکالے  جاؤ گے۔
۵۵		قبروں سے زندہ۔
(۳۶ )  کتنی دور ہے  کتنی دور ہے   جو تمہیں وعدہ دیا جاتا ہے  (ف ۵۶)
۵۶		یعنی انہوں نے مرنے کے بعد زندہ ہونے کو بہت بعید جانا اور سمجھا کہ ایسا کبھی ہونے والا ہی نہیں اور اسی خیالِ باطل کی بنا پر کہنے لگے۔
(۳۷ )  وہ تو نہیں مگر ہماری دنیا کی زندگی (ف ۵۷) کہ ہم مرتے  جیتے  ہیں (ف ۵۸)  اور ہمیں اٹھنا نہیں (ف ۵۹)
۵۷		اس سے ان کا مطلب یہ تھا کہ اس دنیوی زندگی کے سوا اور کوئی زندگی نہیں صرف اتنا ہی ہے۔
۵۸		کہ ہم میں کوئی مرتا ہے، کوئی پیدا ہوتا ہے۔
۵۹		مرنے کے بعد اور اپنے رسولِ کریم علیہ الصلوٰۃ والسلام کی نسبت انہوں نے یہ کہا۔
(۳۸ )  وہ تو نہیں مگر ایک مرد جس نے  اللہ پر جھوٹ باندھا (ف ۶۰) اور ہم اسے  ماننے  کے  نہیں (ف ۶۱) 
۶۰		کہ اپنے آپ کو اس کا نبی بتایا اور مرنے کے بعد زندہ کئے جانے کی خبر دی۔
۶۱		پیغمبر علیہ السلام جب ان کے ایمان سے مایوس ہوئے اور انہوں نے دیکھا کہ قوم انتہائی سرکشی پر ہے تو ان کے حق میں بددعا کی اور بارگاہِ الٰہی میں۔
(۳۹ ) عرض کی کہ اے  میرے  رب میری مدد فرما اس پر کہ انہوں نے  مجھے  جھٹلایا۔
(۴۰ )  اللہ نے  فرمایا کچھ دیر جاتی ہے  کہ یہ صبح کریں گے  پچھتاتے  ہوئے  (ف ۶۲)
۶۲		اپنے کُفر و تکذیب پر جب کہ عذابِ الٰہی دیکھیں گے۔
(۴۱ )  تو انہیں آ لیا سچی چنگھاڑ نے  (ف ۶۳) تو ہم نے  انہیں گھاس کوڑا کر دیا (ف ۶۴) تو دور ہوں (ف ۶۵) ظالم لوگ۔
۶۳		یعنی وہ عذاب و ہلاک میں گرفتار کئے گئے۔
۶۴		یعنی وہ ہلاک ہو کر گھاس کوڑے کی طرح ہو گئے۔
۶۵		یعنی خدا کی رحمت سے دور ہوں انبیاء کی تکذیب کرنے والے۔
(۴۲ )  پھر ان کے  بعد ہم نے  اور سنگتیں (قومیں ) پیدا کیں (ف ۶۶) 
۶۶		مثل قومِ صالح اور قومِ لوط اور قومِ شعیب وغیرہ کے۔
(۴۳ ) کوئی امت  اپنی میعاد سے  نہ پہلے  جائے  نہ پیچھے  رہے  (ف ۶۷) 
۶۷		جس کے لئے ہلاک کا جو وقت مقرر ہے وہ ٹھیک اسی وقت ہلاک ہو گی اس میں کچھ بھی تقدیم و تاخیر نہیں ہو سکتی۔
(۴۴ ) پھر ہم نے  اپنے  رسول بھیجے  ایک پیچے  دوسرا جب کسی امت کے  پاس اس کا رسول آیا انہوں نے  اسے  جھٹلایا (ف ۶۸) تو ہم نے  اگلوں سے  پچھلے  ملا دیے  (ف ۶۹) اور انہیں کہانیاں کر ڈالا (ف ۷۰) تو دور ہوں وہ لوگ کہ ایمان نہیں لاتے۔
۶۸		اور اس کی ہدایت کو نہ مانا اور اس پر ایمان نہ لائے۔
۶۹		اور بعد والوں کو پہلوں کی طرح ہلاک کر دیا۔
۷۰		کہ بعد والے افسانہ کی طرح انکا حال بیان کیا کریں اور ان کے عذاب و ہلاک کا بیان سببِ عبرت ہو۔
(۴۵ )  پھر ہم نے  موسیٰ  اور اس کے  بھائی ہارون کو اپنی آیتوں اور روشن سند (ف ۷۱) کے  ساتھ بھیجا۔
۷۱		مثل عصا و یدِ بیضا وغیرہ معجزات۔
(۴۶ )  فرعون اور اس کے  درباریوں کی طرف تو انہوں نے  غرور کیا (ف ۷۲) اور وہ لوگ غلبہ پائے  ہوئے  تھے، (ف ۷۳) 
۷۲		اور اپنے تکبُّر کے باعث ایمان نہ لائے۔
۷۳		بنی اسرائیل پر اپنے ظلم و ستم سے جب حضرت موسیٰ و ہارون علیہما السلام نے انہیں ایمان کی دعوت دی۔
(۴۷ ) تو بولے  کیا ہم ایمان لے  آئیں اپنے  جیسے  دو آدمیوں پر (ف ۷۴) اور ان کی قوم ہماری بندگی کر رہی ہے، (ف ۷۵)
۷۴		یعنی حضرت موسیٰ اور حضرت ہارون پر۔
۷۵		یعنی بنی اسرائیل ہمارے زیرِ فرمان ہیں تو یہ کیسے گوارا ہوکہ اسی قوم کے دو۲ آدمیوں پر ایمان لا کر ان کے مطیع بن جائیں۔
(۴۸ ) تو انہوں نے  ان دونوں کو جھٹلایا تو ہلاک کیے  ہوؤں میں ہو گئے  (ف ۷۶) 
۷۶		اور غرق کر ڈالے گئے۔
(۴۹ ) اور بیشک ہم نے  موسیٰ کو کتاب عطا فرمائی (ف ۷۷) کہ ان کو (ف ۷۸) ہدایت ہو۔
۷۷		یعنی توریت شریف فرعون اور اس کی قوم کی ہلاکت کے بعد۔
۷۸		یعنی حضرت موسیٰ علیہ السلام کی قوم بنی اسرائیل کو۔
(۵۰ )  اور ہم نے  مریم اور اس کے  بیٹے  کو (ف ۷۹) نشانی کیا اور انہیں ٹھکانا دیا ایک بلند زمین (ف ۸۰) جہاں بسنے  کا مقام (ف ۸۱) اور نگاہ کے  سامنے  بہتا پانی۔
۷۹		یعنی حضرت عیسیٰ علیہ السلام کو بغیر باپ کے پیدا فرما کر اپنی قدرت کی۔
۸۰		اس سے مراد یا بیت المقدس ہے یا دمشق یا فلسطین، کئی قول ہیں۔
۸۱		یعنی زمین ہموار، فراخ، پھلوں والی جس میں رہنے والے بآسائش بسر کرتے ہیں۔
(۵۱ )  اے  پیغمبرو! پاکیزہ چیزیں کھاؤ (ف ۸۲) اور اچھا کام کرو، میں تمہارے  کاموں کو جانتا ہوں (ف ۸۳)
۸۲		یہاں پیغمبروں سے مراد یا تمام رسول ہیں اور ہر ایک رسول کو ان کے زمانہ میں یہ ندا فرمائی گئی یا رسولوں سے مراد خاص سیدِ عالَم صلی اللہ علیہ و آلہ و سلم ہیں یا حضرت عیسیٰ علیہ السلام، کئی قول ہیں۔
۸۳		ان کی جزاء عطا فرماؤں گا۔
(۵۲ )  اور بیشک یہ تمہارا دین ایک ہی دین ہے  (ف ۸۴) اور میں تمہارا رب ہوں تو مجھ سے  ڈرو۔
۸۴		یعنی اسلام۔
(۵۳ )  تو ان کی امتوں نے  اپنا کام آپس میں ٹکڑے  ٹکڑے  کر لیا (ف ۸۵) ہر گروہ جو اس کے  پاس ہے  اس پر خوش ہے، (ف ۸۶)
۸۵		اور فرقے فرقے ہو گئے یہودی، نصرانی، مجوسی وغیرہ۔
۸۶		اور اپنے ہی آپ کو حق پر جانتا ہے اور دوسروں کو باطل پر سمجھتا ہے اس طرح ان کے درمیان دینی اختلافات ہیں، اب سیدِ عالَم صلی اللہ علیہ و آلہ و سلم کو خطاب ہوتا ہے۔
(۵۴ )  تو تم ان کو چھوڑ دو ان کے  نشہ میں (ف ۸۷) ایک وقت تک (ف ۸۸)
۸۷		یعنی ان کے کُفر و ضلال اور ان کی جہالت و غفلت میں۔
۸۸		یعنی ان کی موت کے وقت تک۔
(۵۵ )  کیا یہ خیال کر رہے  ہیں کہ  وہ جو ہم ان کی مدد کر رہے  ہیں مال اور بیٹوں سے  (ف ۸۹)
۸۹		دنیا میں۔
(۵۶ )  یہ جلد جلد ان کو بھلائیاں دیتے  ہیں (ف ۹۰) بلکہ انہیں خبر نہیں (ف ۹۱) 
۹۰		اور ہماری یہ نعمتیں ان کے اعمال کی جزاء ہیں یا ہمارے راضی ہونے کی دلیل ہیں، ایسا خیال کرنا غلط ہے واقعہ یہ نہیں ہے۔
۹۱		کہ ہم انہیں ڈھیل دے رہے ہیں۔
(۵۷ ) بیشک وہ جو اپنے   رب کے  ڈر سے  سہمے  ہوئے  ہیں (ف ۹۲)
۹۲		انہیں اس کے عذاب کا خوف ہے۔ حضرت حسن بصری رضی اللہ تعالیٰ عنہ نے فرمایا کہ مؤمن نیکی کرتا ہے اور خدا سے ڈرتا ہے اور کافِر بدی کرتا ہے اور نڈر رہتا ہے۔
(۵۸ )  اور وہ جو اپنے  رب کی آیتوں پر ایمان لاتے  ہیں (ف ۹۳)
۹۳		اور اس کی کتابوں کو مانتے ہیں۔
(۵۹ )  اور وہ جو اپنے  رب کا کوئی شریک نہیں کرتے۔
(۶۰ )  اور وہ جو دیتے  ہیں جو کچھ دیں (ف ۹۴) اور ان کے  دل ڈر رہے  ہیں یوں کہ ان کو اپنے  رب کی طرف پھرنا ہے، (ف ۹۵)
۹۴		زکوٰۃ و صدقات یا یہ معنیٰ ہیں کہ اعمالِ صالحہ بجا لاتے ہیں۔
۹۵		ترمذی کی حدیث میں ہے کہ حضرت اُم المؤمنین عائشہ صدیقہ رضی اللہ تعالیٰ عنہا نے سیدِ عالَم صلی اللہ علیہ و آلہ و سلم سے دریافت کیا کہ کیا اس آیت میں ان لوگوں کا بیان ہے جو شرابیں پیتے ہیں اور چوری کرتے ہیں ؟ فرمایا اے صدیق کی نور دیدہ ایسا نہیں یہ ان لوگوں کا بیان ہے جو روزے رکھتے ہیں، صدقے دیتے ہیں اور ڈرتے رہتے ہیں کہ کہیں یہ اعمال نا مقبول نہ ہو جائیں۔
(۶۱ )  یہ لوگ بھلائیوں میں جلدی کرتے  ہیں اور یہی سب سے  پہلے  انہیں پہنچے  (ف ۹۶)
۹۶		یعنی نیکیوں کو، معنیٰ یہ ہیں کہ وہ نیکیوں اور اُمّتوں پر سبقت کرتے ہیں۔
(۶۲ )  اور ہم کسی جان پر بوجھ نہیں رکھتے  مگر اس کی طاقت بھر اور ہمارے  پاس ایک کتاب ہے  کہ حق بولتی ہے  (ف ۹۷) اور ان پر ظلم نہ ہو گا،(ف ۹۸)
۹۷		اس میں ہر شخص کا عمل مکتوب ہے اور وہ لوحِ محفوظ ہے۔
۹۸		نہ کسی کی نیکی گھٹائی جائے گی نہ بدی بڑھائی جائے گی، اس کے بعد کُفّار کا ذکر فرمایا جاتا ہے۔
(۶۳ )  بلکہ ان کے  دل اس سے  (ف ۹۹) غفلت میں ہیں اور ان کے  کام ان کاموں سے  جدا ہیں (ف ۱۰۰) جنہیں وہ کر رہے  ہیں۔
۹۹		یعنی قرآن شریف سے۔
۱۰۰		جو ایمانداروں کے ذکر کئے گئے۔
(۶۴ )  یہاں تک کہ جب ہم نے  ان کے  امیروں کو عذاب میں پکڑا (ف ۱۰۱) تو جبھی وہ فریاد کرنے  لگے، (ف ۱۰۲)
۱۰۱		اور وہ روز بروز تہ تیغ کئے گئے اور ایک قول یہ ہے کہ اس عذاب سے مراد فاقوں اور بھوک کی وہ مصیبت ہے جو سیدِ عالَم صلی اللہ علیہ و آلہ و سلم کی دعا سے ان پر مسلّط کی گئی تھی اور اس قحط سے ان کی حالت یہاں تک پہنچ گئی تھی کہ وہ کتّے اور مردار تک کھا گئے تھے۔
۱۰۲		اب ان کا جواب یہ ہے کہ۔
(۶۵ )  آج فریاد نہ کرو، ہماری طرف سے  تمہاری مدد نہ ہو گی۔
(۶۶ )  بیشک میری آیتیں (ف ۱۰۳) تم پر پڑھی جاتی تھیں تو تم اپنی ایڑیوں کے  بل الٹے  پلٹتے  تھے  (ف ۱۰۴)
۱۰۳		یعنی آیاتِ قرآنِ مجید۔
۱۰۴		اور ان آیات کو نہ مانتے تھے اور ان پر ایمان نہ لاتے تھے۔
(۶۷ )  خدمت حرم پر بڑائی مارتے  ہو (ف ۱۰۵) رات کو وہاں بیہودہ کہانیاں بکتے   (ف ۱۰۶)
۱۰۵		اور یہ کہتے ہوئے کہ ہم اہلِ حرم ہیں اور بیت اللہ کے ہمسایہ ہیں، ہم پر کوئی غالب نہ ہو گا ہمیں کسی کا خوف نہیں۔
۱۰۶		کعبۂ معظّمہ کے گرد جمع ہو کر اور ان کہانیوں میں اکثر قرآن پاک پر طعن اور اس کو سحر اور شعر کہنا اور سید عالَم صلی اللہ علیہ و آلہ و سلم کی شان میں بے جا باتیں کہنا ہوتا تھا۔
(۶۸ )  حق کو چھوڑے  ہوئے  (ف ۱۰۷) کیا انہوں نے  بات کو سوچا نہیں (ف ۱۰۸) یا ان کے  پاس وہ آیا جو ان کے  باپ دادا کے  پاس نہ آیا تھا (ف ۱۰۹)
۱۰۷		یعنی نبیِ کریم صلی اللہ علیہ و آلہ و سلم کو اور آپ پر ایمان لانے کو اور قرآنِ کریم کو۔
۱۰۸		یعنی قرآنِ پاک میں غور نہیں کیا اور اس کے اعجاز پر نظر نہیں ڈالی جس سے انہیں معلوم ہوتا کہ یہ کلام حق ہے اس کی تصدیق لازم ہے اور جو کچھ اس میں ارشاد فرمایا گیا وہ سب حق اور واجب التسلیم ہے اور سیدِ عالَم صلی اللہ علیہ و آلہ و سلم کے صدق و حقانیت پر اس میں دلالاتِ واضحہ موجود ہیں۔
۱۰۹		یعنی رسول کا تشریف لانا ایسی نرالی بات نہیں ہے جو کبھی پہلے عہد میں ہوئی ہی نہ ہو اور وہ یہ کہہ سکیں کہ ہمیں خبر ہی نہ تھی کہ خدا کی طرف سے رسول آیا بھی کرتے ہیں، کبھی پہلے کوئی رسول آیا ہوتا اور ہم نے اس کا تذکرہ سنا ہوتا تو ہم کیوں اس رسول صلی اللہ علیہ و آلہ و سلم کو نہ مانتے، یہ عذر کرنے کا موقع بھی نہیں ہے کیونکہ پہلی اُمّتوں میں رسول آچکے ہیں اور خدا کی کتابیں نازِل ہو چکی ہیں۔
(۶۹ )  یا انہوں نے  اپنے  رسول کو نہ پہچانا  (ف ۱۱۰) تو وہ اسے  بیگانہ سمجھ رہے  ہیں (ف ۱۱۱) 
۱۱۰		اور حضور کی عمر شریف کے جملہ احوال کو نہ دیکھا اور آپ کے نسبِ عالی اور صدق و امانت اور وفورِ عقل و حسنِ اخلاق اور کمالِ حلم اور وفا و کرم و مُروّت وغیرہ پاکیزہ اخلاق و محاسنِ صفات اور بغیر کسی سے سیکھے آپ کے علم میں کامل اور تمام جہان سے اعلم اور فائق ہونے کو نہ جانا کیا ایسا ہے ؟۔
۱۱۱		حقیقت میں یہ بات تو نہیں بلکہ وہ سیدِ عالَم صلی اللہ علیہ و آلہ و سلم کو اور آپ کے اوصاف و کمالات کو خوب جانتے ہیں اور آپ کے برگزیدہ صفات شہرۂ آفاق ہیں۔
(۷۰ ) یا کہتے  ہیں اسے  سودا ہے  (ف ۱۱۲) بلکہ وہ تو ان کے  پاس حق لائے  (ف ۱۱۳) اور ان میں اکثر حق برا لگتا ہے  (ف ۱۱۴)
۱۱۲		یہ بھی سرا سر غلط اور باطل ہے کیونکہ وہ جانتے ہیں کہ آپ جیسا دانا اور کامل العقل شخص ان کے دیکھنے میں نہیں آیا۔
۱۱۳		یعنی قرآنِ کریم جو توحیدِ الٰہی و احکامِ دین پر مشتمل ہے۔
۱۱۴		کیونکہ اس میں ان کے خواہشاتِ نفسانیہ کی مخالفت ہے اس لئے وہ رسول اللہ صلی اللہ علیہ و آلہ و سلم اور ان کے صفات و کمالات کو جاننے کے باوجود حق کی مخالفت کرتے ہیں۔ اکثر کی قید سے ثابت ہوتا ہے کہ یہ حال ان میں بیشتر لوگوں کا ہے چنانچہ بعض ان میں ایسے بھی تھے جو آپ کو حق پر جانتے تھے اور حق انہیں بُرا بھی نہیں لگتا تھا لیکن وہ اپنی قوم کی موافقت یا اُن کے طعن و تشنیع کے خوف سے ایمان نہ لائے جیسے کہ ابو طالب۔
(۷۱ )  اور اگر حق (ف ۱۱۵) ان کی خواہشوں کی پیروی کرتا (ف ۱۱۶) تو ضرور آسمان اور  زمین اور جو کوئی ان میں ہیں سب تباہ ہو جاتے  (ف ۱۱۷) بلکہ ہم تو ان کے  پاس وہ چیز لائے  (ف ۱۱۸) جس میں ان کی ناموری تھی تو وہ اپنی عزت سے  ہی منہ پھیرے  ہوئے  ہیں۔
۱۱۵		یعنی قرآن شریف۔
۱۱۶		اس طرح کہ اس میں وہ مضامین مذکور ہوتے جن کی کُفّار خواہش کرتے ہیں جیسے کہ چند خدا ہونا اور خدا کے بیٹا اور بیٹیاں ہونا وغیرہ کُفریات۔
۱۱۷		اور تمام عالم کا نظام درہم برہم ہو جاتا۔
۱۱۸		یعنی قرآنِ پاک۔
(۷۲ )  کیا تم ان سے  کچھ اجرت مانگتے  ہو (ف ۱۱۹) تو تمہارے  رب کا اجر سب سے  بھلا اور وہ سب سے  بہتر روزی دینے  والا (ف ۱۲۰)
۱۱۹		انہیں ہدایت کرنے اور راہِ حق بتانے پر۔ ایسا تو نہیں اور وہ کیا ہیں اور آپ کو کیا دے سکتے ہیں تم اگر اجر چاہو۔
۱۲۰		اور اس کا فضل آپ پر عظیم اور جو جو نعمتیں اس نے آپ کو عطا فرمائی وہ بہت کثیر اور اعلیٰ تو آپ کو ان کی کیا پرواہ پھر جب وہ آپ کے اوصاف و کمالات سے واقف بھی ہیں، قرآنِ پاک کا اعجاز بھی ان کی نگاہوں کے سامنے ہے اور آپ ان سے ہدایت و ارشاد کا کوئی اجر و عوض بھی طلب نہیں فرماتے تو اب انہیں ایمان لانے میں کیا عذر رہا۔
(۷۳ )  اور بیشک تم انہیں سیدھی راہ کی طرف بلاتے  ہو (ف ۱۲۱) 
۱۲۱		تو ان پر لازم ہے کہ آپ کی دعوت قبول کریں اور اسلام میں داخل ہوں۔
(۷۴ ) اور بیشک جو آخرت پر ایما ن نہیں لاتے   ضرور سیدھی راہ سے  (ف ۱۲۲) کترائے  ہوئے  ہیں۔
۱۲۲		یعنی دینِ حق سے۔
(۷۵ )  اور اگر ہم ان پر رحم کریں اور جو مصیبت (ف ۱۲۳) ان پر پڑی ہے  ٹال دیں تو ضرور بھٹ پنا (احسان فراموشی) کریں گے  اپنی سرکشی میں بہکتے  ہوئے  (ف ۱۲۴)
۱۲۳		ہفت سالہ قحط سالی کی۔
۱۲۴		یعنی اپنے کُفر و عناد اور سرکشی کی طرف لوٹ جائیں گے اور یہ تملُّق و چاپلوسی جاتی رہے گی اور رسولِ کریم صلی اللہ علیہ و آلہ و سلم اور مؤمنین کی عداوت اور تکبُّر جو ان کا پہلا طریقہ تھا وہی اختیار کریں گے۔ شانِ نُزول : جب قریش سیدِ عالَم صلی اللہ علیہ و آلہ و سلم کی دعا سے سات برس کے قحط میں مبتلا ہوئے اور حالت بہت ابتر ہو گئی تو ابوسفیان ان کی طرف سے نبیِ کریم صلی اللہ علیہ و آلہ و سلم کی خدمت میں حاضر ہوئے اور عرض کیا کہ کیا آپ اپنے خیال میں رحمۃ للعالمین بنا کر نہیں بھیجے گئے ؟ سیدِ عالَم صلی اللہ علیہ و آلہ و سلم نے فرمایا بے شک، ابوسفیان نے کہا کہ بڑوں کو تو آپ نے بدر میں تہِ تیغ کر دیا اولاد جو رہی وہ آپ کی بددعا سے اس حالت کو پہنچی کہ مصیبت قحط میں مبتلا ہوئی، فاقوں سے تنگ آگئی، لوگ بھوک کی بے تابی سے ہڈیاں چاپ گئے، مُردار تک کھا گئے میں آپ کو اللہ کی قسم دیتا ہوں اور قرابت کی، آپ اللہ سے دعا کیجئے کہ ہم سے اس قحط کو دور فرمائے۔ حضور نے دعا کی اور انہوں نے اس بلا سے رہائی پائی۔ اس واقعہ کے متعلق یہ آیتیں نازِل ہوئیں۔
(۷۶ )  اور بیشک ہم نے  انہیں عذاب میں پکڑا (ف ۱۲۵) تو نہ وہ اپنے  رب کے  حضور میں جھکے  اور نہ گڑگڑاتے  ہیں (ف ۱۲۶)
۱۲۵		قحط سالی کے یا قتل کے۔
۱۲۶		بلکہ اپنے تمرُّد و سرکشی پر ہیں۔
(۷۷ )  یہاں تک کہ جب ہم نے  ان پر کھولا کسی سخت عذاب کا دروازہ (ف ۱۲۷) تو وہ  اب اس میں ناامید پڑے  ہیں۔
۱۲۷		اس عذاب سے یا قحط سالی مراد ہے جیسا کہ روایتِ مذکور ہ شانِ نُزول کا مقتضیٰ ہے یا روزِ بدر کا قتل، یہ اس قول کی بنا پر ہے کہ واقعۂ قحط واقعۂ بدر سے پہلے ہوا اور بعض مفسِّرین نے کہا کہ اس سخت عذاب سے موت مراد ہے، بعض نے کہا کہ قیامت۔
(۷۸ )  اور وہی ہے  جس نے  بنائے  تمہارے  لیے  کان اور آنکھیں اور دل (ف ۱۲۸) تم بہت ہی کم حق مانتے  ہو (ف ۱۲۹)
۱۲۸		تاکہ سنو اور دیکھو اور سمجھو اور دینی اور دنیوی منافع حاصل کرو۔
۱۲۹		کہ تم نے ان نعمتوں کی قدر نہ جانی اور ان سے فائدہ نہ اٹھایا اور کانوں، آنکھوں اور دلوں سے آیاتِ الٰہیہ کے سننے، دیکھنے، سمجھنے اور معرفتِ الٰہی حاصل کرنے اور مُنعمِ حقیقی کا حق پہچان کر شکر گزار بننے کا نفع نہ اٹھایا۔
(۷۹ )  اور وہی ہے  جس نے  تمہیں زمین میں پھیلایا اور  اسی کی طرف اٹھنا ہے  (ف ۱۳۰)
۱۳۰		روزِ قیامت۔
(۸۰ )  اور وہی جٕلائے  اور مارے  اور اسی کے  لیے  ہیں رات اور دن کی تبدیلیاں (ف ۱۳۱) تو کیا تمہیں سمجھ نہیں (ف ۱۳۲)
۱۳۱		ان میں سے ہر ایک کا دوسرے کے بعد آنا اور تاریکی و روشنی اور زیادتی و کمی میں ہر ایک کا دوسرے سے مختلف ہونا یہ سب اس کی قدرت کے نشان ہیں۔
۱۳۲		کہ ان سے عبرت حاصل کرو اور ان میں خدا کی قدرت کا مشاہدہ کر کے مرنے کے بعد زندہ کئے جانے کو تسلیم کرو اور ایمان لاؤ۔
(۸۱ )  بلکہ انہوں نے  وہی کہی جو اگلے  (ف ۱۳۳) کہتے  تھے۔
۱۳۳		یعنی ان سے پہلے کافِر۔
(۸۲ )  بولے  کیا جب ہم مرجائیں اور مٹی اور ہڈیاں ہو جائیں کیا پھر نکالے  جائیں گے۔
(۸۳ )  بیشک یہ وعدہ ہم کو اور ہم سے  پہلے  ہمارے  باپ دادا کو دیا گیا یہ تو نہیں مگر وہی اگلی داستانیں (ف ۱۳۴)
۱۳۴		جن کی کچھ بھی حقیقت نہیں۔ کُفّار کے اس مقولہ کا رد فرمانے اور ان پر حُجُّت قائم فرمانے کے لئے اللہ تبارک و تعالیٰ نے اپنے حبیب صلی اللہ علیہ و آلہ و سلم سے ارشاد فرمایا۔
(۸۴ ) تم فرماؤ کس کا مال ہے  زمین اور جو کچھ اس میں ہے  اگر تم جانتے  ہو (ف ۱۳۵)
۱۳۵		اس کے خالِق و مالک کو تو بتاؤ۔
(۸۵ )  اب کہیں گے  کہ اللہ کا (ف ۱۳۶) تم فرماؤ پھر کیوں نہیں سوچتے  (ف ۱۳۷)
۱۳۶		کیونکہ بجُز اس کے کوئی جواب ہی نہیں اور مشرکین اللہ تعالیٰ کی خالقیت کے مُقِر بھی ہیں جب وہ یہ جواب دیں۔
۱۳۷		کہ جس نے زمین کو اور اس کی کائنات کو ابتداءً پیدا کیا وہ ضرور مُردوں کو زندہ کرنے پر قادر ہے۔
(۸۶ )  تم فرماؤ کون ہے  مالک سوتوں آسمانوں کا اور مالک بڑے  عرش کا۔
(۸۷ )  اب کہیں گے  یہ اللہ ہی کی شان ہے، تم فرماؤ پھر کیوں نہیں ڈرتے  (ف ۱۳۸) 
۱۳۸		اس کے غیر کو پوجنے اور شرک کرنے سے اور اس کے مُردوں کو زندہ کرنے پر قادر ہونے کا انکار کرنے سے۔
(۸۸ ) تم فرماؤ کس کے  ہاتھ ہے  ہر چیز کا قابو (ف ۱۳۹) اور وہ پناہ دیتا ہے  اور اس کے  خلاف کوئی پناہ نہیں دے  سکتا اگر تمہیں علم ہو (ف ۱۴۰)
۱۳۹		اور ہر چیز پر حقیقی قدرت و اختیار کس کا ہے ؟۔
۱۴۰		تو جواب دو۔
(۸۹ )  اب کہیں گے  یہ اللہ ہی کی شان ہے، تم فرماؤ پھر کس جادو کے  فریب میں پڑے  ہو (ف ۱۴۱)
۱۴۱		یعنی کس شیطانی دھوکے میں ہو کہ توحید و طاعتِ الٰہی کو چھوڑ کر حق کو باطل سمجھ رہے ہو جب تم اقرار کرتے ہو کہ قدرتِ حقیقی اسی کی ہے اور اس کے خلاف کوئی کسی کو پناہ نہیں دے سکتا تو دوسرے کی عبادت قطعاً باطل ہے۔
(۹۰ )  بلکہ ہم ان کے  پاس حق لائے  (ف ۱۴۲) اور وہ بیشک جھوٹے  ہیں (ف ۱۴۳)
۱۴۲		کہ اللہ کے نہ اولاد ہو سکتی ہے نہ اس کا شریک یہ دونوں باتیں مَحال ہیں۔
۱۴۳		جو اس کے لئے شریک اور اولاد ٹھہراتے ہیں۔
(۹۱ )  اللہ نے  کوئی بچہ اختیار نہ کیا (ف ۱۴۴) اور نہ اس کے  ساتھ کوئی دوسرا خدا (ف ۱۴۵) یوں ہوتا تو ہر خدا  اپنی مخلوق لے  جاتا (ف ۱۴۶)  اور ضرور ایک دوسرے  پر اپنی تعلی چاہتا (ف ۱۴۷) پاکی ہے  اللہ کو ان باتوں سے  جو یہ بناتے  ہیں (ف ۱۴۸)
۱۴۴		وہ اس سے منزّہ ہے کیونکہ نوع اور جنس سے پاک ہے اور اولاد وہی ہو سکتی ہے جو ہم جنس ہو۔
۱۴۵		جو اُلُوہیت میں شریک ہو۔
۱۴۶		اور اس کو دوسرے کے تحتِ تصرُّف نہ چھوڑتا۔
۱۴۷		اور دوسرے پر اپنی برتری اور اپنا غلبہ پسند کرتا کیونکہ متقابل حکومتیں اسی کی مقتضی ہیں۔ اس سے معلوم ہوا کہ دو خدا ہونا باطل ہے خدا ایک ہی ہے اور ہر چیز اسی کے تحتِ تصرُّف ہے۔
۱۴۸		کہ اس کے لئے شریک اور اولاد ٹھہراتے ہیں۔
(۹۲ )  جاننے  والا ہر نہاں و عیاں کا تو اسے  بلندی ہے  ان کے  شرک سے۔
(۹۳ )  تم عرض کرو کہ اے  میرے  رب! اگر  تو مجھے  دکھائے  (ف ۱۴۹) جو انہیں وعدہ دیا جاتا ہے۔
۱۴۹		وہ عذاب۔
(۹۴ )  تو اے  میرے  رب! مجھے  ان ظالموں کے  ساتھ نہ کرنا (ف ۱۵۰)
۱۵۰		اور ان کا قرین اور ساتھی نہ بنانا یہ دعا بہ طریقِ تواضع و اظہارِ عبدیت ہے باوجودیکہ معلوم ہے کہ اللہ تعالیٰ آپ کو ان کا قرین اور ساتھی نہ کریگا اسی طرح انبیائے معصومین استغفار کیا کرتے ہیں باوجود یکہ انہیں اپنی مغفرت اور اکرامِ خداوندی کا علم یقینی ہوتا ہے، یہ سب بہ طریقِ تواضع و اظہارِ بندگی ہے۔
(۹۵ )  اور بیشک ہم قادر ہیں کہ تمہیں دکھا دیں جو انہیں وعدہ دے  رہے  ہیں (ف ۱۵۱)
۱۵۱		یہ جواب ہے ان کُفّار کا جو عذابِ موعود کا انکار کرتے اور اس کی ہنسی اڑاتی تھے انہیں بتایا گیا کہ اگر تم غور کرو تو سمجھ لو گے کہ اللہ تعالیٰ اس وعدہ کے پورا کرنے پر قادر ہے پھر وجہِ انکار اور سببِ استہزاء کیا اور عذاب میں جو تاخیر ہو رہی ہے اس میں اللہ کی حکمتیں ہیں کہ ان میں سے جو ایمان لانے والے ہیں وہ ایمان لے آئیں اور جن کی نسلیں ایمان لانے والی ہیں ان سے وہ نسلیں پیدا ہو لیں۔
(۹۶ )  سب سے  اچھی بھلائی سے  برائی کو دفع کرو (ف ۱۵۲) ہم خوب جانتے  ہیں جو باتیں یہ بناتے  ہیں (ف ۱۵۳) 
۱۵۲		اس جملۂ جمیلہ کے معنیٰ بہت وسیع ہیں، اس کے یہ معنیٰ بھی ہیں کہ توحید جو اعلیٰ بہتری ہے اس سے شرک کی برائی کو دفع فرمائے اور یہ بھی کہ طاعت و تقویٰ کو رواج دے کر معصیت اور گناہ کی برائی دفع کیجئے اور یہ بھی کہ اپنے مکارمِ اخلاق سے خطا کاروں پر اس طرح عفو و رحمت فرمائے جس سے دین میں کوئی سُستی نہ ہو۔
۱۵۳		اللہ اور اس کے رسول کی شان میں، تو ہم اس کا بدلہ دیں گے۔
(۹۷ ) اور تم عرض کرو کہ اے  میرے  رب تیری پناہ  شیاطین کے  وسوسو ں سے  (ف ۱۵۴) 
۱۵۴		جن سے وہ لوگوں کو فریب دے کر معاصی اور گناہوں میں مبتلا کرتے ہیں۔
(۹۸ ) اور اے  میرے  رب تیری پناہ کہ وہ میرے  پاس آئیں۔
(۹۹ )  یہاں تک کہ جب ان میں کسی کو موت آئے  (ف ۱۵۵) تو کہتا ہے  کہ اے  میرے  رب مجھے  واپس پھر دیجئے، (ف ۱۵۶) 
۱۵۵		یعنی کافِر وقتِ موت تک تو اپنے کُفر و سرکشی اور خدا اور رسول کی تکذیب اور مرنے کے بعد زندہ کئے جانے کے انکار پر مُصِر رہتا ہے اور جب موت کا وقت آتا ہے اور اس کو جہنّم میں اس کا جو مقام ہے دکھایا جاتا ہے اور جنّت کا وہ مقام بھی دکھایا جاتا ہے کہ اگر وہ ایمان لاتا تو یہ مقام اسے دیا جاتا۔
۱۵۶		دنیا کی طرف۔
(۱۰۰ ) شاید اب میں کچھ بھلائی کماؤں اس میں جو چھوڑ آیا ہوں (ف ۱۵۷) ہشت یہ تو ایک بات ہے  جو وہ اپنے  منہ سے  کہتا ہے  (ف ۱۵۸) اور ان کے  آگے  ایک آڑ ہے  (ف ۱۵۹) اس دن تک جس دن اٹھائے  جائیں گے۔
۱۵۷		اور اعمالِ نیک بجا لا کر اپنی تقصیرات کا تدارُک کروں اس پر اس کو فرمایا جائے گا۔
۱۵۸		حسرت و ندامت سے یہ ہونے والی نہیں اور اس کا کچھ فائدہ نہیں۔
(۱۰۱ )  تو جب صُور پھونکا جائے  گا (ف ۱۶۰) تو نہ ان میں رشتے  رہیں گے  (ف ۱۶۱) اور نہ ایک دوسرے  کی بات پوچھے  (ف ۱۶۲) 
۱۵۹		جو انہیں دنیا کی طرف واپس ہونے سے مانع ہے اور وہ موت ہے۔ (خازن) بعض مفسِّرین نے کہا کہ برزخ وقتِ موت سے وقتِ بعث تک کی مدت کو کہتے ہیں۔
۱۶۰		پہلی مرتبہ جس کو نفخۂ اُولیٰ کہتے ہیں جیسا کہ حضرت ابنِ عباس رضی اللہ تعالیٰ عنہما سے مروی ہے۔
۱۶۱		جن پر دنیا میں فخر کیا کرتے تھے اور آپس کے نسبی تعلقات منقطع ہو جائیں گے اور قرابت کی مَحبتیں باقی نہ رہیں گی اور یہ حال ہو گا کہ آدمی اپنے بھائی اور ماں اور باپ اور بی بی اور بیٹوں سے بھاگے گا۔
۱۶۲		جیسے کہ دنیا میں پوچھتے تھے کیونکہ ہر ایک اپنے ہی حال میں مبتلا ہو گا پھر دوسری بار صُور پھُونکا جائے گا اور بعدِ حساب لوگ ایک دوسرے کا حال دریافت کریں گے۔
(۱۰۲ ) تو جن کی تولیں (ف ۱۶۳) بھاری ہولیں وہی مراد کچھ پہنچے۔
۱۶۳		اعمالِ صالحہ اور نیکیوں سے۔
(۱۰۳ )  اور جن کی تولیں ہلکی پڑیں (ف ۱۶۴) وہی ہیں جنہوں نے  اپنی جانیں گھاٹے  میں ڈا لیں ہمیشہ دوزخ میں رہیں گے۔
۱۶۴		نیکیاں نہ ہونے کے باعث اور وہ کُفّار ہیں۔
(۱۰۴ )  ان کے  منہ پر آگ لپیٹ مارے  گی اور وہ اس میں منہ چڑائے  ہوں گے  (ف ۱۶۵)
۱۶۵		ترمذی کی حدیث میں ہے کہ آگ ان کو بھون ڈالے گی اور اوپر کا ہونٹ سُکڑ کر نصف سر تک پہنچے گا اور نیچے کا ناف تک لٹک جائے گا، دانت کھلے رہ جائیں گے (خدا کی پناہ) اور ان سے فرمایا جائے گا۔
(۱۰۵ )  کیا تم پر میری آیتیں نہ پڑھی جاتی تھیں (ف ۱۶۶) تو تم انہیں جھٹلاتے  تھے۔
۱۶۶		دنیا میں۔
(۱۰۶ )  کہیں گے  اے  ہمارے  رب ہم پر ہماری بدبختی غالب آئی اور ہم گمراہ لوگ تھے۔
(۱۰۷ )  اے  رب ہمارے  ہم کو دوزخ سے  نکال دے  پھر اگر ہم ویسے  ہی کریں تو ہم ظالم ہیں (ف ۱۶۷)
۱۶۷		ترمذی کی حدیث میں ہے کہ دوزخی لوگ جہنّم کے داروغہ مالک کو چالیس برس تک پکارتے رہیں گے اس کے بعد وہ کہے گا کہ تم جہنّم ہی میں پڑے رہو گے پھر وہ پروردگار کو پکاریں گے اور کہیں گے اے ربّ ہمارے ہمیں دوزخ سے ا ور یہ پکار ان کی دنیا سے دونی عمر کی مدّت تک جاری رہے گی، اس کے بعد انہیں یہ جواب دیا جائے گا جو اگلی آیت میں ہے (خازن) اور دنیا کی عمر کتنی ہے، اس میں کئی قول ہیں بعض نے کہا کہ دنیا کی عمر سات ہزار برس ہے، بعض نے کہا بارہ ہزار برس، بعض نے کہا تین لاکھ ساٹھ برس واللہ تعالیٰ اعلم (تذکرہ قرطبی)۔
(۱۰۸ )  رب فرمائے  گا دھتکارے  (خائب و خاسر) پڑے  رہو اس میں اور مجھ سے  بات نہ کرو (ف ۱۶۸)
۱۶۸		اب ان کی امیدیں منقطع ہو جائیں گی اور یہ اہلِ جہنّم کا آخر کلام ہو گا پھر اس کے بعد انہیں کلام کرنا نصیب نہ ہو گا، روتے، چیختے، ڈکراتے، بھونکتے رہیں گے۔
(۱۰۹ ) بیشک میرے  بندوں کا ایک گروہ کہتا تھا اے  ہمارے  رب! ہم ایمان لائے  تو ہمیں بخش دے  اور ہم پر رحم کر اور تو سب سے  بہتر رحم کرنے  والا ہے۔
(۱۱۰ )  تو تم نے  انہیں ٹھٹھا بنا لیا (ف ۱۶۹) یہاں تک کہ انہیں بنانے  کے  شغل میں (ف ۱۷۰) میری یاد بھول گئے  اور تم ان سے  ہنسا کرتے۔
۱۶۹		شانِ نُزول : یہ آیتیں کُفّارِ قریش کے حق میں نازِل ہوئیں جو حضرت بلال و حضرت عمار و حضرت صہیب و حضرت خبّاب وغیرہ رضی اللہ تعالیٰ عنہم فقراء اصحابِ رسول صلی اللہ علیہ و آلہ و سلم سے تمسخُر کرتے تھے۔
۱۷۰		یعنی ان کے ساتھ تمسخُر کرنے میں اتنے مشغول ہوئے کہ۔
(۱۱۱ )  بیشک آج میں نے  ان کے  صبر کا انہیں یہ بدلہ دیا کہ وہی کامیاب ہیں۔
(۱۱۲ )  فرمایا (ف ۱۷۱) تم زمین میں کتنا ٹھہرے  (ف ۱۷۲) برسوں کی گنتی سے 
۱۷۱		اللہ تعالیٰ نے کُفّار سے۔
۱۷۲		یعنی دنیا میں اور قبر میں۔
(۱۱۳ )، بولے  ہم ایک دن رہے  یا دن کا حصہ (ف ۱۷۳) تو گننے  والوں سے  دریافت فرما  (ف ۱۷۴)
۱۷۳		یہ جواب اس وجہ سے دیں گے کہ اس دن کی دہشت اور عذاب کی ہیبت سے انہیں اپنے دنیا میں رہنے کی مدّت یاد نہ رہے گی اور انہیں شک ہو جائے گا اسی لئے کہیں گے۔
۱۷۴		یعنی ان ملائکہ سے جن کو تو نے بندوں کی عمریں اور ان کے اعمال لکھنے پر مامور کیا، اس پر اللہ تعالیٰ نے۔
(۱۱۴ )  فرمایا تم نہ ٹھہرے  مگر تھوڑا  (ف ۱۷۵) اگر تمہیں علم ہوتا۔
۱۷۵		بہ نسبت آخرت کے۔
(۱۱۵ )  تو کیا یہ سمجھتے  ہو کہ ہم نے  تمہیں بیکار بنایا اور تمہیں ہماری طرف پھرنا نہیں (ف ۱۷۶)
۱۷۶		اور آخرت میں جزا کے لئے اٹھنا نہیں بلکہ تمہیں عبادت کے لئے پیدا کیا کہ تم پر عبادت لازم کریں اور آخرت میں تم ہماری طرف لوٹ کر آؤ تو تمہیں تمہارے اعمال کی جزا دیں۔
(۱۱۶ )  تو بہت بلندی والا ہے  اللہ سچا بادشاہ کوئی معبود نہیں سوا اس کے  عزت والے  عرش کا مالک۔
 (۱۱۷ ) اور جو اللہ کے  ساتھ کسی دوسرے  خدا  کو پوجے  جس کی اس کے  پاس کوئی سند نہیں (ف ۱۷۷) تو اس کا حساب اس کے  رب کے  یہاں ہے،  بیشک کافروں کا چھٹکارا  نہیں۔
۱۷۷		یعنی غیر اللہ کی پرستِش مَحض باطل بے سند ہے۔
(۱۱۸ )  اور تم عرض کرو، اے  میرے  رب بخش دے  (ف ۱۷۸) اور رحم فرما اور تو سب سے  برتر رحم کرنے  والا۔
۱۷۸		ایمان والوں کو۔




سورۂ نور



اللہ کے  نام سے  شروع جو نہایت مہربان رحم والا  (ف ۱)
۱		سورۂ نور مدنیّہ ہے اس میں نور کوع چونسٹھ آیتیں ہیں۔
(۱) یہ ایک سورۃ  ہے  کہ ہم نے  اتاری اور ہم نے  اس کے  احکام فرض کیے  (ف ۲) اور ہم نے  اس میں روشن آیتیں نازل فرمائیں کہ تم دھیان کرو۔
۲		اور ان پر عمل کرنا بندوں پر لازم کیا۔
(۲ )  جو عورت بدکار  ہو اور  جو مرد تو ان میں ہر ایک کو سو کوڑے  لگاؤ (ف ۳) اور تمہیں ان پر ترس نہ آئے  اللہ کے  دین میں (ف ۴) اگر تم ایمان لاتے  ہو اللہ اور پچھلے  دن پر اور چاہیے  کہ ان کی سزا کے  وقت مسلمانوں کا ایک گروہ حاضر ہو (ف ۵)
۳		یہ خِطاب حُکام کو ہے کہ جس مرد یا عورت سے زنا سرزد ہو اس کی حد یہ ہے کہ اس کے سو کوڑے لگاؤ، یہ حد حُر غیر محصِن کی ہے کیونکہ حُر محصِن کا حکم یہ ہے کہ اس کو رَجم کیا جائے جیسا کہ حدیث شریف میں وارد ہے کہ ماعِز رضی اللہ تعالیٰ عنہ کو بحکمِ نبیِ کریم صلی اللہ علیہ و آلہ و سلم رَجم کیا گیا اور محصِن وہ آزاد مسلمان ہے جو مکلَّف ہو اور نکاحِ صحیح کے ساتھ صحبت کر چکا ہو خواہ ایک ہی مرتبہ ایسے شخص سے زنا ثابت ہو تو رجم کیا جائے گا اور اگر ان میں سے ایک بات بھی نہ ہو مثلاً حُر نہ ہو یا مسلمان نہ ہو یا عاقل بالغ نہ ہو یا اس نے کبھی اپنی بی بی کے ساتھ صحبت نہ کی ہو یا جس کے ساتھ کی ہو اس کے ساتھ نکاحِ فاسد ہوا ہو تو یہ سب غیر محصِن میں داخل ہیں اور ان سب کا حکم کوڑے مارنا ہے۔ مسائل : مرد کو کوڑے لگانے کے وقت کھڑا کیا جائے اور اس کے تمام کپڑے اتار دیئے جائیں سوا تہبند کے اور اس کے تمام بدن پر کوڑے لگائے جائیں سوائے سر چہرے اور شرم گاہ کے، کوڑے اس طرح لگائے جائیں کہ اَلم گوشت تک نہ پہنچے اور کوڑا متوسط درجہ کا ہو اور عورت کو کوڑے لگانے کے وقت کھڑا نہ کیا جائے نہ اس کے کپڑے اتارے جائیں البتہ اگر پوستین یا روئی دار کپڑے پہنے ہوئے ہو تو اتار دیئے جائیں، یہ حکم حُر اور حُرہ کا ہے یعنی آزاد مرد اور عورت کا اور باندی غلام کی حد اس سے نصف یعنی پچاس کوڑے ہیں جیسا کہ سورۂ نساء میں مذکور ہو چکا۔ ثبوتِ زنا یا تو چار مردوں کی گواہیوں سے ہوتا ہے یا زنا کرنے والے کے چار مرتبہ اقرار کر لینے سے پھر بھی امام بار بار سوال کرے گا اور دریافت کرے گا کہ زنا سے کیا مراد ہے کہاں کیا، کس سے کیا، کب کیا ؟ اگر ان سب کو بیان کر دیا تو زنا ثابت ہو گا ورنہ نہیں اور گواہوں کو صراحتہً اپنا معائنہ بیان کرنا ہو گا بغیر اس کے ثبوت نہ ہو گا۔ لواطت زنا میں داخل نہیں لہذا اس فعل سے حد واجب نہیں ہوتی لیکن تعزیر واجب ہوتی ہے اور اس تعزیر میں صحابہ رضی اللہ تعالیٰ عنہم کے چند قول مروی ہیں (۱) آگ میں جلا دینا (۲) غرق کر دینا (۳) بلندی سے گرانا اور اوپر سے پتھر برسانا، فاعل و مفعول دونوں کا ایک ہی حکم ہے۔ (تفسیرِ احمدی)۔
۴		یعنی حدود کے پورا کرنے میں کمی نہ کرو اور دین میں مضبوط اور متصلب رہو۔
۵		تاکہ عبرت حاصل ہو۔
(۳ )  بدکار مرد نکاح نہ کرے  مگر بدکار عورت یا شرک وا لی سے، اور بدکار عورت سے  نکاح نہ کرے  مگر بدکار مرد یا مشرک (ف ۶) اور یہ کام (ف ۷) ایمان والوں پر حرام ہے  (ف ۸)
۶		کیونکہ خبیث کا میلان خبیث ہی کی طرف ہوتا ہے، نیکوں کو خبیثوں کی طرف رغبت نہیں ہوتی۔ شانِ نُزول : مہاجرین میں بعضے بالکل نادار تھے نہ ان کے پاس کچھ مال تھا نہ ان کا کوئی عزیز قریب تھا اور بدکار مشرکہ عورتیں دولت مند اور مالدار تھیں یہ دیکھ کر کسی مہاجر کو خیال آیا کہ اگر ان سے نکاح کر لیا جائے تو ان کی دولت کام میں آئے گی سیدِ عالَم صلی اللہ علیہ و آلہ و سلم سے انہوں نے اس کی اجازت چاہی۔ اس پر یہ آیتِ کریمہ نازِل ہوئی اور انہیں اس سے روک دیا گیا۔
۷		یعنی بدکاروں سے نکاح کرنا۔
۸		ابتدائے اسلام میں زانیہ سے نکاح کرنا حرام تھا بعد میں آیت  وَانْکِحُواالّاَ یَامیٰ مِنْکُمْ سے منسوخ ہو گیا۔
(۴ )  اور جو پارسا عورتوں کو عیب لگائیں پھر چار گواہ معائنہ کے  نہ لائیں تو انہیں اسی کوڑے  لگاؤ اور ان کی گواہی کبھی نہ مانو (ف ۹) اور وہی فاسق ہیں۔
۹		اس آیت سے چند مسائل ثابت ہوئے۔ 
مسئلہ ۱ : جو شخص کسی پارسا مرد یا عورت کو زنا کی تہمت لگائے اور اس پر چار معائنہ کے گواہ پیش نہ کر سکے تو اس پر حد واجب ہو جاتی ہے اسی۸۰ کوڑے۔ آیت میں محصَنات کا لفظ خصوصِ واقعہ کے سبب سے وارد ہوا یا اس لئے کہ عورتوں کو تہمت لگانا کثیر الوقوع ہے۔ 
مسئلہ ۲ : اور ایسے لوگ جو زنا کی تہمت میں سزا یاب ہوں اور ان پر حد جاری ہو چکی ہو مردود الشہادۃ ہو جاتے ہیں کبھی ان کی گواہی مقبول نہیں ہوتی۔ پارسا سے مراد وہ ہیں جو مسلمان مکلَّف آزاد اور زنا سے پاک ہوں۔ 
مسئلہ۳ : زنا کی شہادت کا نصاب چار گواہ ہیں۔ 
مسئلہ۴ : حدِ قذف مطالبہ پر مشروط ہے جس پر تہمت لگائی گئی ہے اگر وہ مطالبہ نہ کرے تو قاضی پر حد قائم کرنا لازم نہیں۔ 
مسئلہ ۵ : مطالبہ کا حق اسی کو ہے جس پر تہمت لگائی گئی ہے اگر وہ زندہ ہو اور اگر مر گیا ہو تو اس کے بیٹے پوتے کو بھی ہے۔ 
مسئلہ ۶ : غلام اپنے مولیٰ پر اور بیٹا باپ پر قذف یعنی اپنی ماں پر زنا کی تہمت لگانے کا دعویٰ نہیں کر سکتا۔ 
مسئلہ ۷ : قذف کے الفاظ یہ ہیں کہ وہ صراحتہً کسی کو یا زانی کہے یا یہ کہے کہ تو اپنے باپ سے نہیں ہے یا اس کے باپ کا نام لے کر کہے کہ تو فلاں کا بیٹا نہیں ہے یا اس کو زانیہ کا بیٹا کہہ کر پکارے اور ہو اس کی ماں پارسا تو ایسا شخص قاذِف ہو جائے گا اور اس پر تہمت کی حد آئے گی۔ 
مسئلہ ۸ : اگر غیر محصن کو زنا کی تہمت لگائی مثلاً کسی غلام کو یا کافِر کو یا ایسے شخص کو جس کا کبھی زنا کرنا ثابت ہو تو اس پر حدِ قذف قائم نہ ہو گی بلکہ اس پر تعزیر واجب ہو گی اور یہ تعزیر تین سے انتالیس تک حسبِ تجویزِ حاکمِ شرع کوڑے لگانا ہے اسی طرح اگر کسی شخص نے زنا کے سوا اور کسی فجور کی تہمت لگائی اور پارسا مسلمان کو اے فاسق، اے کافِر، اے خبیث، اے چور، اے بدکار، اے مخنّث، اے بد دیانت، اے لوطی، اے زندیق، اے دیّوث، اے شرابی، اے سود خوار، اے بدکار عورت کے بچے، اے حرام زادے، اس قسم کے الفاظ کہے تو بھی اس پر تعزیر واجب ہو گی۔ 
مسئلہ ۹ : امام یعنی حاکمِ شرع کو اور اس شخص کو جسے تہمت لگائی گئی ہو ثبوت سے قبل معاف کرنے کا حق ہے۔ 
مسئلہ ۱۰ : اگر تہمت لگانے والا آزاد نہ ہو بلکہ غلام ہو تو اس کے چالیس کوڑے لگائے جائیں گے۔ 
مسئلہ ۱۱ : تہمت لگانے کے جرم میں جس کو حد لگائی گئی ہو اس کی گواہی کسی معاملہ میں معتبر نہیں چاہے وہ توبہ کرے لیکن رمضان کا چاند دیکھنے کے باب میں توبہ کرنے اور عادل ہونے کی صورت میں اس کا قول قبول کر لیا جائے گا کیونکہ یہ درحقیقت شہادت نہیں ہے اسی لئے اس میں لفظِ شہادت اور نصابِ شہادت بھی شرط نہیں۔
(۵ )  مگر جو اس کے  بعد توبہ کر لیں اور سنور جائیں (ف ۱۰) تو بیشک اللہ بخشنے  والا مہربان ہے۔
۱۰		اپنے احوال و افعال کو درست کر لیں۔
(۶ )  اور وہ جو اپنی عورتوں کو عیب لگائیں (ف ۱۱) اور ان کے  پاس اپنے  بیان کے  سوا گواہ نہ ہوں تو  ایسے  کسی کی گواہی یہ ہے  کہ چار بار گواہی دے  اللہ کے  نام سے  کہ وہ سچا  ہے  (ف ۱۲)
۱۱		زنا کا۔
۱۲		عورت پر زنا کا الزام لگانے میں۔
(۷ )  اور پانچویں یہ کہ اللہ کی لعنت ہو اس پر اگر جھوٹا ہو۔
(۸ )  اور عورت سے  یوں سزا  ٹل جائے  گی کہ وہ اللہ کا نام لے  کر چار بار گواہی دے  کہ مرد جھوٹا ہے  (ف ۱۳)
۱۳		اس پر زنا کی تہمت لگانے میں۔
(۹ )  اور پانچویں یوں کہ عورت پر غضب اللہ کا اگر مرد جھوٹا ہے  اور پانچویں یوں کہ عورت پر غضب اللہ کا اگر مرد سچا ہو (ف ۱۴)
۱۴		اس کو لِعان کہتے ہیں۔ 
مسئلہ : جب مرد اپنی بی بی پر زنا کی تہمت لگائے تو اگر مرد و عورت دونوں شہادت کے اہل ہوں اور عورت اس پر مطالبہ کرے تو مرد پر لعان واجب ہو جاتا ہے اگر وہ لِعان سے انکار کرے تو اس کو اس وقت تک قید رکھا جائے گا جب تک وہ لعان کرے یا اپنے جھوٹ کا مُقِر ہو اگر جھوٹ کا اقرار کرے تو اس کو حدِ قذف لگائی جائے گی جس کا بیان اوپر گزر چکا ہے اور اگر لِعان کرنا چاہے تو اس کو چار مرتبہ اللہ کی قسم کے ساتھ کہنا ہو گا کہ وہ اس عورت پر زنا کا الزام لگانے میں سچا ہے اور پانچویں مرتبہ کہنا ہو گا کہ اللہ کی لعنت مجھ پر اگر میں یہ الزام لگانے میں جھوٹا ہوں اتنا کرنے کے بعد مرد پر سے حدِ قذف ساقط ہو جائے گی اور عورت پر لِعان واجب ہو گا انکار کرے گی تو قید کی جائے گی یہاں تک کہ لِعان منظور کرے یا شوہر کے الزام لگانے کی تصدیق کرے اگر تصدیق کی تو عورت پر زنا کی حد لگائی جائے گی اور اگر لِعان کرنا چاہے تو اس کو چار مرتبہ اللہ کی قسم کے ساتھ کہنا ہو گا کہ مرد اس پر زنا کی تہمت لگانے میں جھوٹا ہے اور پانچویں مرتبہ یہ کہنا ہو گا کہ اگر مرد اس الزام لگانے میں سچا ہو تو مجھ پر خدا کا غضب ہو اتنا کہنے کے بعد عورت سے زنا کی حد ساقط ہو جائے گی اور لعان کے بعد قاضی کے تفریق کرنے سے فرقت واقع ہو گی بغیر اس کے نہیں اور یہ تفریق طلاقِ بائنہ ہو گی اور اگر مرد اہلِ شہادت میں سے نہ ہو مثلاً غلام ہو یا کافِر ہو یا اس پر قذف کی حد لگ چکی ہو تو لِعان نہ ہو گا اور تہمت لگانے سے مرد پر حدِ قذف لگائی جائے گی اور اگر مرد اہلِ شہادت میں سے ہو اور عورت میں یہ اہلیت نہ ہو اس طرح کہ وہ باندی ہو یا کافِرہ ہو یا اس پر قذف کی حد لگ چکی ہو یا بچی ہو یا مجنونہ ہو یا زانیہ ہو اس صورت میں نہ مرد پر حد ہو گی اور نہ لِعان۔ شانِ نُزول : یہ آیت ایک صحابی کے حق میں نازِل ہوئی جنہوں نے سیدِ عالَم صلی اللہ علیہ و آلہ و سلم سے دریافت کیا تھا کہ اگر آدمی اپنی عورت کو زنا میں مبتلا دیکھے تو کیا کرے نہ اس وقت گواہوں کے تلاش کرنے کی فرصت ہے اور نہ بغیر گواہی کے وہ یہ بات کہہ سکتا ہے کیونکہ اسے حدِ قذف کا اندیشہ ہے۔ اس پر یہ آیتِ کریمہ نازِل ہوئی اور لِعان کا حکم دیا گیا۔
(۱۰ ) اور اگر اللہ کا فضل اور اس کی رحمت تم پر نہ ہوتی اور یہ کہ اللہ توبہ قبول فرماتا حکمت والا ہے۔
(۱۱ )  تو تمہارا پردہ کھول دیتا بیشک وہ کہ یہ بڑا بہتان لائے  ہیں تمہیں میں کی ایک جماعت ہے  (ف ۱۵) اسے  اپنے  لیے  برا نہ سمجھو، بلکہ وہ تمہارے  لیے  بہتر ہے  (ف ۱۶) ان میں ہر شخص کے  لیے  وہ گناہ ہے  جو اس نے  کمایا (ف ۱۷) اور ان میں وہ جس نے  سب سے  بڑا حصہ لیا (ف ۱۸) اس کے  لیے  بڑا عذاب ہے  (ف ۱۹)
۱۵		بڑے بہتان سے مراد حضرت اُم المومنین عائشہ صدیقہ رضی اللہ تعالیٰ عنہا پر تہمت لگانا ہے۔  ۵ ہجری میں غزوۂ بنی المصطلق سے واپسی کے وقت قافلہ قریبِ مدینہ ایک پڑاؤ پر ٹھہرا تو اُم المؤمنین حضرت عائشہ صدیقہ رضی اللہ تعالیٰ عنہا ضرورت کے لئے کسی گوشہ میں تشریف لے گئیں وہاں ہار آپ کا ٹوٹ گیا اس کی تلاش میں مصروف ہو گئیں، اُدھر قافلہ نے کوچ کیا اور آپ کا محمل شریف اُونٹ پر کَس دیا اور انہیں یہی خیال رہا کہ اُم المؤمنین اس میں ہیں، قافلہ چل دیا آپ آ  کر قافلہ کی جگہ بیٹھ گئیں اور آپ نے خیال کیا کہ میری تلاش میں قافلہ ضرور واپس ہو گا، قافلہ کے پیچھے پڑی گر ی چیز اٹھانے کے لئے ایک صاحب رہا کرتے تھے اس موقع پر حضرت صفوان اس کام پر تھے جب وہ آئے اور انہوں نے آپ کو دیکھا تو بلند آواز سے  اِنَّا لِلّٰہِ وَاِنَّا اِلَیْہِ رَاجِعُوْنَ  پکارا آپ نے کپڑے سے پردہ کر لیا، انہوں نے اپنی اُونٹنی بٹھائی آپ اس پر سوار ہو کر لشکر میں پہنچیں۔ منافقینِ سیاہ باطن نے اوہامِ فاسدہ پھیلائے اور آپ کی شان میں بد گوئی شروع کی بعض مسلمان بھی ان کے فریب میں آ گئے اور ان کی زبان سے بھی کوئی کلمۂ بیجا سرزد ہوا، اُم المومنین بیمار ہو گئیں اور ایک ماہ تک بیمار رہیں اس زمانہ میں انہیں اطلاع نہ ہوئی کہ ان کی نسبت منافقین کیا بَک رہے ہیں ایک روز اُمِ مسطح سے انہیں یہ خبر معلوم ہوئی اور اس سے آپ کا مرض اور بڑھ گیا اور اس صدمہ میں اس طرح روئیں کہ آپ کا آنسو نہ تھمتا تھا اور نہ ایک لمحہ کے لئے نیند آتی تھی اس حال میں سیدِ عالَم صلی اللہ علیہ و آلہ و سلم پر وحی نازِل ہوئی اور حضرت اُم المؤمنین کی طہارت میں یہ آیتیں اتریں اور آپ کا شرف و مرتبہ اللہ تعالیٰ نے اتنا بڑھایا کہ قرآنِ کریم کی بہت سی آیات میں آپ کی طہارت و فضیلت بیان فرمائی گئی اس دوران میں سیدِ عالَم صلی اللہ علیہ و آلہ و سلم نے برسرِ منبر بقسم فرما دیا تھا مجھے اپنے اہل کی پاکی و خوبی بالیقین معلوم ہے تو جس شخص نے ان کے حق میں بد گوئی کی ہے اس کی طرف سے میرے پاس کون معذرت پیش کر سکتا ہے ؟ حضرت عمر رضی اللہ تعالیٰ عنہ نے فرمایا کہ منافقین بالیقین جھوٹے ہیں اُم المؤمنین بالیقین پاک ہیں، اللہ تعالیٰ نے سیدِ عالَم صلی اللہ علیہ و آلہ و سلم کے جسمِ پاک کو مکھی کے بیٹھنے سے محفوظ رکھا کہ وہ نجاستوں پر بیٹھتی ہے کیسے ہو سکتا ہے کہ وہ آپ کو بد عورت کی صحبت سے محفوظ نہ رکھے۔ حضرتِ عثمان غنی رضی اللہ تعالیٰ عنہ نے بھی اس طرح آپ کی طہارت بیان کی اور فرمایا کہ اللہ تعالیٰ نے آپ کا سایہ زمین پر نہ پڑنے دیا تاکہ اس سایہ پر کسی کا قدم نہ پڑے تو جو پروردگار آپ کے سایہ کو محفوظ رکھتا ہے کس طرح ممکن ہے کہ وہ آپ کے اہل کو محفوظ نہ فرمائے۔ حضرت علی مرتضیٰ رضی اللہ تعالیٰ عنہ نے فرمایا کہ ایک جوں کا خون لگنے سے پروردگارِ عالم نے آپ کو نعلین اتار دینے کا حکم دیا جو پروردگار آپ کی نعلین شریف کی اتنی سی آلودگی کو گوارا نہ فرمائے ممکن نہیں کہ وہ آپ کے اہل کی آلودگی گوارا کرے۔ اس طرح بہت سے صحابہ اور بہت سے صحابیات نے قسمیں کھائیں، آیت نازِل ہونے سے قبل ہی حضرت اُم المومنین کی طرف سے قلوب مطمئن تھے آیت کے نُزول نے ان کا عز و شرف اور زیادہ کر دیا تو بد گویوں کی بد گوئی اللہ اور اس کے رسول اور صحابۂ کِبار کے نزدیک باطل ہے اور بد گوئی کرنے والوں کے لئے سخت ترین مصیبت ہے۔
۱۶		کہ اللہ تبارک و تعالیٰ تمہیں اس پر جزا دے گا اور حضرت اُم المؤمنین کی شان اور ان کی براءت ظاہر فرمائے گا چنانچہ اس براءت میں اس نے اٹھارہ آیتیں نازِل فرمائیں۔
۱۷		یعنی بقدر اس کے عمل کے کہ کسی نے طوفان اٹھایا، کسی نے بہتان اٹھانے والے کی زبانی موافقت کی، کوئی ہنس دیا، کسی نے خاموشی کے ساتھ سن ہی لیا جس نے جو کیا اس کا بدلہ پائے گا۔
۱۸		کہ اپنے دل سے یہ طوفان گڑھا اور اس کو مشہور کرتا پھرا اور وہ عبداللہ بن اُبی بن سلول منافق ہے۔
۱۹		آخرت میں۔ مروی ہے کہ ان بہتان لگانے والوں پر بحکمِ رسولِ کریم صلی اللہ علیہ و آلہ و سلم حد قائم کی گئی اور اسی۸۰ اسی۸۰ کوڑے لگائے گئے۔
(۱۲ )  کیوں نہ ہوا ہوا جب تم نے  اسے  سنا تھا کہ مسلمان مردوں اور مسلمان عورتوں نے  اپنوں پر نیک گمان کیا ہوتا (ف ۲۰) اور کہتے  یہ کھلا بہتان ہے  (ف ۲۱)
۲۰		کیونکہ مسلمان کو یہی حکم ہے کہ مسلمان کے ساتھ نیک گمان کرے اور بدگمانی ممنوع ہے۔ بعضے گمراہ بے باک یہ کہہ کر گزرتے ہیں کہ سیدِ عالَم صلی اللہ علیہ و آلہ و سلم کو معاذ اللہ اس معاملہ میں بدگمانی ہو گئی تھی، وہ مفتری کذّاب ہیں اور شانِ رسالت میں ایسا کلمہ کہتے ہیں جو مؤمنین کے حق میں بھی لائق نہیں ہے۔ اللہ تعالیٰ مؤمنین سے فرماتا ہے کہ تم نے نیک گمان کیوں نہ کیا تو کیسے ممکن تھا کہ رسولِ کریم صلی اللہ علیہ و آلہ و سلم بدگمانی کرتے اور حضور کی نسبت بدگمانی کا لفظ کہنا بڑی سیاہ باطنی ہے خاص کر ایسی حالت میں جب کہ بخاری شریف کی حدیث میں ہے کہ حضور صلی اللہ علیہ و آلہ و سلم نے بقسم فرمایا کہ میں جانتا ہوں کہ میرے اہل پاک ہیں جیسا کہ اوپر مذکور ہو چکا۔ 
مسئلہ : اس سے معلوم ہوا کہ مسلمان پر بدگمانی کرنا ناجائز ہے اور جب کسی نیک شخص پر تہمت لگائی جائے تو بغیر ثبوت مسلمان کو اس کی موافقت اور تصدیق کرنا روا نہیں۔
۲۱		بالکل جھوٹ ہے بے حقیقت ہے۔
(۱۳ )  اس پر چار گواہ کیوں نہ لائے، تو جب گواہ نہ لائے  تو وہی اللہ کے  نزدیک جھوٹے  ہیں۔
(۱۴ )  اور اگر اللہ کا فضل اور اس کی رحمت تم پر دنیا  اور آخرت میں نہ ہو تی (ف ۲۲) تو جس چرچے  میں تم پڑے  اس پر تمہیں بڑا عذاب پہنچتا۔
۲۲		اور تم پر فضل و کرم منظور نہ ہوتا جس میں سے توبہ کے لئے مہلت دینا بھی ہے اور آخرت میں عفو و مغفرت فرمانا بھی۔
(۱۵ )  جب تم ایسی بات اپنی زبانوں پر ایک دوسرے  سے  سن کر لاتے  تھے  اور اپنے  منہ سے  وہ نکالتے  تھے  جس کا تمہیں علم نہیں اور اسے  سہل سمجھتے  تھے  (ف ۲۳) اور وہ اللہ کے  نزدیک بڑی بات ہے  (ف ۲۴)
۲۳		اور خیال کرتے تھے کہ اس میں بڑا گناہ نہیں۔
۲۴		جرمِ عظیم ہے۔
(۱۶ )  اور کیوں نہ ہوا جب تم نے  سنا تھا کہا ہوتا کہ ہمیں نہیں پہنچتا کہ ایسی بات کہیں (ف ۲۵)  الٰہی پاکی ہے  تجھے  (ف ۲۶) یہ بڑا بہتان  ہے۔
۲۵		یہ ہمارے لئے روا نہیں کیونکہ ایسا ہو ہی نہیں سکتا۔
۲۶		اس سے کہ تیرے نبی کی حرم کو فُجور کی آلودگی پہنچے۔ 
مسئلہ : یہ ممکن ہی نہیں کہ کسی نبی کی بی بی بدکار ہو سکے اگرچہ اس کا مبتلائے کُفر ہونا ممکن ہے کیونکہ انبیاء کُفّار کی طرف مبعوث ہوتے ہیں تو ضروری ہے کہ جو چیز کُفّار کے نزدیک بھی قابلِ نفرت ہو اس سے وہ پاک ہوں اور ظاہر ہے کہ عورت کی بدکاری ان کے نزدیک قابلِ نفرت ہے۔ (کبیر وغیرہ)۔
(۱۷ )  اللہ تمہیں نصیحت فرماتا ہے  کہ اب کبھی ایسا نہ کہنا اگر ایمان رکھتے  ہو۔
(۱۸ )  اور اللہ تمہارے  لیے  آیتیں صاف بیان فرماتا ہے، اور اللہ علم و حکمت والا ہے۔
(۱۹ )  وہ لوگ جو چاہتے  ہیں کہ مسلمانوں میں  برا چرچا پھیلے  ان کے  لیے  دردناک عذاب ہے  دنیا  (ف ۲۷) اور آخرت میں (ف ۲۸) اور اللہ جانتا ہے  (ف ۲۹) اور تم نہیں جانتے۔
۲۷		یعنی اس جہان میں اور وہ حد قائم کرنا ہے چنانچہ ابنِ اُبی اور حَسّان اور مِسْطَحْ کے حد لگائی گئی۔ (مدارک)۔
۲۸		دوزخ اگر بے توبہ مر جائیں۔
۲۹		دلوں کے راز اور باطن کے احوال۔
(۲۰ )  اور اگر اللہ کا فضل اور اس کی رحمت تم پر نہ ہوتی اور یہ کہ اللہ تم پر نہایت مہربان مہر والا ہے۔
(۲۱ )  تو تم اس کا مزہ چکھتے  (ف ۳۰) اے  ایمان والو! شیطان کے  قدموں پر نہ چلو، اور جو شیطان کے  قدموں پر چلے  تو وہ تو بے  حیائی اور بری ہی بات بتائے  گا (ف ۳۱) اور اگر اللہ کا فضل اور اس کی رحمت تم پر نہ ہوتی تو تم میں کوئی بھی کبھی ستھرا  نہ ہو سکتا (ف ۳۲) ہاں اللہ ستھرا کر دیتا ہے  جسے  چاہے  (ف ۳۳) اور اللہ سنتا جانتا ہے۔
۳۰		اور عذابِ الٰہی تمہیں مہلت نہ دیتا۔
۳۱		اس کے وسوسوں میں نہ پڑو اور بہتان اٹھانے والوں کی باتوں پر کان نہ لگاؤ۔
۳۲		اور اللہ تعالیٰ اس کو توبہ و حُسنِ عمل کی توفیق نہ دیتا اور عفو و مغفرت نہ فرماتا۔
۳۳		توبہ قبول فرما کر۔
(۲۲ )  اور قسم نہ کھائیں وہ جو تم میں فضیلت والے  (ف ۳۴) اور گنجائش والے  ہیں (ف ۳۵) قرابت والوں اور مسکینوں اور اللہ کی راہ میں ہجرت کرنے  والوں کو دینے  کی، اور چاہیے  کہ معاف کریں اور درگزریں، کیا تم اسے  دوست نہیں رکھتے   کہ اللہ تمہاری بخشش کرے، اور اللہ بخشنے  والا مہربان ہے  (ف ۳۶)
۳۴		اور منزلت والے ہیں دین میں۔
۳۵		ثروت و مال میں۔ شانِ نُزول : یہ آیت حضرت ابوبکر صِدّیق رضی اللہ تعالیٰ عنہ کے حق میں نازِل ہوئی، آپ نے قسم کھائی تھی کہ مِسطح کے ساتھ سلوک نہ کریں گے اور وہ آپ کی خالہ کے بیٹے تھے نادار تھے، مہاجر تھے، بدری تھے، آپ ہی ان کا خرچ اٹھاتے تھے مگر چونکہ اُم المؤمنین پر تہمت لگانے والوں کے ساتھ انہوں نے موافقت کی تھی اس لئے آپ نے یہ قسم کھائی۔ اس پر یہ آیت نازِل ہوئی۔
۳۶		جب یہ آیت سیدِ عالَم صلی اللہ علیہ و آلہ و سلم نے پڑھی تو حضرت ابوبکر صدیق رضی اللہ تعالیٰ عنہ نے کہا بے شک میری آرزو ہے کہ اللہ میری مغفرت کرے اور میں مِسطَح کے ساتھ جو سلوک کرتا تھا اس کو کبھی موقوف نہ کروں گا چنانچہ آپ نے اس کو جاری فرما دیا۔ 
مسئلہ : اس آیت سے معلوم ہوا کہ جو شخص کسی کام پر قَسم کھائے پھر معلوم ہو کہ اس کا کرنا ہی بہتر ہے تو چاہیئے کہ اس کام کو کرے اور قسم کا کَفّارہ دے، حدیثِ صحیح میں یہی وارد ہے۔ 
مسئلہ : اس آیت سے حضرت صدیقِ اکبر رضی اللہ تعالیٰ عنہ کی فضیلت ثابت ہوئی اس سے آپ کی علوئے شان و مرتبت ظاہر ہوتی ہے کہ اللہ تعالیٰ نے آپ کو اُولوالفضل فرمایا اور۔
(۲۳ )  بیشک وہ جو عیب لگاتے  ہیں انجان (ف ۳۷) پارسا ایمان وا لیوں کو (ف ۳۸) ان پر لعنت ہے  دنیا اور آخرت میں اور ان کے  لیے  بڑا عذاب ہے  (ف ۳۹) 
۳۷		عورتوں کو جو بدکاری اور فجور کو جانتی بھی نہیں اور برا خیال ان کے دل میں بھی نہیں گزرتا اور۔
۳۸		حضرت ابنِ عباس رضی اللہ عنہما نے فرمایا کہ یہ سیدِ عالَم صلی اللہ علیہ و آلہ و سلم کے ازواجِ مطہرات کے اوصاف ہیں۔ ایک قول یہ ہے کہ ا س سے تمام ایماندار پارسا عورتیں مراد ہیں، ان کے عیب لگانے والوں پر اللہ تعالیٰ لعنت فرماتا ہے۔
۳۹		یہ عبداللہ بن اُبی بن سلول منافق کے حق میں ہے۔ (خازن)۔
(۲۴ ) جس دن (ف ۴۰) ان پر گواہی دیں گے  ان کی زبانیں (ف ۴۱) اور ان کے  ہاتھ اور ان کے  پاؤں جو کچھ کرتے  تھے۔
۴۰		یعنی روزِ قیامت۔
۴۱		زبانوں کا گواہی دینا تو ان کے مونہوں پر مُہریں لگائے جانے سے قبل ہو گا اور اس کے بعد مونہوں پر مُہریں لگا دی جائیں گی جس سے زبانیں بند ہو جائیں گے اور اعضاء بولنے لگیں گی اور دنیا میں جو عمل کئے تھے ان کی خبر دیں گے جیسے کہ آگے ارشاد ہے۔
(۲۵ )  اس دن اللہ انہیں ان کی سچی سزا پوری دے  گا (ف ۴۲) اور جان لیں گے  کہ اللہ ہی صریح حق ہے۔
۴۲		جس کے وہ مستحق ہیں۔
(۲۶ )  (ف ۴۳) گندیاں گندوں کے  لیے  اور گندے  گندیوں کے  لیے   (ف ۴۴) اور ستھریاں ستھروں کے  لیے  اور ستھرے  ستھریوں کے  لیے  وہ (ف ۴۵) پاک ہیں ان باتوں سے  جو یہ (ف ۴۶) کہہ رہے  ہیں، ان کے  لیے  بخشش اور عزت کی روزی ہے  (ف ۴۷) 
۴۳		یعنی موجود ظاہر ہے اسی کی قدرت سے ہر چیز کا وجود ہے۔ بعض مفسِّرین نے فرمایا کہ معنیٰ یہ ہیں کہ کُفّار دنیا میں اللہ تعالیٰ کے وعدوں میں شک کرتے تھے، اللہ تعالیٰ آخرت میں انہیں ان کے اعمال کی جزا دے کر ان وعدوں کا حق ہونا ظاہر فرما دے گا۔ فائدہ : قرآنِ کریم میں کسی گناہ پر ایسی تغلیظ و تشدید اور تکرار و تاکید نہیں فرمائی گئی جیسی کہ حضرت عائشہ رضی اللہ تعالیٰ عنہا کے اوپر بہتان باندھنے پر فرمائی گئی، اس سے سیدِ عالَم صلی اللہ علیہ و آلہ و سلم کی رِفعتِ منزلت ظاہر ہوتی ہے۔
۴۴		یعنی خبیث کے لئے خبیث لائق ہے، خبیثہ عورت خبیث مرد کے لئے اور خبیث مرد خبیثہ عورت کے لئے اور خبیث آدمی خبیث باتوں کے درپے ہوتا ہے اور خبیث باتیں خبیث آدمی کا وطیرہ ہوتی ہیں۔
۴۵		یعنی پاک مرد اور عورتیں جن میں سے حضرت عائشہ رضی اللہ تعالیٰ عنہا اور صفوان ہیں۔
۴۶		تہمت لگانے والے خبیث۔
۴۷		یعنی ستھروں اور ستھریوں کے لئے جنّت میں۔ اس آیت سے حضرت عائشہ رضی اللہ تعالیٰ عنہا کا کمال فضل و شرف ثابت ہوا کہ وہ طیِّبہ اور پاک پیدا کی گئیں اور قرآنِ کریم میں ان کی پاکی کا بیان فرمایا گیا اور انہیں مغفرت اور رزقِ کریم کا وعدہ دیا گیا۔ حضرت اُم المومنین عائشہ صدیقہ رضی اللہ تعالیٰ عنہا کو اللہ تعالیٰ نے بہت خصائص عطا فرمائے جو آپ کے لئے قابلِ فخر ہیں، ان میں سے بعض یہ ہیں کہ جبریلِ امین سیدِ عالَم صلی اللہ علیہ و آلہ و سلم کے حضور میں ایک حریرپر آپ کی تصویر لائے اور عرض کیا کہ یہ آپ کی زوجہ ہیں اور یہ کہ نبیِ کریم صلی اللہ علیہ و آلہ و سلم نے آپ کے سوا کسی کنواری (باکرہ) سے نکاح نہ فرمایا اور یہ کہ رسولِ کریم صلی اللہ علیہ و آلہ و سلم کی وفات آپ کی گود میں اور آپ کی نوبت کے دن ہوئی اور آپ ہی کا حجرہ شریفہ سیدِ عالَم صلی اللہ علیہ و آلہ و سلم کا آرام گاہ اور آپ کا روضۂ طاہرہ ہوا اور یہ کہ بعض اوقات ایسی حالت میں حضور پر وحی نازِل ہوئی کہ حضرت صدیقہ آپ کے ساتھ آپ کے لحاف میں ہوتیں اور یہ کہ آپ حضرت صدیقِ اکبر رضی اللہ تعالیٰ عنہ خلیفۂ رسول اللہ صلی اللہ علیہ و آلہ و سلم کی دختر ہیں اور یہ کہ آپ پاک پیدا کی گئیں اور آپ سے مغفرت و رزقِ کریم کا وعدہ فرمایا گیا۔
(۲۷ ) اے  ایمان والو! اپنے  گھروں کے  سوا اور گھروں میں نہ جاؤ جب تک اجازت نہ لے  لو (ف ۴۸) اور  ان کے  ساکنوں پر سلام نہ کر لو (ف ۴۹) یہ تمہارے  لیے  بہتر ہے  کہ تم دھیان کرو۔
۴۸		مسئلہ : اس آیت سے ثابت ہوا کہ غیر کے گھر میں بے اجازت داخل نہ ہو اور اجازت لینے کا طریقہ یہ بھی ہے کہ بلند آواز سے سبحان اللہ یا الحمد لِلّٰہ یا اللہ اکبر کہے یا کھنکارے جس سے مکان والوں کو معلوم ہو کہ کوئی آنا چاہتا ہے یا یہ کہے کہ کیا مجھے اندر آنے کی اجازت ہے ؟ غیر کے گھر سے وہ گھر مراد ہے جس میں غیر سکونت رکھتا ہو خواہ اس کا مالک ہو یا نہ ہو۔
۴۹		مسئلہ : غیر کے گھر جانے والے کی اگر صاحبِ مکان سے پہلے ہی ملاقات ہو جائے تو اوّل سلام کرے پھر اجازت چاہے اور اگر وہ مکان کے اندر ہو تو سلام کے ساتھ اجازت چاہے اس طرح کہ کہے السلام علیکم کیا مجھے اندر آنے کی اجازت ہے ؟ حدیث شریف میں ہے کہ سلام کو کلام پر مقدم کرو۔ حضرت عبداللہ کی قراءت بھی اسی پر دلالت کرتی ہے ان کی قراء ت یوں ہے حَتّیٰ تُسَلِّمُوْا عَلیٰ اَھْلِہَا وَتَسْتَاذِنُوْا اور یہ بھی کہا گیا ہے کہ پہلے اجازت چاہے پھر سلام کرے۔ (مدارک، کشاف، احمدی) 
مسئلہ : اگر دروازے کے سامنے کھڑے ہونے میں بے پردگی کا اندیشہ ہو تو دائیں یا بائیں جانب کھڑے ہو کر اجازت طلب کرے۔ 
مسئلہ :حدیث شریف میں ہے اگر گھر میں ماں ہو جب بھی اجازت طلب کرے۔ (مؤطا امام مالک)۔
(۲۸ )  پھر اگر ان میں کسی کو نہ پاؤ (ف ۵۰) جب بھی بے  ما لکوں کی اجازت  کے  ان میں نہ جاؤ (ف ۵۱) اور اگر تم سے  کہا جائے  واپس جاؤ تو واپس ہو (ف ۵۲) یہ تمہارے  لیے  بہت ستھرا ہے، اللہ تمہارے  کاموں کو  جانتا ہے۔
۵۰		یعنی مکان میں اجازت دینے والا موجود نہ ہو۔
۵۱		کیونکہ مِلکِ غیر میں تصرُّف کرنے کے لئے اس کی رضا ضروری ہے۔
۵۲		اور اجازت طلب کرنے میں اصرار و الحاح نہ کرو۔ 
مسئلہ : کسی کا دروازہ بہت زور سے کھٹکھٹانا اور شدید آواز سے چیخنا خاص کر عُلَماء اور بزرگوں کے دروازوں پر ایسا کرنا، ان کو زور سے پکارنا مکروہ و خلافِ ادب ہے۔
(۲۹ )  اس میں تم پر کچھ گناہ نہیں کہ ان گھروں میں جاؤ جو خاص کسی کی سکونت کے  نہیں (ف ۵۳) اور ان کے  برتنے  کا تمہیں اختیار ہے، اور اللہ جانتا ہے  جوتم ظاہر کرتے  ہو، اور جو تم چھپاتے  ہو۔
۵۳		مثل سرائے اور مسافر خانے وغیرہ کے کہ اس میں جانے کے لئے اجازت حاصل کرنے کی حاجت نہیں۔ شانِ نُزول : یہ آیت ان اصحاب کے جواب میں نازِل ہوئی جنہوں نے آیتِ استیذان یعنی اوپر والی آیت نازِل ہونے کے بعد دریافت کیا تھا کہ مکّۂ مکرّمہ اور مدینۂ طیّبہ کے درمیان اور شام کی راہ میں جو مسافر خانے بنے ہوئے ہیں کیا ان میں داخل ہونے کے لئے بھی اجازت لینا ضروری ہے ؟۔
(۳۰ )  مسلمان مردوں کو حکم دو اپنی نگاہیں کچھ نیچی رکھیں (ف ۵۴) اور اپنی شرمگاہوں کی حفاظت کریں (ف ۵۵) یہ  ان کے  لیے  بہت ستھرا ہے، بیشک اللہ کو ان کے  کاموں کی خبر ہے۔
۵۴		اور جس چیز کا دیکھنا جائز نہیں اس پر نظر نہ ڈالیں۔ مسائل : مرد کا بدن زیرِ ناف سے گھٹنے کے نیچے تک عورت ہے، اس کا دیکھنا جائز نہیں اور عورتوں میں سے اپنے محارم اور غیر کی باندی کا بھی یہی حکم ہے مگر اتنا اور ہے کہ ان کے پیٹ اور پیٹھ کا دیکھنا بھی جائز نہیں اور حُرۂ اجنبیہ کے تمام بدن کا دیکھنا ممنوع ہے۔ اِنْ لَّمْ یَاْمَنْ مِّنَ الشَّھۡوَہ وَ اِنْ اَمِنَ مِنھَا فَالْمَمْنُوعُ النَّظرُ اِلیٰ مَاسِویٰ الْوَجْہِ وَالْکَفِّ وَ القَدَمِ وَ مَنْ یَّامَنُ فَاِنَّ الزَّمَانَ زَمَانُ الْفَسَادِ فَلَا یَحِلُّ النَّظَرُ اِلیَ الحُرَّۃِ الاَجنَبِیَّۃِ مُطْلَقًا مِّن غَیرضُرُورۃٍ مگر بحالتِ ضرورت قاضی و گواہ کو اور اس عورت سے نکاح کی خواہش رکھنے والے کو چہرہ دیکھنا جائز ہے اور اگر کسی عورت کے ذریعہ سے حال معلوم کر سکتا ہو تو نہ دیکھے اور طبیب کو موضعِ مرض کا بقدرِ ضرورت دیکھنا جائز ہے۔ 
مسئلہ : اَمْرد لڑکے کی طرف بھی شہوت سے دیکھنا حرام ہے۔ (مدارک و احمدی)۔
۵۵		اور زنا و حرام سے بچیں یا یہ معنیٰ ہیں کہ اپنی شرم گاہوں اور ان کے لواحق یعنی تمام بدنِ عورت کو چھپائیں اور پردہ کا اہتمام رکھیں۔
(۳۱ )  اور مسلمان عورتوں کو حکم دو اپنی نگاہیں کچھ نیچی رکھیں (ف ۵۶) اور اپنی پارسائی کی حفاظت کریں اور اپنا بناؤ نہ دکھائیں (ف ۵۷) مگر جتنا خود ہی ظاہر ہے  اور وہ دوپٹے  اپنے  گریبانوں پر ڈالے  رہیں، اور اپنا سنگھار ظاہر نہ کریں مگر اپنے  شوہروں پر یا اپنے  باپ (ف ۵۸) یا شوہروں کے  باپ (ف ۵۹) یا اپنے  بیٹوں (ف ۶۰) یا شوہروں کے  بیٹے  (ف ۶۱) یا اپنے  بھائی یا اپنے  بھتیجے  یا اپنے  بھانجے  (ف ۶۲) یا اپنے  دین کی عورتیں یا اپنی کنیزیں جو اپنے  ہاتھ کی ملک ہوں (ف ۶۳) یا نوکر بشرطیکہ شہوت والے  مرد نہ ہوں (ف ۶۴) یا وہ بچے  جنہیں عورتوں کی شرم کی چیزوں کی خبر نہیں (ف ۶۵) اور زمین پر پاؤں  زور سے  نہ رکھیں کہ جانا جائے  ان کا چھپا ہوا سنگھار (ف ۶۶) اور اللہ کی طرف توبہ کرو اے  مسلمانو! سب کے  سب اس امید پر کہ تم فلاح پاؤ۔
۵۶		اور غیر مردوں کو نہ دیکھیں۔ حدیث شریف میں ہے کہ ازواجِ مطہرات میں سے بعض اُمہات المؤمنین سیدِ عالَم صلی اللہ علیہ و آلہ و سلم کی خدمت میں تھیں، اسی وقت ابنِ اُم مکتوم آئے حضور نے ازواج کو پردہ کا حکم فرمایا انہوں نے عرض کیا کہ وہ تو نابینا ہیں فرمایا تو تم تو نابینا نہیں ہو۔ (ترمذی و ابوداؤد) اس حدیث سے معلوم ہوا کہ عورتوں کو بھی نامَحرم کا دیکھنا اور اس کے سامنے ہونا جائز نہیں۔
۵۷		اظہر یہ ہے کہ یہ حکم نماز کا ہے نہ نظر کا کیونکہ حُرّہ کا تمام بدن عورت ہے، شوہر اور مَحرم کے سوا اور کسی کے لئے اس کے کسی حصّہ کا دیکھنا بے ضرورت جائز نہیں اور معالجہ وغیرہ کی ضرورت سے قدرِ ضرورت جائز ہے۔ (تفسیرِ احمدی)۔
۵۸		اور انہیں کے حکم میں دادا پردادا وغیرہ تمام اصول۔
۵۹		کہ وہ بھی مَحرم ہو جاتے ہیں۔
۶۰		اور انہیں کے حکم میں ہے ان کی اولاد۔
۶۱		کہ وہ بھی مَحرم ہو گئے۔
۶۲		اور انہیں کے حکم میں ہیں چچا ماموں وغیرہ تمام محارم۔ حضرت عمر رضی اللہ تعالیٰ عنہ نے ابو عبیدہ بن جراح کو لکھا تھا کہ کُفّار اہلِ کتاب کی عورتوں کو مسلمان عورتوں کے ساتھ حمّام میں داخل ہونے سے منع کریں۔ اس سے معلوم ہوا کہ مسلمہ عورت کو کافِرہ عورت کے سامنے اپنا بدن کھولنا جائز نہیں۔ 
مسئلہ : عورت اپنے غلام سے بھی مِثل اجنبی کے پردہ کرے۔ (مدارک وغیرہ)۔
۶۳		ان پر اپنا سنگار ظاہر کرنا ممنوع نہیں اور غلام ان کے حکم میں نہیں، اس کو اپنی مالکہ کے مواضعِ زینت کو دیکھنا جائز نہیں۔
۶۴		مثلاً ایسے بوڑھے ہوں جنہیں اصلا شہوت باقی نہیں رہی ہو اور ہوں صالح۔ 
مسئلہ : ائمۂ حنفیہ کے نزدیک خصی اور عِنِّین حرمتِ نظر میں اجنبی کا حکم رکھتے ہیں۔ 
مسئلہ : اس طرح قبیح الافعال مُخنّث سے بھی پردہ کیا جائے جیسا کہ حدیثِ مسلم سے ثابت ہے۔
۶۵		وہ ابھی نادان نابالغ ہیں۔
۶۶		یعنی عورتیں گھر کے اندر چلنے پھرنے میں بھی پاؤں اس قدر آہستہ رکھیں کہ ان کے زیور کی جھنکار نہ سُنی جائے۔ مسئلہ : اسی لئے چاہیئے کہ عورتیں باجے دار جھانجھن نہ پہنیں حدیث شریف میں ہے کہ اللہ تعالیٰ اس قوم کی دعا نہیں قبول فرماتا جن کی عورتیں جھانجھن پہنتی ہوں۔ اس سے سمجھنا چاہیئے کہ جب زیور کی آواز عدمِ قبولِ دعا کا سبب ہے تو خاص عورت کی آواز اور اس کی بے پردگی کیسی موجبِ غضبِ الٰہی ہو گی، پردے کی طرف سے بے پروائی تباہی کا سبب ہے۔ (اللہ کی پناہ) ( تفسیرِ احمدی وغیرہ )۔
(۳۲ )  اور نکاح کر دو اپنوں میں ان کا جو بے  نکاح ہوں (ف ۶۷) اور اپنے  لائق بندوں اور کنیزوں کا اگر وہ فقیر ہوں  تو اللہ انہیں غنی کر دے  گا اپنے  فضل کے  سبب (ف ۶۸) اور اللہ وسعت والا علم والا ہے۔
۶۷		خواہ مرد یا عورت کنوارے یا غیر کنوارے۔
۶۸		اس غناء سے مراد یا قناعت ہے کہ وہ بہترین غنا ہے جو قانع کو تردُّد سے بے نیاز کر دیتا ہے یا کفایت کہ ایک کا کھانا دو کے لئے کافی ہو جائے جیسا کہ حدیث شریف میں وارد ہوا ہے یا زوج و زوجہ کے دو رزقوں کا جمع ہو جانا یا فراخی بہ برکتِ نکاح جیسا کہ امیر المومنین حضرت عمر رضی اللہ تعالیٰ عنہ سے مروی ہے۔
(۳۳ )  اور چاہیے  کہ بچے  رہیں (ف ۶۹) وہ جو نکاح کا مقدور نہیں رکھتے  (ف ۷۰) یہاں تک کہ اللہ مقدور والا کر دے  اپنے  فضل سے  (ف ۷۱)  اور تمہارے  ہاتھ کی مِلک باندی غلاموں میں سے  جو یہ چاہیں کہ کچھ مال کمانے  کی شرط پر انہیں آزادی لکھ دو تو لکھ دو (ف ۷۲) اگر ان میں کچھ بھلائی جانو (ف ۷۳) اور اس پر ان کی مدد کرو اللہ کے  مال سے  جو تم کو دیا (ف ۷۴) اور  مجبور نہ کرو اپنی کنیزوں کو بدکاری پر جب کہ وہ بچنا چاہیں تاکہ تم دنیوی زندگی کا کچھ مال  چاہو (ف ۷۵) اور جو انہیں مجبور کرے  گا تو بیشک اللہ بعد اس کے  کہ وہ مجبوری ہی کی حالت  پر رہیں بخشنے  والا مہربان ہے  (ف ۷۶)
۶۹		حرام کاری سے۔
۷۰		جنہیں مَہر و نفقہ میسّر نہیں۔
۷۱		اور مَہر و نفقہ ادا کرنے کے قابل ہو جائیں۔ حدیث شریف میں ہے سیدِ عالَم صلی اللہ علیہ و آلہ و سلم نے فرمایا جو نکاح کی قدرت رکھے وہ نکاح کرے کہ نکاح پارسائی و پاک بازی کا مُعِین ہے اور جسے نکاح کی قدرت نہ ہو وہ روزے رکھے کہ یہ شہوتوں کو توڑنے والے ہیں۔
۷۲		کہ وہ اس قدر مال ادا کر کے آزاد ہو جائیں اور اس طرح کی آزادی کو کتابت کہتے ہیں اور آیت میں اس کا امر استحباب کے لئے ہے اور یہ استحباب اس شرط کے ساتھ مشروط ہے جو اس کے بعد ہی آیت میں مذکور ہے۔ 
شانِ نُزول : حویطب بن عبدالعزیٰ کے غلام صبیح نے اپنے مولیٰ سے کتابت کی درخواست کی، مولیٰ نے انکار کیا۔ اس پر یہ آیت نازِل ہوئی تو حویطب نے اس کو سو دینار پر مکاتَب کر دیا اور ان میں سے بیس اس کو بخش دئے باقی اس نے ادا کر دیئے۔
۷۳		بھلائی سے مراد امانت و دیانت اور کمائی پر قدرت رکھنا ہے کہ وہ حلال روزی سے مال حاصل کر کے آزاد ہو سکے اور مولیٰ کو مال دے کر آزادی حاصل کرنے کے لئے بھیک نہ مانگتا پھرے اسی لئے حضرتِ سلمان فارسی رضی اللہ تعالیٰ عنہ نے اپنے غلام کو مکاتَب کرنے سے انکار فرما دیا جو سوائے بھیک کے کوئی ذریعہ کسب کا نہ رکھتا تھا۔
۷۴		مسلمانوں کو ارشاد ہے کہ وہ مکاتَب غلاموں کو زکوٰۃ وغیرہ دے کر مدد کریں جس سے وہ بدلِ کتابت دے کر اپنی گردن چھڑا سکیں اور آزاد ہو سکیں۔
۷۵		یعنی طمعِ مال میں اندھے ہو کر کنیزوں کو بدکاری پر مجبور نہ کریں۔ شانِ نُزول : یہ آیت عبداللہ بن اُبی بن سلول منافق کے حق میں نازِل ہوئی جو مال حاصل کرنے کے لئے اپنی کنیزوں کو بدکاری پر مجبور کرتا تھا، ان کنیزوں نے سیدِ عالَم صلی اللہ علیہ و آلہ و سلم سے اس کی شکایت کی۔ اس پر یہ آیتِ کریمہ نازِل ہوئی۔
۷۶		اور وبالِ گناہ مجبور کرنے والے پر۔
(۳۴ )  اور بیشک ہم نے  اتاریں تمہاری طرف روشن آیتیں (ف ۷۷) اور کچھ ان لوگوں کا بیان جو تم سے  پہلے  ہو گزرے  اور ڈر والوں کے  لیے  نصیحت۔
۷۷		جنہوں نے حلال و حرام حدود و احکام سب کو واضح کر دیا۔
۷۸		نور اللہ تعالیٰ کے ناموں میں سے ایک نام ہے۔ حضرت ا بنِ عباس رضی اللہ تعالیٰ عنہما نے فرمایا معنیٰ یہ ہیں کہ اللہ آسمان و زمین کا ہادی ہے تو اہلِ سمٰوٰت و ارض اس کے نور سے حق کی راہ پاتے ہیں اور اس کی ہدایت سے گمراہی کی حیرت سے نجات حاصل کرتے ہیں۔ بعض مفسِّرین نے فرمایا معنیٰ یہ ہیں کہ اللہ تعالیٰ آسمان و زمین کا منوّر فرمانے والا ہے، اس نے آسمانوں کو ملائکہ سے اور زمین کو انبیاء سے منوّر کیا۔
(۳۵ ) اللہ نور ہے  (ف ۷۸)  آسمانوں اور زمینوں کا، اس کے  نور کی (ف ۷۹) مثال ایسی جیسے  ایک طاق کہ اس میں چراغ ہے  وہ چراغ ایک فانوس میں ہے   وہ فانوس گویا ایک ستارہ ہے  موتی سا چمکتا روشن ہوتا ہے  برکت والے  پیڑ زیتون سے  (ف ۸۰) جو نہ پورب کا نہ پچھم کا (ف ۸۱) قریب ہے  کہ اس کا تیل (ف ۸۲) بھڑک اٹھے  اگرچہ اسے  آگ نہ چھوئے   نور پر نور ہے  (ف ۸۳) اللہ اپنے  نور کی راہ بتاتا ہے  جسے  چاہتا ہے، اور اللہ مثالیں بیان فرماتا ہے  لوگوں کے  لیے، اور اللہ سب کچھ جانتا ہے۔
۷۹		اللہ کے نور سے یا تو قلبِ مؤمن کی وہ نورانیت مراد ہے جس سے وہ ہدایت پاتا اور راہ یاب ہوتا ہے۔ حضرت ابنِ عباس رضی اللہ تعالیٰ عنہما نے فرمایا کہ اللہ کے اس نور کی مثال جو اس نے مؤمن کو عطا فرمایا۔ بعض مفسِّرین نے اس نور سے قرآن مراد لیا اور ایک تفسیر یہ ہے کہ اس نور سے مراد سیدِ کائنات افضلِ موجودات حضرت رحمتِ عالَم صلی اللہ علیہ و آلہ و سلم ہیں۔
۸۰		یہ درخت نہایت کثیر البرکت ہے کیونکہ اس کا روغن جس کو زیت کہتے ہیں نہایت صاف و پاکیزہ روشنی دیتا ہے سر میں بھی لگایا جاتا ہے، سالن اور نانخورش کی جگہ روٹی سے بھی کھایا جاتا ہے، دنیا کے اور کسی تیل میں یہ وصف نہیں اور درختِ زیتون کے پتے نہیں گرتے۔ (خازن)۔
۸۱		بلکہ وسط کا ہے کہ نہ اسے گرمی سے ضَرر پہنچے نہ سردی سے اور وہ نہایت اجود و اعلیٰ ہے اور اس کے پھل غایتِ اعتدال میں۔
۸۲		اپنی صفا و لطافت کے باعث خود۔
۸۳		اس تمثیل کے معنیٰ میں اہلِ علم کے کئی قول ہیں ایک یہ کہ نور سے مراد ہدایت ہے اور معنیٰ یہ ہیں کہ اللہ تعالیٰ کی ہدایت غایتِ ظہور میں ہے کہ عالَمِ محسوسات میں اس کی تشبیہ ایسے روشن دان سے ہو سکتی ہے جس میں صاف شفاف فانوس ہو، اس فانوس میں ایسا چراغ ہو جو نہایت ہی بہتر اور مصفّیٰ زیتون سے روشن ہو کہ اس کی روشنی نہایت اعلیٰ اور صاف ہو اور ایک قول یہ ہے کہ یہ تمثیل نورِ سیدِ انبیاء محمّدِ مصطفیٰ صلی اللہ علیہ و آلہ و سلم کی ہے۔ حضرت ابنِ عباس رضی اللہ تعالیٰ عنہما نے کعب احبار سے فرمایا کہ اس آیت کے معنیٰ بیان کرو انہوں نے فرمایا کہ اللہ تعالیٰ نے اپنے نبیِ کریم صلی اللہ علیہ و آلہ و سلم کی مثال بیان فرمائی روشندان ( طاق) تو حضور صلی اللہ علیہ و آلہ و سلم کا سینہ شریف ہے اور فانوس قلبِ مبارک اور چراغِ نبوّت کے شجرِ نبوّت سے روشن ہے اور اس نورِ مُحمّدی کی روشنی و اضائت اس مرتبۂ کمالِ ظہور پر ہے کہ اگر آپ اپنے نبی ہونے کا بیان بھی نہ فرمائیں جب بھی خَلق پر ظاہر ہو جائے اور حضرت ابنِ عمر رضی اللہ تعالیٰ عنہما سے مروی ہے کہ روشندان تو سیدِ عالَم صلی اللہ علیہ و آلہ و سلم کا سینہ مبارک ہے اور فانوس قلبِ اطہر اور چراغ وہ نور جو اللہ تعالیٰ نے اس میں رکھا کہ شرقی ہے نہ غربی، نہ یہودی و نصرانی، ایک شجرۂ مبارکہ سے روشن ہے وہ شجر حضرت ابراہیم علیہ السلام ہیں۔ نورِ قلبِ ابراہیم پر نورِ مُحمّدی نور پر نور ہے اور محمد بن کعب قرظی نے کہا کہ روشن دان و فانوس تو حضرت اسمٰعیل علیہ السلام ہیں اور چراغ سیدِ عالَم صلی اللہ علیہ و آلہ و سلم اور شجرۂ مبارکہ حضرت ابراہیم علیہ السلام کہ اکثر انبیاء آپ کی نسل سے ہیں اور شرقی و غربی نہ ہونے کے یہ معنیٰ ہیں کہ حضرت ابراہیم علیہ السلام نہ یہودی تھے نہ نصرانی کیونکہ یہود مغرب کی طرف نماز پڑھتے ہیں اور نصاریٰ مشرق کی طرف، قریب ہے کہ محمّدِ مصطفیٰ صلی اللہ علیہ و آلہ و سلم کے محاسن و کمالات نُزولِ وحی سے قبل ہی خَلق پر ظاہر ہو جائیں۔ نور پر نور یہ کہ نبی ہیں نسلِ نبی سے، نورِ محمّدی ہے نور ابراہیمی پر، اس کے علاوہ اور بھی بہت اقوال ہیں۔ (خازن)۔
(۳۶ )  ان گھروں میں جنہیں بلند کرنے  کا اللہ نے  حکم دیا ہے  (ف ۸۴) اور ان میں اس کا نام لیا جاتا ہے، اللہ کی تسبیح کرتے  ہیں ان میں صبح اور شام (ف ۸۵)
۸۴		اور ان کی تعظیم و تطہیر لازم کی، مراد ان گھروں سے مسجدیں ہیں حضرت ابنِ عباس رضی اللہ تعالیٰ عنہما نے فرمایا مسجدیں بیت اللہ ہیں زمین میں۔
۸۵		تسبیح سے مراد نمازیں ہیں صبح کی تسبیح سے فجر اور شام سے ظہر و عصر و مغرب و عشاء مراد ہیں۔
(۳۷ ) وہ مرد جنہیں غافل نہیں کرتا کوئی سودا اور نہ خرید و فروخت اللہ کی یاد (ف ۸۶) اور نماز برپا رکھنے  (ف ۸۷) اور زکوٰۃ دینے  سے  (ف ۸۸) ڈرتے  ہیں اس دن سے  جس میں الٹ جائیں گے  دل اور آنکھیں (ف ۸۹)
۸۶		اور اس کے ذکرِ قلبی و لسانی اور اوقاتِ نماز پر مسجدوں کی حاضر ی سے۔
۸۷		اور انہیں وقت پر ادا کرنے سے۔ حضرت ابنِ عمر رضی اللہ تعالیٰ عنہما بازار میں تھے مسجد میں نماز کے لئے اقامت کہی گئی آپ نے دیکھا کہ بازار والے اٹھے اور دوکانیں بند کر کے مسجد میں داخل ہو گئے تو فرمایا کہ آیت  رِجَالٌ لَّا تُلْھِیْھِمْ  ایسے ہی لوگوں کے حق میں ہے۔
۸۸		اس کے وقت پر۔
۸۹		دلوں کا اُلٹ جانا یہ ہے کہ شدتِ خوف و اضطراب سے اُلٹ کر گلے تک چڑھ جائیں گے نہ باہر نکلیں نہ نیچے اتریں اور آنکھیں اوپر چڑھ جائیں گی یا یہ معنیٰ ہیں کُفّار کے دل کُفر و شک سے ایمان و یقین کی طرف پلٹ جائیں گے اور آنکھوں سے پردے اُٹھ جائیں گے یہ تو اس دن کا بیان ہے، آیت میں یہ ارشاد فرمایا گیا کہ وہ فرمانبردار بندے جو ذکر و طاعت میں نہایت مستعِد رہتے ہیں اور عبادت کی ادا میں سرگرم رہتے ہیں باوجود اس حُسنِ عمل کے اس روز سے خائف رہتے ہیں اور سمجھتے ہیں کہ اللہ تعالیٰ کی عبادت کا حق ادا نہ ہو سکا۔
(۳۸ )  تاکہ اللہ انہیں بدلہ دے  ان کے  سب سے  بہتر کام کام اور اپنے  فضل سے  انہیں انعام زیادہ دے، اور اللہ روزی دیتا ہے  جسے  چاہے  بے  گنتی۔
(۳۹ )  اور جو کافر ہوئے  ان کے  کام ایسے  ہیں جیسے  دھوپ میں چمکتا ریتا کسی جنگل میں کہ پیاسا اسے  پانی سمجھے، یہاں تک جب اس کے  پاس آیا تو اسے  کچھ نہ پایا (ف ۹۰) اور اللہ کو اپنے  قریب پایا تو اس نے  اس کا حساب پورا بھر دیا، اور اللہ جلد حساب  کر لیتا ہے  (ف ۹۱)
۹۰		یعنی پانی سمجھ کر اس کی تلاش میں چلا جب وہاں پہنچا تو پانی کا نام و نشان نہ تھا ایسے ہی کافِر اپنے خیال میں نیکیاں کرتا ہے اور سمجھتا ہے کہ اللہ تعالیٰ سے اس کا ثواب پائے گا جب عرصاتِ قیامت میں پہنچے گا تو ثواب نہ پائے گا بلکہ عذابِ عظیم میں گرفتار ہو گا اور اس وقت اس کی حسرت اور اس کا اندوہ و غم اس پیاس سے بدرجہا زیادہ ہو گا۔
۹۱		اعمالِ کُفّار کی مثال ایسی ہے۔
(۴۰ )  یا جیسے  اندھیریاں کسی کنڈے  کے  (گہرائی والے ) دریا میں (ف ۹۲) اس کے  اوپر موج مو ج کے   اوپر  اور موج اس کے  اوپر بادل، اندھیرے  ہیں ایک پر ایک (ف ۹۳) جب  اپنا ہاتھ نکالے  تو سوجھائی دیتا معلوم نہ ہو (ف ۹۴) اور جسے  اللہ نور نہ دے  اس کے  لیے  کہیں نور نہیں (ف ۹۵) 
۹۲		سمندروں کی گہرائی میں۔
۹۳		ایک اندھیرا دریا کی گہرائی کا، اس پر ایک اور اندھیرا موجوں کے تراکم کا، اس پر اور اندھیرا بادلوں کی گھری ہوئی گھٹا کا، ان اندھیریوں میں شدت کا یہ عالم کہ جو اس میں ہو وہ۔
۹۴		باوجود یکہ اپنا ہاتھ نہایت ہی قریب اور اپنے جسم کا جزو ہے جب وہ بھی نظر نہ آئے تو اور دوسری چیز کیا نظر آئے گی، ایسا ہی حال ہے کافِر کا کہ وہ اعتقادِ باطل اور قولِ ناحق اور عملِ قبیح کی تاریکیوں میں گرفتار ہے۔ بعض مفسِّرین نے فرمایا کہ دریا کے کنڈے اور اس کی گہرائی سے کافِر کے دل کو اور موجوں سے جہل و شک و حیرت کو جو کافِر کے دل پر چھائے ہوئے ہیں اور بادلوں سے مُہر کو جو ان کے دلوں پر ہے تشبیہ دی گئی۔
۹۵		راہ یاب وہی ہوتا ہے جس کو وہ راہ دے۔
(۴۱ ) کیا تم نے  نہ دیکھا کہ اللہ کی تسبیح کرتے  ہیں جو کوئی آسمانوں اور زمین میں ہیں اور پرندے  (ف ۹۶) پر پھیلائے  سب نے  جان رکھی ہے  اپنی نماز اور اپنی تسبیح، اور اللہ ان کے  کاموں کو جانتا ہے۔
۹۶		جو آسمان و زمین کے درمیان میں ہیں۔
(۴۲ )  اور اللہ ہی کے  لیے  ہے  سلطنت آسمانوں اور زمین کی اور اللہ ہی کی طرف پھر جانا۔
(۴۳ )  کیا تو نے  نہ دیکھا کہ اللہ نرم نرم چلاتا ہے  بادل کو (ف ۹۷) پھر انہیں آپس میں مِلاتا ہے  (ف ۹۸) پھر انہیں تہہ پر تہہ کر دیتا ہے  تو تُو دیکھے  کہ اس کے  بیچ میں سے  مینہ نکلتا ہے  اور اتارتا ہے  آسمان سے  اس میں جو برف کے  پہاڑ ہیں ان میں سے  کچھ اولے  (ف ۹۹) پھر ڈالنا ہے  انہیں جس پر چاہے  (ف ۱۰۰) اور  پھیر دیتا ہے  انہیں جس سے  چاہے  (ف ۱۰۱) قریب ہے  کہ اس کی بجلی کی چمک آنکھ لے  جائے  (ف ۱۰۲)
۹۷		جس سر زمین اور جن بلاد کی طرف چاہے۔
۹۸		اور ان کے متفرق ٹکڑوں کو یک جا کر دیتا ہے۔
۹۹		اس کے معنیٰ یا تو یہ ہیں کہ جس طرح زمین میں پتھر کے پہاڑ ہیں ایسے ہی آسمان میں برف کے پہاڑ اللہ تعالیٰ نے پیدا کئے ہیں اور یہ اس کی قدرت سے کچھ بعید نہیں ان پہاڑوں سے اولے برساتا ہے یا یہ معنیٰ ہیں کہ آسمان سے اولوں کے پہاڑ برساتا ہے یعنی بکثرت اولے برساتا ہے۔ (مدارک وغیرہ)۔
۱۰۰		اور جس کے جان و مال کو چاہتا ہے ان سے ہلاک و تباہ کرتا ہے۔
۱۰۱		اس کے جان و مال کو محفوظ رکھتا ہے۔
۱۰۲		اور روشنی کی تیزی سے آنکھوں کو بے کار کر دے۔
(۴۴ )  اللہ بدلی کرتا ہے  رات اور دن کی (ف ۱۰۳) بیشک اس میں سمجھنے  کا مقام ہے  نگاہ والوں کو۔
۱۰۳		کہ رات کے بعد دن لاتا ہے اور دن کے بعد رات۔
(۴۵ )  اور اللہ نے  زمین پر ہر چلنے  والا پانی سے  بنایا (ف ۱۰۴) تو ان میں کوئی اپنے  پیٹ پر چلتا ہے  (ف ۱۰۵) اور ان میں کوئی دو پاؤں پر چلتا ہے  (ف ۱۰۶) اور ان میں کوئی چار پاؤں پر چلتا ہے  (ف ۱۰۷) اللہ بناتا ہے  جو چاہے، بیشک اللہ سب کچھ کر سکتا ہے۔
۱۰۴		یعنی تمام اجناسِ حیوان کو پانی کی جنس سے پیدا کیا اور پانی ان سب کی اصل ہے اور یہ سب باوجود متحد الاصل ہونے کے باہم کس قدر مختلف الحال ہیں، یہ خالِقِ عالَم کے علم و حکمت اور اس کے کمالِ قدرت کی دلیلِ روشن ہے۔
۱۰۵		جیسے کہ سانپ اور مچھلی اور بہت سے کیڑے۔
۱۰۶		جیسے کہ آدمی اور پرند۔
۱۰۷		مثل بہائم اور درندوں کے۔
(۴۶ )  بیشک ہم نے  اتاریں صاف بیان  کرنے  وا لی آیتیں (ف ۱۰۸) اور اللہ جسے  چاہے  سیدھی راہ دکھائے  (ف ۱۰۹) 
۱۰۸		یعنی قرآنِ کریم جس میں ہدایت و احکام اور حلال و حرام کا واضح بیان ہے۔
۱۰۹		اور سیدھی راہ جس پر چلنے سے رضائے الٰہی و نعمتِ آخرت میسّر ہوویں اسلام ہے۔ آیات کا ذکر فرمانے کے بعد یہ بتایا جاتا ہے کہ انسان تین فرقوں میں منقسم ہو گئے ایک وہ جنہوں نے ظاہر میں تصدیقِ حق کی اور باطن میں تکذیب کرتے رہے وہ منافق ہیں، دوسری وہ جنہوں نے ظاہر میں بھی تصدیق کی اور باطن میں بھی معتقد رہے یہ مخلصین ہیں، تیسرے وہ جنہوں نے ظاہر میں بھی تکذیب کی اور باطن میں بھی وہ کُفّار ہیں ان کا ذکر بالترتیب فرمایا جاتا ہے۔
(۴۷ ) اور کہتے  ہیں ہم ایمان لائے  اللہ اور رسول پر اور حکم مانا پھر کچھ ان میں کے  اس کے  بعد پھر جاتے  ہیں (ف ۱۱۰) اور وہ مسلمان نہیں (ف ۱۱۱)
۱۱۰		اور اپنے قول کی پابندی نہیں کرتے۔
۱۱۱		منافق ہیں کیونکہ ان کے دل ان کی زبانوں کے موافق نہیں۔
(۴۸ )  اور جب بلائے  جائیں اللہ اور اس کے  رسول کی طرف کہ رسول ان میں فیصلہ فرمائے  تو جبھی ان کا ایک فریق منہ پھیر جاتا ہے۔
(۴۹ )  اور اگر ان میں ڈگری ہو ( ان کے  حق میں فیصلہ ہو) تو اس کی طرف آئیں مانتے  ہوئے  (ف ۱۱۲)  
۱۱۲		کُفّار و منافقین بارہا تجرُبہ کر چکے تھے اور انہیں کامل یقین تھا کہ سیدِ عالَم صلی اللہ علیہ و آلہ و سلم کا فیصلہ سرا سر حق و عدل ہوتا ہے اس لئے ان میں جو سچا ہوتا وہ تو خواہش کرتا تھا کہ حضور اس کا فیصلہ فرمائیں اور جو ناحق پر ہوتا وہ جانتا تھا کہ رسولِ اکرم صلی اللہ علیہ و آلہ و سلم کی سچی عدالت سے وہ اپنی ناجائز مراد نہیں پا سکتا اس لئے وہ حضور کے فیصلہ سے ڈرتا اور گھبراتا تھا۔ شانِ نُزول : بِشر نامی ایک منافق تھا ایک زمین کے معاملہ میں اس کا ایک یہودی سے جھگڑا تھا یہودی جانتا تھا کہ اس معاملہ میں وہ سچا ہے اور اس کو یقین تھا کہ سیدِ عالَم صلی اللہ علیہ و آلہ و سلم حق و عدل کا فیصلہ فرماتے ہیں اس لئے اس نے خواہش کی کہ یہ مقدمہ حضور علیہ الصلوٰۃ والسلام سے فیصل کرایا جائے لیکن منافق بھی جانتا تھا کہ وہ باطل پر ہے اور سیدِ عالَم صلی اللہ علیہ و آلہ و سلم عدل و انصاف میں کسی کی رو رعایت نہیں فرماتے اس لئے وہ حضور کے فیصلہ پر تو راضی نہ ہوا اور کعب بن اشرف یہودی سے فیصلہ کرانے پر مُصِر ہوا اور حضور کی نسبت کہنے لگا کہ وہ ہم پر ظلم کریں گے۔ اس پر یہ آیت نازِل ہوئی۔
(۵۰ ) کیا ان کے  دلوں میں بیماری ہے  (ف ۱۱۳) یا شک رکھتے  ہیں (ف ۱۱۴) کیا یہ ڈرتے  ہیں کہ اللہ و رسول ان پر ظلم کریں گے  (ف ۱۱۵) بلکہ خود ہی ظالم ہیں۔
۱۱۳		کُفر یا نفاق کی۔
۱۱۴		سیدِ عالَم صلی اللہ علیہ و آلہ و سلم کی نبوّت میں۔
۱۱۵		ایسا تو ہے نہیں کیونکہ یہ وہ خوب جانتے ہیں کہ سیدِ عالَم صلی اللہ علیہ و آلہ و سلم کا فیصلہ حق سے متجاوز ہو ہی نہیں سکتا اور کوئی بد دیانت آپ کی عدالت سے پرایا حق مارنے میں کامیاب نہیں ہو سکتا اسی وجہ سے وہ آپ کے فیصلہ سے اعراض کرتے ہیں۔
(۵۱ )  مسلمانوں کی بات تو یہی ہے  (ف ۱۱۶) جب اللہ اور رسول کی طرف بلائے  جائیں کہ رسول ان میں فیصلہ فرمائے  کہ عرض کریں ہم نے  سنا اور حکم مانا اور یہی لوگ مراد کو پہنچے۔
۱۱۶		اور ان کو یہ طریقِ ادب لازم ہے کہ۔
(۵۲ )  اور جو حکم مانے  اللہ اور اس کے  رسول کا اور اللہ سے  ڈرے  اور پرہیز گاری کرے  تو یہی لوگ کامیاب ہیں۔
(۵۳ )  اور انہوں نے  (ف ۱۱۷) اللہ  کی قسم کھائی اپنے  حلف میں حد کی کوشش سے  کہ اگر تم انہیں حکم دو گے  تو وہ ضرور جہاد کو نکلیں گے  تم فرماؤ قسمیں نہ کھاؤ (ف ۱۱۸) موافق شرع حکم برداری چاہیے، اللہ جانتا ہے  جو تم کرتے  ہو (ف ۱۱۹)
۱۱۷		یعنی منافقین نے۔ ( مدارک)۔
۱۱۸		کہ جھوٹی قَسم گناہ ہے۔
۱۱۹		زبانی اطاعت اور عملی مخالفت اس سے کچھ چھپا نہیں۔
(۵۴ )  تم فرماؤ حکم مانو اللہ کا اور حکم مانو رسول کا (ف ۱۲۰) پھر اگر تم منہ پھیرو (ف ۱۲۱) تو رسول کے  ذمہ وہی ہے  جس اس پر لازم کیا گیا (ف ۱۲۲) اور تم پر وہ ہے  جس کا بوجھ تم پر رکھا گیا (ف ۱۲۳) اور اگر رسول کی فرمانبرداری کرو گے  راہ پاؤ گے، اور رسول کے  ذمہ نہیں مگر صاف پہنچا دینا (ف ۱۲۴)
۱۲۰		سچے دل اور سچی نیت سے۔
۱۲۱		رسول علیہ الصلوٰۃ والسلام کی فرمانبرداری سے تو اس میں ان کا کچھ ضَرر نہیں۔
۱۲۲		یعنی دین کی تبلیغ اور احکامِ الہی کا پہنچا دینا اس کو رسول علیہ الصلوٰۃ والسلام نے اچھی طرح ادا کر دیا اور وہ اپنے فرض سے عہد ہ برآ ہو چکے۔
۱۲۳		یعنی رسول علیہ الصلوٰۃ والسلام کی اطاعت و فرمانبرداری۔
۱۲۴		چنانچہ رسولِ اکرم صلی اللہ علیہ و آلہ و سلم نے بہت واضح طور پر پہنچا دیا۔
(۵۵ )  اللہ نے  وعدہ دیا ان کو جو تم میں سے  ایمان لائے  اور اچھے  کام کیے  (ف ۱۲۵)  کہ ضرور انہیں زمین میں خلافت دے  گا (ف ۱۲۶) جیسی ان سے  پہلوں کو دی (ف ۱۲۷) اور ضرور ان کے  لیے  جما دے  گا ان کا وہ دین جو ان کے  لیے  پسند فرمایا ہے  (ف ۱۲۸) اور ضرور ان کے  اگلے  خوف کو امن سے  بدل دے  گا (ف ۱۲۹) میری عبادت کریں میرا شریک کسی کو نہ ٹھہرائیں، اور جو اس کے  بعد ناشکری کرے  تو وہی لوگ بے  حکم ہیں۔
۱۲۵		شانِ نُزول : سیدِ عالَم صلی اللہ علیہ و آلہ و سلم نے وحی نازِل ہونے سے دس سال تک مکّہ مکرّمہ میں مع اصحاب کے قیام فرمایا اور کُفّار کی ایذاؤں پر جو شب و روز ہوتی رہتی تھیں صبر کیا پھر بحکمِ الٰہی مدینہ طیّبہ کو ہجرت فرمائی اور انصار کے منازل کو اپنی سکونت سے سرفراز کیا مگر قریش اس پر بھی باز نہ آئے روز مرّہ ان کی طرف سے جنگ کے اعلان ہوتے اور طرح طرح کی دھمکیاں دی جاتیں اصحابِ رسول صلی اللہ علیہ و آلہ و سلم ہر وقت خطرہ میں رہتے اور ہتھیار ساتھ رکھتے ایک روز ایک صحابی نے فرمایا کبھی ایسا بھی زمانہ آئے گا کہ ہمیں امن میسّر ہو اور ہتھیاروں کے بار سے ہم سبکدوش ہوں۔ اس پر یہ آیت نازِل ہوئی۔
۱۲۶		اور بجائے کُفّار کے تمہاری فرمانروائی ہو گی۔ حدیث شریف میں ہے کہ سیدِ عالَم صلی اللہ علیہ و آلہ و سلم نے فرمایا کہ جس جس چیز پر شب و روز گزرے ہیں ان سب پر دینِ اسلام داخل ہو گا۔
۱۲۷		حضرت داؤد و سلیمان وغیرہ انبیاء علیہم الصلوٰۃ والسلام کو اور جیسی کہ جبابرۂ مِصر و شام کو ہلاک کر کے بنی اسرائیل کو خلافت دی اور ان ممالک پر ان کو مسلّط کیا۔
۱۲۸		یعنی دینِ اسلام کو تمام ادیان پر غالب فرمائے گا۔
۱۲۹		چنانچہ یہ وعدہ پورا ہوا اور سرزمینِ عرب سے کُفّار مٹا دیئے گئے، مسلمانوں کا تسلُّط ہوا، مشرق و مغرب کے ممالک اللہ تعالیٰ نے ان کے لئے فتح فرمائے، اکاسرہ کے ممالک و خزائن ان کے قبضہ میں آئے، دنیا پر ان کا رعب چھا گیا۔ فائدہ : اس آیت میں حضرت ابوبکر صدیق رضی اللہ تعالیٰ عنہ اور آپ کے بعد ہونے والے خلفائے راشدین کی خلافت کی دلیل ہے کیونکہ ان کے زمانہ میں فتوحاتِ عظیمہ ہوئے اور کسریٰ وغیرہ مُلوک کے خزائن مسلمانوں کے قبضہ میں آئے اور امن و تمکین اور دین کا غلبہ حاصل ہوا۔ ترمذی و ابوداؤد کی حدیث میں ہے کہ سیدِ عالَم صلی اللہ علیہ و آلہ و سلم نے فرمایا خلافت میرے بعد تیس سال ہے پھر ملک ہو گا اس کی تفصیل یہ ہے کہ حضرت ابوبکر صدیق رضی اللہ تعالیٰ عنہ کی خلافت دو برس تین ماہ اور حضرت عمر رضی اللہ تعالیٰ عنہ کی خلافت دس سال چھ ماہ اور حضرت عثمان غنی رضی اللہ تعالیٰ عنہ کی خلافت بارہ سال اور حضرت علی مرتضیٰ رضی اللہ تعالیٰ عنہ کی خلافت چار سال نو ماہ اور حضرت امام حسن رضی اللہ تعالیٰ عنہ کی خلافت چھ ماہ ہوئی۔ (خازن)۔
(۵۶ ) اور نماز برپا رکھو اور زکوٰۃ  دو اور رسول کی فرمانبرداری کرو اس امید پر کہ تم پر رحم ہو۔
(۵۷ )  ہرگز کافروں کو خیال نہ کرنا کہ وہ کہیں ہمارے  قابو سے  نکل جائیں زمین میں اور ان کا ٹھکانا  آگ ہے، اور ضرور کیا ہی برا  انجام۔
(۵۸ )  اے  ایمان والو! چاہیے  کہ تم سے  اذن لیں تمہارے  ہاتھ کے  مال  غلام (ف ۱۳۰) اور جو تم میں ابھی جوانی کو نہ پہنچے  (ف ۱۳۱) تین وقت (ف ۱۳۲) نمازِ صبح سے  پہلے  (ف ۱۳۳) اور جب تم اپنے  کپڑے  اتار رکھتے  ہو  دوپہر کو (ف ۱۳۴) اور نماز عشاء کے  بعد (ف ۱۳۵) یہ تین وقت تمہاری شرم کے  ہیں (ف ۱۳۶)  ان تین کے  بعد کچھ گناہ نہیں تم پر نہ ان پر (ف ۱۳۷)  آمدورفت رکھتے  ہیں تمہارے  یہاں ایک دوسرے  کے  پاس (ف ۱۳۸) اللہ یونہی بیان کرتا ہے  تمہارے  لیے  آیتیں، اور اللہ علم و حکمت والا ہے۔
۱۳۰		اور باندیاں۔ شانِ نُزول : حضرت ابنِ عباس رضی اللہ تعالیٰ عنہما سے مروی ہے کہ نبیِ کریم صلی اللہ علیہ و آلہ و سلم نے ایک انصاری غلام مدلج بن عمرو کو دوپہر کے وقت حضرت عمر رضی اللہ تعالیٰ عنہ کے بلانے کے لئے بھیجا وہ غلام ویسے ہی حضرت عمر رضی اللہ تعالیٰ عنہ کے مکان میں چلا گیا جب کہ حضرت عمر رضی اللہ تعالیٰ عنہما بے تکلّف اپنے دولت سرائے میں تشریف رکھتے تھے غلام کے اچانک چلے آنے سے آپ کے دل میں خیال ہوا کہ کاش غلاموں کو اجازت لے کر مکانوں میں داخل ہونے کا حکم ہوتا۔ اس پر یہ آیۂ کریمہ نازِل ہوئی۔
۱۳۱		بلکہ ابھی قریبِ بلوغ ہیں۔ سنِ بلوغ حضرت امام ابوحنیفہ رضی اللہ تعالیٰ عنہ کے نزدیک لڑکے کے لئے اٹھارہ سال اور لڑکی کے لئے سَترہ سال، عامہ عُلَماء کے نزدیک لڑکے اور لڑکی دونوں کے لئے پندرہ سال ہے۔ (تفسیرِ احمدی)۔
۱۳۲		یعنی ان تین وقتوں میں اجازت حاصل کریں جن کا بیان اسی آیت میں فرمایا جاتا ہے۔
۱۳۳		کہ وہ وقت ہے خواب گاہوں سے اٹھنے اور شب خوابی کا لباس اتار کر بیداری کے کپڑے پہننے کا۔
۱۳۴		قیلولہ کرنے کے لئے اور تہ بند باندھ لیتے ہو۔
۱۳۵		کہ وہ وقت ہے بیداری کا لباس اتارنے اور خواب کا لباس پہننے کا۔
۱۳۶		کہ ان اوقات میں خلوت و تنہائی ہوتی ہے، بدن چھپانے کا بہت اہتمام نہیں ہوتا ممکن ہے کہ بدن کا کوئی حصّہ کھل جائے جس کے ظاہر ہونے سے شرم آتی ہے لہذا ان اوقات میں غلام اور بچے بھی بے اجازت داخل نہ ہوں اور ان کے علاوہ جوان لوگ تمام اوقات میں اجازت حاصل کریں کسی وقت بھی بے اجازت داخل نہ ہوں۔ (خازن وغیرہ)۔
۱۳۷		مسئلہ : یعنی ان تین وقتوں کے سوا باقی اوقات میں غلام اور بچے بے اجازت داخل ہو سکتے ہیں کیونکہ وہ۔
۱۳۸		کام و خدمت کے لئے تو ان پر ہر وقت استیذان کا لازم ہونا سببِ حرج ہو گا اور شرع میں حرج مدفوع ہے۔ (مدارک)۔
(۵۹ )  اور جب تم میں لڑکے  (ف ۱۳۹) جوانی کو پہنچ جائیں تو وہ بھی اذن مانگیں (ف ۱۴۰) جیسے  ان کے  اگلوں (ف ۱۴۱) نے  اذن مانگا، اللہ یونہی بیان فرماتا ہے  تم سے  اپنی آیتیں، اور اللہ علم و حکمت والا ہے۔
۱۳۹		یعنی آزاد۔
۱۴۰		تمام اوقات میں۔
۱۴۱		ان سے بڑے مَردوں۔
(۶۰ )  اور بوڑھی خانہ نشین عورتیں (ف ۱۴۲) جنہیں نکاح کی آرزو نہیں ان پر کچھ گناہ نہیں کہ اپنے  بالائی کپڑے   اتار رکھیں جب کہ سنگھار نہ چمکائیں (ف ۱۴۳) اور ان سے  بھی بچنا (ف ۱۴۴) ان کے  لیے  اور بہتر ہے،اور  اللہ  سنتا جانتا  ہے ۔
۱۴۲		جن کا سن زیادہ ہو چکا اور اولاد ہونے کی عمر نہ رہی اور پیرانہ سالی کے باعث۔
۱۴۳		اور بال، سینہ، پنڈلی وغیرہ نہ کھولیں۔
۱۴۴		بالائی کپڑوں کو پہنے رہنا۔
(۶۱ )  نہ  اندھے   پر  تنگی اور نہ لنگڑے  پر مضائقہ اور نہ بیمار پر  روک اور نہ تم میں کسی پر کہ کھاؤ اپنی اولاد کے   گھر (ف ۱۴۶) یا اپنے  باپ کے  گھر یا اپنی ماں کے  گھر یا اپنے  بھائیوں کے  یہاں یا اپنی  بہنوں  کے   گھر  ے   یا اپنے  چچاؤں  کے  یہاں یا  اپنی پھپیوں  کے   گھر  یا اپنے  ماموؤں کے  یہاں یا اپنی خالاؤں کے  گھر یا جہاں کی کنجیاں تمہارے  قبضہ میں ہیں (ف ۱۴۷) یا اپنے  دوست کے  یہاں تم پر کوئی الزام نہیں کہ مل کر کھاؤ یا الگ الگ (ف ۱۴۰) پھر جب کسی گھر میں جاؤ تو اپنوں کو سلام کرو (ف ۱۵۰) ملتے  وقت کی اچھی دعا اللہ کے  پاس سے  مبارک پاکیزہ،  اللہ یونہی بیان فرماتا ہے  تم سے  آیتیں کہ تمہیں سمجھ ہو۔
۱۴۵		شانِ نُزول : سعید بن مسیّب رضی اللہ تعالیٰ عنہما سے مروی ہے کہ صحابۂ کرام نبیِ کریم صلی اللہ علیہ و آلہ و سلم کے ساتھ جہاد کو جاتے تو اپنے مکانوں کی چابیاں نابینا اور بیماروں اور اپاہجوں کو دے جاتے جو ان اعذار کے باعث جہاد میں نہ جا سکتے اور انھیں اجازت دیتے کہ ان کے مکانوں سے کھانے کی چیزیں لے کر کھائیں مگر وہ لوگ اس کو گوارا نہ کرتے بایں خیال کہ شاید یہ ان کو دل سے پسند نہ ہو اس پر یہ آیت نازِل ہوئی اور انہیں اس کی اجازت د ی گئی اور ایک قول یہ ہے کہ اندھے اپاہج اور بیمار لوگ تندرستوں کے ساتھ کھانے سے بچتے کہ کہیں کسی کو نفرت نہ ہو اس آیت میں انہیں اجازت دی گئی اور ایک قول یہ ہے کہ جب جب اندھے، نابینا، اپاہج کسی مسلمان کے پاس جاتے اور اس کے پاس ان کے کھلانے کے لئے کچھ نہ ہوتا تو وہ انہیں کسی رشتہ دار کے یہاں کھلانے کے لئے لے جاتا یہ بات ان لوگوں کو گوارا نہ ہوتی۔ اس پر یہ آیت نازِل ہوئی اور انہیں بتایا گیا کہ اس میں کوئی حرج نہیں ہے۔
۱۴۶		کہ اولاد کا گھر اپنا ہی گھر ہے۔ حدیث شریف میں ہے کہ سیدِ عالَم صلی اللہ علیہ و آلہ و سلم نے فرمایا تو اور تیرا مال تیرے باپ کا ہے، اسی طرح شوہر کے لئے بیوی کا اور بیوی کے لئے شوہر کا گھر بھی اپنا ہی گھر ہے۔
۱۴۷		حضرت ابنِ عباس رضی اللہ تعالیٰ عنہما نے فرمایا کہ اس سے مراد آدمی کا وکیل اور اس کا کار پرداز ہے۔
۱۴۸		معنیٰ یہ ہیں کہ ان سب لوگوں کے گھر کھانا جائز ہے خواہ وہ موجود ہوں یا نہ ہوں جب کہ معلوم ہو کہ وہ اس سے راضی ہیں، سلف کا تو یہ حال تھا کہ آدمی اپنے دوست کے گھر اس کی غَیبت میں پہنچتا تو اس کی باندی سے اس کا کیسہ طلب کرتا اور جو چاہتا اس میں سے لے لیتا جب وہ دوست گھر آتا اور باندی اس کو خبر دیتی تو اس خوشی میں وہ باندی کو آزاد کر دیتا مگر اس زمانہ میں یہ فیاضی کہاں لہذا بے اجازت کھانا نہ چاہئیے۔ (مدارک و جلالین)۔
۱۴۹		شانِ نُزول : قبیلۂ بنی لیث بن عمرو کے لوگ تنہا بغیر مہمان کے کھانا نہ کھاتے تھے کبھی کبھی مہمان نہ ملتا تو صبح سے شام تک کھانا لئے بیٹھے رہتے۔ ان کے حق میں یہ آیت نازِل ہوئی۔
۱۵۰		مسئلہ : جب آدمی اپنے گھر میں داخل ہو تو اپنے اہل کو سلام کرے اور ان لوگوں کو جو مکان میں ہوں بشرطیکہ ان کے دین میں خلل نہ ہو۔ (خازن) مسئلہ : اگر خالی مکان میں داخل ہو جہاں کوئی نہیں ہے تو کہے  اَلسَّلَامُ عَلَی النَّبِیِّ وَ رَحْمَۃُ اﷲِ تعالیٰ وَبَرَکَاتُہ، اَلسَّلَامُ عَلَیْنَا وَعَلیٰ عِبَادِ اﷲِ الصَّالِحِیْنَ اَلسَّلَامُ عَلیٰ اَہْلِ الْبَیْتِ وَرَحْمَۃُ اﷲِ تعالیٰ وَ بَرَکَاتُہٗ حضرت ابنِ عباس رضی اللہ تعالیٰ عنہما نے فرمایا کہ مکان سے یہاں مسجدیں مراد ہیں۔ نخعی نے کہا کہ جب مسجد میں کوئی نہ ہو تو کہے  اَلسَّلَامُ عَلیٰ رَسُوْلِ اﷲِ صَلَّی اللّٰہُ تعالیٰ عَلَیْہِ وَ سَلَّمْ (شفا شریف) ملَّا علی قاری نے شرح شفا میں لکھا کہ خالی مکان میں سیدِ عالَم صلی اللہ علیہ و آلہ و سلم پر سلام عرض کرنے کی وجہ یہ ہے کہ اہلِ اسلام کے گھروں میں روحِ اقدس جلوہ فرما ہوتی ہے۔
(۶۲ )  ایمان والے  تو وہی ہیں جو اللہ اور اس کے  رسول پر یقین لائے  اور جب رسول کے  پاس کسی ایسے  کام میں حاضر ہوئے  ہوں جس کے  لیے  جمع کیے  گئے  ہوں (ف ۱۵۱) تو نہ جائیں جب تک ان سے  اجازت  نہ لے  لیں وہ جو تم سے  اجازت مانگتے  ہیں وہی ہیں جو اللہ اور اس کے  رسول پر ایمان لاتے  ہیں (ف ۱۵۲) پھر جب وہ تم سے  اجازت مانگیں اپنے  کسی کام کے  لیے  تو ان میں جسے  تم چاہو اجازت دے  دو اور ان کے  لیے  اللہ سے  معافی مانگو (ف ۱۵۳) بیشک اللہ بخشنے  والا مہربان ہے۔
۱۵۱		جیسے کہ جہاد اور تدبیرِ جنگ اور جمعہ و عیدین اور مشورہ اور ہر اجتماع جو اللہ کے لئے ہو۔
۱۵۲		ان کا اجازت چاہنا نشانِ فرمانبرداری اور دلیلِ صحتِ ایمان ہے۔
۱۵۳		اس سے معلوم ہوا کہ افضل یہی ہے کہ حاضر رہیں اور اجازت طلب نہ کریں۔ مسئلہ : اماموں اور دینی پیشواؤں کی مجلس سے بھی بے اجازت نہ جانا چاہیئے۔ (مدارک)۔
(۶۳ )  رسول کے  پکارنے  کو آپس میں ایسا نہ ٹھہرا لو جیسا تم میں  ایک دوسرے  کو پکارتا ہے  (ف ۱۵۴) بیشک اللہ جانتا ہے  جو تم میں چپکے  نکل جاتے  ہیں کسی چیز کی آڑ لے  کر (ف ۱۵۵) تو ڈریں وہ جو رسول کے  حکم کے  خلاف کرتے  ہیں کہ انہیں کوئی فتنہ پہنچے  (ف ۱۵۶) یا ان پر دردناک عذاب پڑے  (ف ۱۵۷) 
۱۵۴		کیونکہ جس کو رسول صلی اللہ علیہ و آلہ و سلم پکاریں اس پر اجابت و تعمیل واجب ہو جاتی ہے اور ادب سے حاضر ہونا لازم ہوتا ہے اور قریب حاضر ہونے کے لئے اجازت طلب کر ے اور اجازت سے ہی واپس ہو اور ایک معنیٰ مفسِّرین نے یہ بھی بیان فرمائے ہیں کہ رسول صلی اللہ علیہ و آلہ و سلم کو ندا کرے تو ادب و تکریم اور توقیر و تعظیم کے ساتھ آپ کے معظّم القاب سے نرم آواز کے ساتھ متواضعانہ و منکسرانہ لہجہ میں  یَانَبِیَّ اﷲِ یا رسولَ اﷲِ یَاحَبِیْبَ اﷲِ  کہہ کر۔
۱۵۵		شانِ نُزول : منافقین پر روزِ جمعہ مسجد میں ٹھہر کر نبیِ کریم صلی اللہ علیہ و آلہ و سلم کے خطبے کا سننا گراں ہوتا تھا تو وہ چپکے چپکے آہستہ آہستہ صحابہ کی آڑ لے کر سرکتے سرکتے مسجد سے نکل جاتے تھے۔ اس پر یہ آیت نازِل ہوئی۔
۱۵۶		دنیا میں تکلیف یا قتل یا زلزلے یا اور ہولناک حوادث یا ظالم بادشاہ کا مسلّط ہونا یا دل کا سخت ہو کر معرفتِ الٰہی سے محروم رہنا۔
۱۵۷		آخرت میں۔
(۶۴ ) سن لو ! بیشک اللہ ہی کا ہے  جو کچھ آسمانوں اور زمین میں ہے، بیشک وہ جانتا ہے  جس حال پر تم ہو (ف ۱۵۸) اور اس دن کو جس میں اس کی طرف پھیرے  جائیں گے  (ف ۱۵۹) تو وہ انہیں بتا دے  گا جو کچھ انہوں نے  کیا، اور اللہ سب کچھ جانتا ہے، (ف ۱۶۰)
۱۵۸		ایمان پر یا نفاق پر۔
۱۵۹		جزا کے لئے اور وہ دن روزِ قیامت ہے۔
۱۶۰		اس سے کچھ چھپا نہیں۔







سورۂ فرقان


اللہ کے  نام سے  جو نہایت مہربان رحم والا (ف ۱)
۱		سورۂ فرقان مکّیہ ہے اس میں چھ رکوع اور ستتر ۷۷ آیتیں اور آٹھ سو بانوے کلمے اور تین ہزار سات سو تین حرف ہیں۔
(۱) بڑی برکت والا ہے  وہ کہ جس نے  اتارا قرآن اپنے  بندہ پر (ف ۲) جو سارے  جہان کو ڈر سنانے  والا ہو (ف ۳)
۲		یعنی سیدِ انبیاء محمّدِ مصطفیٰ صلی اللہ علیہ و آلہ و سلم پر۔
۳		اس میں حضور سیدِ عالَم صلی اللہ علیہ و آلہ و سلم کے عمومِ رسالت کا بیان ہے کہ آپ تمام خَلق کی طرف رسول بنا کر بھیجے گئے جِن ہوں یا بشر یا فرشتے یا دیگر مخلوقات سب آپ کے اُمّتی ہیں کیونکہ عالَم ماسوی اللہ کو کہتے ہیں اس میں یہ سب داخل ہیں ملائکہ کو اس سے خارج کرنا جیسا کہ جلالین میں شیخ محلی سے اور کبیر میں امام رازی سے اور شعب الایمان میں بہیقی سے صادر ہوا بے دلیل ہے اور دعویِٰ اجماع غیر ثابت چنانچہ امام سبکی و بازری و ابنِ حزم و سیوطی نے اس کا تعاقب کیا اور خود امام رازی کو تسلیم ہے کہ عالَم ماسوی اللہ کو کہتے ہیں پس وہ تمام خَلق کو شامل ہے ملائکہ کو اس سے خارج کرنے پر کوئی دلیل نہیں۔
 علاوہ بریں مسلم شریف کی حدیث ہے  اُرْسِلْتُ اِلَی الْخَلْقِ کَآفَّۃً  یعنی میں تمام خَلق کی طرف رسول بنا کر بھیجا گیا۔ علامہ علی قاری نے مرقات میں اس کی شرح میں فرمایا یعنی تمام موجودات کی طرف جِن ہوں یا انسان یا فرشتے یا حیوانات یا جمادات۔ اس مسئلہ کی کامل تنقیح و تحقیق شرح و بسط کے ساتھ امام قسطلانی کی مواہبِ لدنیہ میں ہے۔
(۲ )  وہ جس کے  لیے  ہے  آسمانوں اور زمین کی بادشاہت اور اس نے  نہ اختیار فرمایا بچہ (ف ۴) اور اس کی سلطنت میں کوئی ساجھی نہیں (ف ۵) اس نے  ہر چیز پیدا کر کے  ٹھیک اندازہ پر رکھی۔
۴		اس میں یہود و نصاریٰ کا رد ہے جو حضرت عزیز و مسیح علیہما السلام کو خدا کا بیٹا کہتے ہیں معاذ اللہ۔
۵		اس میں بُت پرستوں کا رد ہے جو بُتوں کو خدا کا شریک ٹھہراتے ہیں۔
(۳ )  اور لوگوں نے  اس کے  سوا  اور خدا ٹھہرا لیے  (ف ۶) کہ وہ کچھ نہیں بناتے  اور خود پیدا کیے  گئے  ہیں اور خود اپنی جانوں کے  برے  بھلے  کے  مالک نہیں اور نہ  مرنے  کا اختیار نہ جینے  کا نہ اٹھنے  کا۔
۶		یعنی بُت پرستوں نے بُتوں کو خدا ٹھہرایا جو ایسے عاجز و بے قدرت ہیں۔
(۴ )  اور کافر بولے  (ف ۷) یہ تو نہیں مگر ایک بہتان جو انہوں نے  بنا لیا ہے  (ف ۸) اور اس پر اور لوگوں نے  (ف ۹) انہیں مدد  دی ہے  بیشک وہ (ف ۱۰) ظلم اور جھوٹ پر آئے۔
۷		یعنی نضر بن حارث اور اس کے ساتھی قرآنِ کریم کی نسبت کہ۔
۸		یعنی سیدِ عالَم صلی اللہ علیہ و آلہ و سلم نے۔
۹		اور لوگوں سے نضر بن حارث کی مراد یہودی تھے اور عداس و یسار وغیرہ اہلِ کتاب۔
۱۰		نضر بن حارث وغیرہ مشرکین جو یہ بے ہودہ بات کہنے والے تھے۔
(۵ )  اور بولے  (ف ۱۱) اگلوں کی کہانیاں ہیں جو انہوں نے  (ف ۱۲) لکھ لی ہیں تو وہ ان پر صبح و شام پڑھی جاتی ہیں۔
۱۱		وہی مشرکین قرآنِ کریم کی نسبت کہ یہ رستم و اسفند یار وغیرہ کے قِصّوں کی طرح۔
۱۲		یعنی سیدِ عالَم صلی اللہ علیہ و آلہ و سلم نے۔
(۶ )  تم فرماؤ اسے  تو اس نے  اتارا ہے  جو آسمانوں اور زمین کی ہر بات جانتا ہے  (ف ۱۳) بیشک وہ بخشنے  والا مہربان ہے  (ف ۱۴)
۱۳		یعنی قرآنِ کریم علومِ غیبی پر مشتمل ہے یہ دلیل صریح ہے اس کی کہ وہ حضرت علَّام الغیوب کی طرف سے ہے۔
۱۴		اسی لئے کُفّار کو مہلت دیتا ہے اور عذاب میں جلدی نہیں فرماتا۔
(۷ )  اور بولے  (ف ۱۵) اور رسول کو کیا ہوا کھانا  کھاتا ہے  اور بازاروں میں چلتا ہے  (ف ۱۶) کیوں نہ اتارا گیا ان کے  ساتھ کوئی فرشتہ کہ ان کے  ساتھ ڈر سناتا (ف ۱۷)
۱۵		کُفّارِ قریش۔
۱۶		اس سے ان کی مراد یہ تھی کہ آپ نبی ہوتے تو نہ کھاتے نہ بازاروں میں چلتے اور یہ بھی نہ ہوتا تو۔
۱۷		اور ان کی تصدیق کرتا اور ان کی نبوّت کی شہادت دیتا۔
(۸ )  یا غیب سے  انہیں کوئی خزانہ مل جاتا یا ان کا کوئی باغ ہوتا جس میں سے  کھاتے  (ف ۱۸) اور ظالم بولے  (ف ۱۹) تم تو پیروی نہیں کرتے  مگر ایک ایسے  مرد کی جس پر جادو ہوا  (ف ۲۰)
۱۸		مالداروں کی طرح۔
۱۹		مسلمانوں سے۔
۲۰		اور معاذ اللہ اس کی عقل بجا نہ رہی، ایسی طرح طرح کی بے ہودہ باتیں انہوں نے بکیں۔
(۹ )  اے  محبوب دیکھو کیسی کہاوتیں تمہارے  لیے  بنارہے  ہیں تو گمراہ ہوئے  کہ اب کوئی راہ نہیں پاتے۔
(۱۰ ) بڑی برکت والا ہے  وہ کہ اگر چاہے  تو تمہارے  لیے  بہت بہتر اس سے  کر دے  (ف ۲۱) جنتیں جن کے  نیچے  نہریں بہیں اور کرے  گا  تمہارے  لیے  اونچے  اونچے  محل۔
۲۱		یعنی جلد آپ کو اس خزانے اور باغ سے بہتر عطا فرماوے جو یہ کافِر کہتے ہیں۔
(۱۱ ) بلکہ یہ تو قیامت کو جھٹلاتے  ہیں، اور جو قیامت کو جھٹلائے  ہم نے  اس کے  لیے  تیار کر رکھی ہے  بھڑکتی ہوئی آگ۔
(۱۲ )  جب وہ انہیں دور جگہ سے  دیکھے  گی (ف ۲۲) تو سنیں گے  اس کا جوش مارنا اور چنگھاڑنا۔
۲۲		ایک بر س کی راہ سے یا سو برس کی راہ سے دونوں قول ہیں اور آگ کا دیکھنا کچھ بعید نہیں اللہ تعالیٰ چاہے تو اس کو حیات و عقل اور رویت عطا فرمائے اور بعض مفسِّرین نے کہا کہ مراد ملائکۂ جہنّم کا دیکھنا ہے۔
(۱۳ )  اور جب اس کی کسی تنگ جگہ میں ڈالے  جائیں گے  (ف ۲۳) زنجیروں میں جکڑے  ہوئے  (ف ۲۴) تو  وہاں موت مانگیں گے  (ف ۲۵) 
۲۳		جو نہایت کرب و بے چینی پیدا کرنے والی ہو۔
۲۴		اس طرح کہ ان کے ہاتھ گردنوں سے ملا کر باندھ دیئے گئے ہوں یا اس طرح کہ ہر ہر کافِر اپنے اپنے شیطان کے ساتھ زنجیروں میں جکڑا ہوا ہو۔
۲۵		اور واثبوراہ واثبوراہ کا شور مچائیں گے بایں معنیٰ کہ ہائے اے موت آ جا۔ حدیث شریف میں ہے کہ پہلے جس شخص کو آتشی لباس پہنایا جائے گا وہ ابلیس ہے اور اس کی ذُرِّیَّت اس کے پیچھے ہو گی اور یہ سب موت موت پکارتے ہوں گے ان سے۔
(۱۴ ) فرمایا جائے  گا آج ایک موت نہ مانگو اور بہت سی موتیں مانگو (ف ۲۶) 
۲۶		کیونکہ تم طرح طرح کے عذابوں میں مبتلا کئے جاؤ گے۔
(۱۵ ) تم فرماؤ کیا یہ (ف ۲۷) بھلا یا وہ ہمیشگی کے  باغ جس کا وعدہ ڈر والوں کو ہے، وہ ان کا صلہ اور انجام ہے۔
۲۷		عذاب اور احوالِ جہنم جس کا ذکر کیا گیا۔
(۱۶ )  ان کے  لیے  وہاں من مانی مرادیں ہیں جن میں ہمیشہ رہیں گے، تمہارے  رب کے   ذمہ  وعدہ ہے  مانگا ہوا،(ف ۲۸)
۲۸		یعنی مانگنے کے لائق یا وہ جو مؤمنین نے دنیا میں یہ عرض کر کے مانگا۔رَبَّنَا اٰتِنَا فِیْ الدُّنْیاحَسَنَۃً وَّ فِی الْاٰخِرَۃِ حَسَنَۃً  یا یہ عرض کر کے رَبَّنَا وَ اٰتِنَامَا وَ عَدْتَّنَا عَلیٰ رُسُلِکَ ۔
(۱۷ ) اور جس دن اکٹھا کرے  گا انہیں (ف ۲۹) اور جن کو الله کے  سوا پوجتے  ہیں (ف ۳۰) پھر ان معبودو ں سے  فرمائے  گا کیا تم نے  گمراہ کر دیے  یہ میرے  بندے  یا یہ خود ہی راہ بھولے  (ف ۳۱)
۲۹		یعنی مشرکین کو۔
۳۰		یعنی ان کے باطل معبودوں کو خواہ ذوی العقول ہوں یا غیر ذوی العقول۔ کلبی نے کہا کہ ان معبودوں سے بُت مراد ہیں انہیں اللہ تعالیٰ گویائی دے گا۔
۳۱		اللہ تعالیٰ حقیقتِ حال کا جاننے والا ہے اس سے کچھ بھی مخفی نہیں، یہ سوال مشرکین کو ذلیل کرنے کے لئے ہے کہ ان کے معبود انھیں جھٹلائیں تو ان کی حسرت و ذلّت اور زیادہ ہو۔
(۱۸ )  وہ عرض کریں گے  پاکی ہے  تجھ کو (ف ۳۲) ہمیں سزاوار (حق) نہ تھا کہ تیرے  سوا کسی اور کو مولیٰ  بنائیں (ف ۳۳) لیکن تو نے  انہیں اور ان کے  باپ داداؤں کو برتنے  دیا (ف ۳۴) یہاں تک کہ وہ تیری یاد بھول گئے  اور یہ لوگ تھے  ہی ہلاک ہونے  والے  (ف ۳۵)
۳۲		اس سے کہ کوئی تیرا شریک ہو۔
۳۳		تو ہم دوسرے کو کیا تیرے غیر کے معبود بنانے کا حکم دے سکتے تھے، ہم تیرے بندے ہیں۔
۳۴		اور انہیں اموال و اولاد و طولِ عمر و صحت و سلامت عنایت کی۔
۳۵		شقی، بعد ازیں کُفّار سے فرمایا جائے گا۔
(۱۹ )  تو اب معبودوں نے  تمہاری بات جھٹلا دی تو اب تم نہ عذاب پھیر سکو نہ اپنی مدد کر سکو اور تم میں جو ظالم ہے  ہم اسے  بڑا عذاب چکھائیں گے۔
(۲۰ )  اور ہم نے  تم سے  پہلے  جتنے  رسول بھیجے  سب ایسے  ہی تھے  کھانا کھاتے  اور بازاروں میں چلتے  (ف ۳۶) اور ہم نے  تم میں ایک کو دوسرے  کی جانچ کیا ہے  (ف ۳۷) اور اے  لوگو! کیا تم صبر کرو گے  (ف ۳۸) اور اے  محبوب! تمہارا رب دیکھتا ہے  (ف ۳۹)
۳۶		یہ کُفّار کے اس طعن کا جواب ہے جو انہوں نے سیدِ عالَم صلی اللہ علیہ و آلہ و سلم پرکیا تھا کہ وہ بازاروں میں چلتے ہیں کھانا کھاتے ہیں یہاں بتایا گیا کہ یہ امور منافیِ نبوّت نہیں بلکہ یہ تمام انبیاء کی عادتِ مستمِرّہ تھی لہٰذا یہ طعن مَحض جہل و عناد ہے۔
۳۷		شانِ نُزول : شُرَفا جب اسلام لانے کا قصد کرتے تھے تو غُرَبا کو دیکھ کر یہ خیال کرتے کہ یہ ہم سے پہلے اسلام لا چکے ان کو ہم پر ایک فضیلت رہے گی بایں خیال وہ اسلام سے باز رہتے اور شُرَفا کے لئے غُرَبا آزمائش بن جاتے اور ایک قول یہ ہے کہ یہ آیت ابوجہل و ولید بن عقبہ اور عاص بن وائل سہمی اور نضر بن حارث کے حق میں نازِل ہوئی ان لوگوں نے حضرت ابو ذر و ابنِ مسعود و عمّار ابنِ یاسر و بلال وصہیب و عامر بن فہیرہ کو دیکھا کہ پہلے سے اسلام لائے ہیں تو غرور سے کہا کہ ہم بھی اسلام لے آئیں تو انہیں جیسے ہو جائیں گے تو ہم میں اور ان میں فرق کیا رہ جائے گا ۔
اور ایک قول یہ ہے کہ یہ آیت فُقَراء مسلمین کی آزمائش میں نازِل ہوئی جن کا کُفّارِ قریش استہزاء کرتے تھے اور کہتے تھے کہ سیدِ عالَم محمّدِ مصطفیٰ صلی اللہ علیہ و آلہ و سلم کا اِتّباع کرنے والے یہ لوگ ہیں جو ہمارے غلام اور ارذل ہیں۔ اللہ تعالیٰ نے یہ آیت نازِل کی اور ان مؤمنین سے فرمایا۔ (خازن)۔
۳۸		اس فقر و شدت پر اور کُفّار کی اس بد گوئی پر۔
۳۹		اس کو جو صبر کرے اور اس کو جو بےصبری کرے۔
(۲۱) اور بولے  وہ جو (ف ۴۰) ہمارے  ملنے  کی امید نہیں رکھتے  ہم پر فرشتے  کیوں نہ اتارے  (ف ۴۱)  یا ہم اپنے  رب کو دیکھتے  (ف ۴۲) بیشک اپنے  جی میں بہت ہی اونچی کھینچی (سرکشی کی) اور بڑی سرکشی پر آئے  (ف ۴۳)
۴۰		کافِر ہیں حشر و بعث کے معتقد نہیں اسی لئے۔
۴۱		ہمارے لئے رسول بنا کر یا سیدِ عالم محمّدِ مصطفیٰ صلی اللہ علیہ و آلہ و سلم کی نبوّت و رسالت کے گواہ بنا کر۔
۴۲		وہ خود ہمیں خبر دے دیتا کہ سیدِ عالَم محمّدِ مصطفیٰ صلی اللہ علیہ و آلہ و سلم اس کے رسول ہیں۔
۴۳		اور ان کا تکبُّر انتہا کو پہنچ گیا اور سرکشی حد سے گزر گئی کہ معجزات کا مشاہدہ کرنے کے بعد ملائکہ کے اپنے اوپر اترنے اور اللہ تعالیٰ کو دیکھنے کا سوال کیا۔
(۲۲) جس دن فرشتوں کو دیکھیں گے  (ف ۴۴) وہ دن مجرموں کی کوئی خوشی کا نہ ہو گا (ف ۴۵) اور کہیں گے  الٰہی ہم میں ان میں کوئی آڑ کر دے  رکی ہوئی (ف ۴۶) 
۴۴		یعنی موت کے دن یا قیامت کے دن۔
۴۵		روزِ قیامت فرشتے مؤمنین کو بشارت سنائیں گے اور کُفّار سے کہیں گے تمہارے لئے کوئی خوشخبری نہیں۔ حضرت ابنِ عباس رضی اللہ تعالیٰ عنہما نے فرمایا کہ فرشتے کہیں گے کہ مؤمن کے سوا کسی کے لئے جنّت میں داخل ہونا حلال نہیں اس لئے وہ دن کُفّار کے واسطے نہایت حسرت و اندوہ اور رنج و غم کا دن ہو گا۔
۴۶		اس کلمے سے وہ ملائکہ سے پناہ چاہیں گے۔
(۲۳) اور جو کچھ انہوں نے  کام کیے  تھے  (ف ۴۷) ہم نے  قصد فرما کر انہیں باریک باریک غبار، کے  بکھرے  ہوئے  ذرے  کر دیا کہ روزن کی دھوپ میں نظر آتے  ہیں (ف ۴۸)
۴۷		حالتِ کُفر میں مثل صلہ رحمی و مہمان داری و یتیم نوازی وغیرہ کے۔
۴۸		نہ ہاتھ سے چھوئے جائیں نہ ان کا سایہ ہو۔ مراد یہ ہے کہ وہ اعمال باطل کر دیئے گئے ان کا کچھ ثمرہ اور کوئی فائدہ نہیں کیونکہ اعمال کی مقبولیت کے لئے ایمان شرط ہے اور وہ انہیں میسّر نہ تھا اس کے بعد اہلِ جنّت کی فضیلت ارشاد ہوتی ہے۔
(۲۴)  جنت والوں کا اس دن اچھا ٹھکانا (ف ۴۹) اور حساب کے  دوپہر کے  بعد اچھی آرام کی جگہ۔
۴۹		اور ان کی قرار گاہ ان مغرور متکبِّر مشرکوں سے بلند و بالا بہتر و اعلیٰ۔
(۲۵) اور جس دن پھٹ جائے  گا آسمان بادلوں سے  اور فرشتے  اتارے  جائیں گے  پوری طرح (ف ۵۰)
۵۰		حضرت ابنِ عباس رضی اللہ تعالیٰ عنہما نے فرمایا آسمانِ دنیا پھٹے گا اور وہاں کے رہنے والے (فرشتے) اتریں گے اور وہ تمام اہلِ زمین سے زیادہ ہیں جن و انس سب سے پھر دوسرا آسمان پھٹے گا وہاں کے رہنے والے اتریں گے وہ آسمانِ دنیا کے رہنے والوں سے اور جن و انس سب سے زیادہ ہیں اسی طرح آسمان پھٹتے جائیں گے اور ہر آسمان والوں کی تعداد اپنے ماتحتوں سے زیادہ ہے یہاں تک کہ ساتواں آسمان پھٹے گا پھر کرّوبی اتریں گے پھر حاملینِ عرش اور یہ روزِ قیامت ہو گا۔
(۲۶) اس دن سچی بادشاہی رحمن کی ہے، اور وہ دن کافروں پر سخت ہے  (ف ۵۱) 
۵۱		اور اللہ کے فضل سے مسلمانوں پر سہل۔ حدیث شریف میں ہے کہ قیامت کا دن مسلمانوں پر آسان کیا جائے گا یہاں تک کہ وہ ان کے لئے ایک فرض نماز سے ہلکا ہو گا جو دنیا میں پڑھی تھی۔
(۲۷) اور جس دن ظالم اپنے  ہاتھ چبا چبا لے  گا (ف ۵۲) کہ ہائے  کسی طرح سے  میں نے  رسول کے  ساتھ راہ لی ہوتی، (ف ۵۳)
۵۲		حسرت و ندامت سے۔ یہ حال اگرچہ کُفّار کے لئے عام ہے مگر عقبہ بن ابی معیط سے اس کا خاص تعلق ہے۔ شانِ نُزول : عقبہ بن ابی معیط اُبَیْ بن خلف کا گہرا دوست تھا حضور سیدِ عالَم صلی اللہ علیہ و آلہ و سلم کے فرمانے سے اس نے لَآاِلٰہَ اِلَّا اﷲُ مُحَمَّدٌ رَّسُوْلُ اﷲِ کی شہادت دی اور اس کے بعد ابی بن خلف کے زور ڈالنے سے پھر مرتَد ہو گیا اور سیدِ عالَم صلی اللہ علیہ و آلہ و سلم نے اس کو مقتول ہونے کی خبر دی چنانچہ بدر میں مارا گیا۔ یہ آیت اس کے حق میں نازِل ہوئی کہ روزِ قیامت اس کو انتہا درجہ کی حسرت و ندامت ہو گی اس حسرت میں وہ اپنے ہاتھ چاب چاب لے گا۔
۵۳		جنّت و نجات کی اور ان کا اِتّباع کیا ہوتا اور ان کی ہدایت قبول کی ہوتی۔
(۲۸) وائے  خرابی میری ہائے  کسی طرح میں نے  فلانے  کو دوست نہ بنایا ہوتا۔
(۲۹) بیشک اس نے  مجھے  بہکا دیا میرے  پاس آئی ہوئی نصیحت سے  (ف ۵۴) اور شیطان آدمی کو بے  مدد چھوڑ دیتا ہے  (ف ۵۵)
۵۴		یعنی قرآن و ایمان سے۔
۵۵		اور بلا و عذاب نازِل ہونے کے وقت اس سے علیٰحدگی کرتا ہے۔ حضرت ابوہریرہ رضی اللہ تعالیٰ عنہ سے ابوداؤد و ترمذی میں ایک حدیث مروی ہے کہ سیدِ عالَم صلی اللہ علیہ و آلہ و سلم نے فرمایا آدمی اپنے دوست کے دین پر ہوتا ہے تو دیکھنا چاہئیے کس کو دوست بناتا ہے اور حضرت ابوسعید خدری رضی اللہ تعالیٰ عنہ سے مروی ہے کہ سیدِ عالَم صلی اللہ علیہ و آلہ و سلم نے فرمایا ہم نشینی نہ کرو مگر ایمان دار کے ساتھ اور کھانا نہ کھلاؤ مگر پرہیزگار کو۔ 
مسئلہ : بے دین اور بد مذہب کی دوستی اور اس کے ساتھ صحبت و اختلاط اور اُلفت و احترام ممنوع ہے۔
(۳۰) اور رسول نے  عرض کی کہ اے  میرے  رب! میری قوم نے  اس قرآن کو چھوڑنے  کے  قابل ٹھہرایا (ف ۵۶)
۵۶		کسی نے اس کو سحر کہا کسی نے شعر اور وہ لوگ ایمان لانے سے محروم رہے اس پر اللہ تعالیٰ نے حضور کو تسلی دی اور آپ سے مدد کا وعدہ فرمایا جیسا کہ آگے ارشاد ہوتا ہے۔
(۳۱) اور اسی طرح ہم نے  ہر نبی کے  لیے  دشمن بنا دیے  تھے  مجرم لوگ (ف ۵۷) اور تمہارا رب کافی ہے  ہدایت کرنے  اور مدد دینے  کو۔
۵۷		یعنی انبیاء کے ساتھ بدنصیبوں کا یہی معمول رہا ہے۔
(۳۲) اور کافر بولے  قرآن ان پر ایک ساتھ کیوں نہ اتار دیا (ف ۵۸) ہم نے  یونہی بتدریج سے  اتارا ہے  کہ اس سے  تمہارا دل مضبوط کریں (ف ۵۹) اور ہم نے  اسے  ٹھہر ٹھہر  کر پڑھا (ف ۶۰) 
۵۸		جیسے کہ توریت و انجیل و زبور میں سے ہر ایک کتاب ایک ساتھ اتری تھی۔ کُفّار کا یہ اعتراض بالکل فضول اور مہمل ہے کیونکہ قرآنِ کریم کا معجِزہ و محتج بہٖ ہونا ہر حال میں یکساں ہے چاہے یکبارگی نازِل ہو یا بتدریج بلکہ بتدریج نازِل فرمانے میں اس کے اعجاز کا اور بھی کامل اظہار ہے کہ جب ایک آیت نازِل ہوئی اور تحدّی کی گئی اور خَلق کا اس کے مثل بنانے سے عاجز ہونا ظاہر ہوا پھر دوسری اتری اسی طرح اس کا اعجاز ظاہر ہوا اس طرح برابر آیت آیت ہو کر قرآنِ پاک نازِل ہوتا رہا اور ہر ہر دم اس کی بے مثالی اور خَلق کی عاجزی ظاہر ہوتی رہی غرض کُفّار کا اعتراض مَحض لغو و بے معنیٰ ہے، آیت میں اللہ تعالیٰ بتدریج نازِل فرمانے کی حکمت ظاہر فرماتا ہے۔
۵۹		اور پیام کا سلسلہ جاری رہنے سے آپ کے قلبِ مبارک کو تسکین ہوتی رہے اور کُفّار کو ہر ہر موقع پر جواب ملتے رہیں علاوہ بریں یہ بھی فائدہ ہے کہ اس کا حفظ سہل اور آسان ہو۔
۶۰		بہ زبانِ جبریل تھوڑا تھوڑا بیس یا تئیس برس کی مدّت میں یا یہ معنیٰ ہیں کہ ہم نے آیت کے بعد آیت بتدریج نازِل فرمائی اور بعض نے کہا کہ اللہ تعالیٰ نے ہمیں قراءت میں ترتیل کرنے یعنی ٹھہر ٹھہر کر بہ اطمینان پڑھنے اور قرآن شریف کو اچھی طرح ادا کرنے کا حکم فرمایا جیسا کہ دوسری آیت میں ارشاد ہوا وَرَتِّلِ الْقُرْآنَ تَرْتِیْلاً ۔
(۳۳) اور وہ کوئی کہاوت تمہارے  پاس نہ لائیں گے  (ف ۶۱) مگر ہم حق اور اس سے  بہتر بیان لے  آئیں گے۔
۶۱		یعنی مشرکین آپ کے دین کے خلاف یا آپ کی نبوّت میں قدح کرنے والا کوئی سوال پیش نہ کر سکیں گے۔
(۳۴) وہ جو جہنم کی طرف ہانکے  جائیں گے  اپنے  منہ کے  بل ان کا ٹھکانا سب سے  برا  (ف ۶۲) اور وہ سب سے  گمراہ
۶۲		حدیث شریف میں ہے کہ آدمی روزِ قیامت تین طریقے پر اٹھائے جائیں گے ایک گروہ سواریوں پر، ایک گروہ پیادہ پا اور ایک جماعت منہ کے بل گھسٹتی، عرض کیا گیا یا رسولَ اللہ صلی اللہ علیہ و آلہ و سلم وہ منہ کے بل کیسے چلیں گے ؟ فرمایا جس نے پاؤں پر چلایا ہے وہی منہ کے بل چلائے گا۔
(۳۵) اور بیشک ہم نے  موسیٰ کو کتاب عطا فرمائی اور اس کے  بھائی ہارون کو وزیر کیا۔
(۳۶) تو ہم نے  فرمایا تم دونوں جاؤ اس قوم کی طرف جس نے  ہماری آیتیں جھٹلائیں (ف ۶۳) پھر ہم نے  انہیں تباہ کر کے  ہلاک کر دیا۔
۶۳		یعنی قومِ فرعون کی طرف چنانچہ وہ دونوں حضرات ان کی طرف گئے اور انہیں خدا کا خوف دلایا اور اپنی رسالت کی تبلیغ کی لیکن ان بدبختوں نے ان حضرات کو جھٹلایا۔
(۳۷) اور نوح کی قوم کو (ف ۶۴) جب انہوں نے  رسولوں کو جھٹلایا (ف ۶۵) ہم نے  ان کو ڈبو دیا اور انہیں لوگوں کے  لیے  نشانی کر دیا (ف ۶۶) اور ہم نے  ظالموں کے  لیے  دردناک عذاب تیار کر رکھا ہے۔
۶۴		بھی ہلاک کر دیا۔
۶۵		یعنی حضرت نوح اور حضرت ادریس کو اور حضرت شیث کو یا یہ بات ہے کہ ایک رسول کی تکذیب تمام رسولوں کی تکذیب ہے تو جب انہوں نے حضرت نوح کو جھٹلایا تو سب رسولوں کو جھٹلایا۔
۶۶		کہ بعد والوں کے لئے عبرت ہوں۔
(۳۸) اور عاد اور ثمود (ف ۶۷) اور کنوئیں والوں کو (ف ۶۸) اور ان کے  بیچ میں بہت سی سنگتیں (قومیں ) (ف ۶۹)
۶۷		اور عاد حضرت ہود علیہ السلام کی قوم اور ثمود حضرت صالح علیہ السلام کی قوم ان دونوں قوموں کو بھی ہلاک کیا۔
۶۸		یہ حضرت شعیب علیہ السلام کی قوم تھی جو بُت پرستی کرتے تھے اللہ تعالیٰ نے ان کی طرف حضرت شعیب علیہ السلام کو بھیجا آپ نے انہیں اسلام کی دعوت دی انہوں نے سرکشی کی حضرت شعیب علیہ السلام کی تکذیب کی اور آپ کو ایذا دی، ان لوگوں کے مکان کنوئیں کے گرد تھے اللہ تعالیٰ نے انہیں ہلاک کیا اور یہ تمام قوم مع اپنے مکانوں کے اس کنوئیں کے ساتھ زمین میں دھنس گئی۔ اس کے علاوہ اور اقوال بھی ہیں۔
۶۹		یعنی قومِ عاد و ثمود اور کنوئیں والوں کے درمیان میں بہت سی اُمّتیں ہیں جن کو انبیاء کی تکذیب کرنے کے سبب سے اللہ تعالیٰ نے ہلاک کیا۔
(۳۹) اور ہم نے  سب سے  مثالیں بیان فرمائیں (ف ۷۰) اور سب کو تباہ کر کے  مٹا دیا۔
۷۰		اور حُجّتیں قائم کیں اور ان میں سے کسی کو بغیر اِنذار ہلاک نہ کیا۔
(۴۰) اور ضرور یہ (ف ۷۱) ہو آئے  ہیں اس بستی پر جس پر برا برساؤ  برسا تھا (ف ۷۲) تو کیا یہ اسے  دیکھتے  نہ تھے  (ف ۷۳) بلکہ انہیں جی اٹھنے  کی امید تھی ہی نہیں (ف ۷۴)
۷۱		یعنی کُفّارِ مکّہ اپنی تجارتوں میں شام کے سفر کرتے ہوئے بار بار۔
۷۲		اس بستی سے مراد سدوم ہے جو قومِ لوط کی پانچ بستیوں میں سب سے بڑی بستی تھی ان بستیوں میں ایک سب سے چھوٹی بستی کے لوگ تو اس خبیث بدکاری کے عامل نہ تھے، جس میں باقی چار بستیوں کے لوگ مبتلا تھے اسی لئے انہوں نے نجات پائی اور وہ چار بستیاں اپنی بد عملی کے باعث آسمان سے پتّھر برسا کر ہلاک کر دی گئیں۔
۷۳		کہ عبرت پکڑ تے اور ایمان لاتے۔
۷۴		یعنی مرنے کے بعد زندہ کئے جانے کے قائل نہ تھی کہ انہیں آخرت کے ثواب و عذاب کی پرواہ ہوتی۔
(۴۱) اور جب تمہیں دیکھتے  ہیں تو تمہیں نہیں ٹھہراتے  مگر ٹھٹھا (ف ۷۵) کیا یہ ہیں جن کو اللہ نے  رسول بنا کر بھیجا، (۴۲)  قریب تھا کہ یہ ہمیں ہمارے  خداؤں سے  بہکا دیں اگر ہم ان پر صبر نہ کرتے  (ف ۷۶) اور اب جانا چاہتے  ہیں جس دن عذاب دیکھیں گے  (ف ۷۷) کہ کون گمراہ تھا (ف ۷۸) 
۷۵		اور کہتے ہیں۔
۷۶		اس سے معلوم ہوا کہ سیدِ عالَم صلی اللہ علیہ و آلہ و سلم کی دعوت اور آپ کے اظہارِ معجزات نے کُفّار پر اتنا اثر کیا تھا اور دینِ حق کو اس قدر واضح کر دیا تھا کہ خود کُفّار کو اقرار ہے کہ اگر وہ اپنی ہٹ پر جمے نہ رہتے تو قریب تھا کہ بُت پرستی چھوڑ دیں اور دینِ اسلام اختیار کریں یعنی دینِ اسلام کی حقانیت ان پر خوب واضح ہو چکی تھی اور شکوک و شبہات مٹا ڈالے گئے تھے لیکن وہ اپنی ہٹ اور ضد کی وجہ سے محروم رہے۔
۷۷		آخرت میں۔
۷۸		یہ اس کا جواب ہے کہ کُفّار نے یہ کہا تھا کہ قریب ہے کہ یہ ہمیں ہمارے خداؤں سے بہکا دیں، یہاں بتایا گیا کہ بہکے ہوئے تم خود ہو اور آخرت میں یہ تم کو خود معلوم ہو جائے گا اور رسولِ کریم صلی اللہ علیہ و آلہ و سلم کی طرف بہکانے کی نسبت مَحض بےجا ہے۔
(۴۳) کیا تم نے  اسے  دیکھا جس نے  اپنی جی کی خواہش کو اپنا خدا بنا لیا (ف ۷۹) تو کیا تم اس کی نگہبانی کا  ذمہ لو گے  (ف ۸۰)
۷۹		اور اپنی خواہشِ نفس کو پُوجنے لگا اسی کا مطیع ہو گیا وہ ہدایت کس طرح قبول کرے گا۔ مروی ہے کہ زمانۂ جاہلیت کے لوگ ایک پتّھر کو پُوجتے تھے اور جب کہیں انہیں کوئی دوسرا پتھر اس سے اچھا نظر آتا تو پہلے کو پھینک دیتے اور دوسرے کو پوجنے لگتے۔
۸۰		کہ خواہش پرستی سے روک دو۔
(۴۴) یا یہ سمجھتے  ہو کہ ان میں بہت کچھ سنتے  یا سمجھتے  ہیں (ف ۸۱) وہ تو نہیں مگر جیسے  چوپائے  بلکہ ان سے  بھی بدتر گمراہ (ف ۸۲)
۸۱		یعنی وہ اپنے شدتِ عناد سے نہ آپ کی بات سنتے ہیں نہ دلائل و براہین کو سمجھتے ہیں بہرے اور ناسمجھ بنے ہوئے ہیں۔
۸۲		کیونکہ چوپائے بھی اپنے ربّ کی تسبیح کرتے ہیں اور جو انہیں کھانے کو دے اس کے مطیع رہتے ہیں اور احسان کرنے والے کو پہچانتے ہیں اور تکلیف دینے والے سے گھبراتے ہیں، نافع کی طلب کرتے ہیں، مُضِر سے بچتے ہیں، چراگاہوں کی راہیں جانتے ہیں، یہ کُفّار ان سے بھی بدتر ہیں کہ نہ ربّ کی اطاعت کرتے ہیں نہ اس کے احسان کو پہچانتے ہیں، نہ شیطان جیسے دشمن کی ضرر رسانی کو سمجھتے ہیں، نہ ثواب جیسی عظیم المنفعت چیز کے طالب ہیں، نہ عذاب جیسے سخت مُضِر مہلکہ سے بچتے ہیں۔
(۴۵) اے  محبوب! کیا تم نے  اپنے  رب کو نہ دیکھا (ف ۸۳) کہ کیسا پھیلا سایہ (ف ۸۴) اور اگر چاہتا تو اسے  ٹھہرایا ہوا کر دیتا (ف ۸۵) پھر ہم نے  سورج کو اس پر دلیل کیا۔
۸۳		کہ اس کی صنعت و قدرت کیسی عجیب ہے۔
۸۴		صبحِ صادق کے طلوع کے بعد سے آفتاب کے طلوع تک کہ اس وقت تمام زمین میں سایہ ہی سایہ ہوتا ہے نہ دھوپ ہے نہ اندھیرا ہے۔
۸۵		کہ آفتاب کے طلوع سے بھی زائل نہ ہوتا۔
(۴۶) پھر ہم نے  آہستہ آہستہ اسے  اپنی طرف سمیٹا (ف ۸۶)
۸۶		کہ طلوع کے بعد آفتاب جتنا اونچا ہوتا گیا سایہ سمٹتا گیا۔
(۴۷) اور وہی ہے  جس نے  رات کو تمہارے  لیے  پردہ کیا  اور نیند کو آرام اور دن بنایا اٹھنے  کے  لیے  (ف ۸۷)
۸۷		کہ اس میں روزی تلاش کرو اور کاموں میں مشغول ہو۔ حضرت لقمان نے اپنے فرزند سے فرمایا جیسے سوتے ہو پھر اٹھتے ہو ایسے ہی مرو گے اور موت کے بعد پھر اٹھو گے۔
(۴۸)  اور وہی ہے  جس نے  ہوائیں بھیجیں اپنی رحمت کے  آگے  مژدہ سنائی ہوئی (ف ۸۸) اور ہم نے  آسمان سے  پانی اتارا پاک کرنے  والا۔
۸۸		یہاں رحمت سے مراد بارش ہے۔
(۴۹) تاکہ ہم ا سسے  زندہ کریں کسی مردہ شہر کو (ف ۸۹) اور اسے  پلائیں اپنے  بنائے  ہوئے  بہت سے  چوپائے  اور آدمیوں کو۔
۸۹		جہاں کی زمین خشکی سے بے جان ہو گئی۔
(۵۰) اور بیشک ہم نے  ان میں پانی کے  پھیرے  رکھے  (ف ۹۰) کہ وہ  دھیان کریں (ف ۹۱) تو بہت لوگوں نے  نہ مانا مگر  ناشکری کرنا۔
۹۰		کہ کبھی کسی شہر میں بارش ہو کبھی کسی میں، کبھی کہیں زیادہ ہو کبھی کہیں، مختلف طور پر حسبِ اقتضائے حکمت۔ ایک حدیث میں ہے کہ آسمان سے روز و شب کی تمام ساعتوں میں بارش ہوتی رہتی ہے اللہ تعالیٰ اسے جس خطہ کی جانب چاہتا ہے پھیرتا ہے اور جس زمین کو چاہتا ہے سیراب کرتا ہے۔
۹۱		اور اللہ تعالیٰ کی قدرت و نعمت میں غور کریں۔
(۵۱) اور ہم چاہتے  تو ہر بستی میں ایک ڈر سنانے  والا بھیجتے  (ف ۹۲) 
۹۲		اور آپ پر سے اِنذار کا بار کم کر دیتے لیکن ہم نے تمام بستیوں کے اِنذار کا بار آپ ہی پر رکھا تاکہ آپ تمام جہان کے رسول ہو کر کُل رسولوں کی فضیلتوں کے جامع ہوں اور نبوّت آپ پر ختم ہو کہ آپ کے بعد پھر کوئی نبی نہ ہو۔
(۵۲) تو کافروں کا کہا نہ مان اور اس قرآن سے  ان پر جہاد کر بڑا جہاد۔
(۵۳)  اور وہی ہے  جس نے  ملے  ہوئے  رواں کیے  دو سمندر یہ میٹھا ہے  نہایت شیریں اور یہ کھاری ہے  نہایت تلخ اور ان کے  بیچ میں پردہ رکھا اور  روکی ہوئی  آڑ (ف ۹۳) 
۹۳		کہ نہ میٹھا کھاری ہو نہ کھاری میٹھا، نہ کوئی کسی کے ذائقہ کو بدل سکے جیسے کہ دجلہ دریائے شور میں میلوں تک چلا جاتا ہے اور اس کے ذائقہ میں کوئی تغیر نہیں آتا عجب شانِ الٰہی ہے۔
(۵۴) اور وہی ہے  جس نے  پانی سے  (ف ۹۴) بنایا آدمی پھر اس کے  رشتے  اور سسرال مقرر کی (ف ۹۵) اور تمہارا رب قدرت والا ہے  (ف ۹۶)
۹۴		یعنی نطفہ سے۔
۹۵		کہ نسل چلے۔
۹۶		کہ اس نے ایک نطفہ سے دو قسم کے انسان پیدا کئے مذکر اور مؤنث پھر بھی کافِروں کا یہ حال ہے کہ اس پر ایمان نہیں لاتے۔
(۵۵) اور اللہ کے  سوا  ایسوں کو پوجتے  ہیں (ف ۹۷) جو ان کا بھلا برا کچھ نہ کریں اور کافر اپنے  رب کے  مقابل شیطان کو مدد دیتا ہے  (ف ۹۸)
۹۷		یعنی بُتوں کو۔
۹۸		کیونکہ بُت پرستی کرنا شیطان کو مدد دینا ہے۔
(۵۶) اور ہم نے  تمہیں نہ بھیجا مگر (ف ۹۹) خوشی اور (ف ۱۰۰) ڈر سناتا۔
۹۹		ایمان و طاعت پر جنّت کی۔
۱۰۰		کُفر و معصیت پر عذابِ جہنّم کا۔
(۵۷) تم فرماؤ میں اس (ف ۱۰۱) پر تم سے  کچھ اجرت نہیں مانگتا  مگر جو چاہے  کہ اپنے  رب کی طرف راہ لے، (ف ۱۰۲) 
۱۰۱		تبلیغ و ارشاد۔
۱۰۲		اور اس کا قُرب اور اس کی رضا حاصل کرے مراد یہ ہے کہ ایمانداروں کا ایمان لانا اور ان کا طاعتِ الٰہی میں مشغول ہونا ہی میرا اجر ہے کیونکہ اللہ تبارک و تعالیٰ مجھے اس پر جزا عطا فرمائے گا اس لئے کہ صُلَحائے اُمّت کے ایمان اور ان کی نیکیوں کے ثواب انہیں بھی ملتے ہیں اور ان کے انبیاء کو جن کی ہدایت سے وہ اس رتبہ پر پہنچے۔
(۵۸) اور بھروسہ کرو اس زندہ پر جو کبھی نہ مرے  گا (ف ۱۰۳) اور اسے  سراہتے  ہوئے  اس کی پاکی بولو (ف ۱۰۴) اور وہی کافی ہے  اپنے  بندوں کے  گناہوں پر خبردار (ف ۱۰۵)
۱۰۳		اسی پر بھروسہ کرنا چاہئے کیونکہ مرنے والے پر بھروسہ کرنا عاقل کی شان نہیں۔
۱۰۴		اس کی تسبیح و تحمید کرو اس کی طاعت اور شکر بجا لاؤ۔
۱۰۵		نہ اس سے کسی کا گناہ چھپے نہ کوئی اس کی گرفت سے اپنے کو بچا سکے۔
(۵۹) جس نے  آسمان اور زمین اور جو کچھ ان کے  درمیان ہے  چھ دن میں بنائے   (ف ۱۰۶) پھر  عرش پر استواء فرمایا جیسا کہ اس کی شان کے  لائق ہے  (ف ۱۰۷) وہ بڑی مہر والا تو کسی جاننے  والے  سے  اس کی تعریف پوچھ (ف ۱۰۸) (۶۰) اور جب ان سے  کہا جائے  (ف ۱۰۹) رحمن کو سجدہ کرو کہتے  ہیں رحمن کیا ہے، کیا ہم سجدہ کر لیں جسے  تم کہو (ف ۱۱۰) اور اس حکم نے  انہیں اور بدکنا بڑھایا (ف ۱۱۱)  السجدۃ ۔۷
۱۰۶		یعنی اتنی مقدار میں کیونکہ لیل و نہار اور آفتاب تو تھے ہی نہیں اور اتنی مقدار میں پیدا کرنا اپنی مخلوق کو آہستگی اور اطمینان کی تعلیم کے لئے ہے ورنہ وہ ایک لمحہ میں سب کچھ پیدا کر دینے پر قادر ہے۔
۱۰۷		سلف کا مذہب یہ ہے کہ استواء اور اس کے امثال جو وارد ہوئے ہم اس پر ایمان رکھتے ہیں اور اس کی کیفیت کے درپے نہیں ہوتے اس کو اللہ جانے۔ بعض مفسِّرین استواء کو بلندی اور برتری کے معنیٰ میں لیتے ہیں اور بعض استیلا کے معنیٰ میں لیکن قولِ اول ہی اسلم و اقویٰ ہے۔
۱۰۸		اس میں انسان کو خِطاب ہے کہ حضرت رحمٰن کے صفات مردِ عارف سے دریافت کرے۔
۱۰۹		یعنی جب سیدِ عالَم صلی اللہ علیہ و آلہ و سلم مشرکین سے فرمائیں کہ۔
۱۱۰		اس سے ان کا مقصد یہ ہے کہ رحمٰن کو جانتے نہیں اور یہ باطل ہے جو انہوں نے براہِ عناد کہا کیونکہ لغتِ عرب کا جاننے والا خوب جانتا ہے کہ رحمٰن کے معنیٰ نہایت رحمت والا ہیں اور یہ اللہ تعالیٰ ہی کی صفت ہے۔
۱۱۱		یعنی سجدہ کا حکم ان کے لئے اور زیادہ ایمان سے دوری کا باعث ہوا۔
(۶۱) بڑی برکت والا ہے  وہ جس نے  آسمان میں برج بنائے  (ف ۱۱۲) اور ان میں چراغ رکھا (ف ۱۱۳) اور چمکتا چاند۔
۱۱۲		حضرت ابنِ عباس رضی اللہ تعالیٰ عنہما نے فرمایا کہ بروج سے کواکبِ سبعہ سیّارہ کے منازل مراد ہیں جن کی تعداد بارہ۱۲ ہے (۱) حمل (۲) ثور (۳) جوزہ (۴) سرطان (۵) اسد (۶) سنبلہ (۷) میزان (۸) عقرب (۹) قوس (۱۰) جدی (۱۱) دلو (۱۲) حوت۔
۱۱۳		چراغ سے یہاں آفتاب مراد ہے۔
(۶۲) اور وہی ہے  جس نے  رات اور دن کی بدلی رکھی (ف ۱۱۴) اس کے  لیے  جو دھیان کرنا چاہے  یا شکر کا  ارادہ کرے۔
۱۱۴		کہ ان میں ایک کے بعد دوسرا آتا ہے اور اس کا قائم مقام ہوتا ہے کہ جس کا عمل رات یا دن میں سے کسی ایک میں قضا ہو جائے تو دوسرے میں ادا کرے ایسا ہی فرمایا حضرت ابنِ عباس رضی اللہ تعالیٰ عنہما نے اور رات اور دن کا ایک دوسرے کے بعد آنا اور قائم مقام ہونا اللہ تعالیٰ کی قدرت و حکمت کی دلیل ہے۔
(۶۳) اور رحمن کے  وہ بندے  کہ زمین پر آہستہ چلتے  ہیں (ف ۱۱۵) اور جب جاہل ان سے  بات کرتے  ہیں (ف ۱۱۶) تو کہتے  ہیں  بس سلام (ف ۱۱۷)
۱۱۵		اطمینان و وقار کے ساتھ متواضعانہ شان سے نہ کہ متکبِّرانہ طریقہ پر، جُوتے کھٹکھٹاتے، پاؤں زور سے مارتے، اتراتے کہ یہ متکبِّرین کی شان ہے اور شرع نے اس کو منع فرمایا۔
۱۱۶		اور کوئی ناگوار کلمہ یا بےہودہ یا خلافِ ادب و تہذیب بات کہتے ہیں۔
۱۱۷		یہ سلامِ متارکت ہے یعنی جاہلوں کے ساتھ مجادلہ کرنے سے اِعراض کرتے ہیں یا یہ معنیٰ ہیں کہ ایسی بات کہتے ہیں جو درست ہو اور اس میں ایذا اور گناہ سے سالم رہیں۔ حسن بصری نے فرمایا کہ یہ تو ان بندوں کے دن کا حال ہے اور ان کی رات کا بیان آگے آتا ہے، مراد یہ ہے کہ ان کی مجلسی زندگی اور خَلق کے ساتھ معاملہ ایسا پاکیزہ ہے اور ان کی خلوت کی زندگانی اور حق کے ساتھ رابطہ یہ ہے جو آگے بیان فرمایا جاتا ہے۔
(۶۴) اور وہ جو رات کاٹتے  ہیں اپنے  رب کے  لیے  سجدے  اور قیام میں (ف ۱۱۸) 
۱۱۸		یعنی نماز اور عبادت میں شب بیداری کرتے ہیں اور رات اپنے ربّ کی عبادت میں گزارتے ہیں اور اللہ تبارک و تعالیٰ اپنے کرم سے تھوڑی عبادت والوں کو بھی شب بیداری کا ثواب عطا فرماتا ہے۔ حضرت ابنِ عباس رضی اللہ تعالیٰ عنہما نے فرمایا کہ جس کسی نے بعدِ عشاء دو رکعت یا زیادہ نفل پڑھے وہ شب بیداری کرنے والوں میں داخل ہے۔ 
مسلم شریف میں حضرت عثمانِ غنی رضی اللہ تعالیٰ عنہ سے مروی ہے جس نے عشا ء کی نماز بجماعت ادا کی اس نے نصف شب کے قیام کا ثواب پایا اور جس نے فجر بھی با جماعت ادا کی وہ تمام شب کے عبادت کرنے والے کی مثل ہے۔
(۶۵) اور وہ جو عرض کرتے  ہیں اے  ہمارے  رب! ہم سے  پھیر دے  جہنم کا عذاب، بیشک اس کا عذاب گلے  کا غل (پھندا) ہے  (ف ۱۱۹) 
۱۱۹		یعنی لازم جُدا نہ ہونے والا۔ اس آیت میں ان بندوں کی شب بیداری اور عبادت کا ذکر فرمانے کے بعد ان کی اس دعا کا بیان کیا اس سے یہ اظہار مقصود ہے کہ وہ باوجود کثرتِ عبادت کے اللہ تعالیٰ کا خوف رکھتے ہیں اور اس کے حضور تضرُّع کرتے ہیں۔
(۶۶) بیشک وہ بہت ہی بری ٹھہرنے  کی جگہ ہے۔
(۶۷) اور وہ کہ جب خرچ کرتے  ہیں نہ حد سے  بڑھیں اور نہ تنگی کریں (ف ۱۲۰) اور ان دونوں کے  بیچ اعتدال پر رہیں (ف ۱۲۱)
۱۲۰		اسراف معصیت میں خرچ کرنے کو کہتے ہیں۔ ایک بزرگ نے کہا کہ اسراف میں بھلائی نہیں، دوسرے بزرگ نے کہا نیکی میں اسراف ہی نہیں اور تنگی کرنا یہ ہے کہ اللہ تعالیٰ کے مقرر کئے ہوئے حقوق کے ادا کرنے میں کمی کرے یہی حضرت ابنِ عباس رضی اللہ تعالیٰ عنہما نے فرمایا۔ حدیث شریف میں ہے سیدِ عالَم صلی اللہ علیہ و آلہ و سلم نے فرمایا جس نے کسی حق کو منع کیا اس نے اِقتار کیا یعنی تنگی کی اور جس نے ناحق میں خرچ کیا اس نے اسراف کیا یہاں ان بندوں کے خرچ کرنے کا حال ذکر فرمایا جاتا ہے کہ وہ اسراف و اِقتار کے دونوں مذموم طریقوں سے بچتے ہیں۔
۱۲۱		عبدالملک بن مروان نے حضرت عمر بن عبدالعزیز رضی اللہ تعالیٰ عنہ سے اپنی بیٹی بیاہتے وقت خرچ کا حال دریافت کیا تو حضرت عمر بن عبدالعزیز رضی اللہ تعالیٰ عنہ نے فرمایا کہ نیکی دو بدیوں کے درمیان ہے اس سے مراد یہ تھی کہ خرچ میں اعتدال نیکی ہے اور وہ اسراف و اقتار کے درمیان ہے جو دونوں بدیاں ہیں اس سے عبدالملک نے پہچان لیا کہ وہ اس آیت کے مضمون کی طرف اشارہ کرتے ہیں۔ مفسِّرین کا قول ہے کہ اس آیت میں جن حضرات کا ذکر ہے وہ سیدِ عالَم صلی اللہ علیہ و آلہ و سلم کے اصحابِ کبار ہیں جو نہ لذت و تنعُّم کے لئے کھاتے، نہ خوبصورتی اور زینت کے لئے پہنتے، بھوک روکنا، ستر چھپانا، سردی گرمی کی تکلیف سے بچنا اتنا ان کا مقصد تھا۔
(۶۸) اور وہ جو اللہ کے  ساتھ کسی دوسرے  معبود کو نہیں پوجتے  (ف ۱۲۲) اور اس جان کو جس کی اللہ نے  حرمت رکھی (ف ۱۲۳) ناحق نہیں مارتے  اور بدکاری نہیں کرتے  (ف ۱۲۴) اور جو یہ کام کرے  وہ سزا پائے  گا۔
۱۲۲		شرک سے بری اور بیزار ہیں۔
۱۲۳		اور اس کا خون مباح نہ کیا جیسے کہ مؤمن و معاہد اس کو۔
۱۲۴		صالحین سے ان کبائر کی نفی فرمانے میں کُفّار پر تعریض ہے جو ان بدیوں میں گرفتار تھے۔
(۶۹) بڑھایا جائے  گا اس پر عذابِ قیامت کے  دن (ف ۱۲۵) اور ہمیشہ اس میں ذلت سے  رہے  گا۔
۱۲۵		یعنی وہ شرک کے عذاب میں بھی گرفتار ہو گا اور ان معاصی کا عذاب اس عذاب پر اور زیادہ کیا جائے گا۔
(۷۰) مگر جو توبہ کرے  (ف ۱۲۶) اور ایمان لائے  (ف ۱۲۷) اور اچھا کام کرے  (ف ۱۲۷) اور اچھا کام کرے  (ف ۱۲۸) تو ایسوں کی برائیوں کو اللہ بھلائیوں سے  بدل دے   گا (ف ۱۲۹) اور اللہ بخشنے  والا مہربان ہے۔
۱۲۶		شرک و کبائر سے۔
۱۲۷		سیدِ عالَم صلی اللہ علیہ و آلہ و سلم پر۔
۱۲۸		یعنی بعدِ توبہ نیکی اختیار کرے۔
۱۲۹		یعنی بدی کرنے کے بعد نیکی کی توفیق دے کر یا یہ معنیٰ کہ بدیوں کو توبہ سے مٹا دے گا اور ان کی جگہ ایمان و طاعت وغیرہ نیکیاں ثبت فرمائے گا۔ (مدارک) مسلم کی حدیث میں ہے کہ روزِ قیامت ایک شخص حاضر کیا جائے گا ملائکہ بحکمِ الٰہی اس کے صغیرہ گناہ ایک ایک کر کے اس کو یاد دلاتے جائیں گے وہ اقرار کرتا جائے گا اور اپنے بڑے گناہوں کے پیش ہونے سے ڈرتا ہو گا اس کے بعد کہا جائے گا کہ ہر ایک بدی کے عوض تجھ کو نیکی دی گئی، یہ بیان فرماتے ہوئے سیدِ عالَم صلی اللہ علیہ و آلہ و سلم کو اللہ تعالیٰ کی بندہ نوازی اور اس کی شانِ کرم پر خوشی ہوئی اور چہرۂ اقدس پر سرور سے تبسّم کے آثار نمایاں ہوئے۔
(۷۱) اور جو توبہ کرے  اور اچھا کام کرے  تو وہ اللہ کی طرف رجوع لایا جیسی چاہیے  تھی۔
(۷۲) اور جو جھوٹی گواہی نہیں دیتے  (ف ۱۳۰) اور جب بیہودہ پر گذرتے  ہیں اپنی عزت سنبھالے  گزر جاتے  ہیں، (ف ۱۳۱)
۱۳۰		اور جھوٹوں کی مجلس سے علیٰحدہ رہتے ہیں اور ان کے ساتھ مخالطت نہیں کرتے۔
۱۳۱		اور اپنے کو لہو و باطل سے ملوث نہیں ہونے دیتے ایسی مجالس سے اعراض کرتے ہیں۔
(۷۳) اور وہ کہ جب کہ انہیں ان کے  رب کی آیتیں یاد د لائی جائیں تو ان پر (ف ۱۳۲) بہرے  اندھے  ہو کر نہیں گرتے  (ف ۱۳۳)
۱۳۲		بہ طریقِ تغافُل۔
۱۳۳		کہ نہ سوچیں نہ سمجھیں بلکہ بگوشِ ہوش سنتے ہیں اور بچشمِ بصیرت دیکھتے ہیں اور اس نصیحت سے پند پذیر ہوتے ہیں نفع اٹھاتے ہیں اور ان آیتوں پر فرمانبردارانہ گرتے ہیں۔
(۷۴) اور وہ جو عرض کرتے  ہیں، اے  ہمارے  رب! ہمیں دے  ہماری بیبیوں اور  اولاد سے  آنکھوں کی  ٹھنڈک (ف ۱۳۴) اور ہمیں پرہیزگاروں کا پیشوا بنا (ف ۱۳۵)
۱۳۴		یعنی فرحت و سرور۔ مراد یہ ہے کہ ہمیں بی بیاں اور اولاد نیک صالح متقی عطا فرما کہ ان کے حُسنِ عمل اور ان کی اطاعتِ خدا و رسول دیکھ کر ہماری آنکھیں ٹھنڈی اور دل خوش ہوں۔
۱۳۵		یعنی ہمیں ایسا پرہیزگار اور ایسا عابد و خدا پرست بنا کہ ہم پرہیزگاروں کی پیشوائی کے قابل ہوں اور وہ دینی امور میں ہماری اقتدا کریں۔ 
مسئلہ : بعض مفسِّرین نے فرمایا کہ اس میں دلیل ہے کہ آدمی کو دینی پیشوائی اور سرداری کی رغبت و طلب چاہیئے ان آیات میں اللہ تعالیٰ نے اپنے صالحین بندوں کے اوصاف ذکر فرمائے اس کے بعد ان کی جزا ذکر فرمائی جاتی ہے۔
(۷۵) ان کو جنت کا سب سے  اونچا بالا خانہ انعام ملے  گا بدلہ ان کے  صبر کا اور وہاں مجرے   اور سلام کے  ساتھ ان کی پیشوائی ہو گی (ف ۱۳۶)
۱۳۶		ملائکہ تحِیت و تسلیم کے ساتھ ان کی تکریم کریں گے یا اللہ عزوجل ان کی طرف سلام بھیجے گا۔
(۷۶) ہمیشہ اس میں رہیں گے، کیا ہی اچھی ٹھہرنے  اور بسنے  کی جگہ۔
(۷۷) تم فرماؤ (ف ۱۳۷) تمہاری کچھ قدر نہیں میرے  رب کے  یہاں اگر تم اسے  نہ پوجو تو تم نے  تو جھٹلایا (ف ۱۳۸) تو اب ہو گا وہ عذاب کہ لپٹ رہے  گا (ف ۱۳۹)
۱۳۷		اے سیدِ انبیاء صلی اللہ علیہ و آلہ و سلم اہلِ مکہ سے کہ۔
۱۳۸		میرے رسول اور میری کتاب کو۔
۱۳۹		یعنی عذابِ دائم و ہلاکِ لازم۔



سورۂ شعرآ

اللہ کے  نام سے  شروع جو نہایت مہربان رحم والا (ف ۱)
۱		سورۂ شعراء مکیّہ ہے سوائے آخر کی چار آیتوں کے جو وَالشُّعَرَآءُ یَتَّبِعھُمْ سے شروع ہوتی ہیں اس سورت میں گیارہ ۱۱ رکوع اور دو سو ستائیس ۲۲۷ آیتیں اور ایک ہزار دو سو اناسی ۱۲۷۹ کلمے اور پانچ ہزار پانچ سو چالیس۵۵۴۰ حرف ہیں۔
(۱) طٰسم
(۲) یہ آیتیں ہیں روشن کتا ب کی (ف ۲)
۲		یعنی قرآنِ پاک کی جس کا اعجاز ظاہر ہے اور جو حق کو باطل سے ممتاز کرنے والا ہے اس کے بعد سیدِ عالَم صلی اللہ علیہ و آلہ و سلم سے براہِ رحمت و کرم خطاب ہوتا ہے۔
(۳) کہیں تم اپنی جان پر کھیل جاؤ گے  ان کے  غم میں کہ وہ ایمان نہیں لائے  (ف ۳)
۳		جب اہلِ مکہ ایمان نہ لائے اور انہوں نے سیدِ عالَم صلی اللہ علیہ و آلہ و سلم کی تکذیب کی تو حضور پر ان کی محرومی بہت شاق ہوئی اس پر اللہ تعالیٰ نے یہ آیتِ کریمہ نازِل فرمائی کہ آپ اس قدر غم نہ کریں۔
(۴) اگر ہم چاہیں تو آسمان سے  ان پر کوئی نشانی اتاریں کہ ان کے  اونچے  اونچے  اس کے  حضور جھکے  رہ جائیں (ف ۴)
۴		اور کوئی معصیت و نافرمانی کے ساتھ گردن نہ اٹھا سکے۔
(۵) اور نہیں آتی ان کے  پاس رحمان کی طرف سے  کوئی نئی نصیحت مگر اس سے  منہ پھیر لیتے  ہیں (ف ۵)
۵		یعنی دم بدم ان کا کُفر بڑھتا جاتا ہے کہ جو موعظت و تذکیر اور جو وحی نازِل ہوتی ہے وہ اس کا انکار کرتے چلے جاتے ہیں۔
(۶) تو بیشک انہوں نے  جھٹلایا تو اب ان پر آیا چاہتی ہیں خبریں ان  کے  ٹھٹھے  کی (ف ۶) 
۶		یہ وعید ہے اور اس میں انذار ہے کہ روزِ بدر یا روزِ قیامت جب انہیں عذاب پہنچے گا تب انہیں خبر ہو گی کہ قرآن اور رسول کی تکذیب کا یہ انجام ہے۔
(۷) کیا انہوں نے  زمین کو نہ دیکھا ہم نے  اس میں کتنے  عزت والے  جوڑے  اگائے  (ف ۷) 
۷		یعنی قِسم قِسم کے بہترین اور نافع نباتات پیدا کئے اور شعبی نے کہا کہ آدمی زمین کی پیداوار ہیں جو جنّتی ہے وہ عزّت والا اور کریم اور جو جہنّمی ہے وہ بدبخت لئیم ہے۔
(۸) بیشک اس میں ضرور نشانی ہے  (ف ۸) اور ان کے  اکثر ایمان لانے  والے  نہیں۔
۸		اللہ تعالیٰ کے کمالِ قدرت پر۔
(۹) اور بیشک تمہارا رب ضرور وہی عزت والا مہربان ہے  (ف ۹) 
۹		کافِروں سے انتقام لیتا اور مؤمنین پر رحمت فرماتا ہے۔
(۱۰) اور یاد کرو جب تمہارے  رب نے  موسیٰ کو ندا فرمائی کہ ظالم لوگوں کے  پاس جا۔
(۱۱) جو فرعون کی قوم ہے  (ف ۱۰) کیا وہ نہ ڈریں گے  (ف ۱۱) 
۱۰		جنہوں نے کُفر و معاصی سے اپنی جانوں پر ظلم کیا اور بنی اسرائیل کو غلام بنا کر اور انہیں طرح طرح کی ایذائیں پہنچا کر ان پر ظلم کیا اس قوم کا نام قبط ہے حضرت موسیٰ علیہ السلام کو ان کی طرف رسول بنا کر بھیجا گیا کہ انہیں ان کی بدکرداری پر زجر فرمائیں۔
۱۱		اللہ سے اور اپنی جانوں کو اللہ تعالیٰ پر ایمان لا کر اور اس کی فرمانبرداری کر کے اس کے عذاب سے نہ بچائیں گے اس پر حضرت موسیٰ علیہ السلام نے بارگاہِ الٰہی میں۔
(۱۲) عرض کی کہ اے  میرے  رب میں  ڈرتا ہوں کہ  مجھے   جھٹلائیں گے ۔
(۱۳) اور میرا سینہ  تنگی  کرتا ہے   (ف ۱۲)  اور میری  زبان  نہیں  چلتی  (ف ۱۳) تو  توُ  ہا رون  کو بھی  رسول  کر،  (ف ۱۴) 
۱۲		ان کے جھٹلانے سے۔
۱۳		یعنی گفتگو کرنے میں کسی قدر تکلّف ہوتا ہے اس عقدہ کی وجہ سے جو زبان میں بَایّامِ صِغر سنی مُنہ میں آگ کا انگارہ رکھ لینے سے ہو گیا ہے۔
۱۴		تاکہ وہ تبلیغِ رسالت میں میری مدد کریں۔ جس وقت حضرت موسیٰ علیہ السلام کو شام میں نُبوّت عطا کی گئی اس وقت حضرت ہارون علیہ السلام مِصر میں تھے۔
(۱۴) اور  ان کا  مجھ پر  ایک الزام  ہے   (ف ۱۵) تو میں  ڈرتا ہو ں کہیں  مجھے   (ف ۱۶)  کر دیں ۔
۱۵		کہ میں نے قطبی کو مارا تھا۔
۱۶		اس کے بدلے میں۔
(۱۵)  فرما یا  یوں  نہیں  (ف  ۱۷) تم دونوں  میری  آیتیں  لے  کر جا ؤ ہم  تمھارے   ساتھ  سنتے  ہیں  (ف ۱۸)  
۱۷		تمہیں قتل نہیں کر سکتے اور اللہ تعالیٰ نے حضرت موسیٰ علیہ الصلوٰۃ والسلام کی درخواست منظور فرما کر حضرت ہارون علیہ السلام کو بھی نبی کر دیا اور دونوں کو حکم دیا۔
۱۸		جو تم کہو اور جو تمہیں جواب دیا جائے۔
(۱۶) تو  فرعون  کے   پاس  جاؤ پھر  اس سے  کہو  ہم  دونو ں  اسکے  رسل ہیں  جو  رب ہے  سارے   جہا ں کا ۔
(۱۷) کہ  تو ہما رے   ساتھ  بنی  اسرائیل  کو  چھوڑ دے   (ف ۱۹)  
۱۹		تاکہ ہم انہیں سرزمینِ شام میں لے جائیں۔ فرعون نے چار سو برس تک بنی اسرائیل کو غلام بنائے رکھا تھا اور اس وقت بنی اسرائیل کی تعداد چھ لاکھ تیس ہزار ۶۳۰۰۰۰ تھی اللہ تعالیٰ کا یہ حکم پا کر حضرت موسیٰ علیہ السلام مِصر کی طرف روانہ ہوئے، آپ پشمینہ کا جبہ پہنے ہوئے تھے، دستِ مبارک میں عصا تھا، عصا کے سرے میں زنبیل لٹکی تھی جس میں سفرکا توشہ تھا، اس شان سے آپ مِصر میں پہنچ کر اپنے مکان میں داخل ہوئے، حضرت ہارون علیہ السلام وہیں تھے آپ نے انہیں خبر دی کہ اللہ تعالیٰ نے مجھے رسول بنا کر فرعون کی طرف بھیجا ہے اور آپ کو بھی رسول بنایا ہے کہ فرعون کو خدا کی طرف دعوت دو یہ سن کر آپ کی والدہ صاحبہ گھبرائیں اور حضرت موسیٰ علیہ السلام سے کہنے لگیں کہ فرعون تمہیں قتل کرنے کے لئے تمہاری تلاش میں ہے جب تم اس کے پاس جاؤ گے تو تمہیں قتل کرے گا لیکن حضرت موسیٰ علیہ السلام ان کے یہ فرمانے سے نہ رُکے اور حضرت ہارون کو ساتھ لے کر شب کے وقت فرعون کے دروازے پر پہنچے، دروازہ کھٹکھٹایا پوچھا آپ کون ہیں ؟ حضرت نے فرمایا میں ہوں موسیٰ رب العالمین کا رسول فرعون کو خبر دی گئی اور صبح کے وقت آپ بُلائے گئے آپ نے پہنچ کر اللہ تعالیٰ کی رسالت ادا کی اور فرعون کے پاس جو حکم پہنچانے پر آپ مامور کئے گئے تھے وہ پہنچایا فرعون نے آپ کو پہچانا۔
(۱۸) بو لا  کیا ہم  نے  تمھیں  اپنے   یہاں  بچپن  میں  نہ پالا  اور  تم نے   ہما رے   یہا ں  اپنی  عمر کے  کئی  برس  گزارے،(ف ۲۰)  
۲۰		مفسِّرین نے کہا تیس برس اس زمانہ میں حضرت موسیٰ علیہ الصلوٰۃ والسلام فرعون کے لباس پہنتے تھے اور اس کی سواریوں میں سوار ہوتے تھے اور اس کے فرزند مشہور تھے۔
(۱۹) اور تم نے  کیا  اپنا  وہ  کام  جو  تم نے  کیا  (ف ۲۱)  اور  تم  نا شکر  تھے  (ف ۲۲) 
۲۱		قبطی کو قتل کیا۔
۲۲		کہ تم نے ہماری نعمت کی سپاس گزاری نہ کی اور ہمارے ایک آدمی کو قتل کر دیا۔
(۲۰)  موسیٰ  نے   فر ما یا  میں  نے   وہ کام  کیا  جب  کہ  مجھے   راہ  کی خبر  نہ  تھی  (ف ۲۳)  
۲۳		میں نہ جانتا تھا کہ گھونسہ مارنے سے وہ شخص مر جائے گا میرا مارنا تادیب کے لئے تھا نہ قتل کے لئے۔
(۲۱) تو  میں  تمھا رے  یہا ں  سے  نکل  گیا  جب کے   تم  سے   ڈرا  (ف ۲۴)  تو میرے   رب نے  مجھے  حکم عطا فرمایا (ف ۲۵) اور مجھے  پیغمبروں سے  کیا۔
۲۴		کہ تم مجھے قتل کرو گے اور شہرِ مدیَن کو چلا گیا۔
۲۵		مدیَن سے واپسی کے وقت۔ حکم سے یہاں یا نُبوّت مراد ہے یا علم۔
(۲۲) اور یہ کوئی نعمت ہے  جس کا تو مجھ پر احسان جتاتا ہے  کہ تو نے  غَلام بنا کر رکھے  بنی اسرائیل (ف ۲۶)
۲۶		یعنی اس میں تیرا کیا احسان ہے کہ تم نے میری تربیت کی اور بچپن میں مجھے رکھا، کھلایا پہنایا کیونکہ میرے تجھ تک پہنچنے کا سبب تو یہی ہوا کہ تو نے بنی اسرائیل کو غلام بنایا، ان کی اولادوں کو قتل کیا، یہ تیرا ظلمِ عظیم اس کا باعث ہوا کہ میرے والدین مجھے پرورش نہ کر سکے اور میرے دریا میں ڈالنے پر مجبور ہوئے تو ایسا نہ کرتا تو میں اپنے والدین کے پاس رہتا اس لئے یہ بات کیا اس قابل ہے کہ اس کا احسان جتایا جائے، فرعون موسیٰ علیہ السلام کی اس تقریر سے لاجواب ہوا اور اس نے اسلوبِ کلام بدلا اور یہ گفتگو چھوڑ کر دوسری بات شروع کی۔
(۲۳) فرعون بولا اور سارے  جہان کا رب کیا ہے  (ف ۲۷) 
جس کے تم اپنے آپ کو رسول بتاتے ہیں۔
(۲۴)  موسیٰ نے  فرمایا رب آسمانوں اور زمین کا اور جو کچھ ان کے  درمیان میں ہے، اگر تمہیں یقین ہو (ف ۲۸)
۲۸		یعنی اگر تم اشیاء کو دلیل سے جاننے کی صلاحیت رکھتے ہو تو ان چیزوں کی پیدائش اس کے وجود کی کافی دلیل ہے۔ ایقان اس علم کو کہتے ہیں جو استدلال سے حاصل ہو اسی لئے اللہ تعالیٰ کی شان میں موقِن نہیں کہا جاتا۔
(۲۵) اپنے  آس پاس والوں سے  بولا کیا تم غور سے  سنتے  نہیں (ف ۲۹)
۲۹		اس وقت اس کے گرد اس کی قوم کے اشراف میں سے پانچ سو شخص زیوروں سے آراستہ زریں کرسیوں پر بیٹھے تھے ان سے فرعون کا یہ کہنا کیا تم غور سے نہیں سنتے بایں معنیٰ تھا کہ وہ آسمان اور زمین کو قدیم سمجھتے تھے اور ان کے حدوث کے منکِر تھے مطلب یہ تھا کہ جب یہ چیزیں قدیم ہیں تو ان کے لئے ربّ کی کیا حاجت اب حضرت موسیٰ عَلیٰ نَبیِّنا و علیہ الصلوٰۃ والسّلام نے ان چیزوں سے استدلال پیش کر نا چاہا جن کا حدوث اور جن کی فنا مشاہدہ میں آ چکی ہے۔
(۲۶) موسیٰ نے  فرمایا رب تمہارا  اور تمہارے  اگلے  باپ داداؤں کا (ف ۳۰) 
۳۰		یعنی اگر تم دوسری چیزوں سے استدلال نہیں کر سکتے تو خود تمہارے نفوس سے استدلال پیش کیا جاتا ہے، اپنے آپ کو جانتے ہو، پیدا ہوئے ہو، اپنے باپ دادا کو جانتے ہو کہ وہ فنا ہو گئے تو اپنی پیدائش سے اور ان کی فنا سے پیدا کرنے اور فنا کر دینے والے کے وجود کا ثبوت ملتا ہے۔
(۲۷) بولا تمہارے  یہ رسول جو تمہاری طرف بھیجے  گئے  ہیں  ضرور عقل نہیں رکھتے  (ف ۳۱) 
۳۱		فرعون نے یہ اس لئے کہا کہ وہ اپنے سوا کسی معبود کے وجود کا قائل نہ تھا اور جو اس کے معبود ہونے کا اعتقاد نہ رکھے اس کو خارج از عقل کہتا تھا اور حقیقتہً اس طرح کی گفتگو عجز کے وقت آدمی کی زبان پر آتی ہے لیکن حضرت موسیٰ علیہ الصلوٰۃ والسلام نے فرضِ ہدایت و ارشاد کو علیٰ وجہِ الکمال ادا کیا اور اس کی اس تمام لایعنی گفتگو کے باوجود پھر مزید بیان کی طرف متوجہ ہوئے۔
(۲۸) موسیٰ نے  فرمایا رب پورب (مشرق) اور پچھم(مغرب) کا  اور جو کچھ ان کے  درمیان ہے  (ف ۳۲) اگر تمہیں عقل ہو (ف ۳۳)
۳۲		کیونکہ پورب سے آفتاب کا طلوع کرنا اور پچھم میں غرب ہو جانا اور سال کی فصلوں میں ایک حسابِ معیّن پر چلنا اور ہواؤں اور بارشوں وغیرہ کے نظام یہ سب اس کے وجود و قدرت پر دلالت کرتے ہیں۔
۳۳		اب فرعون متحیر ہو گیا اور آثارِ قدرتِ الٰہی کے انکار کی راہ باقی نہ رہی اور کوئی جواب اس سے بن نہ آیا۔
(۲۹) بولا اگر تم نے  میرے  سوا کسی اور کو خدا ٹھہرایا تو میں ضرور تمہیں قید کر دوں گا (ف ۳۴)
۳۴		فرعون کی قید قتل سے بدتر تھی، اس کا جیل خانہ تنگ و تاریک عمیق گڑھا تھا، اس میں اکیلا ڈال دیتا تھا نہ وہاں کوئی آواز سنائی آتی تھی نہ کچھ نظر آتا تھا۔
(۳۰) فرمایا کیا اگرچہ میں تیرے  پاس کوئی روشن چیز لاؤں (ف ۳۵)
۳۵		جو میری رسالت کی برہان ہو۔ مراد اس سے معجِزہ ہے اس پر فرعون نے۔
(۳۱)  کہا تو لاؤ اگر سچے  ہو۔
(۳۲) تو موسیٰ نے  اپنا عصا ڈال دیا جبھی وہ صریح اژدہا  ہو گیا (ف ۳۶) 
۳۶		عصا اژدھا بن کر آسمان کی طرف بقدر ایک میل کے اُڑا پھر اُتر کر فرعون کی طرف متوجہ ہوا اور کہنے لگا اے مُوسیٰ مجھے جو چاہیئے حکم دیجئے فرعون نے گھبرا کر کہا اس کی قسم جس نے تمہیں رسول بنایا اس کو پکڑو حضرت موسیٰ علیہ الصلوٰۃ والسلام نے اس کو دستِ مبارک میں لیا تو مثلِ سابق عصا ہو گیا فرعون کہنے لگا اس کے سوا اور بھی کوئی معجِزہ ہے ؟ آپ نے فرمایا ہاں اور اس کو یدِ بیضا دکھایا۔
(۳۳) اور اپنا ہاتھ (ف ۳۷) نکالا تو جبھی وہ دیکھنے  والوں کی نگاہ میں جگمگانے  لگا (ف ۳۸)
۳۷		گریبان میں ڈال کر۔
۳۸		اس سے آفتاب کی سی شعاع ظاہر ہوئی۔
(۳۴) بولا اپنے  گرد کے  سرداروں سے  کہ بیشک یہ دانا جادوگر ہیں۔
(۳۵) چاہتے  ہیں، کہ تمہیں تمہارے  ملک سے  نکال دیں اپنے  جادو  کے  زور سے، تب تمہارا کیا مشورہ ہے  (ف ۳۹)
۳۹		کیونکہ اس زمانہ میں جادو کا بہت رواج تھا اس لئے فرعون نے خیال کیا کہ یہ بات چل جائے گی اور اس کی قوم کے لوگ اس دھوکے میں آ کر حضرت موسیٰ علیہ السلام سے متنفر ہو جائیں گے اور ان کی بات قبول نہ کریں گے۔
(۳۶) وہ بولے  انہیں ان کے  بھائی کو ٹھہرائے  رہو اور شہروں میں جمع کرنے  والے  بھیجو۔
(۳۷) کہ وہ تیرے  پاس لے  آئیں ہر بڑے  جادوگر دانا کو (ف ۴۰)
۴۰		جو علمِ سحر میں بقول ان کے حضرت موسیٰ علیہ السلام سے بڑھ کر ہو اور وہ لوگ اپنے جادو سے حضرت موسیٰ علیہ السلام کے معجزات کا مقابلہ کریں تاکہ حضرت موسیٰ علیہ السلام کے لئے حُجّت باقی نہ رہے اور فرعونیوں کو یہ کہنے کا موقع مل جائے کہ یہ کام جادو سے ہو جاتے ہیں لہٰذا نبوّت کی دلیل نہیں۔
(۳۸) تو جمع کیے  گئے  جادوگر ایک مقرر دن کے  وعدے  پر (ف ۴۱)
۴۱		وہ دن فرعونیوں کی عید کا تھا اور اس مقابلہ کے لئے وقتِ چاشت مقرر کیا گیا تھا۔
(۳۹)  اور لوگوں سے  کہا گیا کیا تم جمع ہو گئے  (ف ۴۲)
۴۲		تاکہ دیکھو کہ دونوں فریق کیا کرتے ہیں اور ان میں کون غالب آتا ہے۔
(۴۰) شاید ہم ان جادوگروں ہی کی پیروی کریں اگر یہ غالب آئیں (ف ۴۳) 
۴۳		حضرت موسیٰ علیہ السلام پر۔ اس سے مقصود ان کا جادو گروں کا اِتّباع کرنا نہ تھا بلکہ غرض یہ تھی کہ اس حیلہ سے لوگوں کو حضرت موسیٰ علیہ السلام کے اِتّباع سے روکیں۔
(۴۱)  پھر جب جادوگر آئے  فرعون سے  بولے  کیا ہمیں کچھ مزدوری ملے  گی اگر ہم غالب آئے۔
(۴۲) بولا ہاں اور اس وقت تم میرے  مقرب ہو جاؤ گے  (ف ۴۴)
۴۴		تمہیں درباری بنایا جائے گا، تمہیں خاص اعزاز دیئے جائیں گے، سب سے پہلے داخل ہونے کی اجازت دی جائے گی، سب سے بعد تک دربار میں رہو گے۔ اس کے بعد جادو گروں نے حضرت موسیٰ علیہ السلام سے عرض کیا کہ کیا حضرت پہلے اپنا عصا ڈالیں گے یا ہمیں اجازت ہے کہ ہم اپنا سامانِ سحر ڈالیں۔
(۴۳) موسیٰ نے  ان سے  فرمایا ڈالو جو تمہیں ڈالنا ہے  (ف ۴۵)
۴۵		تاکہ تم اس کا انجام دیکھ لو۔
(۴۴) تو انہوں نے  اپنی رسیاں اور لاٹھیاں ڈالیں اور بولے  فرعون کی عزت کی قسم بیشک ہماری ہی جیت ہے، (ف ۴۶)
۴۶		انہیں اپنے غلبہ کا اطمینان تھا کیونکہ سحر کے اعمال میں جو انتہا کے عمل تھے یہ ان کو کام میں لائے تھے اور یقینِ کامل رکھتے تھے کہ اب کوئی سحر اس کا مقابلہ نہیں کر سکتا۔
(۴۵) تو موسیٰ نے  اپنا عصا ڈالا جبھی وہ ان کی بناوٹوں کو نگلنے  لگا (ف ۴۷) 
۴۷		جو انہوں نے جادو کے ذریعہ سے بنائیں تھیں یعنی ان کی رسیاں اور لاٹھیاں جو جادو سے اژدھے بن کر دوڑتے نظر آ رہے تھے حضرت موسیٰ علیہ السلام کا عصا اژدھا بن کر ان سب کو نگل گیا پھر اس کو حضرت موسیٰ علیہ السلام نے اپنے دستِ مبارک میں لیا تو وہ مثلِ سابق عصا تھا جب جادوگروں نے یہ دیکھا تو انہیں یقین ہو گیا کہ یہ جادو نہیں ہے۔
(۴۶) اب سجدہ میں گرے ۔
(۴۷) جادوگر، بولے  ہم ایمان لائے  اس پر جو سارے  جہان کا رب ہے ۔
(۴۸) جو موسیٰ اور ہارون کا رب ہے۔
(۴۹) فرعون بولا کیا تم اس پر ایمان لائے  قبل اس کے  کہ میں تمہیں اجازت دوں، بیشک  وہ تمہارا بڑا ہے  جس نے  تمہیں جادو سکھایا (ف ۴۸) تو اب جاننا چاہتے  ہو (ف ۴۹) مجھے  قسم ہے ! بیشک میں تمہارے  ہاتھ اور دوسری طرف کے  پاؤں کاٹوں گا اور تم سب کو سولی دوں گا (ف ۵۰)
۴۸		یعنی حضرت موسیٰ علیہ السلام تمہارے استاد ہیں اسی لئے وہ تم سے بڑھ گئے۔
۴۹		کہ تمہارے ساتھ کیا کیا جائے۔
۵۰		اس سے مقصود یہ تھا کہ عام خَلق ڈر جائے اور جادو گروں کو دیکھ کر لوگ حضرت موسیٰ علیہ السلام پر ایمان نہ لے آئیں۔
(۵۰) وہ بولے  کچھ نقصان نہیں (ف ۵۱) ہم اپنے  رب کی طرف پلٹنے  والے  ہیں (ف ۵۲)
۵۱		خواہ دنیا میں کچھ بھی پیش آئے کیونکہ۔
۵۲		ایمان کے ساتھ اور ہمیں اللہ تعالیٰ سے رحمت کی امید ہے۔
(۵۱) ہمیں طمع ہے  کہ ہمارا رب ہماری خطائیں بخش دے  اس پر کہ سب سے  پہلے  ایمان لائے  (ف ۵۳)
۵۳		رعیّتِ فرعون میں سے یا اس مجمع کے حاضرین میں سے۔ اس واقعہ کے بعد حضرت موسیٰ علیہ السلام نے کئی سال وہاں اقامت فرمائی اور ان لوگوں کو حق کی دعوت دیتے رہے لیکن ان کی سرکشی بڑھتی گئی۔
(۵۲) اور  ہم  نے   موسیٰ  کو وحی  بھیجی  کہ  راتوں  را ت  میرے   بندو ں  کو  (ف  ۵۴) لے  نکل  بیشک  تمھارا  پیچھا  ہو نا  ہے۔(ف ۵۵)  
۵۴		یعنی بنی اسرائیل کو مِصر سے۔
۵۵		فرعون اور اس کے لشکر پیچھا کریں گے اور تمہارے پیچھے پیچھے دریا میں داخل ہوں گے ہم تمہیں نَجات دیں گے اور انہیں غرق کریں گے۔
(۵۳) اب فرعون نے  شہروں میں جمع کرنے  والے  بھیجے  (ف ۵۶) 
۵۶		لشکروں کو جمع کرنے کے لئے جب لشکر جمع ہو گئے تو ان کی کثرت کے مقابل بنی اسرائیل کی تعداد تھوڑی معلوم ہونے لگی چنانچہ فرعون نے بنی اسرائیل کی نسبت کہا۔
(۵۴)  کہ یہ لوگ ایک تھوڑی جماعت ہیں۔
(۵۵) اور بیشک ہم سب کا دل جلاتے  ہیں (ف ۵۷)
۵۷		ہماری مخالفت کر کے اور بے ہماری اجازت کے ہماری سرزمین سے نکل کر۔
(۵۶) اور بیشک ہم سب چوکنے  ہیں (ف ۵۸)
۵۸		مستعد ہیں ہتھیار بند ہیں۔
(۵۷) تو ہم نے  انہیں (ف ۵۹) باہر نکالا باغوں اور چشموں۔
۵۹		یعنی فرعونیوں کو۔
(۵۸) اور خزانوں اور عمدہ مکانوں سے۔
(۵۹) ہم نے  ایسا ہی کیا اور ان کا وارث کر دیا بنی اسرائیل کو (ف ۶۰)
۶۰		فرعون اور اس کی قوم کے غرق کے بعد۔
(۶۰) تو فرعونیوں نے  ان کا تعاقب کیا دن نکلے۔
(۶۱)پھر جب آمنا سامنا ہوا دونوں گروہوں کا (ف ۶۱) موسیٰ  والوں نے  کہا ہم کو انہوں نے  آ لیا (ف ۶۲)
۶۱		اور ان میں سے ہر ایک نے دوسرے کو دیکھا۔
۶۲		اب وہ ہم پر قابو پا لیں گے نہ ہم ان کے مقابلہ کی طاقت رکھتے ہیں نہ بھاگنے کی جگہ ہے کیونکہ آگے دریا ہے۔
(۶۲) موسیٰ نے  فرمایا یوں نہیں (ف ۶۳) بیشک میرا رب میرے  ساتھ ہے  وہ مجھے  اب راہ دیتا ہے۔
۶۳		وعدۂ الٰہی پر کامل بھروسہ ہے۔
(۶۳) تو ہم نے  موسیٰ کو وحی فرمائی کہ دریا پر اپنا عصا مار (ف ۶۴) تو جبھی دریا پھٹ گیا (ف ۶۵) تو ہر حصہ ہو گیا جیسے  بڑا پہاڑ (ف ۶۶) 
۶۴		چنانچہ حضرت موسیٰ علیہ السلام نے دریا پر عصا مارا۔
۶۵		اور اس کے بارہ حصہ نمودار ہوئے۔
۶۶		اور ان کے درمیان خشک راہیں۔
(۶۴) اور وہاں قریب لائے  ہم دوسروں کو (ف ۶۷) 
۶۷		یعنی فرعون اور فرعونیوں کو تا آنکہ وہ بنی اسرائیل کے راستوں میں چل پڑے جو ان کے لئے دریا میں بقدرتِ الٰہی پیدا ہوئے تھے۔
(۶۵)  اور ہم نے  بچا لیا موسیٰ اور اس کے  سب ساتھ والوں کو (ف ۶۸)
۶۸		دریا سے سلامت نکال کر۔
(۶۶)  پھر دوسروں کو ڈبو دیا (ف ۶۹) 
۶۹		یعنی فرعون اور اس کی قوم کو اس طرح کہ جب بنی اسرائیل کل کے کل دریا سے باہر ہو گئے اور تمام فرعونی دریا کے اندر آ گئے تو دریا بحکمِ الٰہی مل گیا اور مثلِ سابق ہو گیا اور فرعون مع اپنی قوم کے ڈوب گیا۔
(۶۷) بیشک اس میں ضرور نشانی  ہے  (ف ۷۰) اور ان میں اکثر مسلمان نہ تھے  (ف ۷۱) 
۷۰		اللہ تعالی کی قدرت پر اور حضرت موسیٰ علیہ الصلوٰۃ والسلام کا معجِزہ ہے۔
۷۱		یعنی اہلِ مِصر میں صرف آسیہ فرعون کی بی بی اور حِزْ قِیْل جن کو مؤمنِ آلِ فرعون کہتے ہیں وہ اپنا ایمان چھپائے رہتے تھے اور فرعون کے چچا زاد تھے اور مریم جس نے حضرت یوسف علیہ الصلوٰۃ والسلام کی قبر کا نشان بتایا تھا جب کہ حضرت موسیٰ علیہ السلام نے ان کے تابوت کو دریا سے نکالا۔
(۶۸) اور بیشک تمہارا رب وہی عزت والا (ف ۷۲) مہربان ہے  (ف ۷۳) 
۷۲		کہ اس نے کافِروں کو غرق کر کے ان سے انتقام لیا۔
۷۳		مومنین پر جنہیں غرق سے نَجات دی۔
(۶۹)  اور ان پر پڑھو خبر  ابراہیم کی (ف ۷۴) 
۷۴		یعنی مشرکین پر۔
(۷۰) جب اس نے  اپنے  باپ اور اپنی قوم سے  فرمایا تم کیا پوجتے  ہو (ف ۷۵) 
۷۵		حضرت ابراہیم علیہ السلام جانتے تھے کہ وہ لوگ بُت پرست ہیں باوجود اس کے آپ کا سوال فرمانا اس لئے تھا تاکہ انہیں دکھا دیں کہ جن چیزوں کو وہ لوگ پوجتے ہیں وہ کسی طرح اس کے مستحق نہیں۔
(۷۱) بولے  ہم بتوں کو پوجتے  ہیں پھر ان کے  سامنے  آسن مارے  رہتے  ہیں۔
(۷۲) فرمایا کیا وہ تمہاری سنتے  ہیں جب تم پکارو۔
(۷۳) یا تمہارا کچھ بھلا برا کرتے  ہیں (ف ۷۶) 
۷۶		جب یہ کچھ نہیں تو انہیں تم نے معبود کس طرح قرار دیا۔
(۷۴) بولے  بلکہ ہم نے  اپنے  باپ دادا کو ایسا ہی کرتے  پایا۔
(۷۵) فرمایا تو کیا تم دیکھتے  ہو یہ جنہیں پوج رہے  ہو۔
(۷۶) تم اور تمہارے  اگلے  باپ دادا  (ف ۷۷) 
۷۷		کہ نہ یہ علم رکھتے ہیں نہ قدرت، نہ کچھ سنتے ہیں نہ کوئی نفع یا ضَرر پہنچا سکتے ہیں۔
(۷۷) بیشک وہ سب میرے  دشمن ہیں (ف ۷۸) مگر پروردگار عالم (ف ۷۹)
۷۸		میں ان کا پوجا جانا گوارا نہیں کر سکتا۔
۷۹		میرا ربّ ہے، میرا کارساز ہے، میں اس کی عبادت کرتا ہوں، وہ مستحقِ عبادت ہے اس کے اوصاف یہ ہیں۔
(۷۸) وہ جس نے  مجھے  پیدا کیا (ف ۸۰) تو وہ مجھے  راہ دے  گا (ف ۸۱)
۸۰		نِیست سے ہست فرمایا اور اپنی طاعت کے لئے بنایا۔
۸۱		آدابِ خِلّت کی جیسی کہ سابق میں ہدایت فرما چکا ہے مصالح دنیا و دین کی۔
(۷۹) اور وہ  جو مجھے  کھلاتا اور پلاتا ہے  (ف ۸۲)
۸۲		اور میرا روزی دینے والا ہے۔
(۸۰) اور جب میں بیمار ہوں تو وہی مجھے  شفا دیتا ہے  (ف ۸۳) 
۸۳		میرے امراض دور کرتا ہے۔ ابنِ عطا نے کہا معنیٰ یہ ہیں کہ جب میں خَلق کی دید سے بیمار ہوتا ہوں تو مشاہدۂ حق سے مجھے شفا عطا فرماتا ہے۔
(۸۱)  اور وہ مجھے  وفات دے  گا پھر مجھے  زندہ کرے  گا (ف ۸۴)
۸۴		موت اور حیات اس کے قبضۂ قدرت میں ہے۔
(۸۲) اور وہ جس کی مجھے  آس لگی ہے  کہ میری خطائیں قیامت کے  دن بخشے  گا (ف ۸۵)
۸۵		انبیاء معصوم ہیں، گناہ ان سے صادر نہیں ہوتے، ان کا استغفار اپنے ربّ کے حضور تواضع ہے اور اُمّت کے لئے طلبِ مغفرت کی تعلیم ہے۔ حضرت ابراہیم علیہ الصلوٰۃ والسلام کا ان صفاتِ الٰہیہ کو بیان کرنا اپنی قوم پر اقامتِ حجّت ہے کہ معبود وہی ہو سکتا ہے جس کے یہ صفات ہوں۔
(۸۳) اے  میرے  رب مجھے  حکم عطا کر (ف ۸۶) اور مجھے  ان سے  ملا دے  جو تیرے  قرب خاص کے  سزاوار ہیں (ف ۸۷)
۸۶		حکم سے یا علم مراد ہے یا حکمت یا نبوّت۔
۸۷		یعنی انبیاء علیہم السلام اور آپ کی یہ دعا مستجاب ہوئی چنانچہ اللہ تعالیٰ فرماتا ہے وَاِنَّہ، فِی الْاٰخِرَۃِ لَمِنَ الصّٰلِحِیْنَ۔
(۸۴) اور میری سچی ناموری رکھ پچھلوں میں (ف ۸۸)
۸۸		یعنی ان اُمّتوں میں جو میرے بعد آئیں چنانچہ اللہ تعالیٰ نے ان کو یہ عطا فرمایا کہ تمام اہلِ ادیان ان سے مَحبت رکھتے ہیں اور ان کی ثنا کرتے ہیں۔
(۸۵) اور مجھے  ان میں کر جو چین کے  باغوں کے  وارث ہیں (ف ۸۹)
۸۹		جنہیں تو جنّت عطا فرمائے گا۔
(۸۶) اور میرے  باپ کو بخش دے  (ف ۹۰) بیشک وہ گمراہ۔
۹۰		توبہ و ایمان عطا فرما کر اور یہ دعا آپ نے اس لئے فرمائی کہ وقتِ مفارقت آپ کے والد نے آپ سے ایمان لانے کا وعدہ کیا تھا جب ظاہر ہو گیا کہ وہ خدا کا دشمن ہے اس کا وعدہ جھوٹا تھا تو آپ اس سے بیزار ہو گئے جیسا کہ سور ۂ براءت میں ہے مَاکَانَ اسْتِغْفَارُ اِبْرٰھِیْمَ لِاَبِیْہِ اِلاَّ عَنْ مَّوْعِدَۃٍ وَّعَدَھَا اِیَّاہُ فَلَمَّا تَبَیَّنَ لَہ، اَنَّہ، عَدُوٌّ لِّلّٰہِ تَبَرَّاَ مِنْہُ۔
(۸۷) اور مجھے  رسوا نہ کرنا جس دن سب اٹھائے  جائیں گے  (ف ۹۱)
۹۱		یعنی روزِ قیامت۔
(۸۸) جس دن نہ مال کام آئے  گا نہ بیٹے۔
(۸۹) مگر وہ جو اللہ کے  حضور حاضر ہوا سلامت دل لے  کر (ف ۹۲)
۹۲		جو شرک کُفر و نفاق سے پاک ہو اس کو اس کا مال بھی نفع دے گا جو راہِ خدا میں خرچ کیا ہو اور اولاد بھی جو صالح ہو جیسا کہ حدیث شریف میں ہے کہ جب آدمی مرتا ہے اس کے عمل منقطع ہو جاتے ہیں سوا تین کے ایک صدقۂ جاریہ دوسرا وہ مال جس سے وہ لوگ نفع اٹھائیں تیسری نیک اولاد جو اس کے لئے دعا کرے۔
(۹۰) اور قریب لائی جائے  گی جنت پرہیزگاروں کے  لیے  (ف ۹۳)
۹۳		کہ اس کو دیکھیں گے۔
(۹۱) اور ظاہر کی جائے  گی دوزخ گمراہوں کے  لیے۔
(۹۲) اور ان سے  کہا جائے  گا (ف ۹۴) کہاں ہیں وہ جن کو تم پوجتے  تھے۔
۹۴		بطریقِ زجر و تو بیخ کے ان کے شرک و کُفر پر۔
(۹۳) اللہ کے  سوا، کیا وہ تمہاری مدد کریں گے  (ف ۹۵) یا بدلہ لیں گے۔
۹۵		عذابِ الٰہی سے بچا کر۔
(۹۴) تو اوندھا دیے  گئے  جہنم میں وہ اور سب گمراہ  (ف ۹۶)
۹۶		یعنی بُت اور ان کے پُجاری سب اوندھے کر کے جہنّم میں ڈال دیئے جائیں گے۔
(۹۵) اور ابلیس کے  لشکر سارے  (ف ۹۷) 
۹۷		یعنی اس کے اِتّباع کرنے والے جِن ہوں یا انسان۔ بعض مفسِّرین نے کہا کہ ابلیس کے لشکروں سے اس کی ذُرِّیَّت مراد ہے۔
(۹۶) کہیں گے  اور وہ اس میں باہم جھگڑے  ہوں گے۔
(۹۷) خدا کی قسم بیشک ہم کھلی گمراہی میں تھے۔
(۹۸) جبکہ انہیں رب العالمین کے  برابر ٹھہراتے  تھے۔
(۹۹) اور ہمیں نہ بہکایا مگر مجرموں نے  (ف ۹۸)
۹۸		جنہوں نے بُت پرستی کی دعوت دی یا وہ پہلے لوگ جن کا ہم نے اِتّباع کیا یا ابلیس اور اس کی ذُرِّیَّت نے۔
(۱۰۰) تو اب ہمارا کوئی سفارشی نہیں (ف ۹۹) 
۹۹		جیسے کہ مؤمنین کے لئے انبیاء اور اولیاء اور ملائکہ اور مؤمنین شفاعت کرنے والے ہیں۔
(۱۰۱) اور نہ کوئی غم خوار  دوست (ف ۱۰۰) 
۱۰۰		جو کام آئے۔ یہ بات کُفّار اس وقت کہیں گے جب دیکھیں گے کہ انبیاء اور اولیاء اور ملائکہ اور صالحین ایمان داروں کی شفاعت کر رہے ہیں اور ان کی دوستیاں کام آرہی ہیں۔ حدیث شریف میں ہے کہ جنّتی کہے گا میرے فلاں دوست کا کیا حال ہے اور وہ دوست گناہوں کی وجہ سے جہنّم میں ہو گا اللہ تعالیٰ فرمائے گا کہ اس کے دوست کو نکالو اور جنّت میں داخل کرو تو جو لوگ جہنّم میں باقی رہ جائیں گے وہ یہ کہیں گے کہ ہمارا کوئی سفارشی نہیں ہے اور نہ کوئی غم خوار دوست۔ حسن رحمۃ اﷲ تعالیٰ نے فرمایا ایماندار دوست بڑھاؤ کیونکہ وہ روزِ قیامت شفاعت کریں گے۔
(۱۰۲) تو کسی طرح ہمیں پھر جانا ہوتا (ف ۱۰۱) کہ ہم  مسلمان ہو جاتے۔
۱۰۱		دنیا میں۔
(۱۰۳) بیشک اس میں ضرور نشانی ہے، اور ان میں بہت ایمان والے  نہ تھے۔
(۱۰۴) اور بیشک تمہارا رب وہی عزت والا مہربان ہے۔
(۱۰۵) نوح کی قوم نے  پیغمبروں کو جھٹلایا (ف ۱۰۲) 
۱۰۲		یعنی نوح علیہ السلام کی تکذیب تمام پیغمبروں کی تکذیب ہے کیونکہ دین تمام رسولوں کا ایک ہے اور ہر ایک نبی لوگوں کو تمام انبیاء پر ایمان لانے کی دعوت دیتے ہیں۔
(۱۰۶) جبکہ ان سے  ان کے  ہم قوم نوح نے  کہا کیا تم ڈرتے  نہیں (ف ۱۰۳)
۱۰۳		اللہ تعالیٰ سے کہ کُفر و معاصی ترک کرو۔
(۱۰۷)  بیشک میں تمہارے  لیے  اللہ کا بھیجا ہوا امین ہوں (ف ۱۰۴) 
۱۰۴		اس کی وحی و رسالت کی تبلیغ پر اور آپ کی امانت آپ کی قوم کو مُسلَّم تھی جیسے کہ سیدِ عالَم صلی اللہ علیہ و آلہ و سلم کی امانت پر عرب کو اتفاق تھا۔
(۱۰۸) تو اللہ سے  ڈرو اور میرا حکم مانو (ف ۱۰۵)
۱۰۵		جو میں توحید و ایمان و طاعتِ الٰہی کے متعلق دیتا ہوں۔
(۱۰۹) اور میں اس پر تم سے  کچھ اجرت نہیں مانگتا میرا اجر تو اسی پر ہے  جو سارے  جہان کا رب ہے۔
(۱۱۰)  تو اللہ سے  ڈرو اور میرا حکم مانو۔
(۱۱۱) بولے  کیا ہم تم  پر ایمان لے  آئیں اور تمہارے  ساتھ کمینے  ہو ے ٴ  ہیں (ف ۱۰۶) 
۱۰۶		یہ بات انہوں نے غرور سے کہی غُرَباء کے پاس بیٹھنا انہیں گوارا نہ تھا اس میں وہ اپنی کسرِ شان سمجھتے تھے اس لئے ایمان جیسی نعمت سے محروم رہے۔ کمینے سے مراد ان کی غُرَباء اور پیشہ ور لوگ تھے اور ان کو رذیل اور کمین کہنا یہ کُفّار کا متکبِّرانہ فعل تھا ورنہ درحقیقت صنعت اور پیشہ حیثیت دین سے آدمی کو ذلیل نہیں کرتا۔ غنا اصل میں دینی غنا ہے اور نسب تقویٰ کا نسب۔ مسئلہ : مؤمن کو رذیل کہنا جائز نہیں خواہ وہ کتنا ہی محتاج و نادار ہو یا وہ کسی نسب کا ہو۔ (مدارک)۔
(۱۱۲)  فرمایا مجھے  کیا خبر ان کے  کام کیا ہیں (ف ۱۰۷)
۱۰۷		وہ کیا پیشے کرتے ہیں مجھے اس سے کیا مطلب میں انہیں اللہ کی طرف دعوت دیتا ہوں۔
(۱۱۳) ان کا حساب تو میرے  رب ہی پر ہے  (ف ۱۰۸) اگر تمہیں حِس ہو (ف ۱۰۹) 
۱۰۸		وہی انہیں جزا دے گا۔
۱۰۹		تو نہ تم انہیں عیب لگاؤ نہ پیشوں کے باعث ان سے عار کرو پھر قوم نے کہا کہ آپ کمینوں کو اپنی مجلس سے نکال دیجئے تاکہ ہم آپ کے پاس آئیں آپ کی بات مانیں اس کے جواب میں فرمایا۔
(۱۱۴) اور میں مسلمانوں کو دور کرنے  والا نہیں (ف ۱۱۰)
۱۱۰		یہ میری شان نہیں کہ میں تمہاری ایسی خواہشوں کو پورا کروں اور تمہارے ایمان کے لالچ میں مسلمانوں کو اپنے پاس سے نکال دوں۔
(۱۱۵) میں تو نہیں مگر صاف ڈر سنانے  والا (ف ۱۱۱) 
۱۱۱		برہانِ صحیح کے ساتھ جس سے حق و باطل میں امتیاز ہو جائے تو جو ایمان لائے وہی میرا مقرَّب ہے اور جو ایمان نہ لائے وہی دور۔
(۱۱۶)  بولے  اے  نوح! اگر تم باز نہ آئے  (ف ۱۱۲) تو ضرور سنگسار کیے  جاؤ گے  (ف ۱۱۳) 
۱۱۲		دعوت و انذار سے۔
۱۱۳		حضرت نوح علیہ السلام نے بارگاہِ الٰہی میں۔
(۱۱۷)  عرض کی اے  میرے  رب میری قوم نے  مجھے  جھٹلایا (ف ۱۱۴)
۱۱۴		تیری وحی و رسالت میں۔ مراد آپ کی یہ تھی کہ میں جو ان کے حق میں بددعا کرتا ہوں اس کا سبب یہ نہیں ہے کہ انہوں نے مجھے سنگسار کرنے کی دھمکی دی نہ یہ کہ انہوں نے میرے متّبِعین کو رذیل کہا بلکہ میری دعا کا سبب یہ ہے کہ انہوں نے تیرے کلام کو جھٹلایا اور تیری رسالت کے قبول کرنے سے انکار کیا۔
(۱۱۸) تو مجھ میں اور ان میں پورا فیصلہ کر دے  اور مجھے  اور میرے  ساتھ والے  مسلمانوں کو نجات دے  (ف ۱۱۵) 
۱۱۵		ان لوگوں کی شامتِ اعمال سے۔
(۱۱۹)  تو ہم نے  بچا لیا اسے  اور اس کے  ساتھ والوں کو بھری ہوئی کشتی میں (ف ۱۱۶) 
۱۱۶		جو آدمیوں پرندوں اور حیوانوں سے بھری ہوئی تھی۔
(۱۲۰) پھر اس کے  بعد (ف ۱۱۷) ہم نے  باقیوں کو ڈبو دیا۔
۱۱۷		یعنی حضرت نوح علیہ السلام اور ان کے ساتھیوں کو نَجات دینے کے بعد۔
(۱۲۱) بیشک اس میں ضرور نشانی ہے، اور ان میں اکثر مسلمان نہ تھے۔
(۱۲۲) اور بیشک تمہارا رب ہی عزت والا مہربان ہے۔
(۱۲۳) عاد نے  رسولوں کو جھٹلایا (ف ۱۱۸)
۱۱۸		عاد ایک قبیلہ ہے اور در اصل یہ ایک شخص کا نام ہے جس کی اولاد سے یہ قبیلہ ہے۔
(۱۲۴) جبکہ ان سے  ان کے  ہم قوم ہود نے  فرمایا کیا تم ڈرتے  نہیں۔
(۱۲۵) بیشک میں تمہارے  لیے  امانتدار رسول ہوں۔
(۱۲۶) تو اللہ سے  ڈرو  (ف ۱۱۹) اور میرا حکم مانو۔
۱۱۹		اور میری تکذیب نہ کرو۔
(۱۲۷) اور میں تم سے  اس پر کچھ اجرت نہیں مانگتا، میرا  اجر تو اسی پر ہے  جو سارے  جہان کا رب۔
(۱۲۸) کیا ہر بلندی پر ایک نشان بناتے  ہو راہ گیروں سے  ہنسنے  کو (ف ۱۲۰) 
۱۲۰		کہ اس پر چڑھ کر گزرنے والوں سے تمسخُر کرو اور یہ اس قوم کا معمول تھا انہوں نے سرِ راہ بلند بِنائیں بنا لی تھیں وہاں بیٹھ کر راہ چلنے والوں کو پریشان کرتے اور کھیل کرتے۔
(۱۲۹) اور مضبوط محل چنتے  ہو اس امید پر کہ تم ہمیشہ رہو گے  (ف ۱۲۱) 
۱۲۱		اور کبھی نہ مرو گے۔
(۱۳۰) اور جب کسی پر گرفت کرتے  ہو تو بڑی بیدردی سے  گرفت کرتے  ہو (ف ۱۲۲) 
۱۲۲		تلوار سے قتل کر کے دُرّے مار کر نہایت بے رحمی سے۔
(۱۳۱) تو اللہ سے  ڈرو اور میرا  حکم مانو۔
(۱۳۲) اور اس سے  ڈرو جس نے  تمہاری مدد کی ان چیزوں سے  کہ تمہیں معلوم ہیں (ف ۱۲۳) 
۱۲۳		یعنی وہ نعمتیں جنہیں تم جانتے ہو آگے ان کا بیان فرمایا جاتا ہے۔
(۱۳۳) تمہاری مدد کی چوپایوں اور بیٹوں۔
(۱۳۴)  اور باغوں اور چشموں سے۔
(۱۳۵)  بیشک مجھے  تم پر ڈر ہے  ایک بڑے  دن کے  عذاب کا  (ف ۱۲۴) 
۱۲۴		اگر تم میری نافرمانی کر لو۔ اس کا جواب ان کی طرف یہ ہوا کہ۔
(۱۳۶)  بولے  ہمیں برابر ہے  چاہے  تم نصیحت کرو یا ناصحوں میں نہ ہو (ف ۱۲۵)
۱۲۵		ہم کسی طرح تمہاری بات نہ مانیں گے اور تمہاری دعوت قبول نہ کریں گے۔
(۱۳۷)  یہ تو نہیں مگر وہی اگلوں کی ریت (ف ۱۲۶)
۱۲۶		یعنی جن چیزوں کا آپ نے خوف دلایا یہ پہلوں کا دستور ہے وہ بھی ایسی ہی باتیں کہا کرتے تھے اس سے ان کی مراد یہ تھی کہ ہم ان باتوں کا اعتبار نہیں کرتے انہیں جھوٹ جانتے ہیں یا آیت کے معنیٰ یہ ہیں کہ یہ موت و حیات اور عمارتیں بنانا پہلوں کا طریقہ ہے۔
(۱۳۸) اور ہمیں عذاب ہونا نہیں (ف ۱۲۷)
۱دنیا میں نہ مرنے کے بعد اٹھنا نہ آخرت میں حساب۔
(۱۳۹) تو انہوں نے  اسے  جھٹلایا (ف ۱۲۸) تو ہم نے  انہیں بلاک کیا (ف ۱۲۹) بیشک اس میں ضرور نشانی ہے، اور ان میں بہت مسلمان نہ تھے۔
۱۲۸		یعنی ہود علیہ السلام کو۔
۱۲۹		ہوا کے عذاب سے۔
(۱۴۰) اور بیشک تمہارا رب ہی عزت والا مہربان ہے۔
(۱۴۱) ثمود نے  رسولوں کو جھٹلایا۔
(۱۴۲) جبکہ ان سے  ان کے  ہم قوم صا لح نے  فرمایا کیا ڈرتے  نہیں۔
(۱۴۳) بیشک میں تمہارے  لیے  اللہ کا امانتدار رسول ہوں۔
(۱۴۴) تو اللہ سے  ڈرو اور میرا حکم مانو۔
(۱۴۵) اور میں تم سے  کچھ اس پر اجرت نہیں مانگتا، میرا  اجر تو اسی پر ہے  جو سارے  جہان کا رب ہے۔
(۱۴۶) کیا تم یہاں کی (ف ۱۳۰) نعمتوں میں چین سے  چھوڑ دیے  جاؤ گے  (ف ۱۳۱) 
۱۳۰		یعنی دنیا کی۔
۱۳۱		کہ یہ نعمتیں کبھی زائل نہ ہوں اور کبھی عذاب نہ آئے کبھی موت نہ آئے آگے ان نعمتوں کا بیان ہے۔
(۱۴۷) باغوں اور چشموں۔
(۱۴۸) اور کھیتوں اور کھجوروں میں جن کا شگوفہ نرم نازک۔
(۱۴۹) اور پہاڑوں میں سے  گھر تراشتے  ہو استا دی سے  (ف ۱۳۲) 
۱۳۲		حضرت ابنِ عباس رضی اللہ تعالیٰ عنہما نے فرمایا کہ فرہ بمعنی فخر و غرور ہے معنیٰ یہ ہوئے کہ اپنی صنعت پر غرور کرتے اتراتے۔
(۱۵۰) تو اللہ سے  ڈرو اور میرا حکم مانو۔
(۱۵۱) اور حد سے  بڑھنے  والوں کے  کہنے  پر نہ چلو (ف ۱۳۳)
۱۳۳		حضرت ابنِ عباس رضی اللہ تعالیٰ عنہما نے فرمایا کہ مُسرفین سے مراد مشرکین۔ بعض مفسِّرین نے کہا کہ مُسرفین سے مراد وہ نو شخص ہیں جنہوں نے ناقہ کو قتل کیا تھا۔
(۱۵۲) وہ جو زمین میں فساد پھیلاتے  ہیں (ف ۱۳۴) اور بناؤ  نہیں کرتے  (ف ۱۳۵)
۱۳۴		کُفر و ظلم اور معاصی کے ساتھ۔
۱۳۵		ایمان لا کر اور عدل قائم کر کے اور اللہ کے مطیع ہو کر۔ معنیٰ یہ ہیں کہ ان کا فساد ٹھوس ہے جس میں کسی طرح نیکی کا شائبہ بھی نہیں اور بعض مُفسدین ایسے بھی ہوتے ہیں کہ کچھ فساد بھی کرتے ہیں کچھ نیکی بھی ان میں ہوتی ہے مگر یہ ایسے نہیں۔
(۱۵۳) بولے  تم پر تو جادو ہوا ہے  (ف ۱۳۶)
۱۳۶		یعنی بار بار بکثرت جادو ہوا ہے جس کی وجہ سے عقل بجا نہیں رہی۔ (معاذ اللہ)۔
(۱۵۴) تم تو ہمیں جیسے  آدمی ہو، تو کوئی نشانی لاؤ (ف ۱۳۷) اگر سچے  ہو (ف ۱۳۸)
۱۳۷		اپنی سچائی کی۔
۱۳۸		رسالت کے دعویٰ میں نہیں۔
(۱۵۵) فرمایا یہ ناقہ ہے  ایک دن اس کے  پینے  کی باری (ف ۱۳۹) اور ایک معین دن تمہاری باری۔
۱۳۹		اس میں اس سے مزاحمت نہ کرو۔ یہ ایک اونٹنی تھی جو ان کے معجِزہ طلب کرنے پر ان کے حسب خواہش بدعائے حضرت صالح علیہ السلام پتھر سے نکلی تھی اس کا سینہ ساٹھ گز کا تھا جب اس کے پینے کا دن ہوتا تو وہ وہاں کا تمام پانی پی جاتی اور جب لوگوں کے پینے کا دن ہوتا تو اس دن نہ پیتی۔ (مدارک)۔
(۱۵۶) اور اسے  برائی کے  ساتھ نہ چھوؤ (ف ۱۴۰)  کہ تمہیں بڑے  دن کا عذاب آلے  گا (ف ۱۴۱)
۱۴۰		نہ اس کو مارو نہ اس کی کونچیں کاٹو۔
۱۴۱		نُزولِ عذاب کی وجہ سے اس دن کو بڑا فرمایا گیا تاکہ معلوم ہو کہ وہ عذاب اس قدر عظیم اور سخت تھا کہ جس دن میں وہ واقع ہوا اس کو اس کی وجہ سے بڑا فرمایا گیا۔
(۱۵۷) اس پر انہوں نے  اس کی کونچیں کاٹ دیں (ف ۱۴۲) پھر صبح کو پچھتاتے  رہ گئے  (ف ۱۴۳)
۱۴۲		کونچیں کاٹنے والے شخص کا نام قِدار تھا اور وہ لوگ اس کے اس فعل سے راضی تھے اس لئے کونچیں کاٹنے کی نسبت ان سب کی طرف کی گئی۔
۱۴۳		کونچیں کاٹنے پر نُزولِ عذاب کے خوف سے نہ کہ معصیت پر تائبانہ نادم ہوئے ہوں یا یہ بات کہ آثارِ عذاب دیکھ کر نادم ہوئے ایسے وقت کی ندامت نافع نہیں۔
(۱۵۸) تو انہیں عذاب نے  آ لیا (ف ۱۴۴) بیشک اس میں ضرور نشانی ہے، اور ان میں بہت مسلمان نہ تھے۔
۱۴۴		جس کی انہیں خبر دی گئی تھی تو ہلاک ہو گئے۔
(۱۵۹) اور بیشک تمہارا رب ہی عزت والا مہربان ہے۔
(۱۶۰) لوط کی قوم نے  رسولوں کو جھٹلایا۔
(۱۶۱) جب کہ ان سے  ان کے  ہم قوم لوط نے  فرمایا کیا تم نہیں ڈرتے۔
(۱۶۲) بیشک میں تمہارے  لیے  اللہ کا امانتدار رسول ہوں۔
(۱۶۳) تو اللہ سے  ڈرو اور میرا حکم مانو۔
(۱۶۴) اور میں اس پر تم سے  کچھ اجرت نہیں مانگتا میرا اجر تو اسی پر ہے  جو سارے  جان کا رب ہے۔
(۱۶۵) کیا مخلوق میں مردوں سے  بد فعلی کرتے  ہو (ف ۱۴۵)
۱۴۵		اس کے یہ معنیٰ بھی ہو سکتے ہیں کہ کیا مخلوق میں ایسے قبیح اور ذلیل فعل کے لئے تمہیں رہ گئے ہو جہاں کے اور لوگ بھی تو ہیں انہیں دیکھ کر تمہیں شرمانا چاہئے اور یہ معنیٰ بھی ہو سکتے ہیں کہ بکثرت عورتیں ہوتے ہوئے اس فعلِ قبیح کا مرتکب ہونا انتہا درجہ کی خباثت ہے۔
(۱۶۶) اور چھوڑتے  ہو وہ جو تمہارے  لیے  تمہارے  رب نے  جوروئیں بنائیں، بلکہ تم لوگ حد سے  بڑھنے  والے  ہو (ف ۱۴۶)
۱۴۶		کہ حلال طیّب کو چھوڑ کر حرام خبیث میں مبتلا ہوتے ہو۔
(۱۶۷) بولے  اے  لوط! اگر تم باز نہ آئے  (ف ۱۴۷) تو ضرور نکال دیے  جاؤ گے  (ف ۱۴۸) 
۱۴۷		نصیحت کرنے اور اس فعل کو برا کہنے سے۔
۱۴۸		شہر سے اور تمہیں یہاں نہ رہنے دیا جائے گا۔
(۱۶۸) فرمایا میں تمہارے  کام سے  بیزار ہوں (ف ۱۴۹) 
۱۴۹		اور مجھے اس سے نہایت دشمنی ہے پھر آپ نے بارگاہِ الٰہی میں دعا کی۔
(۱۶۹) اے  میرے  رب! مجھے  اور میرے  گھر والوں کو ان کے  کام سے  بچا (ف ۱۵۰)
۱۵۰		اس کی شامتِ اعمال سے محفوظ رکھ۔
(۱۷۰) تو ہم نے  اسے  اور اس کے  سب گھر والوں کو نجات بخشی (ف ۱۵۱)
۱۵۱		یعنی آپ کی بیٹیوں کو اور ان تمام لوگوں کو جو آپ پر ایمان لائے۔
(۱۷۱) مگر ایک بڑھیا کہ پیچھے  رہ گئی (ف ۱۵۲)
۱۵۲		جو آپ کی بی بی تھی اور وہ اپنی قوم کے فعل پر راضی تھی اور جو معصیت پر راضی ہو وہ عاصی کے حکم میں ہوتا ہے اسی لئے وہ بڑھیا گرفتارِ عذاب ہوئی اور اس نے نجات نہ پائی۔
(۱۷۲) پھر ہم نے  دوسروں کو ہلاک کر دیا۔
(۱۷۳) اور ہم نے  ان پر ایک برساؤ برسایا (ف ۱۵۳) تو کیا ہی برا برساؤ  تھا  ڈرائے  گیوں کا۔
۱۵۳		پتھروں کا یا گندھک اور آگ کا۔
(۱۷۴)  بیشک اس میں ضرور نشانی ہے، اور ان میں بہت مسلمان نہ تھے۔
(۱۷۵)  اور بیشک تمہارا رب ہی عزت والا مہربان ہے۔
(۱۷۶) بن  والوں نے  رسولوں کو جھٹلایا (ف ۱۵۴)
۱۵۴		یہ بن مدیَن کے قریب تھا اس میں بہت درخت اور جھاڑیاں تھیں اللہ تعالیٰ نے حضرت شعیب علیہ السلام کو ان کی طرف مبعوث فرمایا تھا جیسا کہ اہلِ مدیَن کی طرف مبعوث کیا تھا اور یہ لوگ حضرت شعیب علیہ السلام کی قوم کے نہ تھے۔
(۱۷۷) جب ان سے  شعیب نے  فرمایا کیا ڈرتے  نہیں۔
(۱۷۸) بیشک میں تمہارے  لیے  اللہ کا امانتدار رسول ہوں۔
(۱۷۹) تو اللہ سے  ڈرو اور میرا حکم مانو۔
(۱۸۰) اور میں اس پر تم سے  کچھ اجرت نہیں مانگتا میرا اجر تو اسی پر ہے  جو سارے  جہان کا رب ہے  (ف ۱۵۵)
۱۵۵		ان تمام انبیاء علیہم السلام کی دعوت کا یہی عنوان رہا کیونکہ وہ سب حضرات اللہ تعالیٰ کے خوف اور اس کی اطاعت اور اخلاص فی العباد ۃ کا حکم دیتے اور تبلیغِ رسالت پر کوئی اجر نہیں لیتے تھے لہذا سب نے یہی فرمایا۔
(۱۸۱)  ناپ پورا کرو اور گھٹانے  والوں میں نہ ہو (ف ۱۵۶)
۱۵۶		لوگوں کے حقوق کم نہ کرو ناپ اور تول میں۔
(۱۸۲) اور سیدھی ترازو سے  تولو۔
(۱۸۳)  اور لوگوں کی چیزیں کم کر کے  نہ دو اور زمین میں فساد پھیلاتے  نہ پھرو (ف ۱۵۷)
۱۵۷		رہزنی اور لوٹ مار کر کے اور کھتیاں تباہ کر کے۔ یہی ان لوگوں کی عادتیں تھیں حضرت شعیب علیہ السلام نے انہیں ان سے منع فرمایا۔
(۱۸۴) اور اس سے  ڈرو جس نے  تم کو پیدا کیا اور اگلی مخلوق کو۔
(۱۸۵) بولے  تم پر جادو ہوا ہے۔
(۱۸۶) تم تو نہیں مگر ہم جیسے  آدمی (ف ۱۵۸) اور بیشک ہم تمہیں جھوٹا سمجھتے  ہیں۔
۱۵۸		نبوّت کا انکار کرنے والے انبیاء کی نسبت بالعموم یہی کہا کرتے تھے جیسا کہ آج کل کے بعضے فاسد العقیدہ کہتے ہیں۔
(۱۸۷) تو ہم پر آسمان کا کوئی ٹکڑا گرا دو اگر تم سچے  ہو (ف ۱۵۹)
۱۵۹		نبوّت کے دعوے میں۔
(۱۸۸) فرمایا میرا رب خوب جانتا ہے  جو تمہارے  کوتک (کرتوت) ہیں (ف ۱۶۰) 
۱۶۰		اور جس عذاب کے تم مستحق ہو وہ جو عذاب چاہے گا تم پر نازِل فرمائے گا۔
(۱۸۹)  تو انہوں نے  اسے  جھٹلایا تو انہیں  شامیانے  والے  دن کے  عذاب نے  آ لیا، بیشک وہ بڑے  دن کا عذاب تھا (ف ۱۶۱)
۱۶۱		جو کہ اس طرح ہوا کہ انہیں شدید گرمی پہنچی ہوا بند ہوئی اور سات روز گرمی کے عذاب میں گرفتار رہے، تہ خانوں میں جاتے وہاں اور زیادہ گرمی پاتے اس کے بعد ایک ابر آیا سب اس کے نیچے آ کے جمع ہو گئے اس سے آگ برسی اور سب جل گئے۔ (اس واقعہ کا بیان سورۂ اعراف اور سورۂ ہود میں گزر چکا ہے۔
(۱۹۰) بیشک اس میں ضرور نشانی ہے، اور ان میں بہت مسلمان نہ تھے۔
(۱۹۱) اور بیشک تمہارا رب ہی عزت والا مہربان ہے۔
(۱۹۲) اور بیشک یہ قرآن رب العالمین کا اتارا ہوا ہے۔
(۱۹۳) اسے  روح الا مین لے  کر اترا  (ف ۱۶۲)
۱۶۲		روح الامین سے حضرت جبریل مراد ہیں جو وحی کے امین ہیں۔
(۱۹۴) تمہارے  دل پر (ف ۱۶۳) کہ تم ڈر سناؤ۔
۱۶۳		تاکہ آپ اسے محفوظ رکھیں اور سمجھیں اور نہ بھولیں۔ دل کی تخصیص اس لئے ہے کہ درحقیقت وہی مخاطب ہے اور تمیز و عقل و اختیار کا مقام بھی وہی ہے، تمام اعضاء اس کے مسخّر و مطیع ہیں۔ حدیث شریف میں ہے کہ دل کے درست ہونے سے تمام بدن درست ہو جاتا ہے اور اس کے خراب ہونے سے سب جسم خراب اور فرح و سرور و رنج و غم کا مقام دل ہی ہے جب دل کو خوشی ہوتی ہے تمام اعضاء پر اس کا اثر پڑتا ہے تو وہ مثل رئیس کے ہے وہی موضع ہے عقل کا تو امیرِ مطلق ہوا اور تکلیف جو عقل و فہم کے ساتھ مشروط ہے اسی کی طرف راجع ہوئی۔
(۱۹۵) روشن عربی زبان میں۔
(۱۹۶)  اور بیشک اس کا چرچا اگلی کتابوں میں ہے  (ف ۱۶۴) 
۱۶۴		اِنَّہٗ کی ضمیر کا مرجع اگر قرآن ہو تو اس کے معنیٰ یہ ہوں گے کہ اس کا ذکر تمام کتبِ سماویہ میں ہے اور اگر سیدِ عالَم صلی اللہ علیہ و آلہ و سلم کی طرف ضمیر راجع ہو تو معنیٰ یہ ہوں گے کہ اگلی کتابوں میں آپ کی نعمت و صفت مذکور ہے۔
(۱۹۷)  اور کیا یہ ان کے  لیے  نشانی نہ تھی (ف ۱۶۵) کہ اس نبی کو جانتے  ہیں بنی اسرائیل کے  عالم (ف ۱۶۶)
۱۶۵		سیدِ عالَم صلی اللہ علیہ و آلہ و سلم کے صدقِ نبوّت و رسالت پر۔
۱۶۶		اپنی کتابوں سے اور لوگوں کو خبریں دیتے ہیں۔ حضرت ابنِ عباس رضی اللہ تعالیٰ عنہما نے فرمایا کہ اہلِ مکہ نے یہودِ مدینہ کے پاس اپنے معتمدین کو یہ دریافت کرنے بھیجا کہ کیا نبیِ آخر الزمان سیدِ کائنات محمّدِ مصطفیٰ صلی اللہ علیہ و آلہ و سلم کی نسبت ان کی کتابوں میں کوئی خبر ہے ؟ اس کا جواب عُلَمائے یہود نے یہ دیا کہ یہی ان کا زمانہ ہے اور ان کی نعت و صفت توریت میں موجود ہے۔ عُلَمائے یہود میں سے حضرت عبداللہ ابن سلام اور ابنِ یامین اور ثعلبہ اور اسد اور اُسید یہ حضرات جنہوں نے توریت میں حضور کے اوصاف پڑھے تھے حضور پر ایمان لائے۔
(۱۹۸) اور اگر ہم اسے  کسی غیر عربی شخص پر اتارتے۔
(۱۹۹) کہ وہ انہیں پڑھ کر سناتا جب بھی اس پر ایمان نہ لاتے  (ف ۱۶۷)
۱۶۷		معنیٰ یہ ہیں کہ ہم نے یہ قرآنِ کریم ایک فصیح بلیغ عربی نبی پر اُتارا جس کی فصاحت اہلِ عرب کو مسلّم ہے اور وہ جانتے ہیں کہ قرآنِ کریم مُعجِز ہے اور اس کی مثل ایک سورت بنانے سے بھی تمام دنیا عاجز ہے علاوہ بریں عُلَمائے اہلِ کتاب کا اتفاق ہے کہ اس کے نُزول سے قبل اس کے نازِل ہونے کی بشارت اور اس نبی کی صفت ان کی کتابوں میں انہیں مل چکی ہے، اس سے قطعی طور پر ثابت ہوتا ہے کہ یہ نبی اللہ کے بھیجے ہوئے ہیں اور یہ کتاب اس کی نازِل فرمائی ہوئی ہے اور کُفّار جو طرح طرح کی بیہودہ باتیں اس کتاب کے متعلق کہتے ہیں سب باطل ہیں اور خود کُفار بھی متحیّر ہیں کہ اس کے خلاف کیا بات کہیں، اس لئے کبھی اس کو پہلوں کی داستانیں کہتے ہیں، کبھی شعر، کبھی سحر اور کبھی یہ کہ معاذ اللہ اس کو خود سیدِ عالَم صلی اللہ علیہ و آلہ و سلم نے بنا لیا ہے اور اللہ تعالیٰ کی طرف اس کی غلط نسبت کر دی ہے اس طرح کے بیہودہ اعتراض معانِد ہر حال میں کر سکتا ہے حتیٰ کہ اگر بالفرض یہ قرآن کسی غیر عربی شخص پر نازِل کیا جاتا جو عربی کی مہارت نہ رکھتا اور باوجود اس کے وہ ایسا مُعجِز قرآن پڑھ کر سُناتا جب بھی لوگ اسی طرح کُفر کرتے جس طرح انہوں نے اب کُفر و انکار کیا کیونکہ ان کے کُفر و انکار کا باعث عناد ہے۔
(۲۰۰) ہم نے  یونہی جھٹلانا پیرا دیا ہے  مجرموں کے  دلوں میں (ف ۱۶۸)
۱۶۸		یعنی ان کافِروں کے جن کا کُفر اختیار کرنا اور اس پر مُصِر رہنا ہمارے علم میں ہے تو ان کے لئے ہدایت کا کوئی بھی طریقہ اختیار کیا جائے کسی حال میں وہ کُفر سے پلٹنے والے نہیں۔
(۲۰۱)  وہ اس پر ایمان نہ لائیں گے  یہاں تک کہ دیکھیں دردناک عذاب۔
(۲۰۲) تو وہ اچانک ان پر آ جائے  گا اور انہیں خبر نہ ہو گی۔
(۲۰۳) تو کہیں گے  کیا ہمیں کچھ مہلت ملے  گی (ف ۱۶۹) 
۱۶۹		تاکہ ہم ایمان لائیں اور تصدیق کریں لیکن اس وقت مہلت نہ ملے گی جب سیدِ عالَم صلی اللہ علیہ و آلہ و سلم نے کُفّار کو اس عذاب کی خبر دی تو براہِ تمسخُر و استہزاء کہنے لگے کہ یہ عذاب کب آئے گا ؟ اس پر اللہ تبارک و تعالیٰ ارشاد فرماتا ہے۔
(۲۰۴) تو کیا ہمارے  عذاب کی جلدی کرتے  ہیں۔
(۲۰۵) بھلا دیکھو تو اگر کچھ برس ہم انہیں برتنے  دیں (ف ۱۷۰)
۱۷۰		اور فوراً ہلاک نہ کر دیں۔
(۲۰۶) پھر آئے  ان پر جس کا وہ وعدہ دیے  جاتے  ہیں (ف ۱۷۱)
۱۷۱		یعنی عذابِ الٰہی۔
(۲۰۷) تو کیا کام آئے  گا ان کے  وہ جو برتتے  تھے  (ف ۱۷۲)
۱۷۲		یعنی دنیا کی زندگانی اور اس کا عیش خواہ طویل بھی ہو لیکن نہ وہ عذاب کو دفع کر سکے گا نہ اس کی شدت کم کر سکے گا۔
(۲۰۸) اور ہم نے  کوئی بستی ہلاک نہ کی جسے  ڈر سنانے  والے  نہ ہوں۔
(۲۰۹) نصیحت کے  لیے، اور ہم ظلم نہیں کرتے  (ف ۱۷۳)
۱۷۳		پہلے حُجّت قائم کر دیتے ہیں ڈر سنانے والوں کو بھیج دیتے ہیں اس کے بعد بھی جو لوگ راہ پر نہیں آتے اور حق کو قبول نہیں کرتے ان پر عذاب کرتے ہیں۔
(۲۱۰) او راس قرآن کو لے  کر شیطان نہ اترے  (ف ۱۷۴)
۱۷۴		اس میں کُفّار کا رد ہے جو کہتے تھے کہ جس طرح شیاطین کاہنوں کے پاس آسمانی خبریں لاتے ہیں اسی طرح معاذ اللہ حضرت سیدِ عالَم صلی اللہ علیہ و آلہ و سلم کے پاس قرآن لاتے ہیں۔ اس آیت میں ان کے اس خیال کو باطل کر دیا کہ یہ غلط ہے۔
(۲۱۱) اور وہ اس قابل نہیں (ف ۱۷۵) اور نہ وہ ایسا کر سکتے  ہیں (ف ۱۷۶)
۱۷۵		کہ قرآن لائیں۔
۱۷۶		کیونکہ یہ ان کے مقدور سے باہر ہے۔
(۲۱۲) وہ تو سننے  کی جگہ سے  دور کر دیے  گئے  ہیں (ف ۱۷۷)
۱۷۷		یعنی انبیاء علیہم الصلوٰۃ والسلام کی طرف جو وحی ہوتی ہے اس کو اللہ تعالیٰ نے محفوظ کر دیا جب تک کہ فرشتہ اس کو بارگاہِ رسالت میں پہنچائے اس سے پہلے شیاطین اس کو نہیں سن سکتے اس کے بعد اللہ تعالیٰ اپنے بندوں سے فرماتا ہے۔
(۲۱۳) تو اللہ کے  سوا دوسرا خدا نہ پوج کہ تجھ پر عذاب ہو گا۔
(۲۱۴) اور اے  محبوب! اپنے  قریب تر رشتہ داروں کو ڈراؤ (ف ۱۷۸)
۱۷۸		حضور کے قریب کے رشتہ دار نبی ہاشم اور بنی مطلب ہیں حضور صلی اللہ علیہ و آلہ و سلم نے انہیں اعلان کے ساتھ انذار فرمایا اور خدا کا خوف دلایا جیسا کہ احادیثِ صحیحہ میں وارد ہے۔
(۲۱۵)  اور اپنی رحمت کا بازو بچھاؤ (ف ۱۷۹) اپنے  پیرو مسلمانوں کے  لیے  (ف ۱۸۰) 
۱۷۹		یعنی لطف و کرم فرماؤ۔
۱۸۰		جو صدق و اخلاص سے آپ پر ایمان لائیں خواہ وہ آپ سے قرابت رکھتے ہوں یا نہ رکھتے ہوں۔
(۲۱۶)  تو اگر وہ تمہارا حکم نہ مانیں تو فرما دو میں تمہارے  کاموں سے  بے  علاقہ ہوں۔
(۲۱۷) اور اس پر بھروسہ کرو جو عزت والا مہر والا ہے   (ف ۱۸۱)
۱۸۱		یعنی اللہ تعالیٰ، تم اپنے تمام کام اس کو تفویض کرو۔
(۲۱۸) جو تمہیں دیکھتا ہے  جب تم کھڑے  ہوتے  ہو (ف ۱۸۲) 
۱۸۲		نماز کے لئے یا دعا کے لئے یا ہر اس مقام پر جہاں تم ہو۔
(۲۱۹)  اور نمازیوں میں تمہارے  دورے  کو (ف ۱۸۳)
۱۸۳		جب تم اپنے تہجُّد پڑھنے والے اصحاب کے احوال ملاحظہ فرمانے کے لئے شب کو دورہ کرتے ہو۔ بعض مفسِّرین نے کہا معنیٰ یہ ہیں کہ جب تم امام ہو کر نماز پڑھاتے ہو اور قیام و رکوع و سجود و قعود میں گزرتے ہو۔ بعض مفسِّرین نے کہا معنیٰ یہ ہیں کہ وہ آپ کی گردشِ چشم کو دیکھتا ہے نمازوں میں کیونکہ نبیِ کریم صلی اللہ علیہ و آلہ و سلم پس و پیش یکساں ملاحظہ فرماتے تھے اور حضرت ابوہریرہ رضی اللہ عنہ کی حدیث میں ہے بخدا مجھ پر تمہارا خشوع و رکوع مخفی نہیں میں تمہیں اپنے پسِ پشت دیکھتا ہوں۔ بعض مفسِّرین نے فرمایا کہ اس آیت میں ساجدین سے مؤمنین مراد ہیں اور معنیٰ یہ ہیں کہ زمانۂ حضرت آدم و حوا علیہما السلام سے لے کر حضرت عبداللہ و آمنہ خاتون تک مؤمنین کی اصلاب و ارحام میں آپ کے دورے کو ملاحظہ فرماتا ہے اس سے ثابت ہوا کہ آپ کے تمام اصول آباء و اجداد حضرت آدم علیہ السلام تک سب کے سب مؤمن ہیں۔ ( مدارک و جمل وغیرہ)۔
(۲۲۰) بیشک وہی سنتا جانتا ہے  (ف ۱۸۴) 
۱۸۴		تمہارے قول و عمل اور تمہاری نیت کو اس کے بعد اللہ تعالیٰ ان مشرکوں کے جواب میں جو کہتے تھے کہ محمّد صلی اللہ علیہ و آلہ و سلم پر شیطان اترتے ہیں یہ ارشاد فرماتا ہے۔
(۲۲۱)  کیا میں تمہیں بتا دوں کہ کس پر اترتے  ہیں شیطان۔
(۲۲۲) اترتے  ہیں بڑے  بہتان والے  گناہگار پر (ف ۱۸۵) 
۱۸۵		مثل مسیلمہ وغیرہ کاہنوں کے۔
(۲۲۳) شیطان اپنی سنی ہوئی (ف ۱۸۶) ان پر ڈالتے  ہیں اور ان میں اکثر جھوٹے  ہیں (ف ۱۸۷) 
۱۸۶		جو انہوں نے ملائکہ سے سُنی ہوتی ہے۔
۱۸۷		کیونکہ وہ فرشتوں سے سُنی ہوئی باتوں میں اپنی طرف سے بہت جھوٹ ملا دیتے ہیں۔ حدیث شریف میں ہے کہ ایک بات سنتے ہیں تو سو جھوٹ اس کے ساتھ ملاتے ہیں اور یہ بھی اس وقت تک تھا جب تک کہ وہ آسمان پر پہنچنے سے روکے نہ گئے تھے۔
(۲۲۴) اور شاعروں کی پیرو ی گمراہ کرتے  ہیں (ف ۱۸۸) 
۱۸۸		ان کے اشعار میں کہ ان کو پڑھتے ہیں رواج دیتے ہیں باوجود یکہ وہ اشعار کذب و باطل ہوتے ہیں۔ شانِ نُزول : یہ آیت شعرائے کُفّار کے حق میں نازِل ہوئی جو سیدِ عالَم صلی اللہ علیہ و آلہ و سلم کی ہجو میں شعر کہتے تھے اور کہتے تھے کہ جیسا محمّد صلی اللہ علیہ و آلہ و سلم کہتے ہیں ایسا ہم بھی کہہ لیتے ہیں اور ان کی قوم کے گمراہ لوگ ان سے ان اشعار کو نقل کرتے تھے۔ ان لوگوں کی آیت میں مذمت فرمائی گئی۔
(۲۲۵) کیا تم نے  نہ دیکھا کہ وہ ہر نالے  میں سرگرداں پھرتے  ہیں (ف ۱۸۹)
۱۸۹		اور ہر طرح کی جھوٹی باتیں بناتے ہیں اور ہر لغو و باطل میں سخن آرائی کرتے ہیں جھوٹی مدح کرتے ہیں جھوٹی ہجو کرتے ہیں۔
 (۲۲۶) اور وہ کہتے  ہیں جو نہیں کرتے  (ف ۱۹۰)
۱۹۰		بخاری و مسلم کی حدیث میں ہے کہ اگر کسی کا جسم پیپ سے بھر جائے تو یہ اس کے لئے اس سے بہتر ہے کہ شعر سے پر ہو مسلمان شعراء جو اس طریقہ سے اجتناب کرتے ہیں اس حکم سے مستثنیٰ کئے گئے۔
(۲۲۷) مگر وہ جو ایمان لائے  اور اچھے  کام کیے  (ف ۱۹۱) اور بکثرت اللہ کی یاد کی (ف ۱۹۲) اور بدلہ لیا (ف ۱۹۳) بعد اس کے  کہ ان پر ظلم ہوا  (ف ۱۹۴) اور اب جاننا چاہتے  ہیں ظالم (ف ۱۹۵) کہ کس کروٹ پر پلٹا کھائیں گے  (ف ۱۹۶)
۱۹۱		اس میں شعرائے اسلام کا استثناء فرمایا گیا وہ حضور صلی اللہ علیہ و آلہ و سلم کی نعت لکھتے ہیں، اللہ تعالیٰ کی حمد لکھتے ہیں، اسلام کی مدح لکھتے ہیں، پند و نصائح لکھتے ہیں، اس پر اجر و ثواب پاتے ہیں۔ بخاری شریف میں ہے کہ مسجدِ نبوی میں حضرت حسّان کے لئے منبر بچھایا جاتا تھا وہ اس پر کھڑے ہو کر رسولِ کریم صلی اللہ علیہ و آلہ و سلم کے مفاخر پڑھتے تھے اور کُفّار کی بدگوئیوں کا جواب دیتے تھے اور سیدِ عالَم صلی اللہ علیہ و آلہ و سلم ان کے حق میں دعا فرماتے جاتے تھے۔ بخاری کی حدیث میں ہے حضور صلی اللہ علیہ و آلہ و سلم نے فرمایا بعض شعر حکمت ہوتے ہیں۔ رسولِ کریم صلی اللہ علیہ و آلہ و سلم کی مجلس مبارک میں اکثر شعر پڑھے جاتے تھے جیسا کہ ترمذی میں جابر بن سمرہ سے مروی ہے حضرت عائشہ رضی اللہ تعالیٰ عنہا نے فرمایا کہ شعر کلام ہے بعض اچھا ہوتا ہے بعض بُرا، اچھے کو لو بُرے کو چھوڑ دو۔ شعبی نے کہا کہ حضرت ابوبکر صدیق شعر کہتے تھے، حضرت علی ان سب سے زیادہ شعر فرمانے والے تھے رضی اللہ تعالیٰ عنہم۔
۱۹۲		اور شعر ان کے لئے ذکرِ الٰہی سے غفلت کا سبب نہ ہو سکا بلکہ ان لوگوں نے جب شعر کہا بھی تو اللہ تعالیٰ کی حمد و ثناء اور اس کی توحید اور رسولِ کریم صلی اللہ علیہ و آلہ و سلم کی نعت اور اصحابِ کرام و صُلحائے اُمّت کی مدح اور حکمت و موعظت اور زہد و ادب میں۔
۱۹۳		کُفّار سے ان کی ہجو کا۔
۱۹۴		کُفّار کی طرف سے کہ انہوں نے مسلمانوں کی اور ان کے پیشواؤں کی ہجو کی ان حضرات نے اس کو دفع کیا اور اس کے جواب دیئے یہ مذموم نہیں ہیں بلکہ مستحقِ اجر و ثواب ہیں۔ حدیث شریف میں ہے کہ مؤمن اپنی تلوار سے بھی جہاد کرتا ہے اور اپنی زبان سے بھی یہ ان حضرات کا جہاد ہے۔
۱۹۵		یعنی مشرکین جنہوں نے سیدُ الطاہرین افضلُ الخَلق رسولُ اللہ صلی اللہ علیہ و آلہ و سلم کی ہجو کی۔
۱۹۶		موت کے بعد۔ حضرت ابنِ عباس رضی اللہ تعالیٰ عنہما نے فرمایا جہنّم کی طرف اور وہ برا ہی ٹھکانا ہے۔




سورۂ نمل


اللہ کے  نام سے  شروع جو نہایت مہربان رحم والا (ف ۱)
۱		سورۂ نمل مکیّہ ہے اس میں سات رکوع اور ترانو ے آیتیں اور ایک ہزار تین سو ستّرہ ۱۳۱۷ کلمے اور چار ہزار سات سو ننانوے ۴۷۹۹ حرف ہیں۔
(۱) یہ آیتیں ہیں قرآن اور روشن کتاب کی (ف ۲) 
۲		جو حق و باطل میں امتیاز کرتی ہے اور جس میں علوم و حِکَم ودیعت رکھے گئے ہیں۔
(۲)  ہدایت اور خوشخبری  ایمان والوں کو۔
(۳) وہ جو نماز برپا رکھتے  ہیں (ف ۳) اور زکوٰۃ دیتے  ہیں (ف ۴) اور وہ آخرت پر یقین رکھتے  ہیں۔
۳		اور اس پر مداومت کرتے ہیں اور اس کے شرائط و آداب و جملہ حقوق کی حفاظت کرتے ہیں۔
۴		خوش دلی سے۔
(۴) وہ جو آخرت پر ایمان نہیں لاتے  ہم نے  ان کے  کوتک (برے  اعمال) ان کی نگاہ میں بھلے  کر دکھائے  ہیں (ف ۵)
۵		کہ وہ اپنی برائیوں کو شہوات کے سبب سے بھلائی جانتے ہیں۔
(۵) تو وہ بھٹک رہے  ہیں یہ وہ ہیں جن کے  لیے  برا عذاب ہے  (ف ۶) اور یہی آخرت میں سب سے  بڑھ کر نقصان میں (ف ۷)
۶		دنیا میں قتل اور گرفتاری۔
۷		کہ ان کا انجام دائمی عذاب ہے۔ اس کے بعد سیدِ عالَم صلی اللہ علیہ و آلہٖ و سلم کو خطاب ہوتا ہے۔
(۶) اور بیشک تم قرآن سکھائے  جاتے  اور حکمت والے  علم والے  کی طرف سے  (ف ۸) 
۸		اس کے بعد حضرت موسیٰ علیہ السلام کا ایک واقعہ بیان فرمایا جاتا ہے جو دقائقِ علم و لطائفِ حکمت پر مشتمل ہے۔
(۷) جب کہ موسیٰ نے  اپنی گھر وا لی سے  کہا (ف ۹) مجھے  ایک آگ نظر پڑی ہے  عنقریب میں تمہارے  پاس اس کی کوئی خبر لاتا ہوں یا اس میں سے  کوئی چمکتی چن گاری لاؤں گا کہ تم تاپو (ف ۱۰) 
۹		مَدیَن سے مِصر کو سفر کرتے ہوئے تاریک رات میں جبکہ برف باری سے نہایت سردی ہو رہی تھی اور راستہ گم ہو گیا تھا اور بی بی صاحبہ کو دردِ  زِہ شروع ہو گیا تھا۔
۱۰		اور سردی کی تکلیف سے امن پاؤ۔
(۸) پھر جب آگ کے  پاس آیا ندا کی گئی کہ برکت دیا گیا وہ جو اس آگ کی جلوہ گاہ میں ہے  یعنی موسیٰ اور جو اس کے  آس پاس میں یعنی فرشتے  (ف ۱۱) اور پاکی ہے  اللہ کو جو  رب ہے  سارے  جہان کا۔
۱۱		یہ حضرت موسیٰ علیہ السلام کی تحیّت ہے اللہ تعالیٰ کی طرف سے برکت کے ساتھ۔
(۹) اے  موسیٰ بات یہ ہے  کہ میں ہی ہوں اللہ عزت والا حکمت والا۔
(۱۰) اور  اپنا عصا ڈال دے  (ف ۱۲) پھر موسیٰ نے  اسے  دیکھا لہراتا ہوا گویا سانپ ہے  پیٹھ پھیر کر چلا اور مڑ کر نہ دیکھا، ہم نے  فرمایا اے  موسیٰ ڈر نہیں، بیشک میرے  حضور رسولوں کو خوف نہیں ہوتا (ف ۱۳) 
۱۲		چنانچہ حضرت موسیٰ علیہ السلام نے بحکمِ الٰہی عصا ڈال دیا اور وہ سانپ ہو گیا۔
۱۳		نہ سانپ کا نہ کسی اور چیز کا یعنی جب میں انہیں امن دوں تو پھر کیا اندیشہ۔
(۱۱) ہاں  جو  کوئی ز یادتی کرے   (ف ۱۴)  پھر برائی کے  بعد بھلائی سے  بدلے  تو بیشک میں بخشنے  والا مہربان ہوں (ف ۱۵)
۱۴		اس کو ڈر ہو گا اور وہ بھی جب توبہ کرے۔
۱۵		توبہ قبول فرماتا ہوں اور بخش دیتا ہوں، اس کے بعد حضرت موسیٰ علیہ الصلوٰۃ والتسلیمات کو دوسری نشانی دکھائی گئی اور فرمایا گیا۔
(۱۲) اور اپنا ہاتھ اپنے  گریبان میں ڈال نکلے  گا سفید چمکتا بے  عیب (ف ۱۶) نو نشانیوں میں (ف ۱۷) فرعون اور اس کی قوم کی طرف، بیشک وہ بے  حکم لوگ ہیں۔
۱۶		یہ نشانی ہے ان۔
۱۷		جن کے ساتھ رسول بنا کر بھیجے گئے ہو۔
(۱۳) پھر جب ہماری نشانیاں آنکھیں کھولتی ان کے  پاس آئیں (ف ۱۸) بولے  یہ تو صریح جادو ہے۔
۱۸		یعنی انہیں معجزے دکھائے گئے۔
(۱۴) اور ان کے  منکر ہوئے  اور ان کے  دلوں میں ان کا یقین تھا (ف ۱۹) ظلم اور تکبر سے  تو دیکھو کیسا انجام ہوا فسادیوں کا (ف ۲۰)
۱۹		اور وہ جانتے تھے کہ بے شک یہ نشانیاں اللہ تعالیٰ کی طرف سے ہیں لیکن باوجود اس کے اپنی زبانوں سے انکار کرتے رہے۔
۲۰		کہ غرق کر کے ہلاک کئے گئے۔
(۱۵) اور بیشک ہم نے  داؤد اور سلیمان کو بڑا علم عطا فرمایا (ف ۲۱) اور دونوں نے  کہا سب خوبیاں اللہ کو جس نے  ہمیں اپنے  بہت سے  ایمان والے   بندوں پر فضیلت بخشی (ف ۲۲)
۲۱		یعنی علمِ قضا و سیاست اور حضرت داؤد کو پہاڑوں اور پرندوں کی تسبیح کا علم دیا اور حضرت سلیمان کو چوپایوں اور پرندوں کی بولی کا۔ (خازن)۔
۲۲		نبوّت و مُلک عطا فرما کر اور جِن و انس اور شیاطین کو مسخَّر کر کے۔
(۱۶) اور سلیمان داؤد کا جانشین ہوا (ف ۲۳) اور کہا اے  لوگو! ہمیں پرندوں کی بولی سکھائی گئی اور ہر چیز میں سے  ہم کو عطا ہوا (ف ۲۴) بیشک یہی ظاہر فضل ہے  (ف ۲۵) 
۲۳		نبوّت و علم و مُلک میں۔
۲۴		یعنی بکثرت نعمتیں دنیا و آخرت کی ہم کو عطا فرمائی گئیں۔
۲۵		مروی ہے کہ حضرت سلیمان علیہ الصلوٰۃ والتسلیمات کو اللہ تعالیٰ نے مشارق و مغاربِ ارض کا مُلک عطا فرمایا چالیس سال آپ اس کے مالکر ہے پھر تمام دنیا کی مملکت عطا فرمائی جِن، انس، شیطان، پرندے، چوپائے، درندے سب پر آپ کی حکومت تھی اور ہر ایک شے کی زبان آپ کو عطا فرمائی اور عجیب و غریب صنعتیں آپ کے زمانہ میں برروئے کار آئیں۔
(۱۷)  اور جمع کیے  گئے  سلیمان کے  لیے  اس کے  لشکر جنوں اور آدمیوں اور پرندوں سے  تو وہ روکے  جاتے  تھے  (ف ۲۶)
۲۶		آگے بڑھنے سے تاکہ سب مجتمع ہو جائیں پھر چَلائے جاتے تھے۔
(۱۸) یہاں تک کہ جب چیونٹیوں کے  نالے  پر آئے  (ف ۲۷) ایک چیونٹی بولی (ف ۲۸) اے  چیونٹیو! اپنے  گھروں میں چلی  جاؤ تمہیں کچل نہ ڈا لیں سلیمان اور ان کے  لشکر بے  خبری میں (ف ۲۹) 
۲۷		یعنی طائف یا شام میں اس وادی پر گزرے جہاں چیونٹیاں بکثرت تھیں۔
۲۸		جو چیونٹیوں کی ملکہ تھی وہ لنگڑی تھی۔ لطیفہ : جب حضرت قتادہ رضی اللہ تعالیٰ عنہ کوفہ میں داخل ہوئے اور وہاں کی خَلق آپ کی گرویدہ ہوئی تو آپ نے لوگوں سے کہا جو چاہو دریافت کرو ؟ حضرت امام ابوحنیفہ رضی اللہ تعالیٰ عنہ اس وقت نوجوان تھےآپ نے دریافت فرمایا کہ حضرت سلیمان علیہ السلام کی چیونٹی مادہ تھی یا نر ؟ حضرت قتادہ ساکت ہو گئے تو امام صاحب نے فرمایا کہ وہ مادہ تھی آپ سے دریافت کیا گیا کہ یہ آپ کو کس طرح معلوم ہوا ؟ آپ نے فرمایا قرآنِ کریم میں ارشاد ہوا  قَالَت نَملَۃ اگر نر ہوتی تو قرآن شریف میں قَالَ نَمْلَۃ  وارد ہوتا۔ (سبحان اللہ اس سے حضرت امام کی شانِ علم معلوم ہوتی ہے) غرض جب اس چیونٹی کی ملکہ نے حضرت سلیمان کے لشکر کو دیکھا توکہنے لگی۔
۲۹		یہ اس نے اس لئے کہا کہ وہ جانتی تھی کہ حضرت سلیمان علیہ السلام نبی ہیں صاحبِ عدل ہیں جبر اور زیادتی آپ کی شان نہیں ہے اس لئے اگر آپ کے لشکر سے چیونٹیاں کچل جائیں گی تو بے خبری ہی میں کچل جائیں گی کہ وہ گزرتے ہوں اور اس طرف التفات نہ کریں چیونٹی کی یہ بات حضرت سلیمان علیہ السلام نے تین میل سے سُن لی اور ہوا ہر شخص کا کلام آپ کے سمعِ مبارک تک پہنچاتی تھی جب آپ چیونٹیوں کی وادی پر پہنچے تو آپ نے اپنے لشکروں کو ٹھہرنے کا حکم دیا یہاں تک کہ چیونٹیاں اپنے گھروں میں داخل ہو گئیں سیر حضرت سلیمان علیہ السلام کی اگرچہ ہوا پر تھی مگر بعید نہیں ہے کہ یہ مقام آپ کا جائے نُزول ہو۔
(۱۹) تو اس کی بات مسکرا کر ہنسا (ف ۳۰) اور عرض کی اے  میرے  رب! مجھے  توفیق دے  کہ میں شکر کروں تیرے  احسان کا جو تو نے  (ف ۳۱) مجھ پر اور میرے  ماں باپ پر کیے  اور یہ کہ میں  وہ بھلا کام کرو ں جو تجھے  پسند آئے  اور مجھے  اپنی رحمت سے  اپنے  ان بندوں میں شامل کر جو تیرے  قرب خاص کے  سزاوار ہیں (ف ۳۲)
۳۰		انبیاء کا ہنسنا تبسّم ہی ہوتا ہے جیسا کہ احادیث میں وارد ہوا ہے وہ حضرات قہقہہ مار کر نہیں ہنستے۔
۳۱		نبوّت و مُلک و علم عطا فرما کر۔
۳۲		حضراتِ ا نبیاء و اولیاء۔
(۲۰) اور پرندوں کا جائزہ لیا تو  بولا مجھے  کیا ہوا کہ میں ہد  ہد کو نہیں دیکھتا یا وہ واقعی حاضر نہیں۔
(۲۱) ضرور میں اسے  سخت عذاب کرو ں گا (ف ۳۳) یا ذبح کر دوں گا یا کوئی روشن سند میرے  پاس لائے  (ف ۳۴) 
۳۳		اس کے پر اُکھاڑ کر یا اس کو اس کے پیاروں سے جدا کر کے یا اس کو اس کے اقران کا خادم بنا کر یا اس کو غیر جانوروں کے ساتھ قید کر کے اور ہُدہُد کو حسبِ مصلحت عذاب کرنا آپ کے لئے حلال تھا اور جب پرند آپ کے لئے مسخَّر کئے گئے تھے تو تادیب و سیاست مقتضائے تسخیر ہے۔
۳۴		جس سے اس کی معذوری ظاہر ہو۔
(۲۲) تو ہد ہد کچھ زیادہ  دیر نہ ٹھہرا اور آ کر (ف ۳۵) عرض کی کہ میں وہ بات دیکھ کر آیا ہوں جو حضور نے  نہ دیکھی اور میں شہر سبا سے  حضور کے  پاس ایک یقینی خبر لایا ہوں۔
۳۵		نہایت عجز و انکسار اور ادب و تواضُع کے ساتھ معافی چاہ کر۔
(۲۳) میں نے  ایک عورت دیکھی (ف ۳۶) کہ ان پر بادشاہی کر رہی ہے  اور اسے  ہر چیز میں سے  ملا ہے  (ف ۳۷) اور اس کا بڑا تخت ہے  (ف ۳۸)
۳۶		جس کا نام بلقیس ہے۔
۳۷		جو بادشاہوں کے لئے شایان ہوتا ہے۔
۳۸		جس کا طول اسّی گز عرض چالیس گز سونے چاندی کا جواہرات کے ساتھ مُرصّع۔
(۲۴) میں نے  اسے  اور اس کی قوم کو پایا کہ اللہ کو چھوڑ کر سورج کو سجدہ کرتے  ہیں (ف ۳۹) اور شیطان نے  ان کے  اعمال ان کی نگاہ میں سنوار کر ان کو سیدھی راہ سے  روک دیا (ف ۴۰) تو وہ راہ نہیں پاتے۔
۳۹		کیونکہ وہ لوگ آفتاب پرست مجوسی تھے۔
۴۰		سیدھی راہ سے مراد طریقِ حق و دینِ اسلام ہے۔
(۲۵) کیوں نہیں سجدہ کرتے  اللہ کو جو نکالتا ہے  آسمانوں اور زمین کی چھپی چیزیں (ف ۴۱) اور جانتا ہے  جو کچھ تم چھپاتے  ہو اور ظاہر کرتے  ہو (ف ۴۲) 
۴۱		آسمان کی چھُپی چیزوں سے مِینہ اور زمین کی چھُپی چیزوں سے نباتات مراد ہیں۔
۴۲		اس میں آفتاب پرستوں بلکہ تمام باطل پرستوں کا رد ہے جو اللہ تعالیٰ کے سوا کسی کو بھی پوجیں، مقصود یہ ہے کہ عبادت کا مستحق صر ف وہی ہے جو کائناتِ ارضی و سماوی پر قدرت رکھتا ہو اور جمیع معلومات کا عالِم ہو جو ایسا نہیں وہ کسی طرح مستحقِ عبادت نہیں۔
(۲۶) اللہ ہے  کہ اس کے  سوا کوئی سچا معبود نہیں وہ بڑے  عرش کا مالک ہے،(السجد ۃ۔۸)
(۲۷) سلیمان نے  فرمایا اب ہم دیکھیں گے  کہ تو نے  سچ کہا یا تو جھوٹوں میں ہے  (ف ۴۳) 
۴۳		پھر حضرت سلیمان علیہ السلام نے ایک مکتوب لکھا جس کا مضمون یہ تھا کہ از جانب بندۂ خدا سلیمان بن داؤد بسوئے بلقیس ملکۂ شہرِ سبا بسم اللہ الرحمن الرحیم اس پر سلام جو ہدایت قبول کرے اس کے بعد مدعا یہ کہ تم مجھ پر بلندی نہ چاہو اور میرے حضور مطیع ہو کر حاضر ہو اس پر آپ نے اپنی مُہر لگائی اور ہُدہُد سے فرمایا۔
(۲۸) میرا یہ فرمان لے  جان کر ان پر ڈال پھر ان سے  الگ ہٹ کر دیکھ کہ وہ کیا جواب دیتے  ہیں (ف ۴۴)
۴۴		چنانچہ ہُدہُد وہ مکتوب گرامی لے کر بلقیس کے پاس پہنچا اس وقت بلقیس کے گرد اس کے اَعیان و وزراء کا مجمع تھا ہُدہُد نے وہ مکتوب بلقیس کی گود میں ڈال دیا اور وہ اس کو دیکھ کر خوف سے لرز گئی اور پھر اس پر مُہر دیکھ کر۔
۴۵		اس نے اس خط کو عزّت والا یا اس لئے کہا کہ اس پر مُہر لگی ہوئی تھی اس سے اس نے جانا کہ کتاب کا بھیجنے والا جلیل المنزلت بادشاہ ہے یا اس لئے کہ اس مکتوب کی ابتداء اللہ تعالیٰ کے نامِ پاک سے تھی پھر اس نے بتایا کہ وہ مکتوب کس کی طرف سے آیا ہے چنانچہ کہا۔
(۳۰) بیشک وہ سلیمان کی طرف سے  ہے  اور بیشک وہ اللہ کے  نام سے  ہے  نہایت مہربان رحم والا۔
(۳۱) یہ کہ مجھ پر بلندی نہ چاہو (ف ۴۶) اور گردن رکھتے  میرے  حضور حاضر ہو (ف ۴۷) 
۴۶		یعنی میری تعمیلِ ارشاد کرو اور تکبُّر نہ کرو جیسا کہ بعض بادشاہ کیا کرتے ہیں۔
۴۷		فرمانبردارانہ شان سے مکتوب کا یہ مضمون سنا کر بلقیس اپنی اعیانِ دولت کی طرف متوجّہ ہوئی۔
(۳۲) بولی اے  سردارو! میرے  اس معاملے  میں مجھے  رائے  دو میں کسی معاملے  میں کوئی قطعی فیصلہ نہیں کرتی جب تک تم میرے  پاس حاضر نہ ہو۔
(۳۳) وہ بولے  ہم زور والے  اور بڑی سخت لڑائی والے  ہیں (ف ۴۸) اور اختیار تیرا ہے  تو نظر کر کہ کیا حکم دیتی ہے  (ف ۴۹)
۴۸		اس سے ان کی مراد یہ تھی کہ اگر تیری رائے جنگ کی ہو تو ہم لوگ اس کے لئے تیار ہیں، بہادر اور شجاع ہیں، صاحبِ قوّت و توانائی ہیں، کثیر فوجیں رکھتے ہیں، جنگ آزما ہیں۔
۴۹		اے ملکہ ہم تیری اطاعت کریں گے تیرے حکم کے منتظر ہیں اس جواب میں انہوں نے یہ اشارہ کیا کہ ان کی رائے جنگ کی ہے یا ان کا مدعا یہ ہو کہ ہم جنگی لوگ ہیں رائے اور مشورہ ہمارا کام نہیں تو خود صاحبِ عقل و تدبیر ہے ہم بہرحال تیرا اِتّباع کریں گے جب بلقیس نے دیکھا کہ یہ لوگ جنگ کی طرف مائل ہیں تو اس نے انہیں ان کی رائے کی خطا پر آگاہ کیا اور جنگ کے نتائج سامنے کئے۔
(۳۴) بولی بیشک بادشاہ جب کسی بستی میں (ف ۵۰) داخل ہوتے  ہیں اسے  تباہ کر دیتے  ہیں اور اس کے  عزت والوں کو (ف ۵۱) ذلیل اور ایسا ہی کرتے  ہیں  (ف ۵۲)
۵۰		اپنے زور و قوّت سے۔
۵۱		قتل اور قید اور اہانت کے ساتھ۔
۵۲		یہی بادشاہوں کا طریقہ ہے بادشاہوں کی عادت کا جو اس کو علم تھا اس کی بنا پر اس نے یہ کہا اور مراد اس کی یہ تھی کہ جنگ مناسب نہیں ہے اس میں مُلک اور اہلِ مُلک کی تباہی و بربادی کا خطرہ ہے۔ اس کے بعد اس نے اپنی رائے کا اظہار کیا اور کہا۔
(۳۵) اور میں ان کی طرف ایک تحفہ بھیجنے  وا لی ہوں پھر دیکھوں گی کہ ایلچی کیا جواب لے  کر پلٹے  (ف ۵۳) 
۵۳		اس سے معلوم ہو جائے گا کہ وہ بادشاہ ہیں یا نبی کیونکہ بادشاہ عزّت و احترام کے ساتھ ہدیہ قبول کرتے ہیں اگر وہ بادشاہ ہیں تو ہدیہ قبول کر لیں گے اور اگر نبی ہیں تو ہدیہ قبول نہ کریں گے اور سوا اس کے کہ ہم ان کے دین کا اِتّباع کریں وہ اور کسی بات سے راضی نہ ہوں گے تو اس نے پانچ سو غلام ا ور پانچ سو باندیاں بہترین لباس اور زیوروں کے ساتھ آراستہ کر کے زرنگار زینوں پر سوار کر کے بھیجے اور پانچ سو اینٹیں سونے کی اور جواہر سے مرصّع تاج اور مشک و عنبر وغیرہ مع ایک خط کے اپنے قاصد کے ساتھ روانہ کئے، ہُدہُد یہ دیکھ کر چل دیا اور اس نے حضرت سلیمان علیہ السلام کے پاس سب خبر پہنچائی آپ نے حکم دیا کہ سونے چاندی کی اینٹیں بنا کر نوفرسنگ کے میدان میں بچھا دی جائیں اور اس کے گرد سونے چاندی سے احاطہ کی بلند دیوار بنا دی جائے اور بر وبحر کے خوبصورت جانور اور جنّات کے بچّے میدان کے دائیں بائیں حاضر کئے جائیں۔
۵۴		یعنی بلقیس کا پیامی مع اپنی جماعت کے ہدیہ لے کر۔
(۳۶) پھر جب وہ (ف ۵۴) سلیمان کے  پاس آیا فرمایا کیا مال سے  میری مدد کرتے  ہو تو جو مجھے  اللہ نے  دیا (ف ۵۵) وہ بہتر ہے  اس سے  جو تمہیں دیا (ف ۵۶) بلکہ تمہیں اپنے  تحفہ پر خوش ہوتے  ہو (ف ۵۷) 
۵۵		یعنی دین اور نبوّت اور حکمت و مُلک۔
۵۶		مال و اسبابِ دنیا۔
۵۷		یعنی تم اہلِ مفاخرت ہو، زخارفِ دنیا پر فخر کرتے ہو اور ایک دوسرے کے ہدیہ پر خوش ہوتے ہو، مجھے نہ دنیا سے خوشی ہوتی ہے نہ اس کی حاجت، اللہ تعالیٰ نے مجھے اتنا کثیر عطا فرمایا کہ اوروں کو نہ دیا باوجود اس کے دین اور نبوّت سے مجھ کو مشرف کیا۔ اس کے بعد حضرت سلیمان علیہ السلام نے وفد کے امیر منضر بن عمرو سے فرمایا کہ یہ ہدیئے لے کر۔
۵۸		یعنی اگر وہ میرے پاس مسلمان ہو کر حاضر نہ ہوئے تو یہ انجام ہو گا، جب قاصد ہدیئے لے کر بلقیس کے پاس واپس گئے اور تمام واقعات سنائے تو اس نے کہا بے شک وہ نبی ہیں اور ہمیں ان سے مقابلہ کی طاقت نہیں اور اس نے اپنا تخت اپنے سات محلوں میں سے سب سے پچھلے محل میں محفوظ کر کے تمام دروازے مقفّل کر دیئے اور ان پر پہرہ دار مقرر کر دیئے اور حضرت سلیمان علیہ السلام کی خدمت میں حاضر ہونے کا انتظام کیا تاکہ دیکھے کہ آپ اس کو کیا حکم فرماتے ہیں اور وہ ایک لشکرِ گراں لے کر آپ کی طرف روانہ ہوئی جس میں بارہ ہزار نواب تھے اور ہر نواب کے ساتھ ہزاروں لشکری جب اتنے قریب پہنچ گئی کہ حضرت سے صرف ایک فرسنگ کا فاصلہ رہ گیا۔
(۳۸)  سلیمان نے  فرمایا، اے  درباریو! تم میں کون ہے  کہ وہ اس کا تخت میرے  پاس لے  آئے  قبل اس کے  کہ وہ میرے  حضور مطیع ہو کر حاضر ہوں (ف ۵۹) 
۵۹		اس سے آپ کا مدّعا یہ تھا کہ اس کا تخت حاضر کر کے اس کو اللہ تعالیٰ کے قدرت اور اپنی نبوّت پر دلالت کرنے والا معجِزہ دکھاویں۔ بعضوں نے کہا ہے کہ آپ نے چاہا کہ اس کے آنے سے قبل اس کی وضع بدل دیں اور اس سے اس کی عقل کا امتحان فرمائیں کہ پہچان سکتی ہے یا نہیں۔
(۳۹) ایک بڑا خبیث جن بولا  کہ میں وہ تخت حضور میں حاضر کر دوں گا قبل اس کے  کہ حضور اجلاس برخاست کریں (ف ۶۰) اور میں بیشک اس پر قوت والا امانتدار ہوں (ف ۶۱)
۶۰		اور آپ کا اجلاس صبح سے دوپہر تک ہوتا تھا۔
۶۱		حضرت سلیمان علیہ السلام نے فرمایا میں اس سے جلد چاہتا ہوں۔
(۴۰) اس نے  عرض کی جس کے  پاس کتاب کا علم تھا (ف ۶۲) کہ میں اسے  حضور میں حاضر کر دوں گا ایک پل مارنے  سے  پہلے  (ف ۶۳) پھر جب سلیمان نے  تخت کو اپنے  پاس رکھا دیکھا کہ یہ میرے  رب کے  فضل سے  ہے، تاکہ مجھے  آزمائے  کہ میں شکر کرتا ہوں یا ناشکری، اور جو شکر کرے  وہ اپنے  بھلے  کو شکر کرتا ہے  (ف ۶۴) اور جو ناشکری کرے  تو میرا رب بے  پرواہ ہے  سب خوبیوں والا۔
۶۲		یعنی آپ کے وزیر آصف بن برخیا جو اللہ تعالیٰ کا اسمِ اعظم جانتے تھے۔
۶۳		حضرت سلیمان علیہ السلام نے فرمایا لاؤ حاضر کرو آصف نے عرض کیا آپ نبی ابنِ نبی ہیں اور جو رتبہ بارگاہِ الٰہی میں آپ کو حاصل ہے یہاں کس کو میسّر ہے آپ دعا کریں تو وہ آپ کے پاس ہی ہو گا آپ نے فرمایا تم سچ کہتے ہو اور دعا کی، اسی وقت تخت زمین کے نیچے نیچے چل کر حضرت سلیمان علیہ السلام کی کرسی کے قریب نمودار ہوا۔
۶۴		کہ اس شکر کا نفع خود اس شکر گزار کی طرف عائد ہوتا ہے۔
(۴۱) سلیمان نے  حکم دیا عورت کا تخت اس کے  سامنے  وضع بدل کر بیگانہ کر دو کہ ہم دیکھیں کہ وہ راہ پاتی ہے  یا ان میں ہوتی ہے  جو ناواقف رہے۔
(۴۲) پھر جب وہ آئی اس سے  کہا گیا کیا تیرا تخت ایسا ہی ہے، بولی گویا یہ وہی ہے  (ف ۶۵) اور ہم کو اس واقعہ سے  پہلے  خبر مل چکی (ف ۶۶) اور ہم فرمانبردار ہوئے  (ف ۶۷)
۶۵		اس جواب سے اس کا کمالِ عقل معلوم ہوا اب اس سے کہا گیا کہ یہ تیرا ہی تخت ہے دروازہ بند کرنے، قفل لگانے، پہرہ دار مقرر کرنے سے کیا فائدہ ہوا، اس پر اس نے کہا۔
۶۶		اللہ تعالیٰ کی قدرت اور آپ کی صحتِ نبوّت کی ہُدہُد کے واقعہ سے اور امیرِ وفد سے۔
۶۷		ہم نے آپ کی اطاعت اور آپ کی فرمانبرداری اختیار کی۔
(۴۳)  اور اسے  روکا (ف ۶۸) اس چیز نے  جسے  وہ اللہ کے  سوا  پوجتی تھی، بیشک وہ کافر لوگوں میں سے  تھی۔
۶۸		اللہ کی عبادت و توحید سے یا اسلام کی طرف تقدم سے۔
(۴۴) اس سے  کہا گیا صحن میں آ (ف ۶۹) پھر جب اس نے  اسے  دیکھا گہرا پانی سمجھی اور اپنی ساقیں کھولیں (ف ۷۰) سلیمان نے  فرمایا یہ تو ایک چکنا صحن ہے  شیشوں جڑا (ف ۷۱) عورت نے  عرض کی اے  میرے  رب! میں نے  اپنی جان پر ظلم کیا (ف ۷۲) اور اب سلیمان  کے  ساتھ اللہ کے  حضور گردن رکھتی ہوں جو رب سارے  جہان کا (ف ۷۳)
۶۹		وہ صحن شفاف آبگینہ کا تھا اس کے نیچے آب جاری تھا، اس میں مچھلیاں تھیں اور اس کے وسط میں حضرت سلیمان علیہ السلام کا تخت تھا جس پر آپ جلوہ افروز تھے۔
۷۰		تاکہ پانی میں چل کر حضرت سلیمان علیہ السلام کی خدمت میں حاضر ہو۔
۷۱		یہ پانی نہیں ہے۔ یہ سن کر بلقیس نے اپنی ساقیں چھُپا لیں اور اس سے اس کو بہت تعجّب ہوا اور اس نے یقین کیا کہ حضرت سلیمان علیہ السلام کا مُلک و حکومت اللہ کی طرف سے ہے اور ان عجائبات سے اس نے اللہ تعالیٰ کی توحید اور آپ کی نبوّت پر استدلال کیا، اب حضرت سلیمان علیہ السلام نے اس کو اسلام کی دعوت دی۔
۷۲		کہ تیرے غیر کو پوجا آفتاب کی پرستش کی۔
۷۳		چنانچہ اس نے اخلاص کے ساتھ توحید و اسلام کو قبول کیا اور خالص اللہ تعالیٰ کی عبادت اختیار کی۔
(۴۵) اور بیشک ہم نے  ثمود کی طرف ان کے  ہم قوم صالح کو بھیجا کہ اللہ کو پوجو (ف ۷۴) تو جبھی وہ دو گروہ ہو گئے  (ف ۷۵) جھگڑا کرتے  (ف ۷۶)
۷۴		اور کسی کو اس کا شریک نہ کرو۔
۷۵		ایک مومن اور ایک کافِر۔
۷۶		ہر فریق اپنے ہی کو حق پر کہتا اور دونوں باہم جھگڑتے کافِر گروہ نے کہا اے صالح جس عذاب کا تم وعدہ دیتے ہو اس کو لاؤ اگر رسولوں میں سے ہو۔
(۴۶) صالح نے  فرمایا  اے  میری قوم! کیوں برائی کی جلدی کرتے  ہو (ف ۷۷) بھلائی سے  پہلے  (ف ۷۸) اللہ سے  بخشش کیوں نہیں مانگتے  (ف ۷۹) شاید تم پر رحم ہو (ف ۸۰)
۷۷		یعنی بَلا و عذاب کی۔
۷۸		بھلائی سے مراد عافیّت و رحمت ہے۔
۷۹		عذاب نازِل ہونے سے پہلے کُفر سے توبہ کر کے ایمان لا کر۔
۸۰		اور دنیا میں عذاب نہ کیا جائے۔
(۴۷) بولے  ہم نے  بُرا شگون کیا تم سے  اور تمہارے  ساتھیوں سے  (ف ۸۱) فرمایا تمہاری بد شگونی اللہ کے  پاس ہے  (ف ۸۲) بلکہ تم لوگ فتنے  میں پڑے  ہو (ف ۸۳)
۸۱		حضرت صالح علیہ السلام جب مبعوث ہوئے اور قوم نے تکذیب کی اس کے باعث بارش رک گئی قحط ہو گیا، لوگ بھوکے مرنے لگے اس کو انہوں نے حضرت صالح علیہ السلام کی تشریف آوری کی طرف نسبت کیا اور آپ کی آمد کو بد شگونی سمجھا۔
۸۲		حضرت ابنِ عباس رضی اللہ تعالیٰ عنہما نے فرمایا کہ بد شگونی جو تمہارے پاس آئی یہ تمہارے کُفر کے سبب اللہ تعالیٰ کی طرف سے آئی۔
۸۳		آزمائش میں ڈالے گئے یا اپنے دین کے باعث عذاب میں مبتلا ہو۔
(۴۸) اور شہر میں نو شخص تھے  (ف ۸۴) کہ زمین میں فساد کرتے  اور سنوار نہ چاہتے۔
۸۴		یعنی ثمود کے شہر میں جس کا نام حجر ہے ان کے شریف زادوں میں سے نو شخص تھے جن کا سردار قدار بن سالف تھا یہی لوگ ہیں جنہوں نے ناقہ کی کونچیں کاٹنے میں سعی کی تھی۔
(۴۹)  آپس میں اللہ کی قسمیں کھا کر بولے  ہم ضرور رات کو چھاپا ماریں گے  صالح اور اس کے  گھر والوں پر (ف ۸۵) پھر  اس کے  وارث سے  (ف ۸۶)  کہیں گے  اس گھر والوں کے  قتل کے  وقت ہم حاضر نہ تھے   اور بیشک ہم سچے  ہیں، (۵۰) اور انہوں نے  اپنا سا مکر کیا اور ہم نے   اپنی خفیہ تدبیر فرمائی (ف ۸۷) اور وہ  غافل رہے۔
۸۵		یعنی رات کے وقت ان کو اور ان کی اولاد کو اور ان کے متّبِعین کو جو ان پر ایمان لائے ہیں قتل کر دیں گے۔
۸۶		جس کو ان کے خون کا بدلہ طلب کرنے کا حق ہو گا۔
۸۷		یعنی ان کے مَکر کی جزا یہ دی کہ ان کے عذاب میں جلدی فرمائی۔
(۵۱) تو دیکھو کیسا انجام ہوا ان کے  مکر کا  ہم نے  ہلاک  کر دیا انہیں (ف ۸۸) اور ان کی ساری قوم کو (ف ۸۹)
۸۸		یعنی ان نو شخصوں کو۔ حضرت ابنِ عباس رضی اللہ عنہما نے فرمایا کہ اللہ تعالیٰ نے اس شب حضرت صالح علیہ السلام کے مکان کی حفاظت کے لئے فرشتے بھیجے تو وہ نو شخص ہتھیار باندھ کر تلواریں کھینچ کر حضرت صالح علیہ السلام کے دروازے پر آئے فرشتوں نے ان کے پتّھر مارے وہ پتّھر لگتے تھے اور مارنے والے نظر نہ آتے تھے اس طرح ان نو کو ہلاک کیا۔
۸۹		ہولناک آواز سے۔
(۵۲) تو یہ ہیں ان کے  گھر ڈھے  پڑے  بدلہ ان کے  ظلم کا، بیشک اس میں نشانی ہے  جاننے  والوں کے  لیے۔
(۵۳)  اور ہم نے  ان کو بچا لیا جو ایمان لائے  (ف ۹۰) اور ڈرتے  تھے  (ف ۹۱)
۹۰		حضرت صالح علیہ السلام پر۔
۹۱		ان کی نافرمانی سے۔ ان لوگوں کی تعداد چار ہزار تھی۔
(۵۴) اور  لوط کو جب اس نے  اپنی قوم سے  کہا کیا بے  حیائی پر آتے  ہو (ف ۹۲) اور تم سوجھ رہے  ہو (ف ۹۳) 
۹۲		اس بے حیائی سے مراد ان کی بدکاری ہے۔
۹۳		یعنی اس فعل کی قباحت جانتے ہو یا یہ معنیٰ ہیں کہ ایک دوسرے کے سامنے بے پردہ بالاعلان بدفعلی کا ارتکاب کرتے ہو یا یہ کہ تم اپنے سے پہلے نافرمانی کرنے والوں کو تباہی اور ان کے عذاب کے آثار دیکھتے ہو پھر بھی اس بداعمالی میں مبتلا ہو۔
(۵۵) کیا تم مردوں کے  پاس مستی سے  جاتے  ہو عورتیں چھوڑ کر (ف ۹۴) بلکہ تم جاہل لوگ ہو (ف ۹۵) 
۹۴		باوجودیکہ مَردوں کے لئے عورتیں بنائی گئی ہیں مَردوں کے لئے مرد اور عورتوں کے لئے عورتیں نہیں بنائی گئیں لہذا یہ فعل حکمتِ الٰہی کی مخالفت ہے۔
۹۵		جو ایسا فعل کرتے ہو۔
(۵۶) تو اس کی قوم کا کچھ جواب نہ تھا مگر یہ کہ بولے  لوط کے  گھرانے  کو اپنی بستی سے  نکال دو یہ لوگ  تو ستھرا پن چاہتے  ہیں (ف ۹۶)
۹۶		اور اس گندے کام کو منع کرتے ہیں۔
(۵۷)  تو ہم نے  اسے  اور اس کے  گھر والوں کو نجات دی مگر اس کی عورت کو ہم نے  ٹھہرا دیا تھا کہ وہ رہ جانے  والوں میں ہے  (ف ۹۷)
۹۷		عذاب میں۔
(۵۸)  اور ہم نے  ان پر  ایک برساؤ برسایا (ف ۹۸) تو کیا ہی برا برساؤ تھا ڈرائے   ہوؤں کا۔
۹۸		پتّھروں کا۔
(۵۹) تم کہو سب خوبیاں اللہ کو (ف ۹۹) اور سلام اس کے  چنے  ہوئے  بندے  پر (ف ۱۰۰) کیا اللہ بہتر (ف ۱۰۱) یا ان کے  ساختہ شریک (ف ۱۰۲)
۹۹		یہ خِطاب ہے سیدِ عالَم صلی اللہ علیہ و آلہٖ و سلم کو کہ پچھلی امّتوں کے ہلاک پر اللہ تعالیٰ کی حمد بجا لائیں۔
۱۰۰		یعنی انبیاء و مرسلین پر۔ حضرت ابنِ عباس رضی اللہ تعالیٰ عنہما نے فرمایا کہ چُنے ہوئے بندوں سے حضور صلی اللہ علیہ و آلہٖ و سلم کے اصحاب مراد ہیں۔
۱۰۱		خدا پرستوں کے لئے جو خاص اس کی عبادت کریں اور اس پر ایمان لائیں اور وہ انہیں عذاب و ہلاک سے بچائے۔
۱۰۲		یعنی بُت جو اپنے پرستاروں کے کچھ کام نہ آ سکیں تو جب ان میں کوئی بھلائی نہیں وہ کوئی نفع نہیں پہنچا سکتے تو ان کو پوجنا اور معبود ماننا نہایت بے جا ہے اس کے بعد چند انواع ذکر فرمائے جاتے ہیں جو اللہ تعالیٰ کی وحدانیّت اور اس کے کمالِ قدرت پر دلالت کرتے ہیں۔
(۶۰) ا وہ جس نے  آسمان و زمین بنائے  (ف ۱۰۳) اور تمہارے  لیے  آسمان سے  پانی اتارا تو ہم نے  اس سے  باغ اگائے  رونق والے  تمہاری طاقت نہ تھی کہ ان کے  پیڑ اگاتے  (ف ۱۰۴) کیا اللہ کے  ساتھ کوئی اور خدا ہے  (ف ۱۰۵) بلکہ وہ لوگ راہ سے  کتراتے  ہیں (ف ۱۰۶) 
۱۰۳		عظیم ترین اشیاء جو مشاہدے میں آتی ہیں اور اللہ تعالیٰ کی قدرتِ عظیمہ پر دلالت کرتی ہیں ان کا ذکر فرمایا۔ معنی یہ ہیں کہ کیا بُت بہتر ہیں یا وہ جس نے آسمان اور زمین جیسی عظیم اور عجیب مخلوق بنائی۔
۱۰۴		یہ تمہاری قدرت میں نہ تھا۔
۱۰۵		کیا یہ دلائلِ قدرت دیکھ کر ایسا کہا جا سکتا ہے ہر گز نہیں وہ واحد ہے اس کے سوا کوئی معبود نہیں۔
۱۰۶		جو اس کے لئے شریک ٹھہراتے ہیں۔
(۶۱) یا وہ جس نے  زمین بسنے  کو بنائی اور اس کے  بیچ میں نہریں نکالیں اور اس کے  لیے  لنگر بنائے  (ف ۱۰۷) اور دونوں سمندروں میں آڑ  رکھی (ف ۱۰۸) کیا اللہ کے  ساتھ اور خدا ہے، بلکہ ان میں اکثر جاہل ہیں (ف ۱۰۹)
۱۰۷		وزنی پہاڑ جو اسے جنبش سے روکتے ہیں۔
۱۰۸		کہ کھاری میٹھے ملنے نہ پائیں۔
۱۰۹		جو اپنے رب کی توحید اور اس کے قدرت و اختیار کو نہیں جانتے اور اس پر ایمان نہیں لاتے۔
(۶۲) یا وہ جو لاچار کی سنتا ہے  (ف ۱۱۰) جب اسے  پکارے  اور دور کر دیتا ہے  برائی اور تمہیں زمین کا وارث کرتا ہے  (ف ۱۱۱) کیا اللہ کے  ساتھ اور خدا ہے، بہت ہی کم دھیان کرتے  ہو۔
۱۱۰		اور حاجت روائی فرماتا ہے۔
۱۱۱		کہ تم اس میں سکونت کرو اور قرناً بعد قرنٍ اس میں متصرّف رہو۔
(۶۳)  یا وہ جو تمہیں راہ دکھاتا ہے  (ف ۱۱۲) اندھیریوں میں خشکی اور تری کی (ف ۱۱۳) اور وہ کہ ہوائیں بھیجتا ہے،  اپنی رحمت کے  آگے  خوش خبری سناتی (ف ۱۱۴) کیا اللہ کے  ساتھ کوئی اور خدا ہے،  برتر ہے  اللہ ان کے  شرک سے۔
۱۱۲		تمہارے منازل و مقاصد کی۔
۱۱۳		ستاروں سے اور علامتوں سے۔
۱۱۴		رحمت سے مراد یہاں بارش ہے۔
(۶۴) یا وہ جو خلق کی ابتداء فرماتا ہے  پھر اسے  دوبارہ بنائے  گا (ف ۱۱۵) اور وہ جو تمہیں آسمانوں اور زمین سے  روزی دیتا ہے  (ف ۱۱۶) کیا اللہ کے  ساتھ کوئی اور خدا ہے، تم فرماؤ کہ اپنی دلیل لاؤ اگر تم سچے  ہو (ف ۱۱۷)
۱۱۵		اس کی موت کے بعد اگرچہ موت کے بعد زندہ کئے جانے کے کُفّار مقر و معترف نہ تھے لیکن جب کہ اس پر براہین قائم ہیں تو ان کا اقرار نہ کرنا کچھ قابلِ لحاظ نہیں بلکہ جب وہ ابتدائی پیدائش کے قائل ہیں تو انہیں اعادے کا قائل ہونا پڑے گا کیونکہ ابتداء اعادے پر دلالتِ قویہ کرتی ہے تو اب ان کے لئے کوئی جائے عذر و انکار باقی نہیں رہی۔
۱۱۶		آسمان سے بارش اور زمین سے نباتات۔
۱۱۷		اپنے اس دعویٰ میں کہ اللہ کے سوا اور بھی معبود ہیں تو بتاؤ جو صفات و کمالات اُوپر ذکر کئے گئے وہ کس میں ہیں اور جب اللہ کے سوا ایسا کوئی نہیں تو پھر کسی دوسرے کو کس طرح معبود ٹھہراتے ہو یہاں ھَاتُوْا بُرْھَانَکُمْ  فرما کر ان کے عجز و بطلان کا اظہار منظور ہے۔
(۶۵) تم فرماؤ غیب نہیں جانتے  جو کوئی آسمانوں اور زمین میں ہیں مگر اللہ (ف ۱۱۸) اور  انہیں  خبر  نہیں  کہ  کب  اٹھا ے ٴ  جائیں  گے  ۔
۱۱۸		وہی جاننے والا ہے غیب کا اس کو اختیار ہے جسے چاہے بتائے چنانچہ اپنے پیارے انبیاء کو بتاتا ہے جیسا کہ سورۂ آلِ عمران میں ہے۔  وَمَا کَانَ اللّٰہُ لِیُطْلِعَکُمْ عَلَی الْغَیْبِ وَلٰکِنَّ اﷲَ یَجْتَبِیْ مِنْ رُّسُلِہٖ مَنْ یَّشَآءُ یعنی اللہ کی شان نہیں کہ تمہیں غیب کا علم دے ہاں اللہ چُن لیتا ہے اپنے رسولوں میں سے جسے چاہے اور بکثرت آیات میں اپنے پیارے رسولوں کو غیبی علوم عطا فرمانے کا ذکر فرمایا گیا اور خود اسی پارے میں اس سے اگلے رکوع میں وارد ہے وَمَا مِنْ غَآئِبَۃٍ فِی السَّمَآئے وَالْاَ رْضِ اِلَّا فِیْ کِتٰبٍ مُّبِیْنٍ o یعنی جتنے غیب ہیں آسمان اور زمین کے سب ایک بتانے والی کتاب میں ہیں۔ شانِ نُزول : یہ آیت مشرکین کے حق میں نازِل ہوئی جنہوں نے رسولِ کریم صلی اللہ علیہ و آلہ و سلم سے قیامت کے آنے کا وقت دریافت کیا تھا۔
(۶۶) کیا  ان کے   علم  کا  سلسلہ  آخرت کے   جانے   تک  پہنچ  گیا  (ف ۱۱۹)  کوئی  نہیں  وہ  اس  کی  طرف  سے   شک  میں  ہیں (ف ۱۲۰) بلکہ وہ اس سے  اندھے  ہیں۔
۱۱۹		اور انہیں قیامت قائم ہونے کا علم و یقین حاصل ہو گیا جو وہ اس کا وقت دریافت کرتے ہیں۔
۱۲۰		انہیں ابھی تک قیامت کے آنے کا یقین نہیں ہے۔
(۶۷) اور کافر بولے  کیا جب ہم اور ہمارے  باپ دادا مٹی ہو جائیں گے  کیا ہم پھر نکالے  جائیں گے  (ف ۱۲۱) (۶۸) بیشک اس کا وعدہ دیا گیا ہم کو اور ہم سے  پہلے  ہمارے  باپ داداؤں کو یہ تو نہیں مگر اگلوں کی کہانیاں، (ف ۱۲۲) 
۱۲۱		اپنی قبروں سے زندہ۔
۱۲۲		یعنی (معاذ اﷲ) جھوٹی باتیں۔
(۶۹) تم فرماؤ زمین میں چل کر دیکھو، کیسا ہوا نجام مجرموں کا (ف ۱۲۳) 
۱۲۳		کہ وہ انکار کے سبب عذاب سے ہلاک کئے گئے۔
(۷۰) اور تم ان پر غم نہ کھاؤ (ف ۱۲۴) اور ان کے  مکر سے  دل تنگ نہ ہو (ف ۱۲۵)
۱۲۴		ان کے اعراض و تکذیب کرنے اور اسلام سے محروم رہنے کے سبب۔
۱۲۵		کیونکہ اللہ آپ کا حافظ و ناصر ہے۔
(۷۱) اور کہتے  ہیں کب آئے  گا یہ وعدہ  (ف ۱۲۶) اگر تم سچے  ہو۔
۱۲۶		یعنی یہ وعدۂ عذاب کب پورا ہو گا۔
(۷۲) تم فرماؤ قریب ہے  کہ تمہارے  پیچھے  آ لگی ہو بعض وہ چیز جس کی تم جلدی مچا رہے  ہو (ف ۱۲۷)
۱۲۷		یعنی عذابِ الٰہی چنانچہ وہ عذاب روزِ بدر ان پر آ ہی گیا اور باقی کو وہ بعدِ موت پائیں گے۔
(۷۳) اور بیشک تیرا رب فضل والا ہے  آدمیوں پر (ف ۱۲۸) لیکن اکثر آدمی حق نہیں مانتے  (ف ۱۲۹) 
۱۲۸		اسی لئے عذاب میں تاخیر فرماتا ہے۔
۱۲۹		اور شکر گزاری نہیں کرتے اور اپنی جہالت سے عذاب کی جلدی کرتے ہیں۔
(۷۴) اور بیشک تمہارا رب جانتا ہے  جو ان کے  سینوں میں چھپی ہے  اور جو وہ ظاہر کرتے  ہیں (ف ۱۳۰)
۱۳۰		یعنی رسولِ کریم صلی اللہ علیہ و آلہ و سلم کے ساتھ عداوت رکھنا اور آپ کی مخالفت میں مکاریاں کرنا سب کچھ اللہ تعالیٰ کو معلوم ہے وہ اس کی سزا دے گا۔
(۷۵) اور جتنے  غیب ہیں آسمانوں اور زمین کے  سب ایک بتانے  وا لی کتاب میں ہیں (ف ۱۳۱) 
۱۳۱		یعنی لوحِ محفوظ میں ثبت ہیں اور جنہیں ان کا دیکھنا بفضلِ الٰہی میّسر ہے ان کے لئے ظاہر ہیں۔
(۷۶) بیشک یہ قرآن ذکر فرماتا ہے   بنی اسرائیل سے  اکثر وہ باتیں جس میں وہ اختلاف کرتے  ہیں (ف ۱۳۲)
۱۳۲		دینی امور میں اہلِ کتاب نے آپس میں اختلاف کیا ان کے بہت فِرقے ہو گئے اور آپس میں لعن طعن کرنے لگے تو قرآنِ کریم نے اس کا بیان فرمایا ایسا بیان کیا کہ اگر وہ انصاف کریں اور اس کو قبول کریں اور اسلام لائیں تو ان میں یہ باہمی اختلاف باقی نہ رہے۔		
(۷۷) اور بیشک وہ ہدایت اور رحمت ہے  مسلمانوں کے  لیے۔
(۷۸) بیشک تمہارا رب ان کے  آپس میں فیصلہ فرماتا ہے  اپنے  حکم سے  اور وہی ہے  عزت و الا علم والا۔
(۷۹) تو تم اللہ پر بھروسہ کرو، بیشک تم روشن حق پر ہو۔
(۸۰) بیشک تمہارے  سنائے  نہیں سنتے  مردے  (ف ۱۳۳) اور نہ تمہارے  سنائے  بہرے  پکار سنیں جب پھریں پیٹھ دے  کر (ف ۱۳۴)
۱۳۳		مُردوں سے مراد یہاں کُفّار ہیں جن کے دل مُردہ ہیں چنانچہ اسی آیت میں ان کے مقابل اہلِ ایمان کا ذکر فرمایا۔  اِنْ تُسْمِعُ اِلاَّ مَنْ یُّؤْمِنُ بِایٰٰتِنَا  جو لوگ اس آیت سے مُردوں کے نہ سننے پر استدلال کرتے ہیں ان کا استدلال غلط ہے چونکہ یہاں مُردہ کُفّار کو فرمایا گیا اور ان سے بھی مطلقاً ہر کلام کے سننے کی نفی مراد نہیں ہے بلکہ پند و موعِظت اور کلامِ ہدایت کے بسمعِ قبول سننے کی نفی ہے اور مراد یہ ہے کہ کافِر مُردہ دل ہیں کہ نصیحت سے منتفع نہیں ہوتے۔ اس آیت کے معنی یہ بتانا کہ مردے نہیں سنتے بالکل غلط ہے صحیح احادیث سے مُردوں کا سُننا ثابت ہے۔
۱۳۴		معنیٰ یہ ہیں کہ کُفّار غایت اعراض و روگردانی سے مُردے اور بہرے کے مثل ہو گئے ہیں کہ انہیں پکارنا اور حق کی دعوت دینا کسی طرح نافع نہیں ہوتا۔
 (۸۱) اور اندھوں کو (ف ۱۳۵) گمراہی سے  تم ہدایت کرنے  والے  نہیں، تمہارے  سنائے  تو وہی سنتے  ہیں جو ہماری آیتوں پر ایمان لاتے  ہیں (ف ۱۳۶) اور ہو مسلمان ہیں۔
۱۳۵		جن کی بصیرت جاتی رہی اور دل اندھے ہو گئے۔
۱۳۶		جن کے پاس سمجھنے والے دل ہیں اور جو علمِ الٰہی میں سعادتِ ایمان سے بہرہ اندوز ہونے والے ہیں۔(بیضاوی و کبیر و ابوالسعود و مدارک)۔
(۸۲) اور جب بات ان پر آ پڑے  گی (ف ۱۳۷) ہم زمین سے  ان کے  لیے  ایک چوپایہ نکالیں گے  (ف ۱۳۸) جو لوگوں سے  کلام کرے  گا  (ف ۱۳۹) اس لیے  کہ لوگ ہماری آیتوں پر ایمان نہ لاتے  تھے  (ف ۱۴۰)
۱۳۷		یعنی ان پر غضبِ الٰہی ہو گا اور عذاب واجب ہو جائے گا اور حُجّت پوری ہو چکے گی اس طرح کہ لوگ امر بالمعروف اور نہی منکر ترک کر دیں گے اور ان کی درستی کی کوئی امید باقی نہ رہے گی یعنی قیامت قریب ہو جائے گی اور اس کی علامتیں ظاہر ہونے لگیں گی اور اس وقت توبہ نفع نہ دے گی۔
۱۳۸		اس چوپایہ کو دابۃ الارض کہتے ہیں یہ عجب شکل کا جانور ہو گا جو کوہِ صفا سے برآمد ہو کر تمام شہروں میں بہت جلد پھرے گا، فصاحت کے ساتھ کلام کرے گا، ہر شخص کی پیشانی پر ایک نشان لگائے گا، ایمانداروں کی پیشانی پر عصائے موسیٰ علیہ السلام سے نورانی خط کھینچے گا، کافِر کی پیشانی پر حضرت سلیمان علیہ السلام کی انگُشتری سے سیاہ مُہر لگائے گا۔
۱۳۹		بزبانِ فصیح اور کہے گا ہذا مؤمن و ہذا کا فِر یہ مؤمن ہے اور یہ کافِر ہے۔
۱۴۰		یعنی قرآنِ پاک پر ایمان نہ لاتے تھے جس میں بَعث و حساب و عذاب و خروجِ دابۃ الارض کا بیان ہے اس کے بعد کی آیت میں قیامت کا بیان فرمایا جاتا ہے۔
(۸۳) اور جس دن اٹھائیں گے  ہم ہر گروہ میں سے  ایک فوج جو ہماری آیتوں کو جھٹلاتی ہے   (ف ۱۴۱) تو ان کے  اگلے  روکے  جائیں گے  کہ پچھلے  ان سے  آ ملیں۔
۱۴۱		جو کہ ہم نے اپنے انبیاء پر نازِل فرمائیں۔ فوج سے مراد جماعتِ کثیرہ ہے۔
(۸۴) یہاں تک کہ جب سب حاضر ہولیں گے  (ف ۱۴۲) فرمائے  گا کیا تم نے  میری آیتیں جھٹلائیں حالانکہ تمہارا علم ان تک نہ پہنچتا تھا (ف ۱۴۳) یا کیا کام کرتے  تھے  (ف ۱۴۴)
۱۴۲		روزِ قیامت موقَفِ حساب میں۔
۱۴۳		اور تم نے ان کی معرفت حاصل نہ کی تھی بغیر سوچے سمجھے ہی ان آیتوں کا انکار کر دیا۔
۱۴۴		جب تم نے ان آیتوں کو بھی نہیں سوچا۔ تم بے کار تو نہیں پیدا کئے گئے تھے۔
(۸۵)  اور بات پڑ چکی ان پر (ف ۱۴۵) ان کے  ظلم کے  سبب تو وہ اب کچھ نہیں بولتے  (ف ۱۴۶) 
۱۴۵		عذاب ثابت ہو چکا۔
۱۴۶		کہ ان کے لئے کوئی حُجّت اور کوئی گفتگو باقی نہیں ہے۔ ایک قول یہ بھی ہے کہ عذاب ان پر اس طرح چھا جائے گا کہ وہ بول نہ سکیں گے۔
(۸۶) کیا انہوں نے  نہ دیکھا کہ ہم نے  رات بنائی کہ اس میں آرام کریں اور دن کو بنایا سوجھانے  والا،  بیشک اس میں ضرور نشانیاں ہیں ان لوگوں کے  لیے  کہ ایمان رکھتے  ہیں (ف ۱۴۷)
۱۴۷		اور آیت میں بَعث بعد الموت پر دلیل ہے اس لئے کہ جو دن کی روشنی کو شب کی تاریکی سے اور شب کی تاریکی کو دن کی روشنی سے بدلنے پر قادر ہے وہ مردے کو زندہ کرنے پر بھی قادر ہے نیز انقلابِ لیل و نہار سے یہ بھی معلوم ہوتا ہے کہ اس میں ان کی دنیوی زندگی کا انتظام ہے تو یہ عبث نہیں کیا گیا بلکہ اس زندگانی کے اعمال پر عذاب و ثواب کا ترتُّب مقتضائے حکمت ہے اور جب دنیا دارالعمل ہے تو ضروری ہے کہ ایک دارِ آخرت بھی ہو وہاں کی زندگانی میں یہاں کے اعمال کی جزا ملے۔
(۸۷) اور جس دن پھونکا جائے  گا صُور (ف ۱۴۸) تو گھبرائے  جائیں گے  جتنے  آسمانوں میں ہیں اور جتنے  زمین میں ہیں (ف ۱۴۹)  مگر جسے  خدا چاہے  (ف ۱۵۰) اور سب اس کے  حضور حاضر ہوئے  عاجزی کرتے  (ف ۱۵۱) 
۱۴۸		اور اس کے پھونکنے والے حضرت اسرافیل ہوں گے علیہ السلام۔
۱۴۹		ایسا گھبرانا جو سببِ موت ہو گا۔
۱۵۰		اور جس کے قلب کو اللہ تعالیٰ سکون عطا فرمائے۔ حضرت ابو ہریرہ رضی اللہ تعالیٰ عنہ سے مروی ہے کہ یہ شُہداء ہیں جو اپنی تلواریں گلوں میں حمائل کئے عرش کے گرد حاضر ہوں گے۔ حضرت ابنِ عباس رضی اللہ تعالیٰ عنہما نے فرمایا وہ شہداء ہیں اس لئے کہ وہ اپنے ربّ کے نزدیک زندہ ہیں فَزَعْ ان کو نہ پہنچے گا۔ ایک قول یہ ہے کہ نفخہ کے بعد حضرت جبریل و میکائل و اسرافیل و عزرائیل ہی باقی رہیں گے۔
۱۵۱		یعنی روزِ قیامت سب لوگ بعدِ موت زندہ کئے جائیں گے اور موقف میں اللہ تعالیٰ کے حضور عاجزی کرتے حاضر ہوں گے۔ صیغۂ ماضی سے تعبیر فرمانا تحققِ وقوع کے لئے ہے۔
(۸۸) اور تو دیکھے  گا پہاڑوں کو خیال کرے  گا کہ وہ جمے  ہوئے  ہیں اور وہ چلتے  ہوں گے  بادل کی چال (ف ۱۵۲) یہ کام ہے  اللہ کا جس نے  حکمت سے  بنائی ہر چیز،  بیشک اسے  خبر  ہے  تمہارے  کاموں کی۔
۱۵۲		معنیٰ یہ ہیں کہ نفخہ کے وقت پہاڑ دیکھنے میں تو اپنی جگہ ثابت و قائم معلوم ہوں گے اور حقیقت میں وہ مثل بادلوں کے نہایت تیز چلتے ہوں گے جیسے کہ بادل وغیرہ بڑے جسم چلتے ہیں متحرک نہیں معلوم ہوتے یہاں تک کہ وہ پہاڑ زمین پر گر کر اس کے برابر ہو جائیں گے پھر ریزہ ریزہ ہو کر بکھر جائیں گے۔
(۸۹) جو  نیکی لائے  (ف ۱۵۳) اس کے  لیے  اس سے  بہتر صلہ ہے  (ف ۱۵۴) اور ان کو اس دن کی گھبراہٹ سے  امان ہے  (ف ۱۵۵)
۱۵۳		نیکی سے مراد کلمۂ توحید کی شہادت ہے۔ بعض مفسِّرین نے فرمایا کہ اخلا صِ عمل اور بعض نے کہا کہ ہر طاعت جو اللہ کے لئے کی ہو۔
۱۵۴		جنّت اور ثواب۔
(۹۰) اور جو بدی لائے  (ف ۱۵۶) تو ان کے  منہ اوندھائے  گئے   آگ میں (ف ۱۵۷) تمہیں کیا بدلہ ملے  گا مگر اسی کا جو کرتے  تھے  (ف ۱۵۸)
۱۵۵		جو خوفِ عذاب سے ہو گی پہلی گھبراہٹ جس کا اوپر کی آیت میں ذکر ہوا ہے وہ اس کے علاوہ ہے۔
۱۵۶		یعنی شرک۔
۱۵۷		یعنی وہ اوندھے منہ آگ میں ڈالے جائیں گے اور جہنّم کے خازن ان سے کہیں گے۔
(۹۱) مجھے  تو یہی حکم ہوا ہے  کہ پوجوں اس شہر کے  رب  کو (ف ۱۵۹) جس نے  اسے  حرمت والا کیا ہے  (ف ۱۶۰) اور سب کچھ اسی کا ہے، اور مجھے  حکم ہوا ہے  کہ فرمانبرداروں میں ہوں۔
۱۵یعنی شرک اور معاصی اور اللہ تعالیٰ اپنے رسول سے فرمائے گا کہ آپ فرما دیجئے کہ۔
۱۵۹		یعنی مکّہ مکرّمہ کے اور اپنی عبادت اس ربّ کے ساتھ خاص کروں مکّۂ مکرّمہ کا ذکر اس لئے ہے کہ وہ نبیِ کریم صلی اللہ علیہ و آلہ و سلم کا وطن اور وحی کا جائے نُزول ہے۔
۱۶۰		کہ وہاں نہ کسی انسان کا خون بہایا جائے نہ کوئی شکار مارا جائے نہ وہاں کی گھانس کاٹی جائے۔
(۹۲)  اور یہ کہ قرآن کی تلاوت کروں (ف ۱۶۱) تو جس نے  راہ پائی اس نے  اپنے  بھلے  کو راہ پائی (ف ۱۶۲) اور جو بہکے  (ف ۱۶۳) تو فرما دو کہ میں تو یہی ڈر سنانے  والا ہوں (ف ۱۶۴)
۱۶۱		مخلوقِ خدا کو ایمان کی دعوت دینے کے لئے۔
۱۶۲		اس کا نفع و ثواب وہ پائے گا۔
۱۶۳		اور رسولِ خدا کی اطاعت نہ کرے اور ایمان نہ لائے۔
۱۶۴		میرے ذمہ پہنچا دینا تھا وہ میں نے انجام دیا  ھَذِہ ایٰۃ نسختھا ایٰۃ القتال۔
(۹۳) اور فرماؤ کہ سب خوبیاں اللہ کے  لیے  عنقریب وہ تمہیں اپنی نشانیاں دکھائے  گا تو انہیں پہچان لو گے  (ف ۱۶۵) اور اے  محبوب! تمہارا رب غافل نہیں، اے  لوگو! تمہارے  اعمال سے۔
۱۶۵		ان نشانیوں سے مراد شقِ قمر وغیرہ معجزات ہیں اور وہ عقوبتیں جو دنیا میں آئیں جیسے کہ بدر میں کُفّار کا قتل ہونا، قید ہونا، ملائکہ کا انہیں مارنا۔





سورۂ  قصص

اللہ کے  نام سے  شروع جو نہایت مہربان رحم والا(ف ۱)
۱		سورۂ قصص مکّیہ ہے۔ سوائے چار آیتوں کے جو  اَلَّذِیْنَ اٰ تَیْنَا ھُمُ الْکِتَابَ سے شروع ہو کر  لَانَبْتَغِی الْجَاھِلِیْنَ پر ختم ہوتی ہیں اور اس سورت میں ایک آیت  اِنَّ الَّذِیْ فَرَضَ ایسی ہے جو مکّہ مکرّمہ اور مدینہ طیّبہ کے درمیان نازِل ہوئی اس سورت میں نو رکوع اٹھاسی ۸۸ آیتیں چار سو اکتالیس ۴۴۱ کلمے اور پانچ ہزار آٹھ سو حرف ہیں۔
(۱) طٰسم
(۲) یہ آیتیں ہیں روشن کتاب (ف ۲) 
۲		جو حق کو باطل سے ممتاز کرتی ہے۔
(۳)  ہم تم پر پڑھیں موسیٰ اور فرعون کی سچی خبر ان لوگوں کے  لیے  جو ایمان رکھتے  ہیں۔
(۴) بیشک فرعون نے  زمین میں غلبہ پایا تھا (ف ۳) اور اس کے  لوگوں کو اپنا تابع بنایا ان میں ایک گروہ کو (ف ۴) کمزور دیکھتا ان کے  بیٹوں کو ذبح کرتا اور ان کی عورتوں کو زندہ رکھتا (ف ۵) بیشک وہ فسادی تھا۔
۳		یعنی سرزمینِ مِصر میں اس کا تسلّط تھا اور وہ ظلم و تکبُّر میں انتہا کو پہنچ گیا تھا حتی کہ اس نے اپنی عبدیت اور بندہ ہونا بھی بھلا دیا تھا۔
۴		یعنی بنی اسرائیل کو۔
۵		یعنی لڑکیوں کو خدمت گاری کے لئے زندہ چھوڑ دیتا اور بیٹوں کو ذبح کرنے کا سبب یہ تھا کہ کاہنوں نے اس سے کہہ دیا تھا کہ بنی اسرائیل میں ایک بچّہ پیدا ہو گا جو تیرے مُلک کے زوال کا باعث ہو گا اس لئے وہ ایسا کرتا تھا اور یہ اس کی نہایت حماقت تھی کیونکہ وہ اگر اپنے خیال میں کاہنوں کو سچّا سمجھتا تھا تو یہ بات ہونی ہی تھی لڑکوں کے قتل کر دینے سے کیا نتیجہ تھا اور اگر سچّا نہیں جانتا تھا تو ایسی لغو بات کا کیا لحاظ تھا اور قتل کرنا کیا معنی رکھتا تھا۔
(۵) اور ہم چاہتے  تھے  کہ ان کمزوریوں پر احسان فرمائیں اور ان کو پیشوا بنائیں (ف ۶) اور ان کے  ملک و مال کا انہیں کو وارث بنائیں (ف ۷)
۶		کہ وہ لوگوں کو نیکی کی راہ بتائیں اور لوگ نیکی میں ان کی اقتدا کریں۔
۷		یعنی فرعون اور اس کی قوم کے اَملاک و اَموال ان ضعیف بنی اسرائیل کو دے دیں۔
(۶) اور انہیں (ف ۸) زمین میں قبضہ دیں اور فرعون اور ہامان اور ان کے  لشکروں کو وہی دکھا دیں جس کا  انہیں ان کی طرف سے  خطرہ ہے  (ف ۹)
۸		مِصر اور شام کی۔
۹		کہ بنی اسرائیل کے ایک فرزند کے ہاتھ سے ان کے مُلک کا زوال اور ان کا ہلاک ہو۔
(۷) اور ہم نے  موسیٰ کی ماں کو الہام فرمایا (ف ۱۰) کہ اسے  دودھ پلا (ف ۱۱) پھر جب تجھے  اس سے  اندیشہ ہو (ف ۱۲) تو اسے  دریا میں ڈال دے  اور نہ ڈر (ف ۱۳) اور نہ غم کر (ف ۱۴) بیشک ہم اسے  تیری طرف پھیر لائیں اور اسے  رسول بنائیں گے  (ف ۱۵) 
۱۰		حضرت موسیٰ علیہ السلام کی والدہ کا نام یوحانِذ ہے آپ لاوی بن یعقوب کی نسل سے ہیں اللہ تعالیٰ نے ان کو خواب کے یا فرشتے کے ذریعہ یا ان کے دل میں ڈال کر الہام فرمایا۔
۱۱		چنانچہ وہ چند روز آپ کو دودھ پلاتی رہیں اس عرصہ میں نہ آپ روتے تھے نہ ان کی گود میں کوئی حرکت کرتے تھے نہ آپ کی ہمشیر کے سوا اور کسی کو آپ کی ولادت کی اطلاع تھی۔
۱۲		کہ ہمسایہ واقف ہو گئے ہیں وہ غمازی اور چغل خوری کریں گے اور فرعون اس فرزندِ ارجمند کے قتل کے درپے ہو جائے گا۔
۱۳		یعنی نیلِ مِصر میں بے خوف و خطر ڈ ال دے اور اس کے غرق و ہلاک کا اندیشہ نہ کر۔
۱۴		اس کی جدائی کا۔
۱۵		تو انہوں نے حضرت موسیٰ علیہ السلام کو تین ماہ دودھ پلایا اور جب آپ کو فرعون کی طرف سے اندیشہ ہوا تو ایک صندوق میں رکھ کر (جو خاص طور پر اس مقصد کے لئے بنایا گیا تھا) شب کے وقت دریائے نیل میں بہا دیا۔
(۸) تو اسے  اٹھا لیا فرعون کے  گھر والوں نے  (ف ۱۶) کہ وہ ان کا دشمن اور ان پر غم ہو (ف ۱۷) بیشک فرعون اور ہامان (ف ۱۸) اور ان کے  لشکر خطا کار تھے  (ف ۱۹)
۱۶		اس شب کی صبح کو اور اس صندوق کو فرعون کے سامنے رکھا اور وہ کھولا گیا اور حضرت موسیٰ علیہ السلام برآمد ہوئے جو اپنے انگوٹھے سے دودھ چوستے تھے۔
۱۷		آخر کار۔
۱۸		جو اس کا وزیر تھا۔
۱۹		یعنی نافرمان تو اللہ تعالیٰ نے انہیں یہ سزا دی کہ ان کے ہلاک کرنے والے دشمن کی انہیں سے پر ورش کرائی۔
(۹) اور فرعون کی بی بی نے  کہا (ف ۲۰) یہ بچہ میری اور تیری آنکھوں کی ٹھنڈک ہے، اسے  قتل نہ کرو، شاید یہ ہمیں نفع دے  یا ہم اسے  بیٹا بنا لیں (ف ۲۱) اور وہ بے  خبر تھے  (ف ۲۲)
۲۰		جب کہ فرعون نے اپنی قوم کے لوگوں کے ورغلانے سے موسیٰ علیہ السلام کے قتل کا ارادہ کیا۔
۲۱		کیونکہ یہ اسی قابل ہے۔ فرعون کی بی بی آسیہ بہت نیک بی بی تھیں انبیاء کی نسل سے تھیں غریبوں اور مسکینوں پر رحم و کرم کرتی تھیں انہوں نے فرعون سے کہا کہ یہ بچہ سال بھر سے زیادہ عمر کا معلوم ہوتا ہے اور تو نے اس سال کے اندر پیدا ہونے والے بچّوں کے قتل کا حکم دیا ہے علاوہ بریں معلوم نہیں یہ بچّہ دریا میں کس سرزمین سے آیا تجھے جس بچّہ کا اندیشہ ہے وہ اسی مُلک کے بنی اسرائیل سے بتایا گیا ہے آسیہ کی یہ بات ان لوگوں نے مان لی۔
۲۲		اس سے جو انجام ہونے والا تھا۔
۲۳		جب انہوں نے سنا کہ ان کے فرزند فرعون کے ہاتھ میں پہنچ گئے۔
(۱۰) اور صبح کو موسیٰ کی ماں کا دل بے  صبر ہو گیا (ف ۲۳) ضرو ر قریب تھا کہ وہ اس کا حال کھول دیتی (ف ۲۴) اگر ہم نہ ڈھارس بندھاتے  اس کے  دل پر کہ اسے  ہمارے  وعدہ پر یقین رہے  (ف ۲۵)
۲۴		اور جوشِ مَحبتِ مادری میں واِبناہ واِبناہ (ہائے بیٹے ہائے بیٹے) پکار اٹھتیں۔
۲۵		جو وعدہ ہم کر چکے ہیں کہ تیرے اس فرزند کو تیری طرف پھیر لائیں گے۔
(۱۱) اور اس کی ماں نے  اس کی بہن سے  کہا (ف ۲۶) اس کے  پیچھے  چلی جا تو وہ اسے  دور سے  دیکھتی رہی اور ان کو خبر نہ تھی (ف ۲۷)
۲۶		جن کا نام مریم تھا کہ حال معلوم کرنے کے لئے۔
۲۷		کہ یہ اس بچہ کی بہن ہے اور اس کی نگرانی کرتی ہے۔
(۱۲) اور ہم نے  پہلے  ہی سب دائیاں اس پر حرام کر دی تھیں (ف ۲۸) تو بولی کیا میں تمہیں بتا دوں ایسے  گھر والے  کہ تمہارے  اس بچہ کو پال دیں اور وہ اس کے  خیر خواہ ہیں (ف ۲۹)
۲۸		چنانچہ جس قدر دائیاں حاضر کی گئیں ان میں سے کسی کی چھاتی آپ نے مُنہ میں نہ لی اس سے ان لوگوں کو بہت فکر ہوئی کہ کہیں سے کوئی ایسی دائی میسّر آئے جس کا دودھ آپ پی لیں دائیوں کے ساتھ آپ کی ہمشیر بھی یہ حال دیکھنے چلی گئی تھیں اب انہوں نے موقع پایا۔
۲۹		چنانچہ وہ ان کی خواہش پر اپنی والدہ کو بلا لائیں حضرت موسیٰ علیہ السلام فرعون کی گود میں تھے اور دودھ کے لئے روتے تھے فرعون آپ کو شفقت کے ساتھ بہلاتا تھا جب آپ کی والدہ آئیں اور آپ نے ان کی خوشبو پائی تو آپ کو قرار آیا اور آپ نے ان کا دودھ منہ میں لیا، فرعون نے کہا تو اس بچہ کی کون ہے کہ اس نے تیرے سوا کسی کے دودھ کو مُنہ بھی نہ لگایا ؟ انہوں نے کہا میں ایک عورت ہوں پاک صاف رہتی ہوں، میرا دودھ خوشگوار ہے، جسم خوشبودار ہے اس لئے جن بچوں کے مزاج میں نفاست ہوتی ہے وہ اور عورتوں کا دودھ نہیں لیتے ہیں، میرا دودھ پی لیتے ہیں، فرعون نے بچہ انہیں دیا اور دودھ پلانے پر انہیں مقرر کر کے فرزند کو اپنے گھر لے جانے کی اجازت دی چنانچہ آپ اپنے مکان پر لے آئیں اور اللہ تعالیٰ کا وعدہ پورا ہوا، اس وقت انہیں اطمینانِ کامل ہو گیا کہ یہ فرزندِ ارجمند ضرور نبی ہوں گے۔ اللہ تعالیٰ اس وعدہ کا ذکر فرماتا ہے۔
(۱۳) تو ہم نے  اسے  اس کی ماں کی طرف پھیرا  کہ ماں کی آنکھ ٹھنڈی ہو اور غم نہ  کھائے  اور جان لے  کہ اللہ  کا وعدہ سچا ہے، لیکن اکثر لوگ نہیں جانتے  (ف ۳۰)
۳۰		اور شک میں رہتے ہیں۔ حضرت موسیٰ علیہ السلام اپنی والدہ کے پاس دودھ پینے کے زمانہ تک رہے اور اس زمانہ میں فرعون انہیں ایک اشرفی روز دیتا رہا دودھ چھوٹنے کے بعد آپ حضرت موسیٰ علیہ السلام کو فرعون کے پاس لے آئیں اور آپ وہاں پرورش پاتے رہے۔
(۱۴) اور جب اپنی جوانی کو پہنچا اور پورے  زور پر آیا (ف ۳۱) ہم نے  اسے  حکم اور علم عطا فرمایا (ف ۳۲) اور ہم ایسا ہی صلہ دیتے  ہیں نیکوں کو۔
۳۱		عمر شریف تیس سال سے زیادہ ہو گئی۔
۳۲		یعنی مصالحِ دین و دنیا کا علم۔
(۱۵) اور اس شہر میں داخل ہوا  (ف ۳۳) جس وقت شہر والے  دوپہر کے  خواب میں بے  خبر تھے  (ف ۳۴) تو اس میں دو مرد لڑتے  پائے، ایک موسیٰ،  کے  گروہ  سے  تھا (ف ۳۵) اور دوسرا  اس کے  دشمنوں سے  (ف ۳۶) تو وہ جو اس کے  گروہ سے  تھا (ف ۳۸) اس نے  موسیٰ سے  مدد مانگی، اس پر جو اس کے  دشمنوں سے  تھا، تو موسیٰ نے  اس کے  گھونسا مارا  (ف ۳۸)  تو اس کا کام تمام کر دیا (ف ۳۹)  کہا یہ کام شیطان کی طرف سے  ہوا  (ف ۴۰) بیشک  وہ دشمن ہے  کھلا گمراہ کرنے  والا۔
۳۳		وہ شہر یا تو منف تھا جو حدودِ مِصر میں ہے، اصل اس کی مافہ ہے زبانِ قبطی میں اس لفظ کے معنی ہیں تیس ۳۰ یہ پہلا شہر ہے جو طوفانِ حضرتِ نوح علیہ السلام کے بعد آباد ہوا اس سرزمین میں مِصر بن حام نے اقامت کی یہ اقامت کرنے والے کل تیس ۳۰ تھے اس لئے اس کا نام مافہ ہوا پھر اس کی عربی منف ہوئی یا وہ شہر حابین تھا جو مِصر سے دو فرسنگ کے فاصلہ پر تھا۔ ایک قول یہ بھی ہے کہ وہ شہر عینِ شمس تھا۔ (جمل و خازن )۔
۳۴		اور حضرت موسیٰ علیہ الصلوٰۃ والسلام کے پوشیدہ طور پر داخل ہونے کا سبب یہ تھا کہ جب حضرت موسیٰ علیہ السلام جوان ہوئے تو آپ نے حق کا بیان اور فرعون اور فرعونیوں کی گمراہی کا رد شروع کیا بنی اسرائیل کے لوگ آپ کی بات سنتے اور آپ کا اِتّباع کرتے آپ فرعونیوں کے دین کی ممانعت فرماتے شدہ شدہ اس کا چرچا ہوا اور فرعونی جستجو میں ہوئے اس لئے آپ جس بستی میں داخل ہوتے ایسے وقت داخل ہوتے جب وہاں کے لوگ غفلت میں ہوں۔ حضرت علی رضی اللہ تعالیٰ عنہ سے مروی ہے کہ وہ دن عید کا تھا لوگ اپنے لہو و لعب میں مشغول تھے۔ (مدارک و خازن)۔
۳۵		بنی اسرائیل میں سے۔
۳۶		یعنی قبطی قومِ فرعون سے۔ یہ اسرائیلی پر جبر کر رہا تھا تاکہ اس پر لکڑیوں کا انبار لاد کر فرعون کے مطبخ میں لے جائے۔
۳۷		یعنی حضرت موسیٰ علیہ السلام کے۔
۳۸		پہلے آپ نے قبطی سے کہا کہ اسرائیلی پر ظلم نہ کر اس کو چھوڑ دے لیکن وہ باز نہ آیا اور بدزبانی کرنے لگا تو حضرت موسیٰ علیہ السلام نے اس کو اس ظلم سے روکنے کے لئے گھونسا مارا۔
۳۹		یعنی وہ مر گیا اور آپ نے اس کو ریت میں دفن کر دیا آپ کا ارادہ قتل کرنے کا نہ تھا۔
۴۰		یعنی اس قبطی کا اسرائیلی پر ظلم کرنا جو اس کی ہلاکت کا باعث ہوا۔ (خازن)۔
(۱۶) عرض کی، اے  میرے  رب! میں نے  اپنی جان پر زیادتی کی (ف ۴۱) تو  مجھے  بخش دے  تو رب نے  اسے  بخش دیا، بیشک وہی بخشنے  والا مہربان ہے۔
۴۱		یہ کلام حضرت موسیٰ علیہ السلام کا بطریقِ تواضُع ہے کیونکہ آپ سے کوئی معصیت سرزد نہیں ہوئی اور انبیاء معصوم ہیں ان سے گناہ نہیں ہوتے۔ قطبی کا مارنا آپ کا دفعِ ظلم اور امدادِ مظلوم تھی یہ کسی ملّت میں بھی گناہ نہیں پھر بھی اپنی طرف تقصیر کی نسبت کرنا اور استغفار چاہنا یہ مقربین کا دستور ہی ہے۔ بعض مفسِّرین نے فرمایا کہ اس میں تاخیر اولیٰ تھی اس لئے حضرت موسیٰ علیہ السلام نے ترکِ اولیٰ کو زیادتی فرمایا اور اس پر حق تعالیٰ سے مغفرت طلب کی۔
(۱۷) عرض کی اے  میرے  رب جیسا تو نے  مجھ پر احسان کیا تو اب (ف ۴۲) ہرگز میں مجرموں کا مددگار نہ ہوں گا۔ 
۴۲		یہ کرم بھی کر کہ مجھے فرعون کی صحبت اور اس کے یہاں رہنے سے بھی بچا کہ اس زمرہ میں شمار کیا جانا یہ بھی ایک طرح کا مدد گار ہونا ہے۔
(۱۸) تو صبح کی، اس شہر میں ڈرتے  ہوئے  اس انتظار میں کہ کیا ہوتا ہے  (ف ۴۳) جبھی دیکھا  کہ وہ جس نے  کل ان سے  مدد چاہی تھی فریاد کر رہا ہے  (ف ۴۴) موسیٰ نے  اس سے  فرمایا بیشک تو کھلا گمراہ ہے  (ف ۴۵) 
۴۳		کہ خدا جانے اس قبطی کے مارے جانے کا کیا نتیجہ نکلے اور اس کی قوم کے لوگ کیا کریں۔
۴۴		حضرت ابنِ عباس رضی اللہ تعالیٰ عنہما نے فرمایا کہ فرعون کی قوم کے لوگوں نے فرعون کو اطلاع دی کہ کسی بنی اسرائیل نے ہمارے ایک آدمی کو مار ڈالا ہے اس پر فرعون نے کہا کہ قاتل اور گواہوں کو تلاش کرو فرعونی گشت کرتے پھرتے تھے اور انہیں کوئی ثبوت نہیں ملتا تھا دوسرے روز جب حضرت موسیٰ علیہ السلام کو پھر ایسا اتفاق پیش آیا کہ وہی بنی اسرائیل جس نے ایک روز پہلے ان سے مدد چاہی تھی آج پھر ایک فرعونی سے لڑ رہا ہے اور حضرت موسیٰ علیہ السلام کو دیکھ کر ان سے فریاد کرنے لگا تب حضرت۔
۴۵		مراد یہ تھی کہ روز لوگوں سے لڑتا ہے اپنے آپ کو بھی مصیبت و پریشانی میں ڈالتا ہے اور اپنے مددگاروں کو بھی کیوں ایسے موقعوں سے نہیں بچتا اور کیوں احتیاط نہیں کرتا پھر حضرت موسیٰ علیہ السلام کو رحم آیا اور آپ نے چاہا کہ اس کو فرعونی کے پنجۂ ظلم سے رہائی دلائیں۔
(۱۹) تو جب موسیٰ نے  چاہا کہ اس پر گرفت کرے  جو ان دونوں کا دشمن ہے  (ف ۴۶) وہ بولا اے  موسیٰ کیا تم مجھے  ویسا ہی قتل کرنا چاہتے  ہو جیسا تم نے  کل ایک شخص کو قتل کر دیا، تم تو یہی چاہتے  ہو کہ زمین میں سخت گیر بنو اور اصلاح کرنا نہیں چاہتے  (ف ۴۷)
۴۶		یعنی فرعونی پر۔ تو اسرائیلی غلطی سے یہ سمجھا کہ حضرت موسیٰ علیہ السلام مجھ سے خفا ہیں مجھے پکڑنا چاہتے ہیں یہ سمجھ کر۔
۴۷		فرعونی نے یہ بات سنی اور جا کر فرعون کو اطلاع دی کہ کل کے فرعونی مقتول کے قاتل حضرت موسیٰ علیہ السلام ہیں فرعون نے حضرت موسیٰ علیہ السلام کے قتل کا حکم دیا اور لوگ حضرت موسیٰ علیہ السلام کو ڈھونڈھنے نکلے۔
(۲۰) اور شہر کے  پرلے  کنارے  سے  ایک شخص (ف ۴۸) دوڑ  تا  آیا، کہا اے  موسیٰ! بیشک  دربار والے  (ف ۴۹)  آپ کے  قتل کا  مشورہ کر رہے  ہیں تو نکل جایے  (ف ۵۰) میں آپ کا خیر خواہ ہوں (ف ۵۱) 
۴۸		جس کو مومنِ آلِ فرعون کہتے ہیں یہ خبر سن کر قریب کی راہ سے۔
۴۹		فرعون کے۔
۵۰		شہر سے۔
۵۱		یہ بات خیر خواہی اور مصلحت اندیشی سے کہتا ہوں۔
(۲۱) تو اس شہر سے  نکلا  ڈرتا ہوا اس انتظار میں کہ اب کیا ہوتا ہے  عرض کی، اے  میرے  رب! مجھے  ستمگاروں سے  بچا لے  (ف ۵۲)
۵۲		یعنی قومِ فرعون سے۔
(۲۲) اور جب مدین کی طرف متوجہ ہوا  (ف ۵۳) کہا قریب ہے  کہ میرا  رب مجھے  سیدھی راہ بتائے  (ف ۵۴)
۵۳		مدیَن وہ مقام ہے جہاں حضرت شعیب علیہ الصلوٰۃ والسلام تشریف رکھتے تھے اس کو مدیَن ابنِ ابراہیم کہتے ہیں مِصر سے یہاں تک آٹھ روز کی مسافت ہے یہ شہر فرعون کے حدودِ قلمرو سے باہر تھا حضرت موسیٰ علیہ السلام نے اس کا رستہ بھی نہ دیکھا تھا، نہ کوئی سواری ساتھ تھی، نہ توشہ، نہ کوئی ہمراہی، راہ میں درختوں کے پتوں اور زمین کے سبزے کے سوا خوراک کی اور کوئی چیز نہ ملتی تھی۔
۵۴		چنانچہ اللہ تعالیٰ نے ایک فرشتہ بھیجا جو آپ کو مدیَن تک لے گیا۔
(۲۳) اور جب مدین کے  پانی پر آیا (ف ۵۵) وہاں لوگوں کے  ایک گروہ کو دیکھا  کہ اپنے  جانوروں کو پانی پلا رہے  ہیں، اور ان سے  اس طرف (ف ۵۶) دو عورتیں دیکھیں کہ اپنے  جانوروں کو روک رہی ہیں  (ف ۵۷) موسیٰ نے  فرمایا تم دونوں کا کیا حال ہے  (ف ۵۸) وہ بولیں ہم پانی نہیں پلاتے  جب تک سب چرواہے  پلا کر پھیر نہ لے  جائیں (ف ۵۹) اور ہمارے  باپ بہت بوڑھے  ہیں (ف ۶۰) 
۵۵		یعنی کنوئیں پر جس سے وہاں کے لوگ پانی لیتے اور اپنے جانوروں کو سیراب کرتے تھے یہ کنواں شہر کے کنارے تھا۔
۵۶		یعنی مَردوں سے علیٰحدہ۔
۵۷		اس انتظار میں کہ لوگ فارغ ہوں اور کنواں خالی ہو کیونکہ کنوئیں کو قوی اور زورآور لوگوں نے گھیر رکھا تھا ان کے ہجوم میں عورتوں سے ممکن نہ تھا کہ اپنے جانوروں کو پانی پلا سکتیں۔
۵۸		یعنی اپنے جانوروں کو پانی کیوں نہیں پلاتیں۔
۵۹		کیونکہ نہ ہم مَردوں کے انبوہ میں جا سکتے ہیں نہ پانی کھینچ سکتے ہیں جب یہ لوگ اپنے جانوروں کو پانی پلا کر واپس ہو جاتے ہیں تو حوض میں جو پانی بچ رہتا ہے وہ ہم اپنے جانوروں کو پلا لیتے ہیں۔
۶۰		ضعیف ہیں خود یہ کام نہیں کر سکتے اس لئے جانوروں کو پانی پلانے کی ضرورت ہمیں پیش آئی جب موسیٰ علیہ السلام نے ان کی باتیں سنیں تو آپ کو رقت آئی اور رحم آیا اور وہیں دوسرا کنواں جو اس کے قریب تھا اور ایک بہت بھاری پتھّر اس پر ڈھکا ہوا تھا جس کو بہت سے آدمی مل کر ہٹا سکتے تھے آپ نے تنہا اس کو ہٹا دیا۔
(۲۴) تو موسیٰ نے  ان دونوں کے  جانوروں کو پانی پلا دیا پھر سایہ کی طرف پھرا  (ف ۶۱) عرض کی اے  میرے  رب! میں اس کھانے  کا جو تو میرے  لیے  اتارے  محتاج ہوں (ف ۶۲) 
۶۱		دھوپ اور گرمی کی شدت تھی اور آپ نے کئی روز سے کھانا نہیں کھایا تھا بھوک کا غلبہ تھا اس لئے آرام حاصل کرنے کی غرض سے ایک درخت کے سایہ میں بیٹھ گئے اور بارگاہِ الٰہی میں۔
۶۲		حضرت موسیٰ علیہ السلام کو کھانا ملاحظہ فرمائے پورا ہفتہ گزر چکا تھا اس درمیان میں ایک لقمہ نہ کھایا تھا شکمِ مبارک پُشْتِ اقدس سے مل گیا تھا اس حالت میں اپنے ربّ سے غذا طلب کی اور باوجود یکہ بارگاہِ الٰہی میں نہایت قرب و منزلت رکھتے ہیں اس عجز و انکسار کے ساتھ روٹی کا ایک ٹکڑا طلب کیا اور جب وہ دونوں صاحب زادیاں اس روز بہت جلد اپنے مکان واپس ہو گئیں تو ان کے والد ماجد نے فرمایا کہ آج اس قدر جلد واپس آ جانے کا کیا سبب ہوا ؟ عرض کیا کہ ہم نے ایک نیک مرد پایا اس نے ہم پر رحم کیا اور ہمارے جانوروں کو سیراب کر دیا اس پر ان کے والد صاحب نے ایک صاحبزادی سے فرمایا کہ جاؤ اور اس مردِ صالح کو میرے پاس بلا لاؤ۔
(۲۵) تو ان دونوں میں سے  ایک اس کے  پاس آئی شرم سے  چلتی ہوئی (ف ۶۳) بولی میرا باپ تمہیں بلاتا ہے  کہ تمہیں مزدوری دے  اس کی جو تم نے  ہمارے  جانوروں کو پانی پلایا ہے  (ف ۶۴) جب موسیٰ اس کے  پاس آیا اور  اسے  باتیں کہہ سنائیں (ف ۶۵) اس نے  کہا ڈریے  نہیں، آپ بچ گئے  ظالموں سے   (ف ۶۶) 
۶۳		چہرہ آستین سے ڈھکے جسم چھپائے یہ بڑی صاحبزادی تھیں ان کا نام صفوراء ہے اور ایک قول یہ ہے کہ وہ چھوٹی صاحبزادی تھیں۔
۶۴		حضرت موسیٰ علیہ الصلوٰۃ والسلام اجرت لینے پر تو راضی نہ ہوئے لیکن حضرت شعیب علیہ السلام کی زیارت اور ان کی ملاقات کے قصد سے چلے اور ان صاحبزادی صاحبہ سے فرمایا کہ آپ میرے پیچھے رہ کر رستہ بناتی جائیے یہ آپ نے پردہ کے اہتمام کے لئے فرمایا اور اس طرح تشریف لائے جب حضرت موسیٰ علیہ السلام حضرت شعیب علیہ السلام کے پاس پہنچے تو کھانا حاضر تھا حضرت شعیب علیہ السلام نے فرمایا بیٹھئے کھانا کھائیے حضرت موسیٰ علیہ السلام نے منظور نہ کیا اور اعوذ باللہ فرمایا حضرت شعیب علیہ السلام نے فرمایا کیا سبب کھانے میں کیوں عذر ہے کیا آپ بھوک نہیں ہے ؟ فرمایا کہ مجھے یہ اندیشہ ہے کہ یہ کھانا میرے اس عمل کا عوض نہ ہو جائے جو میں نے آپ کے جانوروں کو پانی پلا کر انجام دیا ہے کیونکہ ہم وہ لوگ ہیں کہ عملِ خیر پر عوض لینا قبول نہیں کرتے حضرت شعیب علیہ السلام نے فرمایا اے جوان ایسا نہیں ہے یہ کھانا آپ کے عمل کے عوض میں نہیں بلکہ میری اور میرے آباؤ اجداد کی عادت ہے کہ ہم مہمان خوانی کیا کرتے ہیں اور کھانا کھلاتے ہیں تو آپ بیٹھے اور آپ نے کھانا تناول فرمایا۔
۶۵		اور تمام واقعات و احوال جو فرعون کے ساتھ گزرے تھے اپنی ولادت شریف سے لے کر قبطی کے قتل اور فرعونیوں کے آپ کے درپے جان ہونے تک کے سب حضرت شعیب علیہ السلام سے بیان کر دیئے۔
۶۶		یعنی فرعون اور فرعونیوں سے کیونکہ یہاں مدیَن میں فرعون کی حکومت و سلطنت نہیں۔ مسائل : اس سے ثابت ہوا کہ ایک شخص کی خبر پر عمل کرنا جائز ہے خواہ وہ غلام ہو یا عورت ہو اور یہ بھی ثابت ہوا کہ اجنبیہ کے ساتھ ورع و احتیاط کے ساتھ چلنا جائز ہے۔ (مدارک)۔
(۲۶) ان میں کی ایک بولی (ف ۶۷) اے  میرے  باپ! ان کو نوکر رکھ لو (ف ۶۸) بیشک بہتر نوکر وہ جو طاقتور اور امانتدار ہو (ف ۶۹) 
۶۷		جو حضرت موسیٰ علیہ السلام کو بلانے کے واسطے بھیجی گئی تھی بڑی یا چھوٹی۔
۶۸		کہ یہ ہماری بکریاں چَرایا کریں اور یہ کام ہمیں نہ کرنا پڑے۔
۶۹		حضرت شعیب علیہ السلام نے صاحبزادی سے دریافت کیا کہ تمہیں ان کی قوت و امانت کا کیا علم ؟ انہوں نے عرض کیا کہ قوت تو اس سے ظاہر ہے کہ انہوں نے تنہا کنوئیں پر سے وہ پتھّر اٹھا لیا جس کو دس سے کم آدمی نہیں اٹھا سکتے اور امانت اس سے ظاہر ہے کہ انہوں نے ہمیں دیکھ کر سر جھکا لیا اور نظر نہ اٹھائی اور ہم سے کہا کہ تم پیچھے چلو ایسا نہ ہو کہ ہوا سے تمہارا کپڑا اڑے اور بدن کا کوئی حصّہ نمودار ہو یہ سُن کر حضرت شعیب علیہ السلام نے حضرت موسیٰ علیہ السلام سے۔
(۲۷) کہا میں چاہتا ہوں کہ اپنی دونوں بیٹیوں میں سے  ایک تمہیں بیاہ دوں (ف ۷۰) اس مہر پر کہ تم آٹھ برس میری ملازمت کرو (ف ۷۱) پھر اگر پورے  دس برس کر لو تو تمہاری طرف سے  ہے  (ف ۷۲) اور میں تمہیں مشقت میں ڈالنا نہیں چاہتا (ف ۷۳) قریب ہے  انشاء اللہ تم مجھے  نیکوں میں پاؤ گے  (ف ۷۴)
۷۰		یہ وعدۂ نکاح تھا الفاظِ عقد نہ تھے کیونکہ مسئلہ عقد کے لئے صیغۂ ماضی ضروری ہے مسئلہ اور ایسے ہی منکوحہ کی تعیین بھی ضروری ہے۔
۷۱		مسئلہ : آزاد مرد کا آزاد عورت سے نکاح کسی دوسرے آزاد شخص کی خدمت کرنے یا بکریاں چَرانے کو مَہر قرار دے کر جائز ہے۔ مسئلہ : اور اگر آزاد مرد نے کسی مدّت تک عورت کی خدمت کرنے کو یا قرآن کی تعلیم کو مَہر قرار دے کر نکاح کیا تو نکاح جائز ہے اور یہ چیزیں مَہر نہ ہو سکیں گی بلکہ اس صورت میں مہرِ مثل لازم ہو گا۔ (ہدایہ و احمدی)۔
۷۲		یعنی یہ تمہاری مہربانی ہو گی اور تم پر واجب نہ ہو گا۔
۷۳		کہ تم پر پورے دس سال لازم کر دوں۔
۷۴		تو میری طرف سے حسنِ معاملت اور وفائے عہد ہی ہو گی اور ان شاء اللہ تعالیٰ آپ نے اللہ تعالیٰ کی توفیق و مدد پر بھروسہ کرنے کے لئے فرمایا۔
(۲۸) موسیٰ نے  کہا یہ  میرے  اور آپ کے  درمیان اقرار ہو چکا، میں ان دونوں میں جو میعاد پوری  کر دوں (ف ۷۵) تو مجھ پر کوئی مطالبہ نہیں، اور ہمارے   اس کہے  پر اللہ کا ذمہ ہے  (ف ۷۶) 
۷۵		خواہ دس سال کی یا آٹھ سال کی۔
۷۶		پھر جب آپ کا عقد ہو چکا تو حضرت شعیب علیہ السلام نے اپنی صاحبزادی کو حکم دیا کہ وہ حضرت موسیٰ علیہ السلام کو ایک عصاء دیں جس سے وہ بکریوں کی نگہبانی کریں اور درندوں کو دفع کریں حضرت شعیب علیہ السلام کے پاس انبیاء علیہم السلام کے کئی عصاء تھے صاحبزادی صاحبہ کا ہاتھ حضرت آدم علیہ السلام کے عصاء پر پڑا جو آپ جنّت سے لائے تھے اور انبیاء اس کے وارث ہوتے چلے آئے تھے اور وہ حضرت شعیب علیہ السلام کو پہنچا تھا حضرت شعیب علیہ السلام نے یہ عصاء حضرت موسیٰ علیہ السلام کو دیا۔
(۲۹) پھر جب موسیٰ نے  اپنی میعاد پوری کر دی (ف ۷۷) اور اپنی بی بی کو لے  کر چلا (ف ۷۸) طُور کی طرف سے  ایک آگ دیکھی (ف ۷۹) اپنی گھر وا لی سے  کہا تم ٹھہرو مجھے  طُور کی طرف سے  ایک آگ نظر پڑی ہے  شاید میں وہاں سے  کچھ خبر لاؤ ں (ف ۸۰) یا تمہارے  لیے  کوئی آ  گ کی چن گاری لاؤں کہ تم تاپو۔
۷۷		حضرت ابنِ عباس رضی اللہ تعالیٰ عنہما سے مروی ہے کہ آپ نے بڑی میعاد یعنی دس سال پورے کئے پھر حضرت شعیب علیہ السلام سے مِصر کی طرف واپس جانے کی اجازت چاہی آپ نے اجازت دی۔
۷۸		ان کے والد کی اجازت سے مِصر کی طرف۔
۷۹		جب کہ آپ جنگل میں تھے اندھیری رات تھی، سردی شدّت کی پڑ رہی تھی، راستہ گم ہو گیا تھا اس وقت آپ نے آگ دیکھ کر۔
۸۰		راہ کی کہ کس طرف ہے۔
(۳۰) پھر جب آگ کے  پاس حاضر ہوا ندا کی گئی میدان کے  دہنے  کنارے  سے  (ف ۸۱)  برکت والے  مقام میں پیڑ سے  (ف ۸۲) کہ اے  موسیٰ! بیشک میں ہی ہوں اللہ رب سارے  جہان کا (ف ۸۳) 
۸۱		جو حضرت موسیٰ علیہ السلام کے دستِ راست کی طرف تھا۔
۸۲		وہ درخت عناب کا تھا یا عوسج کا (عوسج ایک خاردار درخت ہے جو جنگلوں میں ہوتا ہے)۔
۸۳		جب حضرت موسیٰ علیہ السلام نے سرسبز درخت میں آگ دیکھی تو جان لیا کہ اللہ تعالیٰ کے سوا یہ کسی کی قدرت نہیں اور بے شک اس کلام کا اللہ تعالیٰ ہی متکلم ہے۔ یہ بھی منقول ہے کہ یہ کلام حضرت موسیٰ علیہ السلام نے صرف گوش مبارک ہی سے نہیں بلکہ اپنے جسمِ اقدس کے ہر ہر جزو سے سُنا۔
(۳۱) اور یہ کہ ڈال دے  اپنا عصا (ف ۸۴) پھر جب موسیٰ نے  اسے  دیکھا لہراتا ہوا گویا سانپ ہے   پیٹھ پھیر کر چلا اور مڑ کر نہ دیکھا (ف ۸۵) اے  موسیٰ سامنے   آ اور ڈر نہیں، بیشک تجھے   امان ہے  (ف ۸۶)
۸۴		چنانچہ آپ نے عصا ڈال دیا وہ سانپ بن گیا۔
۸۵		تب ندا کی گئی۔
۸۶		کوئی خطرہ نہیں۔
(۳۲) اپنا ہاتھ (ف ۸۷) گریبان میں ڈال نکلے  گا سفید چمکتا  بے  عیب (ف ۸۸) اور اپنا ہاتھ سینے  پر رکھ لے  خوف دور کرنے  کو (ف ۸۹) تو  یہ دو حُجتیں ہیں تیرے  رب کی (ف ۹۰) فرعون اور اس کے  درباریوں کی طرف، بیشک وہ بے  حکم لوگ ہیں۔
۸۷		اپنی قمیص کے۔
۸۸		شعاعِ آفتاب کی طرح تو حضرت موسیٰ علیہ السلام نے اپنا دستِ مبارک گریبان میں ڈال کر نکالا تو اس میں ایسی تیز چمک تھی جس سے نگاہیں جھپکیں۔
۸۹		تاکہ ہاتھ اپنی اصلی حالت پر آئے اور خوف رفع ہو جائے۔ حضرت ابنِ عباس رضی اللہ تعالیٰ عنہما نے فرمایا کہ اللہ تعالیٰ نے حضرت موسیٰ علیہ السلام کو سینہ پر ہاتھ رکھنے کا حکم دیا تاکہ جو خوف سانپ دیکھنے کے وقت پیدا ہو گیا تھا رفع ہو جائے اور حضرت موسیٰ علیہ السلام کے بعد جو خوف زدہ اپنا ہاتھ سینہ پر رکھے گا اس کا خوف دفع ہو جائے گا۔
۹۰		یعنی عصا اور یدِ بیضا تمہاری رسالت کی برہانیں ہیں۔
(۳۳) عرض کی اے  میرے  رب! میں نے  ان میں ایک جان  مار ڈالی ہے  (ف ۹۱) تو ڈرتا ہوں کہ مجھے  قتل کر دیں۔
۹۱		یعنی قبطی میرے ہاتھ سے مارا گیا ہے۔
(۳۴) اور میرا بھائی ہارون اس کی زبان مجھ سے  زیادہ صاف ہے  تو اسے  میری مدد کے  لیے  رسول بنا، کہ میری تصدیق کرے   مجھے  ڈر ہے  کہ وہ (ف ۹۲) مجھے  جھٹلائیں گے۔
۹۲		یعنی فرعون اور اس کی قوم۔
(۳۵)  فرمایا، قریب ہے  کہ ہم تیرے  بازو کو تیرے  بھائی سے  قوت دیں گے  اور تم دونوں کو غلبہ عطا فرمائیں گے  تو وہ  تم دونوں کا کچھ نقصان نہ کر سکیں گے، ہماری نشانیوں کے  سبب تم دونوں اور جو تمہاری پیروی کریں گے  غالب آؤ گے  (ف ۹۳) 
۹۳		فرعون اور اس کی قوم پر۔
(۳۶) پھر جب موسیٰ ان کے  پاس ہماری روشن نشانیاں لایا بولے  یہ تو نہیں  مگر بناوٹ کا جادو  (ف ۹۴) اور ہم نے  اپنے  اگلے  باپ داداؤں میں ایسا نہ سنا  (ف ۹۵)
۹۴		ان بدنصیبوں نے معجزات کا انکار کر دیا اور ان کو جادو بتا دیا مطلب یہ تھا کہ جس طرح تمام انواعِ سحر باطل ہوتے ہیں اسی طرح معاذ اللہ یہ بھی ہے۔
۹۵		یعنی آپ سے پہلے ایسا کبھی نہیں کیا گیا یا یہ معنی ہیں کہ جو دعوت آپ ہمیں دیتے ہیں وہ ایسی نئی ہے کہ ہمارے آباء و  اجداد میں بھی ایسی نہیں سنی گئی تھی۔
(۳۷) اور موسیٰ نے  فرمایا میرا رب خوب جانتا ہے  جو اس کے  پاس سے  ہدایت لایا (ف ۹۶) اور جس کے  لیے  آخرت کا گھر ہو گا (ف ۹۷) بیشک ظالم مراد کو نہیں پہنچتے  (ف ۹۸)
۹۶		یعنی جو حق پر ہے اور جس کو اللہ تعالیٰ نے نبوّت کے ساتھ سرفراز فرمایا۔
۹۷		اور وہ وہاں کی نعمتوں اور رحمتوں کے ساتھ نوازا جائے گا۔
۹۸		یعنی کافِروں کو آخرت کی فلاح میسّر نہیں۔
(۳۸) اور فرعون  بولا، اے  درباریو! میں تمہارے  لیے  اپنے  سوا  کوئی خدا نہیں جانتا تو اے  ہامان! میرے  لیے  گارا پکا کر (ف ۹۹) ایک محل بنا (ف ۱۰۰) کہ شاید میں موسیٰ کے  خدا کو جھانک  آؤں (ف ۱۰۱)  اور بیشک میرے  گمان میں تو وہ (ف ۱۰۲) جھوٹا ہے  (ف ۱۰۳)
۹۹		اینٹ تیار کر۔کہتے ہیں کہ یہی دنیا میں سب سے پہلے اینٹ بنانے والا ہے یہ صنعت اس سے پہلے نہ تھی۔
۱۰۰		نہایت بلند۔
۱۰۱		چنانچہ ہامان نے ہزارہا کاریگر اور مزدور جمع کئے اینٹیں بنوائیں اور عمارتی سامان جمع کر کے اتنی بلند عمارت بنوائی کہ دنیا میں اس کے بر ابر کوئی عمارت بلند نہ تھی فرعون نے یہ گمان کیا کہ (معاذاللہ) اللہ تعالیٰ کے لئے بھی مکان ہے اور وہ جسم ہے کہ اس تک پہنچنا اس کے لئے ممکن ہو گا۔
۱۰۲		یعنی موسیٰ علیہ السلام۔
۱۰۳		اپنے اس دعویٰ میں کہ اس کا ایک معبود ہے جس نے اس کو اپنا رسول بنا کر ہماری طرف بھیجا ہے۔
(۳۹)  اور اس نے   اور اس کے  لشکریوں نے   زمین میں بے  جا بڑائی چاہی (ف ۱۰۴) اور سمجھے  کہ انہیں ہماری طرف پھرنا نہیں۔
۱۰۴		اور حق کو نہ مانا اور باطل پر رہے۔
(۴۰) تو ہم نے  اسے  اور اس کے  لشکر کو پکڑ کر  دریا میں پھینک  دیا (ف ۱۰۵) تو دیکھو کیسا انجام ہوا ستمگاروں کا۔
۱۰۵		اور سب غرق ہو گئے۔
(۴۱) اور انہیں ہم نے  (ف ۱۰۶) دوزخیوں کا پیشوا بنایا کہ آگ کی طرف بلاتے  ہیں (ف ۱۰۷) اور قیامت کے  دن ان کی مدد نہ ہو گی۔
۱۰۶		دنیا میں۔
۱۰۷		یعنی کُفر و معاصی کی دعوت دیتے ہیں جس سے عذابِ جہنّم کے مستحق ہوں اور جو ان کی اطاعت کرے جہنّمی ہو جائے۔
(۴۲) اور اس دنیا میں ہم نے  ان کے  پیچھے  لعنت لگائی (ف ۱۰۸) اور قیامت کے  دن ان کا برا ہے۔
۱۰۸		یعنی رسوائی اور رحمت سے دوری۔
(۴۳) اور بیشک ہم نے  موسیٰ کو کتاب عطا فرمائی (ف ۱۰۹) بعد اس کے  کہ اگلی سنگتیں (قومیں ) (ف ۱۱۰) ہلاک فرما دیں جس میں لوگوں کے  دل کی آنکھیں کھولنے  وا لی باتیں اور ہدایت اور رحمت تاکہ وہ نصیحت مانیں۔
۱۰۹		یعنی توریت۔
۱۱۰		مثل قومِ نوح و عاد و ثمود وغیرہ کے۔
(۴۴) اور  تم (ف ۱۱۱) طور کی جانب مغرب میں نہ تھے  (ف ۱۱۲) جبکہ ہم نے  موسیٰ کو رسالت کا حکم بھیجا (ف ۱۱۳) اور اس وقت تم حاضر نہ تھے۔
۱۱۱		اے سیدِ انبیاء محمّدِ مصطفیٰ صلی اللہ علیہ و آلہ و سلم۔
۱۱۲		وہ حضرت موسیٰ علیہ السلام کا میقات تھا۔
۱۱۳		اور ان سے کلام فرمایا اور انہیں مقرب کیا۔
(۴۵) مگر ہوا یہ کہ ہم نے  سنگتیں پیدا کیں (ف ۱۱۴)  کہ ان پر زمانہ دراز گزرا (ف ۱۱۵) اور نہ تم اہلِ مدین میں مقیم تھے  ان پر ہماری آیتیں پڑھتے  ہوئے ، ہاں ہم رسول بنانے  والے  ہوئے  (ف ۱۱۶)
۱۱۴		یعنی بہت سی اُمّتیں بعد حضرت موسیٰ علیہ السلام کے۔
۱۱۵		تو وہ اللہ کا عہد بھول گئے اور انہوں نے اس کی فرمانبرداری ترک کی اور اس کی حقیقت یہ ہے کہ اللہ تعالیٰ نے حضرت موسیٰ علیہ السلام اور ان کی قوم سے سیدِ عالَم حبیبِ خدا محمّدِ مصطفیٰ صلی اللہ علیہ و آلہ و سلم کے حق میں اور آپ پر ایمان لانے کے متعلق عہد لئے تھے جب دراز زمانہ گزرا اور اُمّتوں کے بعد اُمّتیں گزرتی چلی گئیں تو وہ لوگ ان عہدوں کو بھول گئے اور اس کی وفا ترک کر دی۔
۱۱۶		تو ہم نے آپ کو علم دیا اور پہلوں کے حالات پر مطّلع کیا۔
(۴۶) اور نہ تم طور کے  کنارے  تھے  جب ہم نے  ندا فرمائی (ف ۱۱۷) ہاں تمہارے  رب کی مہر ہے  (کہ تمہیں غیب کے  علم دیے )  (ف ۱۱۸) کہ تم ایسی قوم کو ڈر سناؤ جس کے  پاس تم سے  پہلے  کوئی ڈر سنانے  والا  نہ آیا (ف ۱۱۹) یہ امید کرتے  ہوئے  کہ ان کو نصیحت ہو۔
۱۱۷		حضرت موسیٰ علیہ السلام کو توریت عطا فرمانے کے بعد۔
۱۱۸		جن سے تم ان کے احوال بیان فرماتے ہو۔ آپ کا ان امور کی خبر دینا آپ کی نبوّت کی ظاہر دلیل ہے۔
۱۱۹		اس قوم سے مراد اہلِ مکّہ ہیں جو زمانۂ فِترۃ میں تھے جو حضرت سیدِ عالَم صلی اللہ علیہ و آلہ و سلم و حضرت عیسیٰ علیہ السلام کے درمیان پانچ سو پچاس برس کی مدّت کا ہے۔
(۴۷) اور اگر نہ ہوتا کہ کبھی پہنچتی انہیں کوئی مصیبت (ف ۱۲۰) اس کے  سبب جو ان کے  ہاتھوں نے  آگے  بھیجا (ف ۱۲۱) تو کہتے، اے  ہمارے  رب! تو نے  کیوں نہ بھیجا ہماری  طرف کوئی رسول کہ ہم تیری آیتوں کی پیروی کرتے  اور ایمان لاتے  (ف ۱۲۲)
۱۲۰		عذاب و سزا۔
۱۲۱		یعنی جو کُفر و عصیان انہوں نے کیا۔
۱۲۲		معنیٰ آیت کے یہ ہیں کہ رسولوں کا بھیجنا ہی الزامِ حُجّت کے لئے ہے کہ انہیں یہ عذر کرنے کی گنجائش نہ ملے کہ ہمارے پاس رسول نہیں بھیجے گئے اس لئے گمراہ ہو گئے اگر رسول آتے تو ہم ضرور مطیع ہوتے اور ایمان لاتے۔
(۴۸)  پھر جب ان کے  پاس حق آیا  (ف ۱۲۳) ہماری طرف سے  بولے  (ف ۱۲۴)  انہیں کیوں نہ دیا گیا جو موسیٰ کو دیا گیا (ف ۱۲۵) کیا اس کے  منکر نہ ہوئے  تھے  جو پہلے  موسیٰ کو دیا گیا (ف ۱۲۶) بولے   دو جادو ہیں ایک دوسرے  کی پشتی (امداد) پر،  اور بولے  ہم ان دونوں کے  منکر ہیں (ف ۱۲۷)
۱۲۳		یعنی سیدِ عالَم محمّدِ مصطفیٰ صلی اللہ علیہ و آلہ و سلم۔
۱۲۴		مکّہ کے کُفّار۔
۱۲۵		یعنی انہیں قرآنِ کریم یکبارگی کیوں نہیں دیا گیا جیسا کہ حضرت موسیٰ علیہ السلام کو پوری توریت ایک ہی بار میں عطا کی گئی تھی یا یہ معنی ہیں کہ سیدِ عالَم صلی اللہ علیہ و آلہ و سلم کو عصا اور یدِ بیضا جیسے معجزات کیوں نہ دیئے گئے اللہ تبارک و تعالیٰ فرماتا ہے۔
۱۲۶		یہود نے قریش کو پیغام بھیجا کہ سیدِ عالَم صلی اللہ علیہ و آلہ و سلم سے حضرت موسیٰ علیہ السلام کے سے معجزات طلب کریں۔ اس پر یہ آیت نازل ہوئی اور فرمایا گیا کہ جن یہود نے یہ سوال کیا ہے کیا وہ حضرت موسیٰ علیہ السلام کے اور جو انہیں اللہ کی طرف سے دیا گیا ہے اس کے منکر نہ ہوئے۔
۱۲۷		یعنی توریت کے بھی اور قرآن کے بھی ان دونوں کو انہوں نے جادو کہا اور ایک قراءت میں ساحران ہے اس تقدیر پر معنیٰ یہ ہوں گے کہ دونوں جادو گر ہیں یعنی سیدِ عالَم صلی اللہ علیہ و آلہ و سلم اور حضرت موسیٰ علیہ السلام۔ شانِ نُزول : مشرکینِ مکّہ نے یہودِ مدینہ کے سرداروں کے پاس قاصد بھیج کر دریافت کیا کہ سیدِ عالَم صلی اللہ علیہ و آلہ و سلم کی نسبت کتبِ سابقہ میں کوئی خبر ہے ؟ انہوں نے جواب دیا کہ ہاں حضور کی نعت و صفت ان کی کتاب توریت میں موجود ہے جب یہ خبر قریش کو پہنچی تو حضرت موسیٰ علیہ السلام و سیدِ عالَم صلی اللہ علیہ و آلہ و سلم کی نسبت کہنے لگے کہ وہ دونوں جادو گر ہیں ان میں ایک دوسرے کا معین و مددگار ہے اس پر اللہ تعالیٰ نے فرمایا۔
(۴۹) تم فرماؤ تو اللہ کے  پاس سے  کوئی کتاب لے  آؤ جو ان دونوں کتابوں سے  زیادہ ہدایت کی ہو (ف ۱۲۸) میں اس کی پیروی کروں گا اگر تم سچے  ہو (ف ۱۲۹) 
۱۲۸		یعنی توریت و قرآن سے۔
۱۲۹		اپنے اس قول میں کہ یہ دونوں جادو یا جادوگر ہیں اس میں تنبیہ ہے کہ وہ اس کے مثل کتاب لانے سے عاجزِ مَحض ہیں چنانچہ آگے ارشاد فرمایا جاتا ہے۔
(۵۰) پھر اگر وہ یہ تمہارا فرمانا قبول نہ کریں (ف ۱۳۰) تو جان لو کہ (ف ۱۳۱) بس وہ اپنی خواہشو ں ہی کے  پیچھے  ہیں، اور اس سے  بڑھ کر گمراہ کون جو اپنی خواہش کی پیروی کرے  اللہ کی ہدایت سے  جدا، بیشک اللہ ہدایت ہیں فرماتا ظالم لوگوں کو۔
۱۳۰		اور ایسی کتاب نہ لا سکیں۔
۱۳۱		ان کے پاس کوئی حُجّت نہیں ہے۔
(۵۱) اور بیشک ہم نے  ان کے  لیے  بات مسلسل اتاری (ف ۱۳۲) کہ وہ دھیان کریں۔
۱۳۲		یعنی قرآنِ کریم ان کے پاس پیاپے اور مسلسل آیا وعد اور وعید اور قصص اور عبرتیں اور موعظتیں تاکہ سمجھیں اور ایمان لائیں۔
(۵۲) جن کو ہم نے  اس سے  پہلے  (ف ۱۳۳) کتاب دی وہ اس پر ایمان لاتے  ہیں۔
۱۳۳		یعنی قرآن شریف سے یا سیدِ عالَم صلی اللہ علیہ و آلہ و سلم سے پہلے۔ شانِ نُزول : یہ آیت مؤمنینِ اہلِ کتاب حضرت عبداللہ بن سلام اور ان کے اصحاب کے حق میں نازِل ہوئی اور ایک قول یہ ہے کہ یہ ان اہلِ انجیل کے حق میں نازِل ہوئی جو حبشہ سے آ کر سیدِ عالَم صلی اللہ علیہ و آلہ و سلم پر ایمان لائے یہ چالیس حضرات تھے جو حضرت جعفر بن ابی طالب کے ساتھ آئے جب انہوں نے مسلمانوں کی حاجت اور تنگیِ معاش دیکھی تو بارگاہِ رسالت میں عرض کیا کہ ہمارے پاس مال ہیں حضور اجازت دیں تو ہم واپس جا کر اپنے مال لے آئیں اور ان سے مسلمانوں کی خدمت کریں حضور نے اجازت دی اور وہ جا کر اپنے مال لے آئے اور ان سے مسلمانوں کی خدمت کی۔ ان کے حق میں یہ آیات مِمَّا رَزَقْنٰھُمْ یُنْفِقُوْنَ  تک نازِل ہوئیں۔ حضرت ابنِ عباس رضی اللہ تعالیٰ عنہما نے فرمایا کہ یہ آیتیں اسی۸۰ اہلِ کتاب کے حق میں نازِل ہوئیں جن میں چالیس نجران کے اور بتّیس حبشہ کے اور آٹھ شام کے تھے۔
(۵۳) اور جب ان پر یہ آیتیں پڑھی جاتی ہیں کہتے  ہیں ہم اس پر ایمان لائے، بیشک یہی حق ہے  ہمارے  رب کے  پا س سے  ہم اس سے  پہلے  ہی گردن رکھ چکے  تھے  (ف ۱۳۴)
۱۳۴		یعنی نُزولِ قرآن سے قبل ہی ہم حبیبِ خدا محمّدِ مصطفیٰ صلی اللہ علیہ و آلہ و سلم پر ایمان رکھتے تھے کہ وہ نبیِ برحق ہیں کیونکہ توریت و انجیل میں ان کا ذکر ہے۔
(۵۴) ان کو ان کا اجر  دوبالا  دیا جائے  گا (ف ۱۳۵) بدلہ ان کے  صبر کا (ف ۱۳۶) اور وہ بھلائی سے  برائی کو ٹالتے  ہیں (ف ۱۳۷) اور ہمارے  دیے  سے  کچھ ہماری راہ میں خرچ کرتے  ہیں (ف ۱۳۸) 
۱۳۵		کیونکہ وہ پہلی کتاب پر بھی ایمان لائے اور قرآن پاک پر بھی۔
۱۳۶		کہ انہوں نے اپنے دین پر بھی صبر کیا اور مشرکین کی ایذا پر بھی۔ بخاری و مسلم کی حدیث میں ہے سیدِ عالَم صلی اللہ علیہ و آلہ و سلم نے فرمایا کہ تین قِسم کے لوگ ایسے ہیں جنہیں دو اجر ملیں گے ایک اہلِ کتاب کا وہ شخص جو اپنے نبی پر بھی ایمان لایا اور سیدِ انبیاء محمّدِ مصطفیٰ صلی اللہ علیہ و آلہ و سلم پر بھی دوسرا وہ غلام جس نے اللہ کا حق بھی ادا کیا اور مولا کا بھی تیسرا وہ جس کے پاس باندی تھی جس سے قربت کرتا تھا پھر اس کو اچھی طرح ادب سکھایا اچھی تعلیم دی اور آزاد کر کے اس سے نکاح کر لیا اس کے لئے بھی دو اجر ہیں۔
۱۳۷		طاعت سے معصیت کو اور حلم سے ایذاء کو۔ حضرت ابنِ عباس رضی اللہ تعالیٰ عنہما نے فرمایا کہ توحید کی شہادت یعنی اشہد ان لا الہ الا اللہ سے شرک کو۔
۱۳۸		طاعت میں یعنی صدقہ کرتے ہیں۔
(۵۵) اور جب بیہودہ بات سنتے  ہیں اس سے  تغافل کرتے  ہیں (ف ۱۳۹) اور کہتے  ہیں ہمارے  لیے  ہمارے  عمل اور تمہارے  لیے  تمہارے  عمل، بس تم پر  سلام  (ف ۱۴۰) ہم جاہلوں کے  غرضی (چاہنے  والے ) نہیں (ف ۱۴۱) (۵۶) بیشک یہ نہیں کہ تم جسے  اپنی طرف سے  چاہو ہدایت کر دو  ہاں اللہ ہدایت فرماتا ہے  جسے  چاہے، اور وہ خوب جانتا ہے  ہدایت والوں کو (ف ۱۴۲)
۱۳۹		مشرکین مکّہ مکرّمہ کے ایمانداروں کو ان کا دین ترک کرنے اور اسلام قبول کرنے پر گالیاں دیتے اور بُرا کہتے یہ حضرات ان کی بےہودہ باتیں سُن کر اعراض فرماتے۔
۱۴۰		یعنی ہم تمہاری بےہودہ باتوں اور گالیوں کے جواب میں گالیاں نہ دیں گے۔
۱۴۱		ان کے ساتھ میل جول نشست و برخاست نہیں چاہتے ہمیں جاہلانہ حرکات گوارا نہیں  نُسِخَ ذٰلِکَ بِالْقِتَالِ۔
۱۴۲		جن کے لئے اس نے ہدایت مقدر فرمائی جو دلائل سے پند پذیر ہونے اور حق بات ماننے والے ہیں۔ شانِ نُزول : مسلم شریف میں حضرت ابو ہریرہ رضی اللہ تعالیٰ عنہ سے مروی ہے کہ یہ آیت ابوطالب کے حق میں نازِل ہوئی نبیِ کریم صلی اللہ علیہ و آلہ و سلم نے ان سے ان کی موت کے وقت فرمایا اے چچا کہو  لَآ اِلٰہَ اِلاَّ اﷲُ  میں تمہارے لئے روزِ قیامت شاہد ہوں گا انہوں نے کہا کہ اگر مجھے قریش کے عار دینے کا اندیشہ نہ ہوتا تو میں ضرور ایمان لا کر تمہاری آنکھ ٹھنڈی کرتا اس کے بعد انہوں نے یہ شعر پڑھے  
وَلَقَدْ عَلِمْتُ بِاَنَّ دِیْنَ مُحَمَّدٍ         مِنْ خَیْرِ اَدْیَانِ الْبَرِیَّۃِ دِیْناً         لَوْ لَا الْمَلَامَۃُ اَوْ حِذَارُمُسَبَّۃٍ           لَوَجَدْ تَّنِیْ سَمُحًا بِذَاکَ مُبِیْنًا  
یعنی میں یقین سے جانتا ہوں کہ محمّد صلی اللہ علیہ و آلہ و سلم کا دین تمام جہانوں کے دینوں سے بہتر ہے اگر ملامت و بد گوئی کا اندیشہ نہ ہوتا تو میں نہایت صفائی کے ساتھ اس دین کو قبول کرتا اس کے بعد ابوطالب کا انتقال ہو گیا۔ اس پر یہ آیتِ کریمہ نازِل ہوئی۔
(۵۷)  اور کہتے  ہیں اگر ہم تمہارے  ساتھ ہدایت کی پیروی کریں تو لوگ ہمارے  ملک سے  ہمیں اچک لے  جائیں گے  (ف ۱۴۳) کیا ہم نے  انہیں جگہ نہ دی امان وا لی حرم میں (ف ۱۴۴) جس کی طرف ہر چیز کے  پھل لائے  جاتے  ہیں ہمارے  پاس کی روزی لیکن ان میں اکثر کو علم نہیں (ف ۱۴۵)
۱۴۳		یعنی سرزمینِ عرب سے ایک دم نکال دیں گے۔ شانِ نُزول : یہ آیت حارث بن عثمان بن نوفل بن عبد مناف کے حق میں نازِل ہوئی اس نے نبیِ کریم صلی اللہ علیہ و آلہ و سلم سے کہا تھا کہ یہ تو ہم یقین سے جانتے ہیں کہ جو آپ فرماتے ہیں وہ حق ہے لیکن اگر ہم آپ کے دین کا اِتّباع کریں تو ہمیں ڈر ہے کہ عرب کے لوگ ہمیں شہر بدر کر دیں گے اور ہمارے وطن میں نہ رہنے دیں گے۔ اس آیت میں اس کا جواب دیا گیا۔
۱۴۴		جہاں کے رہنے والے قتل و غارت سے امن میں ہیں اور جہاں جانوروں اور سبزوں تک کو امن ہے۔
۱۴۵		اور وہ اپنی جہالت سے نہیں جانتے کہ یہ روزی اللہ تعالیٰ کی طرف سے ہے اگر یہ سمجھ ہوتی تو جانتے کہ خوف و امن بھی اسی کی طرف سے ہے اور ایمان لانے میں شہر بدر کئے جانے کا خوف نہ کرتے۔
(۵۸) اور کتنے  شہر ہم نے  ہلاک کر دیے  جو اپنے  عیش پر اترا گئے  تھے  (ف ۱۴۶) تو یہ ہیں ان کے  مکان (ف ۱۴۷) کہ ان کے  بعد ان میں سکونت نہ ہوئی مگر کم  (ف ۱۴۸) اور ہمیں وارث ہیں (ف ۱۴۹)
۱۴۶		اور انہوں نے طغیان اختیار کیا تھا کہ اللہ تعالیٰ کی دی ہوئی روزی کھاتے اور پوجتے بُتوں کو اہلِ مکّہ کو ایسی قوم کے خراب انجام سے خوف دلایا جاتا ہے جن کا حال ان کی طرح تھا کہ اللہ تعالیٰ کی نعمتیں پاتے اور شکر نہ کرتے ان نعمتوں پر اِتراتے وہ ہلاک کر دیئے گئے۔
۱۴۷		جن کے آثار باقی ہیں اور عرب کے لوگ اپنے سفروں میں انہیں دیکھتے ہیں۔
۱۴۸		کہ کوئی مسافر یا رہرو ان میں تھوڑی دیر کے لئے ٹھہر جاتا ہے پھر خالی پڑے رہتے ہیں۔
۱۴۹		ان مکانوں کے یعنی وہاں کے رہنے والے ایسے ہلاک ہوئے کہ ان کے بعد ان کا کوئی جانشین باقی نہ رہا اب اللہ کے سوا ان مکانوں کا کوئی وارث نہیں خَلق کی فنا کے بعد وہی سب کا وارث ہے۔
(۵۹) اور تمہارا رب شہروں کو ہلاک نہیں کرتا جب تک ان کے  اصل مرجع میں رسول نہ بھیجے  (ف ۱۵۰) جو ان پر ہماری آیتیں پڑھے  (ف ۱۵۱) اور ہم شہروں کو ہلاک نہیں کرتے  مگر جبکہ ان کے  ساکن ستمگار ہوں (ف ۱۵۲)
۱۵۰		یعنی مرکزی مقام میں۔ بعض مفسِّرین نے کہا کہ اُم القریٰ سے مراد مکّہ مکرّمہ ہے اور رسول سے مراد خاتَمِ انبیاء محمّدِ مصطفیٰ صلی اللہ علیہ و آلہ و سلم۔
۱۵۱		اور انہیں تبلیغ کرے اور خبر دے کہ اگر وہ ایمان نہ لائیں گے تو ان پر عذاب کیا جائے گا تاکہ ان پر حُجّت لازم ہو اور ان کے لئے عذر کی گنجائش باقی نہ رہے۔
۱۵۲		رسول کی تکذیب کرتے ہوں اپنے کُفر پر مُصِر ہوں اور اس سبب سے عذاب کے مستحق ہوں۔
(۶۰) اور جو کچھ چیز تمہیں دی گئی ہے  اور دنیوی زندگی کا برتاوا اور اس کا سنگھار ہے  (ف ۱۵۳) اور جو اللہ  کے  پاس ہے  (ف ۱۵۴) اور وہ بہتر اور زیادہ باقی رہنے  والا (ف ۱۵۵) تو کیا تمہیں عقل نہیں (ف ۱۵۶)
۱۵۳		جس کی بقا بہت تھوڑی اور جس کا انجام فنا۔
۱۵۴		یعنی آخرت کے منافع۔
۱۵۵		تمام کدورتوں سے خالی اور دائم غیر منقطع۔
۱۵۶		کہ اتنا سمجھ سکو کہ باقی فانی سے بہتر ہے اسی لئے کہا گیا ہے کہ جو شخص آخرت کو دنیا پر ترجیح نہ دے وہ نادان ہے۔
(۶۱) تو کیا وہ جسے  ہم نے  اچھا وعدہ دیا  (ف ۱۵۷)  تو وہ اس سے  ملے  گا اس جیسا ہے  جسے  ہم نے  دنیوی زندگی کا برتاؤ برتنے  دیا پھر وہ قیامت کے  دن گرفتار کر کے  حاضر لایا جائے  گا (ف ۱۵۸)
۱۵۷		ثواب جنّت کا۔
۱۵۸		یہ دونوں ہرگز برابر نہیں ہو سکتے ان میں پہلا جسے اچھا وعدہ دیا گیا مؤمن ہے اور دوسرا کافِر۔
(۶۲) اور جس دن انہیں ندا کرے  گا (ف ۱۵۹) تو فرمائے  گا  کہاں ہیں میرے  وہ شریک جنہیں تم (ف ۱۶۰) گمان کرتے  تھے۔
۱۵۹		اللہ تعالیٰ بطریقِ توبیخ۔
۱۶۰		دنیا میں میرا شریک۔
(۶۳) کہیں گے  وہ جن پر بات ثابت ہو چکی (ف ۱۶۱) اے  ہمارے  رب یہ ہیں وہ جنہیں ہم نے  گمراہ کیا، ہم نے  انہیں گمراہ کیا جیسے  خود گمراہ ہوئے  تھے  (ف ۱۶۲) ہم ان سے  بیزار ہو کر تیری طرف رجوع لاتے  ہیں وہ ہم کو نہ پوجتے  تھے  (ف ۱۶۳) 
۱۶۱		یعنی عذاب واجب ہو چکا اور وہ لوگ اہلِ ضلالت کے سردار اور ائمۂ کُفر ہیں۔
۱۶۲		یعنی وہ لوگ ہمارے بہکانے سے با اختیار خود گمراہ ہوئے ہماری ان کی گمراہی میں کوئی فرق نہیں ہم نے انہیں مجبور نہ کیا تھا۔
۱۶۳		بلکہ وہ اپنی خواہشوں کے پرستار اور اپنی شہوات کے مطیع تھے۔
(۶۴) اور ان سے  فرمایا جائے  گا اپنے  شریکوں کو پکارو (ف ۱۶۴) تو وہ پکاریں گے  تو وہ ان کی نہ سنیں گے  اور دیکھیں گے  عذاب، کیا اچھا ہوتا اگر وہ راہ پاتے  (ف ۱۶۵) 
۱۶۴		یعنی کُفّار سے فرمایا جائے گا کہ اپنے بُتوں کو پکارو وہ تمہیں عذاب سے بچائیں۔
۱۶۵		دنیا میں تاکہ آخرت میں عذاب نہ دیکھتے۔
(۶۵) اور جس دن انہیں ندا کرتے  گا تو فرمائے  گا (ف ۱۶۶) تم نے  رسولوں کو کیا جواب دیا  (ف ۱۶۷)
۱۶۶		یعنی کُفّار سے دریافت فرمائے گا۔
۱۶۷		جو تمہاری طرف بھیجے گئے تھے اور حق کی دعوت دیتے تھے۔
(۶۶) تو اس دن ان پر خبریں اندھی ہو جائیں گی (ف ۱۶۸) تو وہ کچھ پوچھ گچھ نہ کریں گے  (ف ۱۶۹) 
۱۶۸		اور کوئی عذر اور حُجّت انہیں نظر نہ آئے گی۔
۱۶۹		اور غایت دہشت سے ساکت رہ جائیں گے یا کوئی کسی سے اس لئے نہ پوچھے گا کہ جواب سے عاجز ہونے میں سب کے سب برابر ہیں تابع ہوں یا متبوع، کافِر ہوں یا کافِر گر۔
(۶۷) تو وہ جس نے  توبہ کی (ف ۱۷۰) اور ایمان لایا (ف ۱۷۱) اور اچھا کام کیا قریب ہے  کہ وہ راہ یاب ہو۔
۱۷۰		شرک سے۔
۱۷۱		اپنے ربّ پر اور اس تمام پر جو ربّ کی طرف سے آیا۔
(۶۸) اور تمہارا  رب پیدا کرتا ہے  جو چاہے  اور پسند فرماتا ہے  (ف ۱۷۲) ان کا (ف ۱۷۳) کچھ اختیار نہیں، پاکی اور برتری ہے  اللہ کو ان کے  شرک سے۔
۱۷۲		شانِ نُزول : یہ آیت مشرکین کے جواب میں نازِل ہوئی جنہوں نے کہا تھا کہ اللہ تعالیٰ نے حضرت محمّد صلی اللہ علیہ و آلہ و سلم کو نبوّت کے لئے کیوں برگزیدہ کیا۔ یہ قرآن مکّہ و طائف کے کسی بڑے شخص پر کیوں نہ اتارا اس کلام کا قائل ولید بن مغیرہ تھا اور بڑے آدمی سے وہ اپنے آپ کو اور عروہ بن مسعود ثقفی کو مراد لیتا تھا۔ اس کے جواب میں یہ آیتِ کریمہ نازِل ہوئی اور فرمایا گیا کہ رسولوں کا بھیجنا ان لوگوں کے اختیار سے نہیں ہے اللہ تعالیٰ کی مرضی ہے اپنی حکمت وہی جانتا ہے، انہیں اس کی مرضی میں دخل کی کیا مجال۔
۱۷۳		یعنی مشرکین کا۔
(۶۹)  اور تمہارا رب جانتا ہے  جو ان کے  سینوں میں چھپا ہے  (ف ۱۷۴) اور جو ظاہر کرتے  ہیں (ف ۱۷۵)
۱۷۴		یعنی کُفر اور رسولِ کریم صلی اللہ علیہ و آلہ و سلم کی عداوت جس کو یہ لوگ چھپاتے ہیں۔
۱۷۵		اپنی زبانوں سے خلافِ واقع جیسے کہ نبوّت میں طعن کرنا اور قرآنِ پاک کی تکذیب۔
(۷۰) اور وہی ہے  اللہ کہ کوئی خدا نہیں اس کے  سوا  اسی کی تعریف ہے  دنیا  (ف ۱۷۶) اور آخرت میں اور اسی کا حکم ہے  (ف ۱۷۷) اور اسی کی طرف پھر جاؤ گے۔
۱۷۶		کہ اس کے اولیاء د نیا میں بھی اس کی حمد کرتے ہیں اور آخرت میں بھی اس کی حمد سے لذّت اٹھاتے ہیں۔
۱۷۷		اسی کی قضاء ہر چیز میں نافذ و جاری ہے۔ حضرت ابنِ عباس رضی اللہ تعالیٰ عنہما نے فرمایا کہ اپنے فرمانبرداروں کے لئے مغفرت کا اور نافرمانوں کے لئے شفاعت کا حکم فرماتا ہے۔
(۷۱) تم فرماؤ  (ف ۱۷۸) بھلا دیکھو تو اگر اللہ ہمیشہ تم پر قیامت تک رات رکھے  (ف ۱۷۹) تو اللہ کے  سوا کون خدا ہے  جو تمہیں روشنی لا دے  (ف ۱۸۰) تو کیا تم سنتے  نہیں (ف ۱۸۱) 
۱۷۸		اے حبیب صلی اللہ علیہ و آلہ و سلم اہلِ مکّہ سے۔
۱۷۹		اور دن نکالے ہی نہیں۔
۱۸۰		جس میں تم اپنی معاش کے کام کر سکو۔
۱۸۱		گوشِ ہوش سے کہ شرک سے باز آؤ۔
(۷۲) تم فرماؤ بھلا دیکھو تو اگر اللہ قیامت تک ہمیشہ دن رکھے  (ف ۱۸۲) تو اللہ کے  سوا کون خدا ہے  جو تمہیں رات لا دے  جس میں آرام کرو (ف ۱۸۳) تو کیا تمہیں سوجھتا نہیں (ف ۱۸۴)
۱۸۲		رات ہونے ہی نہ دے۔
۱۸۳		اور دن میں جو کام اور محنت کی تھی اس کی تکان دور کرو۔
۱۸۴		کہ تم کتنی بڑی غلطی میں ہو جو اس کے ساتھ اور کو شریک کرتے ہو۔
(۷۳)  اور اس نے  اپنی مہر سے  تمہارے  لیے  رات اور دن بنائے  کہ رات میں آرام کرو اور دن میں اس کا فضل ڈھونڈو (ف ۱۸۵) اور اس لیے  کہ تم حق مانو (ف ۱۸۶)
۱۸۵		کسبِ معاش کرو۔
۱۸۶		اور اس کی نعمتوں کا شکر بجا لاؤ۔
(۷۴) اور جس دن انہیں ندا کرتے  گا تو  فرمائے  گا، کہاں ہیں ؟ میرے  وہ شریک جو تم بکتے  تھے۔
(۷۵)  اور ہر گروہ میں سے  ایک گواہ نکال کر (ف ۱۸۷) فرمائیں گے  اپنی دلیل لاؤ (ف ۱۸۸) تو جان لیں گے  کہ (ف ۱۸۹) حق اللہ کا ہے  اور ان سے  کھوئی جائیں گی جو بناوٹیں کرتے  تھے  (ف ۱۹۰)
۱۸۷		یہاں گواہ سے رسول مراد ہیں جو اپنی اپنی اُمّتوں پر شہادت دیں گے کہ انہوں نے انہیں ربّ کے پیام پہنچائے اور نصیحتیں کیں۔
۱۸۸		یعنی شرک اور رسولوں کی مخالفت جو تمہارا شیوا تھا اس پر کیا دلیل ہے پیش کرو۔
۱۸۹		الٰہیت و معبودیتِ خاص۔
۱۹۰		دنیا میں کہ اللہ تعالیٰ کے ساتھ شریک ٹھہراتے تھے۔
(۷۶) بیشک قارون موسیٰ کی قوم سے  تھا (ف ۱۹۱) پھر اس نے  ان پر زیادتی کی اور ہم نے  اس کو اتنے  خزانے  دیے  جن کی کنجیاں ایک زور آور جماعت پر بھاری تھیں، جب اس سے  اس کی قوم (ف ۱۹۲) نے  کہا اِترا نہیں (ف ۱۹۳) بیشک اللہ اِترانے  والوں کو دوست نہیں رکھتا۔
۱۹۱		قارون حضرت موسیٰ علیہ السلام کے چچا یصہر کا بیٹھا تھا نہایت خوب صورت شکیل آدمی تھا اسی لئے اس کو منور کہتے تھے اور بنی اسرائیل میں توریت کا سب سے بہتر قاری تھا، ناداری کے زمانہ میں نہایت متواضع و با اخلاق تھا، دولت ہاتھ آتے ہی اس کا حال متغیر ہوا اور سامری کی طرح منافق ہو گیا۔ کہا گیا ہے کہ فرعون نے اس کو بنی اسرائیل پر حاکم بنا دیا تھا۔
۱۹۲		یعنی مؤمنینِ بنی اسرائیل۔
۱۹۳		کثرتِ مال پر۔
(۷۷) اور جو مال تجھے  اللہ نے  دیا ہے  اس سے  آخرت کا گھر طلب کر (ف ۱۹۴) اور دنیا میں اپنا حصہ نہ بھول (ف ۱۹۵) اور احسان کر (ف ۱۹۶) جیسا  اللہ نے  تجھ پر احسان کیا اور (ف ۱۹۷) زمیں  میں  فساد  نہ  چاه  بے  شک  اللہ  فسادیوں  کو دوست  نہیں  رکھتا ۔
۱۹۴		اللہ کی نعمتوں کا شکر کر کے اور مال کو خدا کی راہ میں خرچ کر کے۔
۱۹۵		یعنی دنیا میں آخرت کے لئے عمل کر کہ عذاب سے نَجات پائے اس لئے کہ دنیا میں انسان کا حقیقی حصہ یہ ہے کہ آخرت کے لئے عمل کرے، صدقہ دے کر، صلہ رحمی کر کے اور اعمالِ خیر کے ساتھ اور اس کی تفسیر میں یہ بھی کہا گیا ہے کہ اپنی صحت و قوت و جوانی و دولت کو نہ بھول اس سے کہ ان کے ساتھ آخرت طلب کرے۔ حدیث میں ہے کہ پانچ چیزوں کو پانچ سے پہلے غنیمت سمجھو جوانی کو بڑھاپے سے پہلے، تندرستی کو بیماری سے پہلے، ثروت کو ناداری سے پہلے، فراغت کو شغل سے پہلے، زندگی کو موت سے پہلے۔
۱۹۶		اللہ کے بندوں کے ساتھ۔
۱۹۷		معاصی اور گناہوں کا ارتکاب کر کے اور ظلم و بغاوت کر کے۔
(۷۸)  بو لا  یہ  (ف ۱۹۸) تو مجھے  ایک علم سے  ملا ہے  جو میرے  پاس ہے  (ف ۱۹۹) اور کیا اسے  یہ نہیں معلوم کہ اللہ نے  اس سے  پہلے  وہ سنگتیں (قومیں ) ہلاک فرما دیں جن کی قوتیں اس سے  سخت تھیں اور جمع اس سے  زیادہ  (ف ۲۰۰) اور مجرموں سے  ان کے  گناہوں کی پوچھ نہیں (ف ۲۰۱)
۱۹۸		یعنی قارون نے کہا کہ یہ مال۔
۱۹۹		اس علم سے مراد یا علمِ توریت ہے یا علمِ کیمیا جو اس نے حضرت موسیٰ علیہ السلام سے حاصل کیا تھا اور اس کے ذریعہ سے رانگ کو چاندی اور تانبے کو سونا بنا لیتا تھا یا علمِ تجارت یا علمِ زراعت یا اور پیشوں کا علم۔ سہل نے فرمایا جس نے خود بینی کی فلاح نہ پائی۔
۲۰۰		یعنی قوت و مال میں اس سے زیادہ تھے اور بڑی جماعتیں رکھتے تھے انہیں اللہ تعالیٰ نے ہلاک کر دیا پھر یہ کیوں قوت و مال کی کثرت پر غرور کرتا ہے وہ جانتا ہے کہ ایسے لوگوں کا انجام ہلاک ہے۔
۲۰۱		ان سے دریافت کرنے کی حاجت نہیں کیونکہ اللہ تعالیٰ ان کا حال جاننے والا ہے لہذا استعلام کے لئے سوال نہ ہو گا توبیخ و زجر کے لئے ہو گا۔
(۷۹) تو اپنی قومی پر نکلا اپنی آرائش میں (ف ۲۰۲) بولے  وہ جو دنیا کی زندگی چاہتے  ہیں کسی طرح ہم کو بھی ایسا ملتا جیسا قارون کو ملا بیشک اس کا بڑا نصیب ہے ۔
۲۰۲		بہت سے سوار جِلو میں لئے ہوئے، زیوروں سے آراستہ، حریری لباس پہنے آراستہ گھوڑوں پر سوار۔
(۸۰) اور بولے  وہ جنہیں علم دیا گیا (ف ۲۰۳) خرابی ہو تمہاری، اللہ کا ثواب بہتر ہے  اس کے  لیے  جو ایمان لائے  اور اچھے  کام کرے  (ف ۲۰۴) اور یہ انہیں کو ملتا ہے  جو صبر والے  ہیں (ف ۲۰۵)
۲۰۳		یعنی بنی اسرائیل کے عُلَماء۔
۲۰۴		اس دولت سے جو دنیا میں قارون کو ملی۔
۲۰۵		یعنی عملِ صالح صابرین ہی کا حصہ ہیں اور اس کا ثواب وہی پاتے ہیں۔
(۸۱) تو ہم نے  اسے  (ف ۲۰۶) اور اس کے  گھر کو زمین میں دھنسایا تو اس کے  پاس کوئی جماعت نہ تھی کہ اللہ سے  بچانے  میں اس کی مدد کرتی (ف ۲۰۷) اور نہ وہ بدلہ لے  سکا (ف ۲۰۸) 
۲۰۶		یعنی قارون کو۔
۲۰۷		قارون اور اس کے گھر کے دھنسانے کا واقعہ علمائے سیر و اخبار نے یہ ذکر کیا ہے کہ حضرت موسیٰ علیہ الصلوٰۃ والسلام نے بنی اسرائیل کو دریا کے پار لے جانے کے بعد مذبح کی ریاست حضرت ہارون علیہ السلام کو تفویض کی بنی اسرائیل اپنی قربانیاں حضرت ہارون علیہ السلام کے پاس لاتے اور وہ مذبح میں رکھتے آگ آسمان سے اُتر کر ان کو کھا لیتی قارون کو حضرت ہارون کے اس منصب پر رشک ہوا اس نے حضرت موسیٰ علیہ الصلوٰۃ والسلام سے کہا کہ رسالت تو آپ کی ہوئی اور قربانی کی سرداری حضرت ہارون کی، میں کچھ بھی نہ رہا باوجود یکہ میں توریت کا بہترین قاری ہوں میں اس پر صبر نہیں کر سکتا۔ حضرت موسیٰ علیہ الصلوٰۃ والسلام نے فرمایا کہ یہ منصب حضرت ہارون کو میں نے نہیں دیا اللہ نے دیا ہے قارون نے کہا خدا کی قسم میں آپ کی تصدیق نہ کروں گا جب تک آپ اس کا ثبوت مجھے دکھا نہ دیں حضرت موسیٰ علیہ الصلوٰۃ والسلام نے رؤسائے بنی اسرائیل کو جمع کر کے فرمایا کہ اپنی لاٹھیاں لے آؤ انہیں سب کو اپنے قبہ میں جمع کیا، رات پھر بنی اسرائیل ان لاٹھیوں کا پہرہ دیتے رہے صبح کو حضرت ہارون علیہ السلام کا عصا سرسبز و شاداب ہو گیا، اس میں پتے نکل آئے، حضرت موسیٰ علیہ السلام نے فرمایا اے قارون تو نے یہ دیکھا ؟ قارون نے کہا یہ آپ کے جادو سے کچھ عجیب نہیں حضرت موسیٰ علیہ السلام اس کی مدارت کرتے تھے اور وہ آپ کو ہر وقت ایذا دیتا تھا اور اس کی سرکشی اور تکبُّر اور حضرت موسیٰ علیہ الصلوٰۃ والسلام کے ساتھ عداوت دم بدم ترقی پر تھی، اس نے ایک مکان بنایا جس کا دروازہ سونے کا تھا اور اس کی دیواروں پر سونے کے تختے نصب کئے بنی اسرائیل صبح و شام اس کے پاس آتے، کھانے کھاتے، باتیں بناتے، اسے ہنساتے، جب زکوٰۃ کا حکم نازِل ہوا تو قارون موسیٰ علیہ الصلوٰۃ والسلام کے پاس آیا تو اس نے آپ سے طے کیا کہ درہم و دینار و مویشی وغیرہ میں سے ہزارواں حصہ زکوٰۃ دے گا لیکن گھر جا کر حساب کیا تو اس کے مال میں سے اتنا بھی بہت کثیر ہوتا تھا اس کے نفس نے اتنی بھی ہمّت نہ کی اور اس نے بنی اسرائیل کو جمع کر کے کہا کہ تم نے موسیٰ علیہ الصلوٰۃ والسلام کی ہر بات میں اطاعت کی اب وہ تمہارے مال لینا چاہتے ہیں کیا کہتے ہو ؟ انہوں نے کہا آپ ہمارے بڑے ہیں جو آپ چاہیں حکم دیجئے کہنے لگا کہ فلانی بدچلن عورت کے پاس جاؤ اور اس سے ایک معاوضہ مقرر کرو کہ وہ حضرت موسیٰ علیہ الصلوٰۃ والسلام پر تہمت لگائے ایسا ہوا تو بنی اسرائیل حضرت موسیٰ علیہ السلام کو چھوڑ دیں گے چنانچہ قارون نے اس عورت کو ہزار اشرفی اور ہزار روپیہ اور بہت سے مواعید کر کے یہ تہمت لگانے پر طے کیا اور دوسرے روز بنی اسرائیل کو جمع کر کے حضرت موسیٰ علیہ السلام کے پاس آیا اور کہنے لگا کہ بنی اسرائیل آپ کا انتظار کر رہے ہیں کہ آپ انہیں وعظ و نصیحت فرمائیں حضرت تشریف لائے اور بنی اسرائیل میں کھڑے ہو کر آپ نے فرمایا کہ اے بنی اسرائیل جو چوری کرے گا اس کے ہاتھ کاٹے جائیں گے جو بہتان لگائے گا اس کے اسی کوڑے لگائے جائیں گے اور جو زنا کرے گا اس کے اگر بی بی نہیں ہے تو سو کوڑے مارے جائیں گے اور اگر بی بی ہے تو اس کو سنگسار کیا جائے گا یہاں تک کہ مر جائے، قارون کہنے لگا کہ یہ حکم سب کے لئے ہے خواہ آپ ہی ہوں فرمایا خواہ میں ہی کیوں نہ ہوں کہنے لگا کہ بنی اسرائیل کا خیال ہے کہ آپ نے فلاں بدکار عورت کے ساتھ بدکاری کی ہے حضرت موسیٰ علیہ السلام نے فرمایا اسے بلاؤ وہ آئی تو حضرت موسیٰ علیہ السلام نے فرمایا اس کی قَسم جس نے بنی اسرائیل کے لئے دریا پھاڑ ا اور اس میں رستے بنائے اور توریت نازِل کی سچ کہہ دے وہ عورت ڈر گئی اور اللہ کے رسول پر بہتان لگا کر انہیں ایذاء دینے کی جرأت اسے نہ ہوئی اور اس نے اپنے دل میں کہا کہ اس سے توبہ کرنا بہتر ہے اور حضرت موسیٰ علیہ السلام سے عرض کیا کہ جو کچھ قارون کہلانا چاہتا ہے اللہ عزوجل کی قَسم یہ جھوٹ ہے اور اس نے آپ پر تہمت لگانے کے عوض میں میرے لئے بہت مالِ کثیر مقرر کیا ہے۔ حضرت موسیٰ علیہ الصلوٰۃ والسلام اپنے ربّ کے حضور روتے ہوئے سجدہ میں گرے اور یہ عرض کرنے لگے یا ربّ اگر میں تیرا رسول ہوں تو میری وجہ سے قارون پر غضب فرما اللہ تعالیٰ نے آپ کو وحی فرمائی کہ میں نے زمین کو آپ کی فرمانبرداری کرنے کا حکم دیا ہے آپ اس کو جو چاہیں حکم دیں۔ حضرت موسیٰ علیہ الصلوٰۃ و السلام نے بنی اسرائیل سے فرمایا اے بنی اسرائیل اللہ تعالیٰ نے مجھے قارون کی طرف بھیجا ہے جیسا فرعون کی طرف بھیجا تھا جو قارون کا ساتھی ہو اس کے ساتھ اس کی جگہ ٹھہرا رہے جو میرا ساتھی ہو جدا ہو جائے، سب لوگ قارون سے جدا ہو گئے اور سوا دو شخصوں کے کوئی اس کے ساتھ نہ رہا پھر حضرت موسیٰ علیہ السلام نے زمین کو حکم دیا کہ انہیں پکڑ لے تو وہ گھٹنوں تک دھنس گئے پھر آپ نے یہی فرمایا تو کمر تک دھنس گئے آپ یہی فرماتے رہے حتی کہ وہ لوگ گردنوں تک دھنس گئے اب وہ بہت منّت و لجاجت کرتے تھے اور قارون آپ کو اللہ کی قسمیں اور رشتہ و قرابت کے واسطے دیتا تھا مگر آپ نے التفات نہ فرمایا یہاں تک کہ وہ بالکل دھنس گئے اور زمین برابر ہو گئی۔ قتادہ نے کہا کہ وہ قیامت تک دھنستے ہی چلے جائیں گے، بنی اسرائیل نے کہا کہ کہ حضرت موسیٰ علیہ السلام نے قارون کے مکان اور اس کے خزائن و اموال کی وجہ سے اس کے لئے بددعا کی یہ سن کر اللہ تعالیٰ سے دعا کی تو اس کا مکان اور اس کے خزانے و اموال سب زمین میں دھنس گئے۔
۲۰۸		حضرت موسیٰ علیہ السلام سے۔
(۸۲) اور کل جس نے  اس کے  مرتبہ کی آرزو کی تھی صبح (ف ۲۰۹) کہنے  لگے  عجب بات ہے  اللہ رزق وسیع کرتا ہے  اپنے  بندوں میں جس کے  لیے  چاہے  اور تنگی فرماتا ہے  (ف ۲۱۰) اگر اللہ ہم پر احسان فرماتا تو ہمیں بھی دھنسا دیتا، اے  عجب، کافروں کا بھلا نہیں۔
۲۰۹		اپنی اس آرزو پر نادم ہو کر۔
۲۱۰		جس کے لئے چاہے۔
(۸۳) یہ آخرت کا گھر (ف ۲۱۱) ہم ان کے  لیے  کرتے  ہیں جو زمین میں تکبر نہیں چاہتے  اور نہ فساد، اور عاقبت پرہیزگاروں ہی کی (ف ۲۱۲) ہے۔
۲۱۱		یعنی جنّت۔
۲۱۲		محمود۔
(۸۴) جو نیکی لائے  اس کے  لیے  اس سے  بہتر ہے  (ف ۲۱۳) اور جو بدی لائے  بد کام والوں کو بدلہ نہ ملے  گا مگر جتنا کیا تھا۔
۲۱۳		دس گنا ثواب۔
(۸۵) بیشک جس نے   تم پر قرآن فرض کیا  (ف ۲۱۴) وہ تمہیں پھیر لے  جائے  گا جہاں پھرنا چاہتے  ہو (ف ۲۱۵) تم فرماؤ، میرا رب خوب جانتا ہے  اسے  جو ہدایت لایا اور جو کھلی گمراہی میں ہے  (ف ۲۱۶)
 ۲۱۴		یعنی اس کی تلاوت و تبلیغ اور اس کے احکام پر عمل لازم کیا۔
۲۱۵		یعنی مکّہ مکرّمہ میں مراد یہ ہے کہ اللہ تعالیٰ آپ کو فتحِ مکّہ کے دن مکّۂ مکرّمہ میں بڑے شان و شکوہ اور عزّت و وقار اور غلبہ و اقتدار کے ساتھ داخل کرے گا وہاں کے رہنے والے سب آپ کے زیر فرمان ہوں گے شرک اور اس کے حامی ذلیل و رسوا ہوں گے۔ شانِ نُزول : یہ آیتِ کریمہ جحفہ میں نازِل ہوئی جب رسولِ کریم صلی اللہ علیہ و آلہ و سلم مدینہ کی طرف ہجرت کرتے ہوئے وہاں پہنچے اور آپ کو اپنے اور اپنے آباء کے جائے ولادت مکّہ مکرّمہ کا شوق ہوا تو جبریلِ امین آئے اور انہوں نے عرض کیا کہ کیا حضور کو اپنے شہر مکّہ مکرّمہ کا شوق ہے ؟ فرمایا ہاں، انہوں نے عرض کیا کہ اللہ تعالیٰ فرماتا ہے اور یہ آیتِ کریمہ پڑھی۔ معاد کی تفسیر موت و قیامت و جنّت سے بھی کی گئی ہے۔
۲۱۶		یعنی میرا ربّ جانتا ہے کہ میں ہدایت لایا اور میرے لئے اس کا اجر و ثواب ہے اور مشرکین گمراہی میں ہیں اور سخت عذاب کے مستحق۔ شانِ نُزول : یہ آیت کُفّارِ مکّہ کے جواب میں نازِل ہوئی جنہوں نے سیدِ عالَم صلی اللہ علیہ و آلہ و سلم کی نسبت کہا  اِنَّکَ لَفِیْ ضَلٰلٍ مُّبِیْنٍیعنی آپ ضرور کھلی گمراہی میں ہیں۔ (معاذ اللہ)۔
(۸۶) اور تم امید نہ رکھتے  تھے  کہ کتاب تم پر بھیجی جائے  گی (ف ۲۱۷) ہاں تمہارے  رب نے  رحمت فرمائی تو تم ہرگز کافروں کی پشتی (مدد) نہ کرنا (ف ۲۱۸)
۲۱۷		حضرت ابنِ عباس رضی اللہ تعالیٰ عنہما نے فرمایا کہ یہ خِطاب ظاہر میں نبیِ کریم صلی اللہ علیہ و آلہ و سلم کو ہے اور مراد اس سے مؤمنین ہیں۔
۲۱۸		ان کے معین و مددگار نہ ہونا۔
(۸۷) اور ہرگز وہ تمہیں اللہ کی آیتوں سے  نہ روکیں بعد اس کے  کہ وہ تمہاری طرف اتاری گئیں (ف ۲۱۹) اور اپنے  رب کی طرف بلاؤ (ف ۲۲۰) اور ہرگز شرک والوں میں سے  نہ ہونا (ف ۲۲۱)
۲۱۹		یعنی کُفّار کی گمراہ کن باتوں کی طرف التفات نہ کرنا اور انہیں ٹھکرا دینا۔
۲۲۰		خَلق کو اللہ تعالیٰ کی توحید اور اس کی عبادت کی دعوت دو۔
۲۲۱		ان کی اعانت و موافقت نہ کرنا۔
(۸۸) اور اللہ کے  ساتھ دوسرے  خدا کو نہ پوج اس کے  سوا کوئی خدا نہیں ہر چیز فانی ہے، سوا اس کی ذات کے، اسی کا حکم ہے  اور اسی کی طرف پھر جاؤ گے۔
۲۲۲		آخرت میں اور وہی اعمال کی جزا دے گا۔






سورۂ عنکبوت

اللہ کے  نام سے  شروع جو نہایت مہربان رحم والا (ف ۱)
۱		سورۂ عنکبوت مکیّہ ہے اس میں سات رکوع انہتر ۶۹ آیتیں نو سو اسی ۹۸۰ کلمے چار ہزار ایک سو پینسٹھ حرف ہیں۔
(۱)  الم
(۲) کیا لوگ اس گھمنڈ میں ہیں کہ اتنی بات پر چھوڑ دیے  جائیں گے  کہ کہیں ہم ایمان لائے ،  اور ان کی آزمائش نہ ہو گی (ف ۲)
۲		شدائدِ تکالیف اور انواعِ مصائب اور ذوقِ طاعات و ترکِ شہوات و بدلِ جان و مال سے ان کی حقیقتِ ایمان خوب ظاہر ہو جائے اور مؤمنِ مخلص اور منافق میں امتیاز ظاہر ہو جائے۔ شانِ نُزول : یہ آیت ان حضرات کے حق میں نازِل ہوئی جو مکّہ مکرّمہ میں تھے اور انہوں نے اسلام کا اقرار کیا تو اصحابِ رسول صلی اللہ علیہ و آلہ و سلم نے انہیں لکھاکہ مَحض اقرار کافی نہیں جب تک ہجرت نہ کرو ان صاحبوں نے ہجرت کی اور بقصدِ مدینہ روانہ ہوئے، مشرکین ان کے درپے ہوئے اور ان سے قتال کیا بعض حضرات ان میں سے شہید ہو گئے بعض بچ آئے ان کے حق میں یہ دو آیتیں نازِل ہوئیں اور حضرت ابنِ عباس رضی اللہ تعالیٰ عنہما نے فرمایا کہ مراد ان لوگوں سے سلمہ بن ہشّام اور عیّاش بن ابی ربیعہ اور ولید بن ولید اور عمّار بن یاسر وغیرہ ہیں جو مکّہ مکرّمہ میں ایمان لائے اور ایک قول یہ ہے کہ یہ آیت حضرت عمّار کے حق میں نازِل ہوئی جو خدا پرستی کی وجہ سے ستائے جاتے تھے اور کُفّار انہیں سخت ایذائیں پہنچاتے تھے اور ایک قول یہ ہے کہ یہ آیتیں حضرت عمر رضی اللہ تعالیٰ عنہ کے غلام حضرت مہجع بن عبداللہ کے حق میں نازِل ہوئیں جو بدر میں سب سے پہلے شہید ہونے والے ہیں سیدِ عالَم صلی اللہ علیہ و آلہ و سلم نے ان کی نسبت فرمایا کہ مہجع سید الشہداء ہیں اور اس اُمّت میں بابِ جنّت کی طرف پہلے وہ پکارے جائیں گے ان کے والدین اور ان کی بی بی کو ان کا بہت صدمہ ہوا تو اللہ تعالیٰ نے یہ آیت نازِل کی پھر ان کی تسلّی فرمائی۔
(۳) اور بیشک ہم نے  ان سے  اگلوں کو جانچا (ف ۳) تو ضرور اللہ سچوں کو دیکھے  گا اور ضرور جھوٹوں کو دیکھے  گا (ف ۴)
۳		طرح طرح کی آزمائشوں میں ڈالا، بعض ان میں سے وہ ہیں جو آرے سے چیر ڈالے گئے، بعض لوہے کی کنگھیوں سے پرزے پرزے کئے گئے اور مقامِ صدق و وفا میں ثابت و قائم رہے۔
۴		ہر ایک کا حال ظاہر فرما دے گا۔
(۴) یا یہ سمجھے  ہوئے  ہیں وہ جو برے  کام کرتے  ہیں (ف ۵) کہ ہم سے  کہیں نکل جائیں گے  (ف ۶) کیا ہی برا حکم لگاتے  ہیں۔
۵		شرک و معاصی میں مبتلا ہیں۔
۶		اور ہم ان سے انتقام نہ لیں گے۔
(۵)  جسے  اللہ سے  ملنے  کی امید ہو (ف ۷) تو بیشک اللہ کی میعاد ضرور آنے  وا لی ہے  (ف ۸) اور وہی سنتا جانتا ہے  (ف ۹)
۷		بعث و حساب سے ڈرے یا ثواب کی امید رکھے۔
۸		اس نے ثواب و عذاب کا جو وعدہ فرمایا ہے ضرور پورا ہونے والا ہے چاہیئے کہ اس کے لئے تیار رہے اور عملِ صالح میں جلدی کرے۔
۹		بندوں کے اقوال و افعال کو۔
(۶) اور جو اللہ کی راہ میں کوشش کرے  (ف ۱۰) تو اپنے  ہی بھلے  کو کوشش کرتا ہے  (ف ۱۱) بیشک اللہ بے  پرواہ ہے  سارے  جہان سے  (ف ۱۲)
۱۰		خواہ اعدائے دین سے محاربہ کر کے یا نفس و شیطان کی مخالفت کر کے اور طاعتِ الٰہی پر صابر و قائم رہ کر۔
۱۱		اس کا نفع و ثواب پائے گا۔
۱۲		انس و جن و ملائکہ اور ان کے اعمال و عبادات سے اس کا امر و نہی فرمانا بندوں پر رحمت و کرم کے لئے ہے۔
۱۳(۷) اور جو ایمان لائے  اور اچھے  کام کیے  ہم ضرور ان کی برائیاں اتار دیں گے  (ف ۱۳) اور ضرور انہیں اس کام پر بدلہ دیں گے  جو ان کے  سب کاموں میں اچھا تھا (ف ۱۴)
۱۳		نیکیوں کے سبب۔
۱۴		یعنی عملِ نیک پر۔
(۸) اور ہم نے  آدمی کو تاکید کی اپنے  ماں باپ کے  ساتھ بھلائی کی (ف ۱۵) اور اگر تو وہ تجھ سے  کوشش کریں کہ تو میرا شریک ٹھہرائے  جس کا تجھے  علم نہیں تو  تُو ان کا  کہا نہ مان (ف ۱۶) میری ہی طرف تمہارا پھرنا ہے  تو میں بتا دوں گا تمہیں جو تم کرتے  تھے  (ف ۱۷) 
۱۵		احسان اور نیک سلوک کی۔ 
شانِ نُزول : یہ آیت اور سورۂ لقمان اور سورۂ احقاف کی آیتیں سعد بن ابی وقاص رضی اللہ تعالیٰ عنہ کے حق میں و بقول ابنِ اسحٰق سعد بن مالک زہری کے حق میں نازِل ہوئیں ان کی ماں حمنہ بنتِ ابی سفیان بن امیہ بن عبدِ شمس تھی حضرت سعد سابقین اوّلین میں سے تھے اور اپنے والدین کے ساتھ اچھا سلوک کرتے تھے جب آپ اسلام لائے تو آپ کی والدہ نے کہا کہ تو نے یہ کیا نیا کام کیا خدا کی قَسم اگر تو اس سے باز نہ آیا تو نہ میں کھاؤں نہ پیوں یہاں تک کہ مر جاؤں اور تیری ہمیشہ کے لئے بدنامی ہو اور تجھے ماں کا قاتل کہا جائے پھر اس بڑھیا نے فاقہ کیا اور ایک شبانہ روز نہ کھایا، نہ پیا، نہ سایہ میں بیٹھی اس سے ضعیف ہو گئی پھر ایک رات دن اور اسی طرح رہی تب حضرت سعد اس کے پاس آئے اور آپ نے اس سے فرمایا کہ اے ماں اگر تیری سو ۱۰۰ جانیں ہوں اور ایک ایک کر کے سب ہی نکل جائیں تو بھی میں اپنا دین چھوڑ نے والا نہیں تو چاہے کھا چاہے مت کھا، جب وہ حضرت سعد کی طرف سے مایوس ہو گئی کہ یہ اپنا دین چھوڑنے والے نہیں تو کھانے پینے لگی اس پر اللہ تعالیٰ نے یہ آیت نازل فرمائی اور حکم دیا کہ والدین کے ساتھ نیک سلوک کیا جائے اور اگر وہ کُفر و شرک کا حکم دیں تو نہ مانا جائے۔
۱۶		کیونکہ جس چیز کا علم نہ ہو اس کو کسی کے کہے سے مان لینا تقلید ہے معنیٰ یہ ہوئے کہ واقع میں میرا کوئی شریک نہیں تو علم و تحقیق سے تو کوئی بھی کسی کو میرا شریک مان ہی نہیں سکتا مَحال ہے رہا تقلیداً بغیر علم کے میرے لئے شریک مان لینا یہ نہایت قبیح ہے اس میں والدین کی ہرگز اطاعت نہ کر۔ مسئلہ: ایسی اطاعت کسی مخلوق کی جائز نہیں جس میں خدا کی نافرمانی ہو۔
۱۷		تمہارے کردار کی جزا دے کر۔
(۹)  اور جو ایمان لائے  اور اچھے  کام کیے  ضرور ہم انہیں نیکوں میں شامل کریں گے  (ف ۱۸)
۱۸		کہ ان کے ساتھ حشر فرمائیں گے اور صالحین سے مراد انبیاء و اولیاء ہیں۔
(۱۰) اور بعض آدمی کہتے  ہیں ہم اللہ پر ایمان لائے  پھر جب اللہ کی راہ میں انہیں کوئی تکلیف دی جاتی ہے  (ف ۱۹) تو لوگوں کے  فتنہ کو اللہ کے  عذاب کے  برابر سمجھتے  ہیں (ف ۲۰) اور اگر تمہارے  رب کے  پاس سے  مدد آئے  (ف ۲۱) تو ضرور کہیں گے  ہم تو تمہارے  ہی ساتھ تھے  (ف ۲۲) کیا اللہ خوب نہیں جانتا جو کچھ جہاں بھر کے  دلوں میں ہے  (ف ۲۳)
۱۹		یعنی دین کے سبب سے کوئی تکلیف پہنچتی ہے جیسے کہ کُفّار کا ایذا پہنچانا۔
۲۰		اور جیسا اللہ کے عذاب سے ڈرنا چاہئے تھا ایسا خَلق کی ایذا سے ڈرتے ہیں حتی کہ ایمان ترک کر دیتے ہیں اور کُفر اختیار کر لیتے ہیں یہ حال منافقین کا ہے۔
۲۱		مثلاً مسلمانوں کی فتح ہو یا انہیں دولت ملے۔
۲۲		ایمان و اسلام میں اور تمہاری طرح دین پر ثابت تھے تو ہمیں اس میں شریک کرو۔
۲۳		کُفر یا ایمان۔
(۱۱) اور ضرور اللہ ظاہر کر دے  گا ایمان والوں کو (ف ۲۴) اور ضرور  ظاہر کر دے  گا منافقوں کو (ف ۲۵) 
۲۴		جو صدق و اخلاص کے ساتھ ایمان لائے اور بَلا و مصیبت میں اپنے ایمان و اسلام پر ثابت و قائم رہے۔
۲۵		اور دونوں فریقوں کو جزا دے گا۔
(۱۲) اور کافر مسلمانوں سے  بولے  ہماری راہ پر چلو اور ہم تمہارے  گناہ اٹھا لیں گے  (ف ۲۶) حالانکہ وہ ان کے  گناہوں میں سے  کچھ نہ اٹھائیں گے، بیشک وہ جھوٹے  ہیں۔
۲۶		کُفّارِ مکّہ نے مومنینِ قریش سے کہا تھا کہ تم ہمارا اور ہمارے باپ دادا کا دین اختیار کرو تمہیں اللہ کی طرف سے جو مصیبت پہنچے گی اس کے ہم کفیل ہیں اور تمہارے گناہ ہماری گردن پر یعنی اگر ہمارے طریقہ پر رہنے سے اللہ تعالیٰ نے تم کو پکڑا اور عذاب کیا تو تمہارا عذاب ہم اپنے اوپر لے لیں گے اللہ تعالیٰ نے ان کی تکذیب فرمائی۔
(۱۳) اور بیشک ضرور اپنے  (ف ۲۷) بوجھ اٹھائیں گے  اور اپنے  بوجھوں کے  ساتھ اور بوجھ (ف ۲۸) اور ضرور قیامت کے  دن پوچھے  جائیں گے  جو کچھ بہتان  اٹھاتے  تھے  (ف ۲۹) 
۲۷		کُفر و معاصی کے۔
۲۸		ان کے گناہوں کے جنہیں انہوں نے گمراہ کیا اور راہِ حق سے روکا۔ حدیث شریف میں ہے جس نے اسلام میں کوئی بُرا طریقہ نکالا اس پر اس طریقہ نکالنے کا گناہ بھی ہے اور قیامت تک جو لوگ اس پر عمل کریں ان کے گناہ بھی بغیر اس کے کہ ان پر سے ان کے بارِ گناہ میں کچھ بھی کمی ہو۔ (مسلم شریف)۔
۲۹		اللہ تعالیٰ ان کے اعمال و افتراء سب جاننے والا ہے لیکن یہ سوال تو بیخ کے لئے ہے۔
(۱۴) اور بیشک ہم نے  نوح کو اس کی قوم کی طرف بھیجا تو وہ ان میں پچاس سال کم ہزار برس رہا  (ف ۳۰) تو انہیں طوفان نے  آ لیا اور وہ ظالم تھے  (ف ۳۱) 
۳۰		اس تمام مدّت میں قوم کو توحید و ایمان کی دعوت جاری رکھی اور ان کی ایذاؤں پر صبر کیا اس پر بھی وہ قوم باز نہ آئی اور تکذیب کرتی رہی۔
۳۱		طوفان میں غرق ہو گئے۔ اس میں نبیِ کریم صلی اللہ علیہ و آلہٖ و سلم کو تسلّی دی گئی ہے کہ آپ سے پہلے انبیاء کے ساتھ ان کی قوموں نے بہت سختیاں کی ہیں۔ حضرت نوح علیہ السلام پچاس کم ہزار برس دعوت فرماتے رہے اور اس طویل مدّت میں ان کی قوم کے بہت قلیل لوگ ایمان لائے تو آپ کچھ غم نہ کریں کیونکہ بفضلہٖ تعالیٰ آپ کی قلیل مدّت کی دعوت سے خَلقِ کثیر مشرف بہ ایمان ہو چکی ہے۔
(۱۵) تو ہم نے  اسے  (ف ۳۲) اور کشتی والوں کو (ف ۳۳) بچا لیا اور اس کشتی کو سارے  جہاں کے  لیے  نشانی کیا (ف ۳۴)
۳۲		یعنی حضرت نوح علیہ السلام کو۔
۳۳		جو آپ کے ساتھ تھے ان کی تعداد اٹھہتّر تھی نصف مرد نصف عورت ان میں حضرت نوح علیہ السلام کے فرزند سام و حام ویافث اور ان کی بی بیاں بھی شامل ہیں۔
۳۴		کہا گیا ہے کہ وہ کَشتی جودی پہاڑ پر مدّتِ دراز تک باقی رہی۔
(۱۶) اور ابراہیم کو (ف ۳۵) جب اس نے  اپنی قوم سے  فرمایا کہ اللہ کو پوجو  اور اس سے  ڈرو، اس میں تمہارا بھلا ہے  اگر تم جانتے۔
۳۵		یاد کرو۔
(۱۷) تم تو اللہ کے  سوا بتوں کو پوجتے  ہو  اور نرا جھوٹ گڑھتے  ہو  (ف ۳۶)  بے  شک  وہ جنھیں  تم  اللہ  کے   سوا  پو جتے   ہو  تمہاری روزی کے  کچھ مالک نہیں تو اللہ کے  پاس رزق ڈھونڈو (ف ۳۷) اور اس کی بندگی کرو اور اس کا احسان مانو، تمہیں اسی کی طرف پھرنا ہے  (ف ۳۸) 
۳۶		کہ بُتوں کو خدا کا شریک کہتے ہو۔
۳۷		وہی رزّاق ہے۔
۳۸		آخرت میں۔
(۱۸)  اور اگر تم جھٹلاؤ (ف ۳۹) تو تم سے  پہلے  کتنے  ہی گروہ جھٹلا چکے  ہیں (ف ۴۰)  اور رسول کے  ذمہ نہیں مگر صاف پہنچا دینا۔
۳۹		اور مجھے نہ مانو تو اس سے میرا کوئی ضَرر نہیں، میں نے راہ دکھا دی، معجزات پیش کر دیئے، میرا فرض ادا ہو گیا، اس پر بھی اگر تم نہ مانو۔
۴۰		اپنے انبیاء کو جیسے کہ قومِ نوح و عاد و ثمود وغیرہ ان کے جھٹلانے کا انجام یہی ہوا کہ اللہ تعالیٰ نے انہیں ہلاک کیا۔
(۱۹) اور کیا انہوں نے  نہ دیکھا  اللہ کیونکر خلق کی ابتداء فرماتا ہے  (ف ۴۱) پھر اسے  دوبارہ بنائے  گا (ف ۴۲) بیشک یہ اللہ کو آسان ہے  (ف ۴۳) 
۴۱		کہ پہلے انہیں نطفہ بناتا ہے پھر خونِ بستہ کی صورت دیتا ہے پھر گوشت پارہ بناتا ہے اس طرح تدریجاً ان کی خِلقت کو مکمل کرتا ہے۔
۴۲		آخرت میں بَعث کے وقت۔
۴۳		یعنی پہلی بار پیدا کرنا اور مرنے کے بعد پھر دوبارہ بنانا۔
(۲۰) تم فرماؤ زمین میں سفر کر کے  دیکھو (ف ۴۴) اللہ کیونکر پہلے  بناتا ہے  (ف ۴۵) پھر اللہ دوسری اٹھان اٹھاتا ہے  (ف ۴۶) بیشک اللہ سب کچھ کر سکتا ہے۔
۴۴		گزشتہ قوموں کے دیار و آثار کو کہ۔
۴۵		مخلوق کو پھر اسے موت دیتا ہے۔
۴۶		یعنی جب یہ یقین سے جان لیا کہ پہلی مرتبہ اللہ ہی نے پیدا کیا تو معلوم ہو گیا کہ اس خالِق کا مخلوق کو موت دینے کے بعد دوبارہ پیدا کرنا کچھ بھی متعذّر نہیں۔
(۲۱) عذاب دیتا ہے  جسے  چاہے  (ف ۴۷)  اور رحم فرماتا ہے  جس پر چاہے  (ف ۴۸) اور تمہیں اسی کی طرف پھرنا ہے۔
۴۷		اپنے عدل سے۔
۴۸		اپنے فضل سے۔
(۲۲) اور نہ تم زمین میں (ف ۴۹) قابو سے  نکل سکو اور نہ  آسمان میں (ف ۵۰) اور تمہارے  لیے  اللہ کے  سوا نہ کوئی کام بنانے  والا اور نہ مددگار۔
۴۹		اپنے ربّ کے۔
۵۰		اس سے بچنے اور بھاگنے کی کہیں مجال نہیں یا یہ معنیٰ ہیں کہ نہ زمین والے اس کے حکم و قضا سے کہیں بھاگ سکتے ہیں نہ آسمان والے۔
(۲۳) اور وہ جنہوں نے  میری آیتوں اور میرے  ملنے  کو نہ مانا (ف ۵۱) وہ ہیں جنہیں میری رحمت کی آس نہیں اور ان کے  لیے  دردناک عذاب ہے  (ف ۵۲)
۵۱		یعنی قرآن شریف اور بَعث پر ایمان نہ لائے۔
۵۲		اس پند و موعظت کے بعد پھر حضرت ابراہیم علیہ السلام کے واقعہ کا ذکر فرمایا جاتا ہے کہ جب آپ نے اپنی قوم کو ایمان کی دعوت دی اور دلائل قائم کئے اور نصیحتیں فرمائیں۔
(۲۴) تو اس کی قوم کو کچھ جواب بن نہ آیا مگر یہ بولے  انہیں قتل کر دو یا جلادو (ف ۵۳) تو اللہ نے  اسے  (ف ۵۴)  آگ سے  بچا لیا (ف ۵۵) بیشک اس میں ضرور نشانیاں ہیں ایمان  والوں کے  لیے  (ف ۵۶)
۵۳		یہ انہوں نے آپس میں ایک دوسرے سے کہا یا سرداروں نے اپنے متّبعین سے بہرحال کچھ کہنے والے تھے کچھ اس پر راضی ہونے والے تھے سب متفق اس لئے وہ سب قائلین کے حکم میں ہیں۔
۵۴		یعنی حضرت ابراہیم علیہ السلام کو جب کہ ان کی قوم نے آگ میں ڈالا۔
۵۵		اس آگ کو ٹھنڈا کر کے اور حضرت ابراہیم کے لئے سلامتی بنا کر۔
۵۶		عجیب عجیب نشانیاں، آگ کا اس کثرت کے باوجود اثر نہ کرنا اور سرد ہو جانا اوراس کی جگہ گلشن پیدا ہو جانا اور یہ سب پل بھر سے بھی کم میں ہونا۔
(۲۵) اور ابراہیم نے  (ف ۵۷) فرمایا تم نے  تو اللہ کے  سوا یہ بت بنا لیے  ہیں جن سے  تمہاری دوستی یہی دنیا کی زندگی تک ہے  (ف ۵۸) پھر قیامت کے  دن تم میں ایک دوسرے  کے  ساتھ کفر کرے  گا اور ایک دوسرے  پر لعنت ڈالے  گا (ف ۵۹) اور تم سب کا ٹھکانا  جہنم ہے  (ف ۶۰) اور تمہارا کوئی مددگار نہیں (ف ۶۱) 
۵۷		اپنی قوم سے۔
۵۸		پھر منقطع ہو جائے گی اور آخرت میں کچھ کام نہ آئے گی۔
۵۹		بُت اپنے پجاریوں سے بیزار ہوں گے اور سردار اپنے ماننے والوں سے اور ماننے والے سرداروں پر لعنت کریں گے۔
۶۰		بُتوں کا بھی اور پجاریوں کا بھی ان میں سرداروں کا بھی اور ان کے فرمانبرداروں کا بھی۔
۶۱		جو تمہیں عذاب سے بچائے اور جب حضرت ابراہیم علیہ الصلوٰۃ و التسلیمات آگ سے سلامت نکلے اور اس نے آپ کو کوئی ضرر نہ پہنچایا۔
 (۲۶) تو لوط اس پر ایمان لایا (ف ۶۲) اور ابراہیم نے  کہا میں (ف ۶۳) اپنے  رب کی طرف ہجرت کرتا ہوں (ف ۶۴) بیشک وہی عزت و حکمت والا ہے۔
۶۲		یعنی حضرت لوط علیہ السلام نے یہ معجِزہ دیکھ کر حضرت ابراہیم علیہ السلام کی رسالت کی تصدیق کی آپ حضرت ابراہیم علیہ السلام کے سب سے پہلے تصدیق کرنے والے ہیں۔ ایمان سے تصدیقِ رسالت ہی مراد ہے کیونکہ اصل توحید کا اعتقاد تو ان کو ہمیشہ سے حاصل ہے اس لئے انبیاء ہمیشہ ہی مومن ہوتے ہیں اور کُفر ان سے کسی حال میں متصور نہیں۔
۶۳		اپنی قوم کو چھوڑ کر۔
۶۴		جہاں اس کا حکم ہو چنانچہ آپ نے سوادِ عراق سے سرزمینِ شام کی طرف ہجرت فرمائی اس ہجرت میں آپ کے ساتھ آپ کی بی بی سارہ اور حضرت لوط علیہ السلام تھے۔
(۲۷) اور ہم نے  اسے  (ف ۶۵) اسحاق اور یعقوب عطا فرمائے  اور ہم نے  اس کی اولاد میں نبوت  (ف ۶۶) اور کتاب رکھی (ف ۶۷) اور ہم نے  دنیا میں اس کا ثواب اسے  عطا فرمایا (ف ۶۸) اور بیشک آخرت میں وہ  ہمارے  قرب خاص کے  سزاواروں میں ہے  (ف ۶۹)
۶۵		بعد حضرت اسمٰعیل علیہ السلام کے۔
۶۶		کہ حضرت ابراہیم علیہ السلام کے بعد جتنے انبیاء ہوئے سب آپ کی نسل سے ہوئے۔
۶۷		کتاب سے توریت، انجیل، زبور، قرآن شریف مراد ہیں۔
۶۸		کہ پاک ذُرِّیَّت عطا فرمائی، پیغمبری ان کی نسل میں رکھی، کتابیں ان پیغمبروں کو عطا کیں جو ان کی اولاد میں ہیں اور ان کو خَلق میں محبوب و مقبول کیا کہ تمام اہلِ مِلَل و اَدیان ان سے مَحبت رکھتے ہیں اور ان کی طرف نسبت فخر جانتے ہیں اور ان کے لئے اختتامِ دنیا تک درود مقرر کر دیا، یہ تو وہ ہے جو دنیا میں عطا فرمایا۔
۶۹		جن کے لئے بڑے بلند درجے ہیں۔
(۲۸) اور لوط کو نجات دی جب اس نے  اپنی قوم سے  فرمایا تم بیشک بے  حیائی کا کام کرتے  ہو، کہ تم سے  پہلے  دنیا بھر میں کسی نے  نہ کیا (ف ۷۰)
۷۰		اس بے حیائی کی تفسیر اس سے اگلی آیت میں بیان ہوتی ہے۔
(۲۹) کیا تم مردوں سے  بد فعلی کرتے  ہو اور راہ مارتے  ہو (ف ۷۱) اور اپنی مجلس میں بری بات کرتے  ہو (ف ۷۲) تو اس کی قوم کا کچھ جواب نہ ہوا مگر یہ کہ بولے  ہم پر اللہ کا عذاب لاؤ اگر تم سچے  ہو (ف ۷۳) 
۷۱		راہ گیروں کو قتل کر کے ان کے مال لوٹ کر اور یہ بھی کہا گیا ہے کہ وہ لوگ مسافروں کے ساتھ بد فعلی کرتے تھے حتی کہ لوگوں نے اس طرف گزرنا موقوف کر دیا تھا۔
۷۲		جو عقلاً و عرفاً قبیح و ممنوع ہے جیسے گالی دینا، فحش بکنا، تالی اور سیٹی بجانا، ایک دوسرے کے کنکریاں مارنا، رستہ چلنے والوں پر کنکری وغیرہ پھینکنا، شراب پینا، تمسخُر اور گندی باتیں کرنا، ایک دوسرے پر تھوکنا وغیرہ ذلیل افعال و حرکات جن کی قومِ لوط عادی تھی، حضرت لوط علیہ السلام نے اس پر انہیں ملامت کی۔
۷۳		اس بات میں کہ یہ افعال قبیح ہیں اور ایسا کرنے والے پر عذاب نازِل ہو گا یہ انہوں نے براہِ استہزاء کہا جب حضرت لوط علیہ السلام کو اس قوم کے راہِ راست پر آنے کی کچھ امید نہ رہی تو آپ نے بارگاہِ الٰہی میں۔
(۳۰) عرض کی، اے  میرے  رب! میری مدد کر (ف ۷۴) ان فسادی لوگوں پر (ف ۷۵) 
۷۴		نُزولِ عذاب کے بارے میں میری بات پوری کر کے۔
۷۵		اللہ تعالیٰ نے آپ کی دعا قبول فرمائی۔
(۳۱) اور جب ہمارے  فرشتے  ابراہیم کے  پاس مژدہ لے  کر آئے  (ف ۷۶) بولے  ہم ضرور اس شہر والوں کو ہلاک کریں گے  (ف ۷۷) بیشک اس کے  بسنے  والے  ستمگاروں ہیں۔
۷۶		ان کے بیٹے اور پوتے حضرت اسحٰق و حضرت یعقوب علیہما السلام کا۔
۷۷		اس شہر کا نام سدوم تھا۔
(۳۲) کہا (ف ۷۸) اس میں تو لوط ہے  (ف ۷۹) فرشتے  بولے  ہمیں خوب معلوم ہے  جو کوئی اس میں ہے، ضرور ہم اسے  (ف ۸۰) اور اس کے  گھر والوں کو نجات دیں گے  مگر اس کی عورت کو،  وہ رہ جانے  والوں میں ہے  (ف ۸۱)
۷۸		حضرت ابراہیم علیہ السلام نے۔
۷۹		اور لوط علیہ السلام تو اللہ کے نبی اور اس کے برگزیدہ بندے ہیں۔
۸۰		یعنی لوط علیہ السلام کو۔
۸۱		عذاب میں۔
(۳۳) اور جب ہمارے  فرشتے  لوط کے  پاس (ف ۸۲) آئے  ان کا آنا  اسے  ناگوار ہوا  اور ان کے  سبب دل تنگ ہوا (ف ۸۳) اور انہوں نے  کہا نہ ڈریے  (ف ۸۴) اور نہ غم کیجئے  (ف ۸۵) بیشک ہم آپ کو اور آپ کے  گھر والوں کو نجات دیں گے  مگر آپ کی عورت وہ رہ جانے  والوں میں ہے۔
۸۲		خوب صورت مہمانوں کی شکل میں۔
۸۳		قوم کے افعال و حرکات اور ان کی نالائقی کا خیال کر کے اس وقت فرشتوں نے ظاہر کیا کہ وہ اللہ کے بھیجے ہوئے ہیں۔
۸۴		قوم سے۔
۸۵		ہمارا کہ قوم کے لوگ ہمارے ساتھ کوئی بے ادبی یا گستاخی کریں ہم فرشتے ہیں ہم لوگوں کو ہلاک کریں گے اور۔
(۳۴) بیشک ہم اس شہر والوں پر آسمان سے  عذاب اتارنے  والے  ہیں بدلہ ان کی نافرمانیوں کا۔
(۳۵) اور بیشک ہم نے  اس سے  روشن نشانی باقی رکھی عقل والوں کے  لیے  (ف ۸۶)
۸۶		حضرت ابنِ عباس رضی اللہ تعالیٰ عنہما نے فرمایا کہ وہ روشن نشانی قومِ لوط کے ویران مکان ہیں۔
(۳۶) مدین  کی طرف ان کے  ہم قوم شعیب کو بھیجا  تو اس نے  فرمایا، اے  میری قوم! اللہ کی بندگی کرو اور پچھلے  دن کی امید رکھو (ف ۸۷) اور زمین میں فساد پھیلاتے  نہ پھرو۔
۸۷		یعنی روزِ قیامت کی ایسے افعال بجا لا کر جو ثوابِ آخرت کا باعث ہوں۔
(۳۷) تو انہوں نے  اسے  جھٹلایا تو انہیں زلزلے   نے  آ لیا تو صبح اپنے  گھروں میں گھٹنوں کے  بل پڑے  رہ گئے  (ف ۸۸)
۸۸		مردے بے جان۔
(۳۸) اور عاد اور ثمود کو ہلاک فرمایا اور تمہیں (ف ۸۹) ان کی بستیاں معلوم ہو چکی ہیں (ف ۹۰) اور شیطان  نے  ان کے  کوتک (ف ۹۱) ان کی نگاہ میں بھلے  کر دکھائے  اور انہیں راہ سے  روکا اور انہیں سوجھتا تھا (ف ۹۲) 
۸۹		اے اہلِ مکّہ۔
۹۰		حجر اور یمن میں جب تم اپنے سفروں میں وہاں گزرے ہو۔
۹۱		کُفر و معاصی۔
۹۲		صاحبِ عقل تھے حق و باطل میں تمییز کر سکتے تھے لیکن انہوں نے عقل و انصاف سے کام نہ لیا۔
(۳۹) اور قارون اور فرعون اور ہامان کو (ف ۹۳) اور بیشک ان کے  پاس موسیٰ روشن نشانیاں لے  کر آیا تو انہوں نے  زمین میں تکبر کیا اور وہ ہم سے  نکل کر جانے  والے  نہ تھے  (ف ۹۴) 
۹۳		اللہ تعالیٰ نے ہلاک فرمایا۔
۹۴		کہ ہمارے عذاب سے بچ سکتے۔
(۴۰) تو ان میں ہر ایک کو ہم نے  اس کے  گناہ پر پکڑا تو ان میں کسی پر ہم نے  پتھراؤ بھیجا  (ف ۹۵) اور ان میں کسی کو چنگھاڑ نے  آ لیا (ف ۹۶ ) اور ان میں کسی کو زمین میں دھنسا دیا (ف ۹۷) اور ان میں کسی کو ڈبو دیا (ف ۹۸) اور اللہ کی شان نہ تھی کہ ان پر ظلم کرے  (ف ۹۹) ہاں وہ خود ہی (ف ۱۰۰) اپنی جانوں پر ظلم کرتے  تھے۔
۹۵		اور وہ قوم لوط تھی جن کو چھوٹے چھوٹے سنگریزوں سے ہلاک کیا گیا جو تیز ہوا سے ان پر لگتے تھے۔
۹۶		یعنی قومِ ثمود کہ ہولناک آواز کے عذاب سے ہلاک کی گئی۔
۹۷		یعنی قارون اور اس کے ساتھیوں کو۔
۹۸		جیسے قومِ نوح کو اور فرعون کو اور اس کی قوم کو۔
۹۹		وہ کسی کو بغیر گناہ کے عذاب میں گرفتار نہیں کرتا۔
۱۰۰		نافرمانیاں کر کے اور کُفر و طغیان اختیار کر کے۔
(۴۱) ان کی مثال جنہوں نے  اللہ کے  سوا اور مالک بنا لیے  ہیں (ف ۱۰۱) مکڑی کی طرح ہے، اس نے  جالے  کا گھر بنایا (ف ۱۰۲) اور بیشک سب گھروں میں کمزور گھر مکڑی کا گھر (ف ۱۰۳) کیا اچھا ہوتا اگر جانتے  (ف ۱۰۴)
۱۰۱		یعنی بُتوں کو معبود ٹھہرایا ہے ان کے ساتھ امیدیں وابستہ کر رکھی ہیں اور واقع میں ان کے عجز و بے اختیاری کی مثال یہ ہے جو آگے ذکر فرمائی جاتی ہے۔
۱۰۲		اپنے رہنے کے لئے نہ اس سے گرمی دور ہو نہ سردی، نہ گرد و غبار و بارش کسی چیز سے حفاظت ایسے ہی بُت ہیں کہ اپنے پجاریوں کو نہ دنیا میں نفع پہنچا سکیں نہ آخرت میں کوئی ضرر پہنچا سکیں۔
۱۰۳		ایسے ہی سب دِینوں میں کمزور اور نکمّا دین بُت پرستوں کا دین ہے۔ 
فائدہ : حضرت علی مرتضیٰ رضی اللہ تعالیٰ عنہ سے مروی ہے آپ نے فرمایا اپنے گھروں سے مکڑیوں کے جالے دور کرو یہ ناداری کا باعث ہوتے ہیں۔
۱۰۴		کہ ان کا دین اس قدر نکمّا ہے۔
(۴۲) اللہ جانتا ہے  جس چیز کی اس کے  سوا پوجا کرتے  ہیں (ف ۱۰۵) اور وہی عزت و حکمت والا ہے  (ف ۱۰۶)
۱۰۵		کہ وہ کچھ حقیقت نہیں رکھتی۔
۱۰۶		تو عاقل کو کب شایان ہے کہ عزّت و حکمت والے قادرِ مختار کی عبادت چھوڑ کر بے علم بے اختیار پتّھروں کی پوجا کرے۔
(۴۳) اور یہ مثالیں ہم لوگوں کے  لیے  بیان فرماتے  ہیں، اور انہیں نہیں سمجھتے  مگر علم والے  (ف ۱۰۷)
۱۰۷		یعنی ان کے حسن و خوبی اور ان کے نفع اور فائدے اور ان کی حکمت کو علم والے سمجھتے ہیں جیسا کہ اس مثال نے مشرک اور موحِّد کا حال خوب اچھی طرح ظاہر کر دیا اور فرق واضح فرما دیا۔ قریش کے کُفّار نے طنز کے طور پر کہا تھا کہ اللہ تعالیٰ مکھی اور مکڑی کی مثالیں بیان فرماتا ہے اور اس پر انہوں نے ہنسی بنائی تھی۔ اس آیت میں ان کا رد کر دیا گیا کہ وہ جاہل ہیں تمثیل کی حکمت کو نہیں جانتے۔ مثال سے مقصود تفہیم ہوتی ہے اور جیسی چیز ہو اس کی شان ظاہر کرنے کے لئے ویسی ہی مثال مقتضائے حکمت ہے تو باطل اور کمزور دین کے ضعف و بطلان کے اظہار کے لئے یہ مثال نہایت ہی نافع ہے جنہیں اللہ تعالیٰ نے عقل و علم عطا فرمایا وہ سمجھتے ہیں۔
(۴۴) اللہ نے  آسمان اور زمین حق بنائے، بیشک اس میں نشانی ہے  (ف ۱۰۸) مسلمانوں کے  لیے۔
۱۰۸		اس کی قدرت و حکمت اور اس کی توحید و یکتائی پر دلالت کرنے والی۔
(۴۵)  اے  محبوب! پڑھو جو کتاب تمہاری طرف وحی کی گئی (ف ۱۰۹) اور نماز قائم فرماؤ،  بیشک نماز منع کرتی ہے  بے  حیائی اور بری بات سے  (ف ۱۱۰) اور بیشک اللہ کا ذکر سب سے  بڑا  (ف ۱۱۱) اور اللہ جانتا ہے  جو تم کرتے  ہو۔
۱۰۹		یعنی قرآن شریف کہ اس کی تلاوت عبادت بھی ہے اور اس میں لوگوں کے لئے پند و نصیحت بھی اور احکام و آداب و مکارمِ اخلاق کی تعلیم بھی۔
۱۱۰		یعنی ممنوعاتِ شرعیہ سے لہٰذا جو شخص نماز کا پابند ہوتا ہے اور اس کو اچھی طرح ادا کرتا ہے نتیجہ یہ ہوتا ہے کہ ایک نہ ایک دن وہ ان برائیوں کو ترک کر دیتا ہے جن میں مبتلا تھا۔ حضرت انس رضی اللہ تعالیٰ عنہ سے مروی ہے کہ ایک انصاری جوان سیدِ عالَم صلی اللہ علیہ و آلہٖ و سلم کے ساتھ نماز پڑھا کرتا تھا اور بہت سے کبیرہ گناہوں کا ارتکاب کرتا تھا حضور سے اس کی شکایت کی گئی فرمایا اس کی نماز کسی روز اس کو ان باتوں سے روک دے گی چنانچہ بہت ہی قریب زمانہ میں اس نے توبہ کی اور اس کا حال بہتر ہو گیا۔ حضرت حسن رضی اللہ تعالیٰ عنہ نے فرمایا کہ جس کی نماز اس کو بے حیائی اور ممنوعات سے نہ روکے وہ نماز ہی نہیں۔
۱۱۱		کہ وہ افضل طاعات ہے۔ ترمذی کی حدیث میں ہے سیدِ عالَم صلی اللہ علیہ و آلہٖ و سلم نے فرمایا کیا میں تمہیں نہ بتاؤں وہ عمل جو تمہارے اعمال میں بہتر اور ربّ کے نزدیک پاکیزہ تر، نہایت بلند رتبہ اور تمہارے لئے سونے چاندی دینے سے بہتر اور جہاد میں لڑنے اور مارے جانے سے بہتر ہے ؟ صحابہ نے عرض کیا بے شک یا رسولَ اللہ، فرمایا وہ اللہ تعالیٰ کا ذکر ہے۔ ترمذی ہی کی دوسری حدیث میں ہے کہ صحابہ نے حضور سے دریافت کیا تھا کہ روزِ قیامت اللہ تعالیٰ کے نزدیک کن بندوں کا درجہ افضل ہے ؟ فرمایا بکثرت ذکر کرنے والوں کا صحابہ نے عرض کیا اور خدا کی راہ میں جہاد کرنے والا ؟ فرمایا اگر وہ اپنی تلوار سے کُفّار و مشرکین کو یہاں تک مارے کہ تلوار ٹوٹ جائے اور وہ خون میں رنگ جائے جب بھی ذاکرین ہی کا درجہ اس سے بلند ہے۔ حضرت ابنِ عباس رضی اللہ تعالیٰ عنہما نے اس آیت کی تفسیر یہ فرمائی ہے کہ اللہ تعالیٰ کا اپنے بندوں کو یاد کرنا بہت بڑا ہے اور ایک قول اس کی تفسیر میں یہ ہے کہ اللہ تعالیٰ کا ذکر بڑا ہے بے حیائی اور بُری باتوں سے روکنے اور منع کرنے میں۔
(۴۶) اور اے  مسلمانو! کتابیوں سے  نہ جھگڑو مگر بہتر طریقہ پر  (ف ۱۱۲) مگر وہ جنہوں نے  ان میں سے  ظلم کیا (ف ۱۱۳) اور کہو (ف ۱۱۴) ہم ایمان لائے  اس پر جو ہماری طرف اترا  اور جو تمہاری طرف اترا اور ہمارا تمہارا  ایک معبود ہے  اور ہم اس کے  حضور گردن رکھتے  ہیں (ف ۱۱۵)
۱۱۲		اللہ تعالیٰ کی طرف اس کی آیات سے دعوت دے کر اور حُجّتوں پر آگاہ کر کے۔
۱۱۳		زیادتی میں حد سے گزر گئے، عناد اختیار کیا، نصیحت نہ مانی، نرمی سے نفع نہ اٹھایا ان کے ساتھ غِلظت اور سختی اختیار کرو اور ایک قول یہ ہے کہ معنیٰ یہ ہیں کہ جن لوگوں نے سیدِ عالَم صلی اللہ علیہ و آلہٖ و سلم کو ایذا دی یا جنہوں نے اللہ تعالیٰ کے لئے بیٹا اور شریک بتایا ان کے ساتھ سختی کرو یا یہ معنیٰ ہیں کہ ذمّی جزیہ ادا کرنے والوں کے ساتھ احسن طریقہ پر مجادلہ کرو مگر جنہوں نے ظلم کیا اور ذمّہ سے نکل گئے اور جزیہ کو منع کیا ان سے مجادلہ تلوار کے ساتھ ہے۔ 
مسئلہ : اس آیت سے کُفّار کے ساتھ دینی امور میں مناظرہ کرنے کا جواز ثابت ہوتا ہے اور ایسے ہی علمِ کلام سیکھنے کا جواز بھی۔
۱۱۴		اہلِ کتاب سے جب وہ تم سے اپنی کتابوں کا کوئی مضمون بیان کریں۔
۱۱۵		حدیث شریف میں ہے جب اہلِ کتاب تم سے کوئی مضمون بیان کریں تو تم نہ ان کی تصدیق کرو نہ تکذیب کرو یہ کہہ دو کہ ہم اللہ تعالیٰ پر اور اس کی کتابوں پر اور اس کے رسولوں پر ایمان لائے تو اگر وہ مضمون انہوں نے غلط بیان کیا ہے تو اس کی تصدیق کے گناہ سے تم بچے رہو گے اور اگر مضمون صحیح تھا تو تم اس کی تکذیب سے محفوظ رہو گے۔
(۴۷) اور اے  محبوب! یونہی تمہاری طرف کتاب اتاری (ف ۱۱۶) تو وہ جنہیں ہم نے  کتا ب عطا فرمائی (ف ۱۱۷) اس پر ایمان لاتے  ہیں، اور کچھ ان میں سے  ہیں (ف ۱۱۸) جو اس پر ایمان لاتے  ہیں، اور  ہماری آیتوں سے  منکر نہیں ہوتے  مگر (ف ۱۱۹)
۱۱۶		قرآنِ پاک، جیسے ان کی طرف توریت وغیرہ اتاری تھیں۔
۱۱۷		یعنی جنہیں توریت دی جیسے کہ حضرت عبداللہ بن سلام اور ان کے اصحاب۔ 
فائدہ : یہ سورت مکّیہ ہے اور حضرت عبداللہ بن سلام اور ان کے اصحاب مدینہ میں ایمان لائے اللہ تعالیٰ نے اس سے پہلے ان کی خبر دی یہ غیبی خبروں میں سے ہے۔ (جمل)۔
۱۱۸		یعنی اہلِ مکّہ میں سے۔
۱۱۹		جو کُفر میں نہایت سخت ہیں۔ جحود اس انکار کو کہتے ہیں جو معرفت کے بعد ہو یعنی جان بوجھ کر مُکرنا اور واقعہ بھی یہی تھا کہ یہود خوب پہچانتے تھے کہ رسولِ کریم صلی اللہ علیہ و آلہٖ و سلم اللہ تعالیٰ کے سچّے نبی ہیں اور قرآن حق ہے یہ سب کچھ جانتے ہوئے انہوں نے عناداً انکار کیا۔
(۴۸) اور اس (ف ۱۲۰) سے  پہلے  تم کوئی کتاب نہ پڑھتے  تھے   اور نہ اپنے  ہاتھ سے  کچھ لکھتے  تھے  یوں ہوتا (ف ۱۲۱) تو باطل ضرور شک لاتے  (ف ۱۲۲)
۱۲۰		قرآن کے نازِل ہونے۔
۱۲۱		یعنی آپ لکھتے پڑھتے ہوتے۔
۱۲۲		یعنی اہلِ کتاب کہتے کہ ہماری کتابوں میں نبیِ آخر الزماں کی صفت یہ مذکور ہے کہ وہ اُمّی ہوں گے نہ لکھیں گے نہ پڑھیں گے مگر انہیں اس شک کا موقع ہی نہ ملا۔
(۴۹) بلکہ وہ روشن آیتیں ہیں ان کے  سینوں میں جن کو علم دیا گیا (۱۲۳) اور ہماری آیتوں کا انکار نہیں کرتے  مگر ظالم (ف ۱۲۴)
۱۲۳		ضمیرِ ھُوَ کا مرجع قرآن ہے اس صورت میں معنیٰ یہ ہیں کہ قرآنِ کریم روشن آیتیں ہیں جو عُلَماء اور حُفّاظ کے سینوں میں محفوظ ہیں۔ روشن آیت ہونے کے یہ معنیٰ کہ وہ ظاہر الاعجاز ہیں اور یہ دونوں باتیں قرآنِ پاک کے ساتھ خاص ہیں اور کوئی ایسی کتاب نہیں جو معجِزہ ہو اور نہ ایسی کہ ہر زمانے میں سینوں میں محفوظ رہی ہو اور حضرت ابنِ عباس رضی اللہ تعالیٰ عنہما نے ھُوَ کی ضمیر کا مرجع سیدِ عالَم صلی اللہ علیہ و آلہٖ و سلم کو قرار دے کر آیت کے یہ معنیٰ بیان فرمائے کہ سیدِ عالَم محمّدِ مصطفیٰ صلی اللہ علیہ و آلہٖ و سلم صاحب ہیں ان آیاتِ بیّنات کے جو ان لوگوں کے سینوں میں محفوظ ہیں جنہیں اہلِ کتاب میں سے علم دیا گیا کیونکہ وہ اپنی کتابوں میں آپ کی نعت و صفت پاتے ہیں۔ (خازن)۔
۱۲۴		یعنی یہودِ عنود کہ بعد ظہورِ معجزات کے جان پہچان کر عناداً منکِر ہوتے ہیں۔
(۵۰) اور بولے  (ف ۱۲۵) کیوں نہ اتریں کچھ نشانیاں ان پر ان کے  رب کی طرف سے  (ف ۱۲۶)  تم فرماؤ نشانیاں تو اللہ ہی کے  پاس ہیں (ف ۱۲۷) اور میں تو یہی صاف ڈر سنانے  والا ہوں (ف ۱۲۸)
۱۲۵		کُفّارِ مکّہ۔
۱۲۶		مثلِ ناقۂ حضرت صالح و عصائے حضرت موسیٰ اور مائدۂ حضرت عیسیٰ کے علیہم الصلوٰۃ والسلام۔
۱۲۷		حسبِ حکمت جو چاہتا ہے نازِل فرماتا ہے۔
۱۲۸		نافرمانی کرنے والوں کو عذاب کا اور اسی کا مکلّف ہوں اس کے بعد اللہ تعالیٰ کُفّارِ مکّہ کے اس قول کا جواب ارشاد فرماتا ہے۔
(۵۱) اور کیا یہ انہیں بس نہیں کہ ہم نے  تم پر کتاب اتاری جو ان پر پڑھی جاتی ہے  (ف ۱۲۹)  بیشک اس میں رحمت اور نصیحت ہے  ایمان والوں کے  لیے۔
۱۲۹		معنیٰ یہ ہیں کہ قرآنِ کریم معجِزہ ہے، انبیائے متقدّمین کے معجزات سے اتم و اکمل اور تمام نشانیوں سے طالبِ حق کو بے نیاز کرنے والا کیونکہ جب تک زمانہ ہے قرآنِ کریم باقی و ثابت رہے گا اور دوسرے معجزات کی طرح ختم نہ ہو گا۔
(۵۲) تم فرماؤ  اللہ بس ہے  میرے  اور تمہارے  درمیان گواہ  (ف ۱۳۰) جانتا ہے  جو کچھ آسمانوں اور زمین میں ہے، اور وہ جو باطل پر یقین لائے  اور اللہ کے  منکر ہوئے  وہی گھاٹے  میں ہیں۔
۱۳۰		میرے صدقِ رسالت اور تمہاری تکذیب کا معجزات سے میری تائید فرما کر۔
(۵۳) اور تم سے  عذاب کی جلدی کرتے  ہیں (ف ۱۳۱) اور اگر ایک ٹھہرائی مدت نہ ہوتی (ف ۱۳۲) تو ضرور ان پر عذاب آ جاتا (ف ۱۳۳) اور ضرور ان پر اچانک آئے  گا  جب وہ بے  خبر ہوں گے۔
۱۳۱		یہ آیت نضر بن حارث کے حق میں نازِل ہوئی جس نے سیدِ عالَم صلی اللہ علیہ و آلہٖ و سلم سے کہا تھا کہ ہمارے اوپر آسمان سے پتّھروں کی بارش کرائیے۔
۱۳۲		جو اللہ تعالیٰ نے معیّن کی ہے اور اس مدّت تک عذاب کا مؤخّر فرمانا مقتضائے حکمت ہے۔
۱۳۳		اور تاخیر نہ ہوتی۔
(۵۴) تم سے  عذاب کی جلدی مچاتے  ہیں، اور بیشک جہنم گھیرے  ہوئے  ہے  کافروں کو (ف ۱۳۴) 
۱۳۴		اس سے ان میں کا کوئی بھی نہ بچے گا۔
(۵۵) جس دن انہیں ڈھانپے  گا عذاب ان کے  اوپر  اور ان کے  پاؤں کے  نیچے  سے  اور فرمائے  گا چکھو اپنے  کیے  کا مزہ (ف ۱۳۵) 
۱۳۵		یعنی اپنے اعمال کی جزا۔
(۵۶) اے  میرے  بندو! جو ایمان لائے  بیشک میری زمین وسیع ہے  تو میری ہی بندگی کرو (ف ۱۳۶)
۱۳۶		جس زمین میں بسہولت عبادت کر سکو معنیٰ یہ ہیں کہ جب مومن کو کسی سرزمین میں اپنے دین پر قائم رہنا اور عبادت کرنا دشوار ہو تو چاہئے کہ وہ ایسی سرزمین کی طرف ہجرت کرے جہاں آسانی سے عبادت کر سکے اور دین کی پابندی میں دشواریاں درپیش نہ ہوں۔ شانِ نُزول : یہ آیت ضعفائے مسلمینِ مکّہ کے حق میں نازِل ہوئی جنہیں وہاں رہ کر اسلام کے اظہار میں خطرے اور تکلیفیں تھیں اور نہایت ضیق میں تھے انہیں حکم دیا گیا کہ میری بندگی تو ضرور ہے یہاں رہ کر نہ کر سکو تو مدینہ شریف کو ہجرت کر جاؤ وہ وسیع ہے وہاں امن ہے۔
(۵۷)  ہر جان کو موت کا مزہ چکھنا ہے  (ف ۱۳۷) پھر ہماری ہی طرف پھرو گے  (ف ۱۳۸)
۱۳۷		اور اس دارِ فانی کو چھوڑنا ہی ہے۔
۱۳۸		ثواب و عذاب اور جزائے اعمال کے لئے تو لازم ہے کہ ہمارے دین پر قائم رہو اور اپنے دین کی حفاظت کے لئے ہجرت کرو۔
(۵۸) اور بیشک جو ایمان لائے  اور اچھے  کام کیے  ضرور ہم انہیں جنت کے  بالا خانوں پر جگہ دیں گے  جن کے  نیچے  نہریں بہتی ہوں گی ہمیشہ ان میں رہیں گے، کیا ہی اچھا اجر  کام والوں کا (ف ۱۳۹)
۱۳۹		جو اللہ تعالیٰ کی اطاعت بجا لائے۔
(۵۹) وہ جنہوں نے  صبر کیا (ف ۱۴۰) اور اپنے  رب ہی پر  بھروسہ رکھتے  ہیں (ف ۱۴۱)
۱۴۰		سختیوں پر اور کسی شدّت میں اپنے دین کو نہ چھوڑا، مشرکین کی ایذا سہی، ہجرت اختیار کر کے دین کی خاطر وطن کو چھوڑنا گوارا کیا۔
۱۴۱		تمام امور میں۔
(۶۰) اور زمین پر کتنے  ہی چلنے  والے  ہیں کہ اپنی روزی ساتھ نہیں رکھتے  (ف ۱۴۲) اللہ روزی دیتا ہے  انہیں اور تمہیں (ف ۱۴۳) اور وہی سنتا جانتا ہے  (ف ۱۴۴) 
۱۴۲		شانِ نُزول : مکّۂ مکرّمہ میں مومنین کو مشرکین شب و روز طرح طرح کی ایذائیں دیتے رہتے تھے سیدِ عالَم صلی اللہ علیہ و آلہٖ و سلم نے ان سے مدینۂ طیّبہ کی طرف ہجرت کرنے کو فرمایا تو ان میں سے بعض نے کہا کہ ہم مدینہ شریف کو کیسے چلے جائیں نہ وہاں ہمارا گھر، نہ مال، کون ہمیں کھلائے گا، کون پلائے گا۔ اس پر یہ آیتِ کریمہ نازِل ہوئی اور فرمایا گیا کہ بہت سے جاندار ایسے ہیں جو اپنی روزی ساتھ نہیں رکھتے اس کی انہیں قوّت نہیں اور نہ وہ اگلے دن کے لئے کوئی ذخیرہ جمع کرتے ہیں جیسے کہ بہائم ہیں طیور ہیں۔
۱۴۳		تو جہاں ہو گے وہی روزی دے گا تو یہ کیا پوچھنا کہ ہمیں کون کھلائے گا کون پلائے گا ساری خَلق کا اللہ رزّاق ہے ضعیف اور قوی مقیم اور مسافر سب کو وہی روزی دیتا ہے۔
۱۴۴		تمہارے اقوال اور تمہارے دل کی باتوں کو۔ حدیث شریف میں ہے سیدِ عالَم صلی اللہ علیہ و آلہٖ و سلم نے فرمایا اگر تم اللہ تعالیٰ پر توکُّل کرو جیسا چاہئے تو وہ تمہیں ایسی روزی دے جیسی پرندوں کو دیتا ہے کہ صبح بھوکے خالی پیٹ اٹھتے ہیں شام کو سیر واپس ہوتے ہیں۔ (ترمذی)۔
(۶۱) اور اگر تم ان سے  پوچھو (ف ۱۴۵) کس نے  بنائے  آسمان اور زمین اور کام میں لگائے  سورج اور چاند تو ضرور کہیں گے  اللہ نے،  تو کہاں اوندھے  جاتے  ہیں (ف ۱۴۶) 
۱۴۵		یعنی کُفّارِ مکّہ سے۔
۱۴۶		اور باوجود اس اقرار کے کس طرح اللہ تعالیٰ کی توحید سے منحرف ہوتے ہیں۔
(۶۲) اللہ کشادہ کرتا ہے  رزق اپنے  بندوں میں جس کے  لیے  چاہے  اور تنگی فرماتا ہے  جس کے  لیے  چاہے، بیشک اللہ سب کچھ جانتا ہے۔
(۶۳) اور جو تم ان سے  پوچھو کس نے  اتارا  آسمان سے  پانی  تو اس کے  سبب زمین زندہ کر دی مَرے  پیچھے  ضرور کہیں گے  اللہ نے  (ف ۱۴۷) تم فرماؤ  سب خوبیاں اللہ کو، بلکہ ان میں اکثر بے  عقل ہیں (ف ۱۴۸) 
۱۴۷		اس کے مقِر ہیں۔
۱۴۸		کہ باوجود اس اقرار کے توحید کے منکِر ہیں۔
(۶۴) اور یہ دنیا کی زندگی تو نہیں مگر کھیل کود (ف ۱۴۹) اور بیشک آخرت کا گھر ضرور وہی سچی زندگی ہے  (ف ۱۵۰) کیا اچھا تھا اگر جانتے  (ف ۱۵۱) 
۱۴۹		کہ جیسے بچّے گھڑی بھر کھیلتے ہیں کھیل میں دل لگاتے ہیں پھر اس سب کو چھوڑ کر چل دیتے ہیں یہی حال دنیا کا ہے نہایت سریع الزوال ہے اور موت یہاں سے ایسا ہی جدا کر دیتی ہے جیسے کھیل والے بچّے منتشر ہو جاتے ہیں۔
۱۵۰		کہ وہ زندگی پائیدار ہے، دائمی ہے، اس میں موت نہیں، زندگانی کہلانے کے لائق وہی ہے۔
۱۵۱		دنیا اور آخرت کی حقیقت، تو دنیائے فانی کو آخرت کی جاودانی زندگی پر ترجیح نہ دیتے۔
(۶۵) پھر جب کشتی میں سوار ہوتے  ہیں (ف ۱۵۲) اللہ کو پکارتے  ہیں ایک اسی عقیدہ لا کر (ف ۱۵۳) پھر جب وہ انہیں خشکی کی طرف بچا لاتا ہے  (ف ۱۵۴) جبھی شرک کرنے  لگتے  ہیں (ف ۱۵۵)
۱۵۲		اور ڈوبنے کا اندیشہ ہوتا ہے تو باوجود اپنے شرک و عناد کے بُتوں کو نہیں پکارتے بلکہ۔
۱۵۳		کہ اس مصیبت سے نَجات وہی دے گا۔
۱۵۴		اور ڈوبنے کا اندیشہ اور پریشانی جاتی رہتی ہے اطمینان حاصل ہوتا ہے۔
۱۵۵		زمانۂ جاہلیّت کے لوگ بحری سفر کرتے وقت بُتوں کو ساتھ لے جاتے تھے جب ہوا مخالف چلتی اور کَشتی خطرہ میں آتی تو بُتوں کو دریا میں پھینک دیتے اور یاربّ یاربّ پکارنے لگتے اور امن پانے کے بعد پھر اسی شرک کی طرف لوٹ جاتے۔
(۶۶) کہ ناشکری کریں ہماری دی ہوئی نعمت کی (ف ۱۵۶) اور برتیں۔ (ف ۱۵۷) تو اب جانا چاہتے  ہیں، (ف ۱۵۸)
۱۵۶		یعنی اس مصیبت سے نَجات کی۔
۱۵۷		اور اس سے فائدہ اٹھائیں بخلاف مومنینِ مخلصین کے کہ وہ اللہ تعالیٰ کی نعمتوں کے اخلاص کے ساتھ شکر گزار رہتے ہیں اور جب ایسی صورت پیش آتی ہے اور اللہ تعالیٰ اس سے رہائی دیتا ہے تو اس کی اطاعت میں اور زیادہ سرگرم ہو جاتے ہیں مگر کافِروں کا حال اس کے بالکل برخلاف ہے۔
۱۵۸		نتیجہ اپنے کردار کا۔
(۶۷) اور کیا انہوں نے  (ف ۱۵۹) یہ نہ دیکھا کہ ہم نے  (ف ۱۶۰) حرمت وا لی زمین پناہ بنائی (ف ۱۶۱) اور ان کے  آس پاس والے  لوگ اچک لیے  جاتے  ہیں (ف ۱۶۲) تو  کیا باطل پر یقین لاتے  ہیں (ف ۱۶۳) اور اللہ کی دی ہوئی نعمت سے  (ف ۱۶۴) ناشکری کرتے  ہیں۔
۱۵۹		یعنی اہلِ مکّہ نے۔
۱۶۰		ان کے شہر مکّۂ مکرّمہ کی۔
۱۶۱		ان کے لئے جو اس میں ہوں۔
۱۶۲		قتل کئے جاتے ہیں گرفتار کئے جاتے ہیں۔
۱۶۳		یعنی بُتوں پر۔
۱۶۴		یعنی سیدِ عالَم محمّدِ مصطفیٰ صلی اللہ علیہ و آلہٖ و سلم سے اور اسلام سے کُفر کر کے۔
(۶۸) اور اس سے  بڑھ کر ظالم کون جو اللہ پر جھوٹ باندھے  (ف ۱۶۵) یا حق کو جھٹلائے  (ف ۱۶۶) جب وہ اس کے  پاس آئے، کیا جہنم میں کافروں کا ٹھکانا نہیں (ف ۱۶۷) 
۱۶۵		اس کے لئے شریک ٹھہرائے۔
۱۶۶		سیدِ عالَم محمّدِ مصطفیٰ صلی اللہ علیہ و آلہٖ و سلم کی نبوّت اور قرآن کو نہ مانے۔
۱۶۷		بے شک تمام کافِروں کا ٹھکانا جہنّم ہی ہے۔
(۶۹) اور جنہوں نے  ہماری راہ میں کوشش کی ضرور ہم انہیں اپنے  راستے  دکھا دیں گے  (ف ۱۶۸) اور بیشک اللہ نیکوں کے  ساتھ ہے  (ف ۱۶۹)
۱۶۸		حضرت ابنِ عباس رضی اللہ تعالیٰ عنہما نے فرمایا کہ معنیٰ یہ ہیں کہ جنہوں نے ہماری راہ میں کوشش کی ہم انہیں ثواب کی راہ دیں گے۔ حضرت جنید نے فرمایا جو توبہ میں کوشش کریں گے انہیں اخلاص کی راہ دیں گے۔ حضرت فضیل بن عیاض نے فرمایا جو طلبِ علم میں کوشش کریں گے انہیں ہم عمل کی راہ دیں گے۔ حضرت سعد بن عبداللہ نے فرمایا جو اقامتِ سنّت میں کوشش کریں گے ہم انہیں جنّت کی راہ دکھا دیں گے۔
۱۶۹		ان کی مدد اور نصرت فرماتا ہے۔






سورۂ روم


اللہ کے  نام سے  شروع جو نہایت مہربان رحم والا(ف ۱)
۱		سورۂ روم مکّیہ ہے اس میں چھ رکوع ساٹھ آیتیں آٹھ سو انیس کلمے تین ہزار پانچ سو چونتیس حرف ہیں۔
(۱)  الم
(۲) رومی مغلوب ہوئے،  (ف ۲)
۲		شانِ نُزول : فارس اور روم کے درمیان جنگ تھی اورچونکہ اہلِ فارس مجوسی تھے اس لئے مشرکینِ عرب ان کا غلبہ پسند کرتے تھے، رومی اہلِ کتاب تھے اس لئے مسلمانوں کو ان کا غلبہ اچھا معلوم ہوتا تھا۔ خسرو پرویز بادشاہِ فارس نے رومیوں پر لشکر بھیجا اور قیصرِ روم نے بھی لشکر بھیجا یہ لشکر سرزمینِ شام کے قریب مقابل ہوئے اہلِ فارس غالب ہوئے، مسلمانوں کو یہ خبر گراں گزری، کُفّارِ مکّہ اس سے خوش ہو کر مسلمانوں سے کہنے لگے کہ تم بھی اہلِ کتاب اور نصاریٰ بھی اہلِ کتاب اور ہم بھی اُمّی اور اہلِ فارس بھی اُمّی ہمارے بھائی اہلِ فارس تمہارے بھائیوں رومیوں پر غالب ہوئے ہماری تمہاری جنگ ہوئی تو ہم بھی تم پر غالب ہوں گے۔ اس پر یہ آیتیں نازل ہوئیں اور ان میں خبر دی گئی کہ چند سال میں پھر رومی اہلِ فارس پر غالب آ جائیں گے، یہ آیتیں سن کر حضرت ابوبکر صدیق رضی اللہ تعالیٰ عنہ نے کُفّارِ مکّہ میں جا کر اعلان کر دیا کہ خدا کی قَسم رومی ضرور اہلِ فارس پر غلبہ پائیں گے اے اہلِ مکّہ تم اس وقت کے نتیجۂ جنگ سے خوش مت ہو ہمیں ہمارے نبی صلی اللہ علیہ و آلہٖ و سلم نے خبر دی ہے، اُ بَی بن خلف کافِر آپ کے مقابل کھڑا ہو گیا اور آپ کے اور اس کے درمیان سو سو اونٹ کی شرط ہو گئی اگر نو سال میں اہلِ فارس غالب آ جائیں تو حضرت صدیق رضی اللہ تعالیٰ عنہ اُ بَی کو سو اونٹ دیں گے اور اگر رومی غالب آ جائیں تو اُ بَی حضرت صدیق رضی اللہ عنہ کو سو اونٹ دے گا۔ اس وقت تک قمار کی حرمت نازل نہ ہوئی تھی۔ مسئلہ : اور حضرت امام ابوحنیفہ و امام محمّد رحمۃ اللہ تعالیٰ علیہما کے نزدیک حربی کُفّار کے ساتھ عقودِ فاسدہ ربٰوا وغیرہ جائز ہیں اور یہی واقعہ ان کی دلیل ہے۔ القصّہ سات سال کے بعد اس خبر کا صدق ظاہر ہوا اور جنگِ حُدیبیہ یا بدر کے دن رومی اہلِ فارس پر غالب آئے اور رومیوں نے مدائن میں اپنے گھوڑے باندھے اور عراق میں رومیہ نامی ایک شہر کی بِنا رکھی اور حضرت ابوبکر صدیق رضی اللہ عنہ نے شرط کے اونٹ اُ بَیْ کی اولاد سے وصول کر لئے کیونکہ وہ اس درمیان میں مر چکا تھا، سیدِ عالَم صلی اللہ علیہ و آلہٖ و سلم نے حضرت صدیق رضی اللہ تعالیٰ عنہ کو حکم دیا کہ شرط کے مال کو صدقہ کر دیں۔ یہ غیبی خبر حضور سیدِ عالَم صلی اللہ علیہ و آلہٖ و سلم کی صحتِ نبوّت اور قرآنِ کریم کے کلامِ الٰہی ہونے کی روشن دلیل ہے۔ (خازن و مدارک)۔
(۳) پاس کی زمین میں (ف ۳) اور اپنی مغلوبی کے  عنقریب غالب ہوں گے  (ف ۴) 
۳		یعنی شام کی اس سرزمین میں جو فارس سے قریب تر ہے۔
۴		اہلِ فارس پر۔
(۴) چند برس میں (ف ۵) حکم اللہ ہی کا ہے  آگے  اور پیچھے  (ف ۶) اور اس دن ایمان والے  خوش ہوں گے۔
۵		جن کی حد نو برس ہے۔
۶		یعنی رومیوں کے غلبہ سے پہلے بھی اور اس کے بعد بھی۔ مراد یہ ہے کہ پہلے اہلِ فارس کا غلبہ ہونا اور دوبارہ اہلِ روم کا یہ سب اللہ تعالیٰ کے امر و ارادے اور اس کے قضا و قدر سے ہے۔
(۵) اللہ کی مدد سے  (ف ۷) مدد کرتا ہے  جس کی چاہے، اور وہی عزت والا مہربان۔
۷		کہ اس نے کتابیوں کو غیرِ کتابیوں پر غلبہ دیا اور اسی روز بدر میں مسلمانوں کو مشرکوں پر اور مسلمانوں کا صدق اور نبی کریم صلی اللہ علیہ و آلہٖ و سلم اور قرآنِ کریم کی خبر کی تصدیق ظاہر فرمائی۔
(۶) اللہ کا وعدہ  (ف ۸) اللہ اپنا وعدہ خلاف نہیں کرتا لیکن بہت لوگ نہیں جانتے  (ف ۹)
۸		جو اس نے فرمایا تھا کہ رومی چند برس میں پھر غالب ہوں گے۔
۹		یعنی بے علم ہیں۔
(۷) جانتے  ہیں آنکھوں کے  سامنے  کی دنیوی زندگی (ف ۱۰) اور وہ آخرت سے  پورے  بے  خبر ہیں۔
۱۰		تجارت، زراعت، تعمیر، وغیرہ دنیوی دھندے۔ اس میں اشارہ ہے کہ دنیا کی بھی حقیقت نہیں جانتے اس کا بھی ظاہر ہی جانتے ہیں۔
(۸) کیا انہوں نے  اپنے  جی میں نہ سوچا کہ، اللہ نے  پیدا نہ کیے  آسمان اور زمین اور جو کچھ ان کے  درمیان ہے  مگر حق (ف ۱۱)اور ایک مقرر میعاد سے  (ف ۱۲) اور بیشک بہت سے  لوگ اپنے  رب سے  ملنے  کا انکار رکھتے  ہیں (ف ۱۳)
۱۱		یعنی آسمان و زمین اور جو کچھ ان کے درمیان ہے اللہ تعالیٰ نے ان کو عبث اور باطل نہیں بنایا ان کی پیدائش میں بے شمار حکمتیں ہیں۔
۱۲		یعنی ہمیشہ کے لئے نہیں بنایا بلکہ ایک مدّت معیّن کر دی ہے جب وہ مدّت پوری ہو جاوے گی تو یہ فنا ہو جائیں گے اور وہ مدّت قیامت قائم ہونے کا وقت ہے۔
۱۳		یعنی بَعث بعد الموت پر ایمان نہیں لاتے۔
(۹) اور کیا انہوں نے  زمین میں سفر نہ کیا کہ  دیکھتے  کہ ان سے  اگلوں کا انجام کیسا ہوا  (ف ۱۴) وہ ان سے  زیادہ زور آور تھے  اور زمین جوتی اور آباد کی ان (ف ۱۵) کی  آبادی سے  زیادہ  اور ان کے  رسول ان کے  پاس روشن نشانیاں لائے  (ف ۱۶) تو اللہ کی شان نہ تھی کہ ان پر ظلم کرتا (ف ۱۷) ہاں وہ خود ہی اپنی جانوں پر ظلم کرتے  تھے  (ف ۱۸)
۱۴		کہ رسولوں کی تکذیب کے باعث ہلاک کئے گئے ان کے اجڑے ہوئے دیار اور ان کی بربادی کے آثار دیکھنے والوں کے لئے موجِبِ عبرت ہیں۔
۱۵		اہلِ مکّہ۔
۱۶		تو وہ ان پر ایمان نہ لائے، پس اللہ تعالیٰ نے انہیں ہلاک کیا۔
۱۷		ان کے حقوق کم کر کے اور انہیں بغیر جُرم کے ہلاک کر کے۔
۱۸		رسولوں کی تکذیب کر کے اپنے آپ کو مستحقِ عذاب بنا کر۔
(۱۰) پھر جنہوں نے  حد بھر کی برائی کی ان کا انجام یہ ہوا کہ اللہ کی آیتیں جھٹلانے  لگے  اور ان کے  ساتھ تمسخر کرتے، 
(۱۱) اللہ پہلے  بناتا ہے  پھر دوبارہ بنائے  گا (ف ۱۹) پھر اس کی طرف پھرو گے  (ف ۲۰)
۱۹		یعنی بعدِ موت زندہ کر کے۔
۲۰		تو اعمال کی جزا دے گا۔
(۱۲) اور جس دن قیامت قائم ہو گی مجرموں کی آس ٹوٹ جائے  گی (ف ۲۱)
۲۱		اور کسی نفع اور بھلائی کی امید باقی نہ رہے گی۔ بعض مفسِّرین نے یہ معنیٰ بیان کئے ہیں کہ ان کا کلام منقطع ہو جائے گا وہ ساکت رہ جائیں گے کیونکہ ان کے پاس پیش کرنے کے قابل کوئی حُجّت نہ ہو گی۔ بعض مفسِّرین نے یہ معنیٰ بیان کئے ہیں کہ وہ رسوا ہوں گے۔
(۱۳) اور ان کے  شریک (ف ۲۲) ان کے  سفارشی نہ ہوں گے  اور وہ اپنے  شریکوں سے  منکر ہو جائیں گے۔
۲۲		یعنی بُت جنہیں وہ پُوجتے تھے۔
(۱۴) اور جس دن قیامت قائم ہو گی اس دن الگ ہو جائیں گے  (ف ۲۳)
۲۳		مومن اور کافِر پھر کبھی جمع نہ ہوں گے۔
(۱۵) تو وہ جو ایمان لائے  اور اچھے  کام کیے  باغ کی کیاری میں ان کی خاطرداری ہو گی (ف ۲۴)
۲۴		یعنی بُستانِ جنّت میں ان کا اکرام کیا جائے گا جس سے وہ خوش ہوں گے یہ خاطر داری جنّتی نعمتوں کے ساتھ ہو گی۔ ایک قول یہ بھی ہے کہ اس سے مراد سماع ہے کہ انہیں نغمات طرب انگیز سنائے جائیں گے جو اللہ تبارک و تعالیٰ کی تسبیح پر مشتمل ہوں گے۔
(۱۶) اور جو کافر ہوئے  اور ہماری آیتیں اور آخرت کا ملنا جھٹلایا (ف ۲۵) وہ عذاب میں لا دھرے  (ڈال دیے  ) جائیں گے  (ف ۲۶) 
۲۵		بَعث و حشر کے منکِر ہوئے۔
۲۶		نہ اس عذاب میں تخفیف ہو نہ اس سے کبھی نکلیں۔
(۱۷) تو اللہ کی پاکی بولو (ف ۲۷) جب شام کرو (ف ۲۸) اور جب صبح ہو (ف ۲۹)
۲۷		پاکی بولنے سے یا تو اللہ تعالیٰ کی تسبیح و ثناء مراد ہے اور اس کی احادیث میں بہت فضیلتیں وارد ہیں یا اس سے نماز مراد ہے۔ حضرت ابنِ عباس رضی اللہ تعالیٰ عنہما سے دریافت کیا گیا کہ کیا پنجگانہ نمازوں کا بیان قرآنِ پاک میں ہے؟  فرمایا ہاں اور یہ آیتیں تلاوت فرمائیں اور فرمایا کہ ان میں پانچوں نمازیں اور ان کے اوقات مذکور ہیں۔
۲۸		اس میں مغرب و عشاء کی نمازیں آ گئیں۔
۲۹		یہ نمازِ فجر ہوئی۔
(۱۸) اور اسی کی تعریف ہے  آسمانوں اور زمین میں (ف ۳۰) اور کچھ دن رہے  (ف ۳۱) اور جب تمہیں دوپہر ہو (ف ۳۲)
۳۰		یعنی آسمان اور زمین والوں پر اس کی حمد لازم ہے۔
۳۱		یعنی تسبیح کرو کچھ دن رہے، یہ نمازِ عصر ہوئی۔
۳۲		یہ نمازِ ظہر ہوئی۔ 
حکمت : نماز کے لئے یہ پنجگانہ اوقات مقرر فرمائے گئے اس لئے کہ افضل اعمال وہ ہے جو مدام ہو اور انسان یہ قدرت نہیں رکھتا کہ اپنے تمام اوقات نماز میں صرف کرے کیونکہ اس کے ساتھ کھانے پینے وغیرہ کے حوائج و ضروریات ہیں تو اللہ تعالیٰ نے بندہ پر عبادت میں تخفیف فرمائی اور دن کے اوّل و اوسط و آخر میں اور رات کے اوّل و آخر میں نمازیں مقرر کیں تاکہ ان اوقات میں مشغولِ نماز رہنا دائمی عبادت کے حکم میں ہو۔ (مدارک و خازن)۔
(۱۹) وہ زندہ کو نکالتا ہے  مردے  سے  (ف ۳۳) اور مردے  کو نکالتا ہے  زندہ سے  (ف ۳۴) اور زمین کو جٕلاتا ہے  اس کے  مرے  پیچھے  (ف ۳۵) اور یوں ہی تم نکالے  جاؤ گے  (ف ۳۶)
۳۳		جیسے کہ پرند کو انڈے سے اور انسان کو نطفہ سے اور مومن کو کافِر سے۔
۳۴		جیسے کہ انڈے کو پرند سے نطفہ کو انسان سے کافِر کو مومن سے۔
۳۵		یعنی خشک ہو جانے کے بعد مینہ برسا کر سبزہ اُگا کر۔
۳۶		قبروں سے بَعث و حساب کے لئے۔
(۲۰) اور اس کی نشانیوں سے  ہے  یہ کہ تمہیں پیدا کیا مٹی سے  (ف ۳۷) پھر جبھی تو انسان ہو دنیا میں پھیلے  ہوئے، (۲۱) اور اس کی نشانیوں سے  ہے  کہ تمہارے  لیے  تمہاری ہی جنس سے  جوڑے  بنائے  کہ ان سے  آرام پاؤ اور تمہارے  آپس میں محبت اور رحمت رکھی (ف ۳۸) بیشک اس میں نشانیاں ہیں دھیان کرنے  والوں کے  لیے۔
۳۷		تمہارا جدِّ اعلیٰ اور تمہاری اصل حضرت آدم علیہ السلام کو اس سے پیدا کر کے۔
۳۸		کہ بغیر کسی پہلی معرفت اور بغیر کسی قرابت کے ایک دوسرے کے ساتھ مَحبت و ہمدردی ہے۔
(۲۲) اور اس کی نشانیوں سے  ہے  آسمانوں اور زمین کی پیدائش اور تمہاری زبانوں اور رنگتوں کا اختلاف (ف ۳۹) بیشک اس میں نشانیاں ہیں جاننے  والوں کے  لیے۔
۳۹		زبانوں کا اختلاف تو یہ ہے کہ کوئی عربی بولتا ہے، کوئی عجمی، کوئی اور کچھ اور رنگتوں کا اختلاف یہ ہے کہ کوئی گورا ہے، کوئی کالا، کوئی گندمی اور یہ اختلاف نہایت عجیب ہے کیونکہ سب ایک اصل سے ہیں اور سب حضرت آدم علیہ السلام کی اولاد ہیں۔
(۲۳) اور اس کی نشانیوں میں ہے  رات اور دن میں تمہارا  سونا (ف ۴۰) اور اس کا  فضل تلاش کرنا (ف ۴۱) بیشک اس میں نشانیاں ہیں سننے  والوں کے  لیے  (ف ۴۲)
۴۰		جس سے تکان دور ہوتی ہے اور راحت حاصل ہوتی ہے۔
۴۱		فضل تلاش کرنے سے کسبِ معاش مراد ہے۔
۴۲		جو گوشِ ہوش سے سنیں۔
(۲۴) اور اس کی نشانیوں سے  ہے  کہ تمہیں بجلی دکھاتا ہے  ڈراتی (ف ۴۳) اور امید دلاتی  (ف ۴۴) اور آسمان سے  پانی اتارتا ہے ، تو اس سے  زمین کو  زندہ کرتا ہے  اس کے  مرے  پیچھے،  بیشک اس میں نشانیاں ہیں عقل والوں کے  لیے  (ف ۴۵)
۴۳		گرنے اور نقصان پہنچانے سے۔
۴۴		بارش کی۔
۴۵		جو سوچیں اور قدرتِ الٰہی پر غور کریں۔
(۲۵) اور اس کی نشانیوں سے  ہے  کہ اس کے  حکم سے  آسمان اور زمین قائم ہیں (ف ۴۶) پھر جب تمہیں زمین سے  ایک ندا فرمائے  گا  (ف ۴۷) جبھی تم نکل پڑو گے  (ف ۴۸)
۴۶		حضرت ابنِ عباس اور حضرت ابنِ مسعود رضی اللہ تعالیٰ عنہم نے فرمایا کہ وہ دونوں بغیر کسی سہارے کے قائم ہیں۔
۴۷		یعنی تمہیں قبروں سے بلائے گا اس طرح کہ حضرت اسرافیل علیہ السلام قبر والوں کے اٹھانے کے لئے صور پھونکیں گے تو اوّلین و آخرین میں سے کوئی ایسا نہ ہو گا جو نہ اٹھے چنانچہ اس کے بعد ہی ارشاد فرماتا ہے۔
۴۸		یعنی قبروں سے زندہ ہو کر۔
(۲۶) اور اسی کے  ہیں جو کوئی آسمانوں اور زمین میں ہیں، سب اس کے  زیر حکم ہیں۔
(۲۷) اور وہی  ہے  کہ اول بنا تا ہے  پھر اسے  دوبارہ بنائے  گا (ف ۴۹)  اور یہ تمہاری سمجھ میں اس پر زیادہ  آسان ہونا چاہیے  (ف ۵۰) اور اسی کے  لیے  ہے  سب سے  برتر شان آسمانوں اور زمین میں (ف ۵۱) اور وہی عزت و حکمت والا ہے۔
۴۹		ہلاک ہونے کے بعد۔
۵۰		کیونکہ انسانوں کا تجربہ اور ان کی رائے یہی بتاتی ہے کہ شیِ کا اعادہ اس کی ابتداء سے سہل ہوتا ہے اور اللہ تعالیٰ کے لئے کچھ بھی دشوار نہیں۔
۵۱		کہ اس جیسا کوئی نہیں وہ معبودِ برحق ہے اس کے سوا کوئی معبود نہیں۔
(۲۸) تمہارے  لیے  (ف ۵۲) ایک کہاوت بیان فرماتا ہے  خود تمہارے  اپنے   حال سے  (ف ۵۳) کیا تمہارے  لیے  تمہارے  ہاتھ کے  غلاموں میں سے  کچھ شریک ہیں (ف ۵۴) اس میں جو ہم نے  تمہیں روزی دی (ف ۵۵) تو تم سب اس میں برابر ہو (ف ۵۶) تم ان سے  ڈرو (ف ۵۷) جیسے  آپس میں ایک دوسرے  سے  ڈرتے  ہو (ف ۵۸) ہم ایسی مفصل نشانیاں بیان فرماتے  ہیں عقل والوں کے  لیے۔
۵۲		اے مشرکو۔
۵۳		وہ مثل (کہاوت) یہ ہے۔
۵۴		یعنی کیا تمہارے غلام تمہارے ساجھی ہیں۔
۵۵		مال و متاع وغیرہ۔
۵۶		یعنی آقا اور غلام کو اس مال و متاع میں یکساں استحقاق ہو ایسا کہ۔
۵۷		اپنے مال و متاع میں بغیر ان غلاموں کی اجازت سے تصرُّف کرنے سے۔
۵۸		مدعیٰ یہ ہے کہ تم کسی طرح اپنے مملوکوں کو اپنا شریک بنانا گوارا نہیں کر سکتے تو کتنا ظلم ہے کہ اللہ تعالیٰ کے مملوکوں کو اس کا شریک قرار دو۔ اے مشرکین تم اللہ تعالیٰ کے سوا جنہیں اپنا معبود قرار دیتے ہو وہ اس کے بندے اور مملوک ہیں۔
(۲۹) بلکہ ظالم (ف ۵۹) اپنی خواہشوں کے  پیچھے  ہولیے  بے  جانے  (ف ۶۰) تو اسے  کون ہدایت کرے  جسے  خدا نے  گمراہ کیا (ف ۶۱) اور ان کا کوئی مددگار نہیں (ف ۶۲) 
۵۹		جنہوں نے شرک کر کے اپنی جانوں پر ظلمِ عظیم کیا ہے۔
۶۰		جہالت سے۔
۶۱		یعنی کوئی اس کا ہدایت کرنے والا نہیں۔
۶۲		جو انہیں عذاب الٰہی سے بچا سکے۔
(۳۰) تو اپنا منہ سیدھا کرو اللہ کی اطاعت کے  لیے  ایک اکیلے  اسی کے  ہو کر (ف ۶۳) اللہ کی ڈا لی ہوئی بنا جس پر لوگوں کو پیدا کیا (ف ۶۴) اللہ کی بنائی چیز نہ بدلنا (ف ۶۵) یہی سیدھا دین ہے، مگر بہت لوگ نہیں جانتے  (ف ۶۶)
۶۳		یعنی خلوص کے ساتھ دینِ الٰہی پر باستقامت و استقلال قائم رہو۔
۶۴		فطرت سے مراد دینِ اسلام ہے معنیٰ یہ ہی کہ اللہ تعالیٰ نے خَلق کو ایمان پر پیدا کیا جیسا کہ بخاری و مسلم کی حدیث میں ہے کہ ہر بچّہ فطرت پر پیدا کیا جاتا ہے یعنی اسی عہد پر جو اَ لَسْتُ بِرَبِّکُمْ  فرما کر لیا گیا ہے۔ بخاری شریف کی حدیث میں ہے پھر اس کے ماں باپ اس کو یہودی یا نصرانی یا مجوسی بنا لیتے ہیں۔ اس آیت میں حکم دیا گیا کہ دینِ الٰہی پر قائم رہو جس پر اللہ تعالیٰ نے خَلق کو پیدا کیا ہے۔
۶۵		یعنی دینِ الٰہی پر قائم رہنا۔
۶۶		اس کی حقیقت کو تو اس دین پر قائم رہو۔
(۳۱) اس کی طرف رجوع لاتے  ہوئے  (ف ۶۷) اور اس سے  ڈرو  اور نماز قائم رکھو اور مشرکوں سے  نہ ہو۔
۶۷		یعنی اللہ تعالیٰ کی طرف توبہ اور طاعت کے ساتھ۔
(۳۲)  ان میں سے  جنہوں نے  اپنے  دین کو ٹکڑے  ٹکڑے  کر دیا (ف ۶۸) اور ہو گئے  گروہ گروہ،  ہر گروہ جو اس کے  پاس ہے  اسی پر خوش ہے  (ف ۶۹) 
۶۸		معبود کے باب میں اختلاف کر کے۔
۶۹		اور اپنے باطل کو حق گمان کرتا ہے۔
(۳۳)  اور جب لوگوں کو تکلیف پہنچتی ہے  (ف ۷۰) تو اپنے  رب کو پکارتے  ہیں اس کی طرف رجوع لاتے  ہوئے  پھر جب وہ انہیں اپنے  پاس سے  رحمت کا مزہ دیتا ہے  (ف ۷۱) جبھی ان میں سے  ایک گروہ اپنے  رب کا شریک ٹھہرانے  لگتا ہے۔
۷۰		مرض کی یا قحط کی یا اس کے سوا اور کوئی۔
۷۱		اس تکلیف سے خلاصی عنایت کرتا ہے اور راحت عطا فرماتا ہے۔
(۳۴) کہ ہمارے  دیے  کی ناشکری کریں، تو برت لو (ف ۷۲) اب قریب جاننا چاہتے  ہو (ف ۷۳)
۷۲		دنیوی نعمتوں کو چند روز۔
۷۳		کہ آخرت میں تمہارا کیا حال ہوتا ہے اس دنیا طلبی کا کیا نتیجہ نکلنے والا ہے۔
(۳۵) یا ہم نے  ان پر کوئی سند اتاری (ف ۷۴) کہ ہو انہیں ہمارے  شریک بتا رہی ہے  (ف ۷۵)
۷۴		کوئی حُجّت یا کوئی کتاب۔
۷۵		اور شرک کرنے کا حکم دیتی ہے ایسا نہیں ہے نہ کوئی حُجّت ہے نہ کوئی سند۔
(۳۶) اور جب ہم لوگوں کو رحمت کا مزہ دیتے  ہیں (ف ۷۶) اس پر خوش ہو جاتے  ہیں (ف ۷۷) اور اگر انہیں کوئی برائی پہنچے  (ف ۷۸) بدلہ اس کا جو ان کے  ہاتھوں نے  بھیجا (ف ۷۹) جبھی وہ ناامید ہو جاتے  ہیں (ف ۸۰)
۷۶		یعنی تندرستی اور وسعتِ رزق کا۔
۷۷		اور اِتراتے ہیں۔
۷۸		قحط یا خوف یا اور کوئی بَلا۔
۷۹		یعنی ان کی معصیتوں اور ان کے گناہوں کا۔
۸۰		اللہ تعالیٰ کی رحمت سے اور یہ بات مومن کی شان کے خلاف ہے کیونکہ مومن کا حال یہ ہے کہ جب اسے نعمت ملتی ہے تو شکر گزاری کرتا ہے اور جب سختی ہوتی ہے تو اللہ تعالیٰ کی رحمت کا امیدوار رہتا ہے۔
(۳۷) اور کیا انہوں نے  نہ دیکھا کہ اللہ رزق وسیع فرماتا ہے  جس کے  لیے  چاہے  اور تنگی فرماتا ہے  جس کے  لیے  چاہے  بیشک اس میں نشانیاں ہیں ایمان والوں کے  لیے۔
(۳۸) تو  رشتہ دار کو اس کا حق دو (ف ۸۱) اور مسکین اور مسافر کو (ف ۸۲) یہ بہتر ہے  ان کے  لیے  جو اللہ کی رضا چاہتے  ہیں (ف ۸۳) اور انہیں کا کام بنا۔
۸۱		اس کے ساتھ سلوک اور احسان کرو۔
۸۲		ان کے حق دو صدقہ دے کر اور مہمان نوازی کر کے۔ مسئلہ : اس آیت سے محارم کے نفقہ کا وجوب ثابت ہوتا ہے۔ (مدارک)۔
۸۳		اور اللہ تعالیٰ سے ثواب کے طالب ہیں۔
(۳۹)  اور تم جو چیز زیادہ لینے  کو دو کہ دینے  والے  کے  مال بڑھیں تو وہ اللہ کے  یہاں نہ بڑھے  گی (ف ۸۴) اور جو تم خیرات دو اللہ کی رضا چاہتے  ہوئے  (ف ۸۵) تو انہیں کے  دُونے  ہیں (ف ۸۶)
۸۴		لوگوں کا دستور تھا کہ وہ دوست احباب اور آشناؤں کو یا اور کسی شخص کو اس نیّت سے ہدیہ دیتے تھے کہ وہ انہیں اس سے زیادہ دے گا یہ جائز تو ہے لیکن اس پر ثواب نہ ملے گا اور اس میں برکت نہ ہو گی کیونکہ یہ عمل خالصاً لِلّٰہِ تعالیٰ نہیں ہوا۔
۸۵		نہ اس سے بدلہ لینا مقصود ہو نہ نام و نمود۔
۸۶		ان کا اجر و ثواب زیادہ ہو گا ایک نیکی کا دس گنا زیادہ دیا جائے گا۔
(۴۰) اللہ ہے  جس نے  تمہیں پیدا کیا  پھر تمہیں روزی دی پھر تمہیں مارے  گا پھر تمہیں جِلائے  گا (ف ۸۷) کیا تمہارے  شریکوں میں (ف ۸۸) بھی کوئی ایسا ہے  جو ان کاموں میں سے  کچھ کرے  (ف ۸۹) پاکی اور برتری ہے  اسے  ان کے  شرک سے۔
۸۷		پیدا کرنا، روزی دینا، مارنا، جِلانا یہ سب کام اللہ ہی کے ہیں۔
۸۸		یعنی بُتوں میں جنہیں تم اللہ تعالیٰ کا شریک ٹھہراتے ہو ان میں۔
۸۹		اس کے جواب سے مشرکین عاجز ہوئے اور انہیں دَم مارنے کی مجال نہ ہوئی تو فرماتا ہے۔
(۴۱) چمکی خرابی  خشکی اور تری میں (ف ۹۰) ان برائیوں سے  جو لوگوں کے  ہاتھوں نے  کمائیں تاکہ انہیں ان کے  بعض کوتکوں (برے  کاموں ) کا  مزہ چکھائے  کہیں وہ باز آئیں (ف ۹۱)
۹۰		شرک و معاصی کے سبب سے قحط اور امساکِ باراں اور قلّتِ پیداوار اور کھیتیوں کی خرابی اور تجارتوں کے نقصان اور آدمیوں اور جانوروں میں موت اور کثرتِ آتش زدگی اور غرق اور ہر شے میں بے برکتی۔
۹۱		کُفر و معاصی سے اور تائب ہوں۔
(۴۲) تم فرماؤ زمین میں چل کر دیکھو کیا انجام ہوا اگلوں کا، ان میں بہت مشرک تھے  (ف ۹۲)
۹۲		اپنے شرک کے باعث ہلاک کئے گئے ان کے منازل اور مساکن ویران پڑے ہیں انہیں دیکھ کر عبرت حاصل کرو۔
(۴۳) تو اپنا منہ سیدھا کر عبادت کے  لیے  (ف ۹۳) قبل اس کے  کہ وہ دن آئے  جسے  اللہ کی طرف ٹلنا نہیں (ف ۹۴) اس دن الگ پھٹ جائیں گے  (ف ۹۵) 
۹۳		یعنی دینِ اسلام پر مضبوطی کے ساتھ قائم رہو۔
۹۴		یعنی روزِ قیامت۔
۹۵		یعنی حساب کے بعد متفرق ہو جائیں گے جنّتی جنّت کی طرف جائیں گے اور دوزخی دوزخ کی طرف۔
(۴۴) جو کفر کرے  اس کے  کفر کا  وبال اسی پر اور جو اچھا کام کریں وہ اپنے  ہی لیے  تیاری کر رہے  ہیں (ف ۹۶) 
۹۶		کہ منازلِ جنّت میں راحت و آرام پائیں۔
(۴۵) تاکہ صلہ دے  (ف ۹۷) انہیں جو ایمان لائے  اور اچھے  کام کیے  اپنے  فضل سے، بیشک وہ کافروں کو دوست نہیں رکھتا۔
۹۷		اور ثواب عطا فرمائے، اللہ تعالیٰ۔
(۴۶) اور اس کی نشانیوں سے  ہے  کہ ہوائیں بھیجتا ہے  مژدہ سناتی (ف ۹۸) اور اس لیے  کہ تمہیں اپنی رحمت کا ذائقہ دے  اور اس لیے  کہ کشتی (ف ۹۹) اس کے  حکم سے  چلے   اور اس لیے  کہ اس کا فضل تلاش کرو (ف ۱۰۰) اور اس لیے  کہ تم حق مانو (ف ۱۰۱)
۹۸		بارش اور کثرتِ پیداوار کا۔
۹۹		دریا میں ان ہواؤں سے۔
۱۰۰		یعنی دریائی تجارتوں سے کسبِ معاش کرو۔
(۴۷) اور بیشک ہم نے  تم سے  پہلے  کتنے  رسول ان کی قوم کی طرف بھیجے  تو وہ ان کے  پاس کھلی نشانیاں لائے  (ف ۱۰۲) پھر ہم نے  مجرموں سے  بدلہ لیا (ف ۱۰۳) اور ہمارے  ذمۂ  کرم پر ہے  مسلمانوں کی مدد فرمانا (ف ۱۰۴)
۱۰۱		ان نعمتوں کا اور اللہ کی توحید قبول کرو۔
۱۰۲		جو ان رسولوں کے صدقِ رسالت پر دلیلِ واضح تھیں تو اس قوم میں سے بعض ایمان لائےاور بعض نے کُفر کیا۔
۱۰۳		کہ دنیا میں انہیں عذاب کر کے ہلاک کر دیا۔
۱۰۴		یعنی انہیں نجات دینا اور کافِروں کو ہلاک کرنا۔ اس میں نبی کریم صلی اللہ علیہ و آلہٖ و سلم کو آخرت کی کامیابی اور اعداء پر فتح و نصرت کی بشارت دی گئی ہے۔ ترمذی کی حدیث میں ہے جو مسلمان اپنے بھائی کی آبرو بچائے گا اللہ تعالیٰ اسے روزِ قیامت جہنّم کی آگ سے بچائے گا یہ فرما کر سیدِ عالَم صلی اللہ علیہ و آلہٖ و سلم نے یہ آیت تلاوت فرمائی  کَانَ حَقًّا عَلَیْنَا نَصْرُ الْمُؤْمِنِیْنَ ۔
(۴۸)  اللہ ہے  کہ بھیجتا ہے  ہوائیں کہ ابھارتی ہیں بادل پھر اسے  پھیلا دیتا ہے  آسمان میں جیسا چاہے  (ف ۱۰۵) اور اسے  پارہ پارہ کرتا ہے  (ف ۱۰۶) تو تُو دیکھے  کہ اس کے  یبچ میں مینھ نکل  رہا ہے  پھر جب اسے  پہنچاتا ہے  (ف ۱۰۷) اپنے  بندوں میں جس کی طرف چاہے  جبھی وہ خوشیاں مناتے  ہیں۔
۱۰۵		قلیل یا کثیر۔
۱۰۶		یعنی کبھی تو اللہ تعالیٰ ابرِ محیط بھیج دیتا ہے جس سے آسمان گھرا معلوم ہوتا ہے اور کبھی متفرق ٹکڑے علیٰحدہ علیٰحدہ۔
۱۰۷		یعنی مینہ کو۔
(۴۹) اگرچہ اس کے  اتارنے  سے  پہلے  آس توڑے  ہوئے  تھے۔
(۵۰) تو اللہ کی رحمت کے  اثر دیکھو (ف ۱۰۸) کیونکر زمین کو جِلاتا ہے  اس کے  مَرے  پیچھے  (ف ۱۰۹) بیشک مردوں کو زندہ کرے  گا  اور وہ سب کچھ کر سکتا ہے۔
۱۰۸		یعنی بارش کے اثر جو اس پر مرتّب ہوتے ہیں کہ بارش زمین کو سیراب کرتی ہے، اس سے سبزہ نکلتا ہے، سبزے سے پھل پیدا ہوتے ہیں، پھلوں میں غذائیت ہوتی ہے اور اس سے جانداروں کے اجسام کے قوام کو مدد پہنچتی ہے اور یہ دیکھو کہ اللہ تعالیٰ یہ سبزے اور پھل پیدا کر کے۔
۱۰۹		اور خشک میدان کو سبزہ زار بنا دیتا ہے جس کی یہ قدرت ہے۔
(۵۱) اور اگر ہم کوئی ہوا  بھیجیں (ف ۱۱۰) جس سے  وہ کھیتی کو زرد  دیکھیں (ف ۱۱۱) تو ضرور اس کے  بعد ناشکری کرنے  لگے  (ف ۱۱۲)
۱۱۰		ایسی جو کھیتی اور سبزے کے لئے مُضِر ہو۔
۱۱۱		بعد اس کے کہ وہ سرسبز و شاداب تھی۔
۱۱۲		یعنی کھیتی زرد ہونے کے بعد ناشکری کرنے لگیں اور پہلی نعمت سے بھی مُکَر جائیں۔ معنیٰ یہ ہیں کہ ان لوگوں کی حالت یہ ہے کہ جب انہیں رحمت پہنچتی ہے رزق ملتا ہے خوش ہو جاتے ہیں اور جب کوئی سختی آتی ہے کھیتی خراب ہوتی ہے تو پہلی نعمتوں سے بھی مُکَر جاتے ہیں، چاہئے تو یہ تھا کہ اللہ تعالیٰ پر توکُّل کرتے اور جب نعمت پہنچتی شکر بجا لاتے اور جب بَلا آتی صبر کرتے اور دعاء و استغفار میں مشغول ہوتے۔ اس کے بعد اللہ تبارک و تعالیٰ اپنے حبیبِ اکرم سیدِ عالَم صلی اللہ علیہ و آلہٖ و سلم کی تسلّی فرماتا ہے کہ آپ ان لوگوں کی محرومی اور ان کے ایمان نہ لانے پر رنجیدہ نہ ہوں۔
(۵۲) اس لیے  کہ تم  مُردوں کو نہیں سناتے  (ف ۱۱۳) اور نہ بہروں کو پکارنا سناؤ جب  وہ پیٹھ  دے  کر پھیریں (ف ۱۱۴)
۱۱۳		یعنی جن کے دل مر چکے اور ان سے کسی طرح قبولِ حق کی توقع نہیں رہی۔
۱۱۴		یعنی حق کے سننے سے بہرے ہوں اور بہرے بھی ایسے کہ پیٹھ دے کر پھر گئے ان سے کسی طرح سمجھنے کی امید نہیں۔
(۵۳)  اور نہ تم اندھوں کو (ف ۱۱۵) ان کی گمراہی سے  راہ پر لاؤ،  تو تم  اسی  کو سناتے  ہو جو ہماری آیتوں پر ایمان لائے  تو وہ گردن رکھے  ہوئے  ہیں۔
۱۱۵		یہاں اندھوں سے بھی دل کے اندھے مراد ہیں۔ اس آیت سے بعض لوگوں نے مُردوں کے نہ سننے پر استدلال کیا ہے مگر یہ استدلال صحیح نہیں کیونکہ یہاں مُردوں سے مراد کُفّار ہیں جو دنیوی زندگی تو رکھتے ہیں مگر پند و موعظت سے منتفع نہیں ہوتے اس لئے انہیں اموات سے تشبیہ دی گئی جو دار العمل سے گزر گئے اور وہ پند و نصیحت سے منتفع نہیں ہو سکتے لہذا آیت سے مُردوں کے نہ سننے پر سند لانا درست نہیں اور بکثرت احادیث سے مُردوں کا سننا اور اپنی قبروں پر زیارت کے لئے آنے والوں کو پہچاننا ثابت ہے۔
(۵۴) اللہ ہے  جس نے  تمہیں ابتداء میں کمزور بنایا (ف ۱۱۶) پھر تمہیں ناتوانی سے  طاقت بخشی (ف ۱۱۷) پھر قوت کے  بعد (ف ۱۱۸) کمزوری اور بڑھاپا دیا، بناتا ہے  جو چاہے  (ف ۱۱۹) اور  وہی علم و قدرت والا ہے۔
۱۱۶		اس میں انسان کے احوال کی طرف اشارہ ہے کہ پہلے وہ ماں کے پیٹ میں جنین تھا پھر بچّہ ہو کر پیدا ہوا، شیر خوار رہا یہ احوال نہایت ضعف کے ہیں۔
۱۱۷		یعنی بچپن کے ضعف کے بعد جوانی کی قوّت عطا فرمائی۔
۱۱۸		یعنی جوانی کی قوّت کے بعد۔
۱۱۹		ضعف اور قوّت اور جوانی اور بڑھاپا یہ سب اللہ کے پیدا کئے سے ہیں۔
(۵۵) اور جس دن قیامت  قائم ہو گی مجرم قسم کھائیں گے  کہ نہ رہے  تھے  مگر ایک گھڑی (ف ۱۲۰) وہ ایسے  ہی اوندھے  جاتے  تھے  (ف ۱۲۱) 
۱۲۰		یعنی آخرت کو دیکھ کر اس کو دنیا یا قبر میں رہنے کی مدّت بہت تھوڑی معلوم ہو گی اس لئے وہ اس مدّت کو ایک گھڑی سے تعبیر کریں گے۔
۱۲۱		یعنی ایسے ہی دنیا میں غلط اور باطل باتوں پر جمتے اور حق سے پھرتے تھے اور بَعث کا انکار کرتے تھے جیسے کہ اب قبر یا دنیا میں ٹھہرنے کی مدّت کو قَسم کھا کر ایک گھڑی بتا رہے ہیں ان کی اس قَسم سے اللہ تعالیٰ انہیں تمام اہلِ محشر کے سامنے رسوا کرے گا اور سب دیکھیں گے کہ ایسے مجمعِ عام میں قَسم کھا کر ایسا صریح جھوٹ بول رہے ہیں۔
(۵۶) اور بولے  وہ جن کو علم اور ایمان مِلا (ف ۱۲۲) بیشک تم رہے  اللہ کے  لکھے  ہوئے  میں (ف ۱۲۳) اٹھنے  کے  دن تک تو یہ ہے  وہ دن اٹھنے  کا (ف ۱۲۴) لیکن تم نہ جانتے  تھے   (ف ۱۲۵)
۱۲۲		یعنی انبیاء اور ملائکہ اور مومنین ان کا رد کریں گے اور فرمائیں گے کہ تم جھوٹ کہتے ہو۔
۱۲۳		یعنی جو اللہ تعالیٰ نے اپنے سابق علم میں لوحِ محفوظ میں لکھا اسی کے مطابق تم قبروں میں رہے۔
۱۲۴		جس کے تم دنیا میں منکِر تھے۔
۱۲۵		دنیا میں کہ وہ حق ہے ضرور واقع ہو گا، اب تم نے جانا کہ وہ دن آ گیا اور اس کا آنا حق تھا تو اس وقت کا جاننا تمہیں نفع نہ دے گا جیسا کہ اللہ تعالیٰ فرماتا ہے۔
(۵۷)  تو اس دن ظالموں کو نفع نہ دے  گی ان کی معذرت اور نہ ان سے  کوئی راضی کرنا مانگے  (ف ۱۲۶) 
۱۲۶		یعنی نہ ان سے یہ کہا جائے کہ توبہ کر کے اپنے ربّ کو راضی کرو جیسا کہ دنیا میں ان سے توبہ طلب کی جاتی تھی۔
(۵۸) اور بیشک ہم نے  لوگوں کے  لیے  اس قرآن میں ہر قسم  کی مثال بیان فرمائی (ف ۱۲۷) اور اگر تم ان کے  پاس کوئی نشانی لاؤ تو ضرور کافر کہیں گے  تم تو نہیں مگر  باطل پر۔
۱۲۷		تاکہ انہیں تنبیہ ہو اور انذار اپنے کمال کو پہنچے لیکن انہوں نے اپنی سیاہ باطنی اور سخت دلی کے باعث کچھ بھی فائدہ نہ اٹھایا بلکہ جب کوئی آیتِ قرآن آئی اس کو جھٹلا دیا اور اس کا انکار کیا۔
(۵۹) یوں ہی مہر کر دیتا ہے  اللہ جاہلوں کے  دلوں پر (ف ۱۲۸)
۱۲۸		جنہیں جانتا ہے کہ وہ گمراہی اختیار کریں گے اور حق والوں کو باطل پر بتائیں گے۔
(۶۰) تو صبر کرو (ف ۱۲۹) بیشک اللہ کا وعدہ سچا ہے  (ف ۱۳۰) اور تمہیں سبک نہ کر دیں وہ جو یقین نہیں رکھتے  (ف ۱۳۱)
۱۲۹		ان کی ایذا و عداوت پر۔
۱۳۰		آپ کی مدد فرمانے کا اور دینِ اسلام کو تمام دینوں پر غالب کرنے کا۔
۱۳۱		یعنی یہ لوگ جنہیں آخرت کا یقین نہیں ہے اور بَعث و حساب کے منکِر ہیں ان کی شدّتیں اور ان کے انکار اور ان کے نالائق حرکات آپ کے لئے طیش اور قلق کا باعث نہ ہوں اور ایسا نہ ہو کہ آپ ان کے حق میں عذاب کی دعا کرنے میں جلدی فرمائیں۔

٭٭٭
تدوین اور ای بک کی تشکیل: اعجاز عبید
تشکر: محمد  فرقان اور کلین ٹچ ڈاٹ کام ڈاٹ پی کے
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ ۲۵۰ فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250 free.com


