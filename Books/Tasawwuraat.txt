





تصوّرات



ڈاکٹر عتیق اللہ



مشمولات
رسالہ در معرفتِ جمالیات
تانیثیت: ایک تنقید ی تھیوری
متن اور قاری کی کش مکش
تصوف کا علم اور موجودہ تہذیبی وسیاسی تناظر میں اس کی معنویت
ہندوستانی فلسفہ و علوم کی روایت اور اس کی معنویت
ادب میں اجتماعی ضمیر سے ہم آہنگی کی روایت اور اس کی جڑیں






رسالہ در معرفتِ جمالیات 

یونانی لفظ aisthetikos سے مشتق، بمعنیِحسّی ادراک، جمالیاتی ادراک، جو مرکّب ہے جمالیاتی انبساط و تحسین سے۔ aesthete کے معنی ادراک کرنے والے یعنی حسن پرست اور حسن شناس کے ہیں۔ صلاحیتِ حسن کی معطلی کو anaesthesia کہتے ہیں۔ aesthesia کے معنی صلاحیتِ حسن کی بحالی کے ہیں، جسے احساس کی ایک عمومی صلاحیت اور عمل سے تعبیر کیا جاتا ہے۔ برخلاف اس کے kinessis کے معنی صلاحیت تحریک کے ہیں۔
وہ فلسفہ یا سائنس جس کا تعلق حسن سے ہے اور جو ان اصولوں اور نظریوں کی تعئین کرتی ہے جو فنّی کارناموں میں مضمر اور ان سے ماخوذ ہیں۔ اس کی دو شقیں ہیں: داخلی اور معروضی۔
ثانی الذکر شق یعنی معروضی کے تحت فن اور فطرت کے رشتے، مختلف فنون کی درجہ بندی اور ان کی تعریف اور حدود وغیرہ جیسے امور کو موضوعِ بحث بنایا جاتا ہے۔ جب کہ داخلی شق کا تعلق نفسیات سے ہے اس کے تحت ذوق یا جمالیاتی محاکمے کے مصدر اور ماہیت کے تعین کی سعی کی جاتی ہے۔ 
1: اپنے وسیع معنوں میں متعلق بہ حسن، مطالعہ حسن، فلسفہ حسن، فنونِ لطیفہ کا فلسفہ/حسی اور جمالیاتی تجربے اور تخلیق حسن پر زور دینے والا نظریہ، احساس و ادراک سے بحث کرنے والا علم۔ عام محسوسات کے بجائے صرف ان حِسّیتوں اور محسوسات کا مطالعہ جو فن، فطرت اورحسن کی تحسین سے متعلق ہیں اس طور پر جمالیات، فنی معروضات کی نوعیت خارجی دنیا سے اس کے رشتوں، اس کے ابلاغ کے عمل پر روایت کے اثرات، کسی ادبی یا فنی شہ پارے سے معاملت کے دوران قاری کے ذہن پر مرتب ہونے والے ارتسامات اور فن کے ان بہت سے پہلوؤں کا احاطہ کرتی ہے جو کہ ہیئت اور حسی خصوصیات کے لحاظ سے خوب صورت ہیں۔ 
فن اور فطرت کے مطالعے کی دو قسمیں ہیں: فلسفیانہ اور نفسیاتی،فلسفیانہ مطالعے کی بنیاد استخراجی استدلال پر استوار ہے۔ اسی نہج پر فن اور حسن کی نوعیت کا مطالعہ کیا جاتا ہے۔ اس امر پر بھی غور کیا جاتا ہے کہ صداقت اور خیر سے اس کا کیا رشتہ ہے؟ نفسیاتی مطالعے کی روشنی میں فن کار کے تخلیقی عمل اور قاری یا سامع کی فہم پر بحث کی جاتی ہے۔ جب ہم خوب صورت یا حسن کا لفظ زبان سے ادا کرتے ہیں تو ہمارا اشارہ کسی شے اور اس کی خصوصیت کی طرف ہوتا ہے۔ جب کہ جمالیت، حسن سے حاصل ہونے والا وہ تجربہ ہے جو حواس کے توسط سے موصول ہوتا ہے۔ اس طرح جمالیت کے معنی میں تجربے کو مرکزی حیثیت حاصل ہے اور حسن کے رشتے کی حیثیت مرکزی ہوتی ہے۔ 
2: جمالیات کے سلسلے میں اکثر مکاتب فکر اسے مثالی دُنیا سے الگ نہیں قرار دیتے۔ افلاطون کی مثالیت، فلاطینوس کے خدا، ہیگل کی قطعی مثالیت وغیرہ کی روشنی میں بھی جمالیات آفاقی روحانی مخلوق کا ایک مظہر یا خاصہ ہے۔ اس کرُے میں حسن کی معروضیت کو مثالی حس کے حوالے سے تسلیم کیا جاتا اور حسن کی مادّی حقیقت سے صرفِ نظر کیا جاتا ہے۔ یا پھر وہ گروہ ہے جو حسن کو محض شعور کی تخلیق قرار دیتا ہے۔ ان معنوں میں بھی حسن کی معروضیت کو رد کر کے حسن کو موضوعی عمل کی تخلیق کا نام دیا جاتا ہے۔ یہ بھی مثالی اور عینی ہے۔ ایک گروہ وہ ہے جو حسن کواشیا کی چند مخصوص صفات کا حامل قرار دیتا ہے۔مثلاً توازن،تناسب ا ور آہنگ وغیرہ خصوصیات، فن کی صفات ہیں لیکن یہاں بھی حسن ایک ایسی صفت ہے جو اشیاء میں مضمر ہے لیکن بنی نوعِ انسان کے رشتے سے پھر بھی آزاد ہے۔ تصوّرِ نقل، اسپنوزا، لیسنگ، ڈڈورٹ اور چرنی شیوسکی وغیرہ کے تصورات میں یہی خیال مضمر ہے۔ 
قدیم میں ڈیموکریٹس، ارسطو، اپپی کیورس، اور لکریشس کا تصوّرِ حسن مادّی اور معروضی تھا۔ ان فلسفیوں کے یہاں حسن، مادّی خصائص سے مملو، اور بشری پس منظر کا حامل ہے۔ عہد وسطی میں سرّیت غالب آ جاتی ہے بعد ازاں ایک بار پھر بشریت اور حقیقت پسند مفکرین کے ذریعے حسن کا مادّی تصور نشاۃ الثانیہ کی پہچان بن جاتا ہے۔ 
3: یہ نظریہ کہ حسن کے اصول بنیادی حیثیت رکھتے ہیں۔ اور دیگر خیر و صداقت کے اصول اسی سے مشتق ہیں۔ 
4: بعض علماء کے نزدیک جمالیات، فلسفہ حیات اور فلسفہ فن پر مشتمل، شعبہ علم ہے۔ وہ ادبی نمود بھی ہے اور سماجی نمود بھی۔ 
5: جمالیات کا تعلق فنون سے ہے مگر بعض علماء کے خیال کے مطابق یہ علم کے مختلف شعبوں بلکہ کل زندگی پر حاوی ہے۔ مثال کے طور پر ’’ریاضی سے لے کر گرہستی کے کاموں تک کئی اعمال میں جمالیاتی پہلو مضمر ہوتا ہے۔‘‘ اور یہ دعویٰ بھی کیا جاسکتا ہے کہ ہر چیز کی اپنی ایک جمالیاتی جہت اور قدر ہوتی ہے۔ موجود ہ دور میں جمالیات ایک خاص مظہر کا تجربی اور جزئیاتی مطالعہ کرتی ہے۔اب وہ محض حسن کے معنی،حسن کی سائنس، ترفع اور دیگر درجات، ان کی معروضی و موضوعی نوعیت، حظ اور اخلاقی نیکی، فن کے مقصداور جمالیاتی قدر کی نوعیت وغیرہ کے تجریدی مطالعے کی روایت ہی کو مخصوص نہیں ہے۔ یوری بوریف کے نزدیک جمالیات کا دائرہ بے حد وسیع ہے بقول اس کے 
’’ایک مصّور ہی کو جمالیات کی ضرورت نہیں ہوتی بلکہ ایک خیّاط ایک انجینئر اور ایک بڑھئی کے لیے بھی دنیا کی تفہیم کا ایک بہتر راستہ جمالیاتی قوانین سے ہو کر جاتا ہے۔ جمالیات کسی بھی کام میں، روز مرّہ کی زندگی میں اور معاصرین کے شعور میں مضمر ہوتی ہے۔ جس کے ذریعے تخلیقی توانائی کو فروغ حاصل ہوتا ہے۔ ‘‘
6: ایک قبیح شے بھی حسن آفریں ہوسکتی ہے اوراحساس میں حرکت پیدا کر سکتی ہے۔ ہیئتی نا آہنگی اور قباحت کا اپنا ایک علاحدہ حسن ہے، جسے جدید جمالیات اپنے مطالعے سے منقطع نہیں کرتی۔ یہ مکتب فکر جمالیات کو غیر محدود جمالیت unbound aesthetic سے موسوم کرتا ہے غیر محدود جمالیت کی تین شاخیں ہیں۔ 
(i) حسن کی جمالیت : aesthetic of the beautiful 
(ii) متخالف کی جمالیت : aesthetic of indifference
(iii) قبح کی جمالیت : aesthetic of the ugliness
موجودہ جمالیات، شاعری اور دیگر فنون کے حسی تجربات کو واقعی اور عملی گردانتی ہے نیز حسین اور کر یہہ ہر دو حسی تجربے کو ان کے حقیقی پس منظر میں دیکھنے پر اصرار کرتی ہے۔ غیر محدود جمالیت کی بنیاد انیسویں صدی کے نصف دہوں میں اس وقت رکھی جا چکی تھی جب ڈارون کی تحقیقات کے بعد دنیا اپنے آپ کو اوہام آفریں عقائد کے کرُے سے نکل کر حقیقت کی تلخ، درشت اور چکا چوند کرنے والی فضا سے معمور منطقے میں پاتی ہے۔ اس ضمن میں کرسچن ہرمن ویسے (1866-1801)جے کارل ایف روزین کرانٹز (1879-1805)اور ایم کیریر (1895-1817)کے نتائج فکر کا درجہ اہم ہے ان کے بعد شیلر،ہارٹ مان، اور لسٹویل نے زیادہ نمایاں طور پر حسن کے ساتھ ساتھ قبح کی انفرادیت اور آزادی کو منوانے کی کوشش کی۔ 
ویسے کے نزدیک حسن موضوعی بھی ہے، معروضی بھی نیز آفاقی بھی۔ چوں کہ وہ آفاقی بھی ہے اس لیے اس کی حدود بے حد وسیع ہیں اس وسعت میں قبح بھی شامل ہے۔ ہارٹ مان (1906-1842) واضح طور پر یہ تسلیم کرتا ہے کہ حسن خواہ وہ فطرت ہی سے تعلق رکھتا ہو، قبح کے عنصر سے خالی نہیں ہوتا۔ حسن جس قدر اعلیٰ ہوتا جاتا ہے اسی قدر وہ قبح کے نزدیک ہوتا جاتا ہے۔ 
انیسویں صدی کے آخری عشروں میں فطرت پسندوں اور حقیقت پسندوں نے قبح کو ایک بشری حقیقت کے طور پر اخذ کیا ہے، ان کے نزدیک قباحت جس میں ہر نوع کی درشتی، کراہت اور خامی شامل ہے انسانی شخصیت اور فطرت کا لا ینفک جزو ہے، فطرت مکمل ہے نہ فن ۔ فن کے مطمح نظر وہ حقیقت ہوتی ہے۔ جو ذہن سے باہر علاحدہ ایک وجود رکھتی ہے اور تبدیلی جس کا خاصہ ہے۔ 
کروچے کے نظریہ جمال میں قبح اظہار میں ناکامی کا نتیجہ ہے۔ حسن نام ہے وحدت کا اور قبح انتشار کا۔ حسن کے محاسن میں مقدار کا فرق نہیں ہوتا۔ کروچے کے نزدیک حسن کے معنی اکمل کے ہیں۔ قبح میں کم یا زیادہ قباحت ممکن ہے مگر حسن میں نہیں۔ 
7: فلسفے کے تابع ہونے کے باوجود جمالیات کی اب ایک مستقل علم کی حیثیت تسلیم کر لی گئی ہے۔ اس علم کے تحت فن کے متعلقات و مظاہر کی فلسفیانہ تشریح، توضیع اور تعبیر پیش کی جاتی ہے۔ 
جمالیات نے خود کو حسن کے کُرے، زیادہ صحیح یہ کہ فن کے کرُے تک محدود کر رکھا ہے۔ فن یعنی ہر فن نہیں بلکہ فن میں مضمر حسن، اس کا مقصد اس پورے آفاقی روح کے نظام میں فن کے مرتبہ کا تعین کرنا ہے (ہیگل) باوجود اس کے علم الجمالیات کی بیش تر اصطلاحات فلسفے ہی کی مرہون ہیں۔ 
8: یہ سوال بھی بار بار اٹھتا ہے کہ جمالیات کا تحلیل نفسی سے کیا تعلق ہے۔ (جیسا کہ چارلس ماران اور دیگر علما کے نزدیک جمالیات، نفسیات ہی کی ایک شاخ ہے)۔ جدید نفسیات نے حسی علم کی خصوصیات اور اہمیت کو مسلم گردانا ہے۔ جب کہ یہ عمل منطق کے نزدیک مبہم اور مغالطہ آمیز ہے۔ نفسیات حسی علم کو تسلیم کرتی ہے جب کہ منطق کا سارا زور معلوم پر ہے۔ 
بعض علماء کا خیال ہے کہ جمالیات طرز استدلال، جس کی بنیاد بصیرت insightپر ہوتی ہے،سائنس کے مقابلے میں تحلیل نفسی کے زیادہ نزدیک ہے۔ پروفیسر کارل پاپر نے بصیرت insight کو اپنے قریب تر مفہوم میں سائنسی قیاس سے مماثل ٹھہرایا ہے۔ لیکن سائنس جس طور پر مفروضات کی معیّت میں اپنی جستجو کا آغاز کر تی ہے۔ پاپر کے لفظوں میں جمالیات کی حدود میں اس قسم کی معروضیت ایک دور از کار بات ہو گی۔ جبکہ جان کیسی سائنسی معروضیاتی عمل اور جمالیات کے اس تشریحی عمل کے مابین کوئی واضح حدِّ فاصل محسوس نہیں کرتا جو خود انتہائی دیدہ ریزی اور ریاضت کا نتیجہ ہوتا ہے۔ 
جب ایک قاری کسی فنی تخلیق میں مضمر مخصوص الفاظ کے خوشوں، علامتوں اور دھند لکوں کی اصل تعبیروں تک نہیں پہنچ پاتا یا دوسرے لفظوں میں تخلیق کی ترسیل میں اسے کوئی دقت پیش آتی ہے تو ایک نقاد فن اس شہ پارے کی اس طور پر تشریح کرتا ہے کہ قاری اس تخلیق کے احساس سے اپنے آپ کو ہم آہنگ کر لیتا ہے اور اس کا مسئلہ حل ہو جاتا ہے۔ جب ایک محلّلِ نفس کا کسی نفسیاتی مریض سے سابقہ پڑتا ہے تو وہ اس کے کردار و میلانات کا مرض کی اصل نفسی وجوہات تک رسائی حاصل کرنے کی سعی کرتا ہے۔ اس طرح محّللِ نفس کی تشریحات مریض کے مسئلے کا حل کر دیتی ہیں اور وہ آہستہ آہستہ صحت یاب ہونے لگتا ہے۔ ماہرِ نفسیات بہت سے مریضوں کا مطالعہ کرنے کے بعد امراض کی تفہیم و تعبیر کے لئے چند کلیدی تصورات کی تشکیل کرتا اور پھر ان کا اطلاق فرداً فرداً دوسرے مریضوں پر کرتا ہے ۔ اسی طرح نقادِ فن بھی چند کلیدی تصورات کی تشکیل ہی نہیں کرتا بلکہ معالجاتی نہج پر تفہیم فن کے سلسلے میں انھیں بروئے کار بھی لاتا ہے۔ دونوں ہی تشریحات کے ذریعے اپنے مریضوں کو کئی انجانی اور نا معلوم حقائق سے روشناس کراتے ہیں۔ ان حقائق کی روشنی میں نفسیاتی مریض اپنی زندگی کا ایک نئے طریقے سے جائزہ لیتا ہے اور فن کے قاری پر فن کی نئی جہت واضح ہو جاتی ہے۔ دونوں اعمال میں دریافت کا پہلو مضمر ہے۔ وہ مکتب فکر جو تحسین، تخیل،حسی تجربے، جذبے اور محاکمے کو مخصوص تھا مس منیرو اُسے جمالیات، جمالیاتی نفسیات اور فن کی نفسیات سے موسوم کرتی ہے۔ ان میں بعض وہ ہیں جو شماریاتی statistical اور تجربہ گاہی نفسیات داں ہیں اور جو قطعی میزان کی تلاش میں لگے رہتے ہیں۔ اسے تجرباتی جمالیات کا نام دیا گیا ہے۔ اس مکتب فکر کی بنیاد فیشنر نے 1876 میں رکھی تھی تاہم فن کا صحیح محاکمہ تجربہ گا ہی نہج پر ممکن نہیں ہے اس لیے بعض علماء جمالیات کو سائنس کا نام دینے سے گریز کرتے ہیں۔ 
فن کی بافت اور احساس کی تقلیب کا عمل اس قدر نازک اور باریک ہوتا ہے کہ اس کی اصل انتہاؤں تک خارجی آلات کی رسائی قریب قریب نا ممکن ہے۔
9: اگر چہ جمالیات اب فلسفے کی شاخ نہیں ہے۔ اس کا ایک علاحدہ شعبہ قائم ہو چکا ہے۔ لیکن یہ سوال ہنوز بحث طلب ہے کہ اسے سائنس کہنا درست ہے یا نہیں۔ بام گارٹن نے اسے حسی علم سے تعبیر کیا تھا نیز یہ کہ فن کے ذریعہ دنیا کے حسی ادراک کا تجزیہ اس کی حدود میں ہے۔ کانٹ بھی جمالیات کو حسی علم کی سائنس ضرور کہتا ہے۔ لیکن وہ بام گارٹن کے اثرات قبول کرنے کے باوجود خود اس کے معنی کو مکمل طور پر تسلیم نہیں کرتا۔ کانٹ کے نزدیک یہ ممکن ہی نہیں کہ حسن کی کوئی مخصوص سائنس بھی ہوسکتی ہے۔ جب کہ بوالو کے نزدیک جمالیات ایک سائنس ہے جو فلسفے سے اصول و معیار اخذ کرتی ہے ۔
اکثر ادبی نقاد، فن کی تفہیم و محاکمے کے ضمن میں ادّعائی، داخلی یا شخصی طریق کار کے بجائے معروضی اور منطقی طریق کار سے کام لیتے ہیں۔تجزیے کا یہ طور سائنسی ضبط کا متقاضی ہے۔ فرانسیسی ماہر ریاضیات ہنری پائن کیر کا یہ اصرار کم توجہ طلب نہیں کہ ریاضیاتی دماغ کی صلاحیتِ ممیزہ کا سُراغ منطق سے نہیں بلکہ جمالیات سے ممکن ہے۔ 
اپنی ہر صورت میں جمالیات کا معاملہ حسن ،ادراک اور ادراکِ حسن ، فن و فن کارانہ قدر اور ذوق سے ہے، فن، حسن کی تخلیق کرتا ہے اس لیے فن کی نوعیت اور انسانی تجربے میں اس کے مقام کے تعین کا مسئلہ جمالیات کا مسئلہ ہے۔منطق، صداقت جوئی کے دانش ورانہ عمل کا نام ہے۔ صداقت کی جستجو اور تحصیل ہی اس کا اوّلین و آخر مقصد ہے۔ اس کے برعکس حسی علم کی تکمیل یا حسی علم کا مقصد حسن سے عبارت ہے۔ اس لیے حسن جمالیات کے دائرے کی چیز ہے۔ 
’’حسن یا فن کیا ہے؟موسیقی، رقص، تصویر، ڈراما یا عورت حسن ہے یا وہ محض داخلی اور ذہنی اشیا ہیں یا وہ کیف،حسن ہے جو ان اشیاء کے ادراک سے حاصل ہوتا ہے۔ حسن کا زندگی میں کیا مقام ہے؟ خیر، صداقت، قوت، مسرت اور افادہ جیسی قدروں سے اسے کیا سروکار ہے؟ فن، فن کار میں پایا جاتا ہے یا تخلیق فن میں؟ کسی فن پارے میں حسن کس طرح تشکیل پاتا ہے؟ اس کے وسائل اور اصول کیا ہیں؟ حسن اور فن کے محاکمے کی کسوٹی کیا ہے؟ یہ اور اس نوع کے بے شمار سوالات جمالیات کے دائرے میں آتے ہیں۔ ‘‘
جمالیات کے ابتدائی نقوش یونان میں ملتے ہیں۔لیکن اصولی طور پر اٹھارہویں صدی میں جرمن مفکرین نے اس کے مطالعے کی باقاعدہ داغ بیل ڈالی اور جو انتہائی قلیل عرصے میں ایک مرعوب کن موضوع بن گیا۔ 
عہد قدیم میں اسطور سازی کا عمل بہ ذاتِ خود انسانی حسیت کے ایک اہم موڑ کی نشان دہی کرتا ہے۔ اسطور نے حسن کا ایک ایسا تصور عطا کیا تھا جس میں جلال و جمال کی اقدار مشترک تھیں۔ فلسفہ قدیم کا ایک اہم ترین موضوع حسن ہی تھا۔ اس کے نزدیک کائنات اپنی ترکیب میں نظم، ضبط، توازن اور تناسب کی حامل ہے۔ وہ کثرت میں وحدت کے اصول کا قائل تھا۔ حسن اس کے نزدیک خیر سے منقطع نہیں تھا بلکہ خیر کی تصدیق ہی صداقت تھی، جس کا دوسرا نام حسن تھا۔ حسن کے علاوہ عقل پر اس کا ایمان کامل تھا اور عقل کو وہ ایسی قوت سمجھتا تھا جو کائنات کی اسرار کشا اور معرفت کا سرچشمہ ہے۔ فطرت، حسن مطلق کی مظہر اور فطرت کا حسن جو کہ محض ظل الہی ہے اضافی اور تغیر پذیر ہے۔ علی الرغم اس کے الوہی حسن بقا ہی بقا ہے۔ 
سقراط کے نزدیک حسن، ذات خداوندی کا مظہر، قائم بالذات، خیر اور حیات انسانی کی اصل غایت ہے۔ حسن حقیقت ہے اور فطرت اس کی اکمل ترین مظہر، فن محض مرئی کی نقل۔ مگر فن کو اس نے افادیت بخش قرار دے کر جزوی طور پر حقیقت پسند نقطہ نظر کی بنیاد ضرور رکھ دی تھی۔ افلاطون، اس عالم مجازی کی تمام اشیاء کو فانی اور ان تصورات یا امثال کی نقل یا عکس قرار دیتا ہے، جو لافانی اور حقیقی ہیں۔ اس طرح عالم صوری کا حسن بھی فانی ہے۔ جب کہ حسن ہر عیب سے منزہ ہے، ازلی و ابدی ہے، مبدئِ خیر و مسرت ہے۔ فن چوں کہ نقل ہی نہیں بلکہ نقل کی نقل ہے اس لیے وہ مخربِ اخلاق، باطل اور گمراہ کن ہے، دانائی سے خارج صداقت سے بعید، متانت و اعلیٰ مناصب سے عاری۔ افلاطون کا نظریہ حسن تنزیہی ہے اور نظریہ فن اخلاقیات کی بنیاد پراستوار۔ اپنے ان تصورات میں وہ محکم اور مطلق نظر آتا ہے۔ ارسطو 384)تا 322قم( اگرچہ نظم و ضبط، تناسب، قطعیت اور تعین کو حسن کے لازمی اجزا خیال کرتا ہے۔ مگر فنون لطیفہ سے قبح کو خارج نہیں کرتا۔ اس کے نزدیک مضحک شے طربیہ کا موضوع ہوتی ہے اس لیے قبح بھی حسین شے کی ایک صفت ہے۔ اسی طرح حسن اور خیر دونوں اپنی اصل میں ایک ہیں۔ خیر یا نیکی عمل سے وابستہ ہے جب کہ حسن ساکن ہے، جس کے مشاہدے سے عقل حظ حاصل کرتی ہے اور یہ حظ بے لوث اور درجے میں حسیاقی حظ سے اعلیٰ ہے۔ ارسطو فن میں نقالی کو افضل درجہ تفویض کرتا ہے۔ کیوں کہ نقالی کی صلاحیت خدا کی ودیعت کردہ بہترین نعمتوں میں سے ایک ہے۔ فن کار تخیل کی وساطت سے فطرت کی خامیوں کو دُور کر کے فطرت اور اعمال انسانی کی بہ درجہ کمال ترجمانی کرتا ہے۔ یہ عملِ نقل، تخلیق مکرر کا عمل ہے۔ فن چوں کہ الفاظ کو بہ روئے کار لاتا ہے اس لیے اس کے طریقہ ادائیگی کی اپنی انفرادیت ہے۔ ارسطو کے تصور کے مطابق شاعری، تخیل کی تخلیق قوتوں سے فائدہ اٹھاکر امکانات پر کمند ڈالتی ہے جب کہ تاریخ کا موضوع محض گذشت وسرگذشت ہے۔ اس کے نزدیک وہ عدم امکان جو قابل اعتبار ہے اس امکان کے مقابلے میں مرجح ہے جو ناقابل اعتبار ہے۔ ارسطو کی ایک اہم عطا تزکیہ: catharsis کا وہ تصور ہے جس کی رو سے المیہ، رحم اور خوف کے جذبات کو برانگیخت کر کے ان کا تنقیہ و اخراج کر دیتا ہے۔ اس طرح ناظر وسامع کی اصلاحِ نفس اور بعض کے نزدیک اخلاقی اصلاح ہو جاتی ہے۔ 
اپیقورس (341تا  270 ق م) کے نزدیک روح جسم ہی کی طرح مادی ہے اور ہمہ تن حِس ہے اور عقل، حس کی ایک لطیف صورت ہے۔ اس طرح انسان کا حسی عمل بھی مادی عمل ہی ہے۔ احساس کے ذریعے جو انبساط حاصل ہوتا ہے، وہ جسمانی لذّت اندوزی کے بر خلاف روحانی ہے۔ اسی کو وہ خیر اعلیٰ کا نام دیتا ہے۔ اگر حسن اور خیر، انسانی مسرت میں اضافہ کرنے کے اہل نہیں ہیں تو انھیں خیر باد کہہ دینا چاہیے۔ فنونِ لطیفہ کا کام بھی تخلیق حسن ہے۔ مگر ایک مثالی فن ہی عقل اور روح کو مسرت بہم پہنچا سکتا ہے ۔ اپیقورس کی طرح رواقیوں:Stoicsنے بھی فنون لطیفہ کو زیادہ اہمیت نہیں دی۔ ان کی نظر میں عقل ہر صیغے میں رہ نما ہے اور انسانی تخیل اور جذبات کی حیثیت عقل کی نسبت ادنیٰ ہے۔ حسن اور فطرت مسرت بخش بھی ہوتے ہیں۔ فلاطینوس جو کہ اشراقیت Platonismکا اہم موّید تھا، فطرت اور کائنات کو حسنِ مطلق کا جزوی مظہر خیال کرتا ہے۔ لیکن انھیں ادنیٰ نہیں گردانتا بلکہ جس طرح خدا کے تخلیق کردہ مظاہرات و موجودات کی تعظیم ہم سب پر واجب ہے اسی طرح فنونِ لطیفہ بھی عقل اور تخیل کے ذریعے اشیاء کی حسن افروز نقالی ہیں اور ایک طور پر احترام کے مستحق ہیں۔ چوتھی صدی عیسوی سے تیرہویں صدی عیسوی تک کے طویل عرصے میں سینٹ آگسٹن 430-353 اور تھامس اکویناس 1274-1227 کے جمالیاتی تصورات سرّی اور الوہی حسن سے مملو ہیں۔ دونوں ہی وحدت الوجود کے قائل ہیں البتہ آگسٹن کے نزدیک قبح،حسن کا ایک جزو لازم ہے۔ جب کے اکویناس حسن میں تنوع نہیں دیکھتا، بلکہ اسے موزونیت وتناسب کا پیکر خیال کرتا ہے جس کا منبع خدا ہے۔ وہ معروضی بھی ہوسکتا ہے اور موضوعی بھی اور اپنی ہر دو صورت میں ادراک اس سے محظوظ ہوتا ہے۔ ٹرٹولین اور اکویناس کے نزدیک جمالیات کا مقصد فن کے ذریعے خدا کی پیروی وسپردگی ہے۔ سترہویں صدی میں اسپنوزا (1677-1632)حسن کی معروضیت ہی سے انکار نہیں کرتا بلکہ حسن اور قبح دونوں کو انسانی تخیل کی کرشمہ سازی قرار دیتا ہے۔ شیفٹس بری کے نزدیک حسن کا منبع ذات خداوندی ہے جو انسان کی رساسے باہر ہے۔ وہ ظاہر بھی ہے مخفی بھی۔ انسان کی تخلیقی قوت، فن کو حسین بنا دیتی ہے۔ جسے شیفٹس بری عارضی کہتا ہے۔ اس کے تصور کے مطابق حسن،خیر اور صداقت اپنی اصل میں ایک ہی ہیں۔ 
وِکو (1744-1668) کا سب سے بڑا کارنامہ یہ ہے کہ وہ تخیل کی تخلیقی قوت کی اہمیت کا احساس دلاتا ہے۔ اور تخیل ہی کو فن کا حسن کہتا ہے۔ شاعری اس کے نزدیک جذبے سے سروکار رکھتی ہے اور فلسفہ کا تعلق استدلال سے ہے۔ افلاطون نے شاعری میں کذب کو اخلاق و معاشرے کے منافی ٹھہرایا تھا۔ جب کہ وِکو اسے قدر کی نگاہ سے دیکھتا ہے۔ اور اس کی وکالت کرتا ہے۔ 
بام گارٹن (1762-1714) کا نام جمالیات کے ضمن میں بڑی وقعت کا حامل ہے۔ وہ اپنی کتاب موسوم بہ Aesthetica بابت 1750 میں جمالیات کی اصطلاح کو پہلی بار جدید معنی میں استعمال کر تا ہے۔ اس کے نزدیک جمالیات فلسفے کا ایک علاحدہ اور مستقل شعبہ ہے۔ اسے وہ فنونِ لطیفہ کے نظریے اور حسین طریقے سے سوچنے کے فن سے بھی موسوم کرتا ہے۔ بام گارٹن نے جمالیات کو حسی علم کی سائنس سے بھی تعبیر کیا ہے، جو کہ منطق یعنی فکر صحیح کی سائنس سے درجے میں کم نہیں ہے بلکہ دونوں ایک دوسرے کے پہلو بہ پہلو ہیں اور دونوں ہی علم و صداقت کے ادراک کا ذریعہ ہیں۔ اس کے نزدیک جذبے کا مکمل اظہار ہی حسن ہے اور نا مکمل اظہار قبیح کا درجہ رکھتا ہے۔ شعری فن پارہ چونکہ تخیل کی تخلیق ہوتا ہے، اس لیے وہ غیر معین و غیر واضح ہوتا ہے۔ وضاحت عقل کا وظیفہ ہے اور ابہام تخیل کا۔ 
’’شاعری جذباتی تخلیق ہونے کے باعث اپنے اندر جذبات کو متحرک کرنے کی قوت سے مالا مال ہوتی ہے۔ جو تخلیق جتنی جذباتی ہو گی اتنی ہی شاعرانہ ہو گی۔ الفاظ و اصوات جس قدر شاعرانہ ہوں گے نظم اتنی ہی اکمل ہو گی۔ فنیّ حسن آپ اپنے میں جتنا مکمل ہو گا اتنا ہی وہ فرحت بخش و علم افروز ہو گا۔‘‘ 
فطرت بام گارٹن کے نزدیک مکمل و مثالی ہے۔ فن نام ہے فطرت اور فطری اعمال کی نقل کا۔ شاعری جس قدر فطرت سے دور ہو گی اتنی ہی اس کے حسن اور کمال میں بھی کمی واقع ہو گی۔ 
بام گارٹن کے خیال کے مطابق استدلال سے ماخوذ صداقت اور مدرک بالحواس حُسن کے مابین امتیاز کی ایک روشن لکیر ہے۔ حس، اس کے نزدیک تعقل کی ادنیٰ سطح نہیں ہے۔ بام گارٹن کے اس تصور کو بعد ازاں وِنکل مان نے کافی فروغ دیا ۔
ایمینوئل کانٹ (1804-1724) کو عقل محض کے محاکمے اور عقلِ عملی کے محاکمے سے متعلقہ مشکلات کا حل جمالیاتی محاکمے میں نظر آتا ہے۔ عقل اور حس میں رابطے کی کڑی وجدان ہے جو حسن کا احساس کرتا ہے۔ مگر حسن ہمارے اندر کے تناسب کا نتیجہ ہے اور اس کا انبساط بے لوث ہوتا ہے۔ کانٹ کہتا ہے کہ: 
’’کوئی چیز اگر حسن ہے تو اس کے حسن کا جواز ہمارے پاس نہیں ہوتا وہی چیز دوسروں کے لیے بھی حسین ہوتی ہے کیوں کہ انسانوں میں احساس کی سطح پر اشتراک پایا جاتا ہے۔ اس صورت میں حسن سے حاصل ہونے والی مسرت کا دائرہ وسیع ہو کر آفاقی حدود کو چھو لیتا ہے۔‘‘ 
مقصدیت کی وہ دو اقسام بتاتا ہے: پہلی قسم کی مقصدیت کے تحت راست طور پر حاصل ہونے والی مسرت کا احساس ،حسن ہے۔ جسے وہ فوری اور موضوعی کہتا ہے۔ اور جو عملی حاجتوں سے بے نیاز ہوتا ہے۔ دوم ناراست طور پر حاصل ہونے والی مسرت کا احساس، جس میں افادیت سے مملو مقصدیت کام کرتی ہے۔ مسرت کا پہلا تجربہ وہ ہے جس سے ایک فن کار گزرتا ہے اور دوسرے تجربے سے وہ شخص، جس کے لیے معروض میں افادیت کا کوئی پہلو مضمر ہے۔ اسی لیے کانٹ کے نزدیک فن کے قطعی اصول وضع نہیں کیے جاسکتے کیوں کہ نہ تو وہ سائنس ہے اور نہ اکتسابی۔ مفید ہے نہ کار آمد۔ وہ تو بے لوث اور خالص ہوتا ہے۔ 
مختصراً کانٹ کا اصرار اسی تصور پر ہے کہ معروض یا شے علم کا موضوع بننے کے بعد اپنی اصل ہیئت پر قائم نہیں رہتی بلکہ وہ ایک ایسی تبدیل شدہ ہیئت اختیار کر لیتی ہے جس کی اصلیت اور معلوم تجربے میں بڑا فرق ہوتا ہے۔ اس طور پر کانٹ کا تصور سرتا سر داخلی اور اس کے لیے حسن موجود فی الذہن ہے۔ 
فریڈرک ہیگل (1831-1770)کی کتاب ’’جمالیات‘‘ بڑے عالمانہ انداز کی تصنیف ہے۔ اس کتاب میں وہ فلسفۂ حسن ،فنی جذبہ اور مختلف فنون کے ارتقا اور درجات کو اپنی بحث کا موضوع بنایا ہے۔
حسن کے ضمن میں اس کا خیال ہے کہ idea یا تصور کا حسی صورت میں ظہور پانا حسن ہے اور تمام موجودات میں انسان کا حسن سب سے اعلیٰ ہے۔ وہ ہر چیز میں حسن کا جلوہ دیکھتا ہے۔ اسی لیے فطرت اس کے نزدیک نہ صرف حسنِ خاص کی حامل ہے بلکہ قوتِ حیات کا منبع بھی ہے۔ باوجود اس کے فطرت کے مقابلے میں فن ، خود فطرت جس کا مبدا ہے، میں حسن مکمل طور پر آشکار ہوتا ہے اور اسے فطرت سے بلند کر دیتا ہے (جب کہ چرنی شیو سکی فن کے کمال کو فطرت کے کمال سے کم تر درجہ تفویض کرتا ہے۔ اتنا ہی نہیں بلکہ ہر ذی روح مخلوق جس میں حسن انسانی بھی شامل ہے فنی حسن سے اعلیٰ اور افضل ہوتا ہے)۔۔۔۔۔۔۔۔ ہیگل یہ کہہ کر کہ فن، روح یا نفس کی مادّے پر فتح کا نام ہے فن کو ایک بلند مقام عطا کر دیتا ہے۔ لیکن ہیگل تمام فنون کو ایک ہی منصب عطا نہیں کرتا بلکہ یہاں بھی فنون کی ارتقائی تاریخ کے حوالے سے شاعری کو تجسیم تصور کے لحاظ سے سب سے افضل قرار دیتا ہے کیوں کہ: 
شعری فن ان معنوں میں سب سے ہمہ گیر اور روحانی ہے کہ اس میں خارجی وسائل کے بجائے زبان سے کام لیا جاتا ہے اور ہیگل کے نزدیک تصورات کے اظہار کا سب سے موثر اور مکمل ذریعہ الفاظ ہیں اسی لیے شاعری فنون کا فن ہے ۔ ہیگل کے تصورِ فن میں ’’تصور‘‘ کی تخلیقی فعلیت، حسنِ خیال کی زائیدہ ہے۔ اور اس کے اظہار کا ذریعہ مادّے کی حاجت سے بے نیاز ہے۔ 
بینڈیٹو کروچے (1952-1866) جمالیات کی تاریخ میں اہم مقام رکھتا ہے 1900 میں اس نے اظہار یت پر تین خطبات دیے۔ انہی کو اس نے 1902 میں ’جمالیات‘ نام کی کتاب میں یک جا کر کے شائع کر دیا تھا۔ انگریزی میں اس کی اشاعت 1909 میں عمل میں آئی۔ اس کتاب کے دو حصے ہیں پہلے حصے میں جمالیات پر اصولی بحث ہے دوسرے حصے میں جمالیات کی تاریخ پیش کی گئی ہے۔ 
کروچے وجدانی جمالیتی ہے۔ وہ جمالیاتی تجربے کو خالص تجربہ کہتا ہے اور اس کے نزدیک وجدان، عقل یا منطق سے بری ہے۔ فن، وجدان ہے اور فنی تجربہ اصلاً وجدانی تجربہ ہے ۔ کروچے کے فلسفئہ روح میں وجدان سب سے اولین اور خلقی نوع کا حامل ہے۔ وجدان ہی کو وہ اصلی اور منفرد بھی کہتا ہے اور وجدان ہی اس کے نزدیک کرُہ فن ہے۔ فن چوں کہ وجدان ہے اس لیے روح کی ایک نوع کی حیثیت سے وہ دائمی ہے۔ 
کروچے علم کی دو اقسام بتاتا ہے۔ 
1۔ وجدانی علم 2۔ منطقی علم 
وجدانی علم کا سرچشمہ تخیل ہے۔ جس سے پیکروں کی تخلیق ہوتی ہے اسے وہ فرد کے علم ا ور علاحدہ علاحدہ اشیاء کے علم سے موسوم کرتا ہے۔ جب کہ منطقی علم کا سرچشمہ عقل ہے جس سے تصورات خلق ہوتے ہیں۔ اسے وہ آفاق کے علم اور اشیاء کے باہمی رابطوں کا علم کہتا ہے۔ اظہار کے ضمن میں کروچے کا خیال ہے کہ وہ ایک خالص انفرادی اور ذہنی عمل ہے۔ وجدانی علم ہی اظہاری علم ہے۔ کسی چیز کے وجدان کر لینے کے معنی اپنے اوپر اس کے اظہار کر لینے کے ہیں ۔ا س طرح وجدان کرنا ہی اظہار کرنا ہے۔ کروچے کے معنوں میں دونوں ایک دوسرے کے مترادف ہیں۔ بہ الفاظِ دیگر وجدان ہی اظہار ہے۔ اظہار فن کار کی روحانی تجلی ہے۔ جو تاثرات و محسوسات کو مبہم احساس کے منطقے سے نکال کر روح کے درخشاں منطقے میں لے آتا ہے وہ کہتا ہے کہ 
’’ہم نے کسی چیز پر ذہنی طور پر دسترس حاصل کر لی گویا اپنے اوپر اس کا اظہار کر لیا۔ اور اپنی پہلی اور بنیادی سطح پر اس تصویر یا مجسمے کی تشکیل ذہن میں ہو جاتی ہے۔ زبان، ساز، رنگ وغیرہ وسائل سے جو مادّی نتیجہ برآمد ہوتا ہے وہ در اصل اظہار کے بعد کا عمل ہے۔ جس کا جمالیاتی عمل سے کوئی تعلق نہیں ہے۔ ‘‘
کروچے اظہار کو فن کار کی حد تک ہی مخصوص نہیں کرتا بلکہ قاری بھی اس میں شریک ہے۔ قاری جب کسی تخلیق یا فن پارے سے محظوظ ہوتا ہے تو گویا وہ اپنے اوپر اس کا اظہار کر لیتا ہے۔ جس کو وہ ایک کامیاب اظہار کا نام دیتا ہے بلکہ حسن ہی اس کے نزدیک اظہار ہے اگر اظہار کامیاب نہیں ہے تو وہ اظہار بھی نہیں ہے۔ 
’’ قبح ایک ناکام اظہار ہے۔ حسن میں وحدت ہوتی ہے اور قبح انتشار کو مختص ہوتا ہے۔ ناکام فن پاروں کے محاسن میں مقدار کا فرق ہوسکتا ہے۔ لیکن حسن کے محاسن میں مقدار کے فرق کا سوال ہی پیدا نہیں ہوتا۔ حسن کے معنی ہی مکمل حسن کے ہیں اور جو مکمل نہیں ہے وہ حسین بھی نہیں ہے۔ اس کے برخلاف قبح میں مقدار کے لحاظ سے کم یا زیادہ قباحت ممکن ہے۔ ‘‘
کروچے کے تصوّرات بڑی حد تک وضاحت طلب، اور بیک وقت کئی شقوں پر محیط ہیں۔ اس لیے انھیں خود ان کے تضادات کے پس منظر میں پیش کرنا، یہاں طولِ امل ہو گا۔ تاہم کروچے اپنے ما قبل اور مابعد جمالیتیں کے درمیان ایک زبردست مجتہد اور نظریہ ساز کی حیثیت رکھتا ہے۔ اور جس کے تصورات کئی جدید تر رویوں کے محرک و ماخذ ثابت ہوئے ہیں۔ 
جدید عہد میں وِٹ گنش ٹاین اور اس کے پیرو کاروں میں مورس ویٹز، ڈبلیو۔اے کینک، پال زِف وغیرہ فن کے ایک عمومی نظریے کے خلاف ہیں۔ چوں کہ فن ایک پیچیدہ عضویت ہے۔ اس لیے منطقی سطح پر کوئی ایک تعریف اس کی جدلیت وحرکیت کا احاطہ نہیں کر سکتی۔ یہ علماء فن کی تعریف کے ضمن میں مسلمہ روایتی جمالیاتی نظریات اور فن کے ایک عمومی نظریے کی تلاش کو بے سود قرار دیتے ہیں۔ ان کے نزدیک فنون کا مطالعہ جو کچھ کہ وہ ہیں کی صورت میں کیا جاسکتا ہے کینک تو یہاں تک کہتا ہے کہ فلسفیانہ جمالیات کو فن کی تعریف کا خطرہ مول ہی نہیں لینا چاہیے۔ بجائے اس کے یہ مناسب ہے کہ وہ فن کے تصور کو اپنی بحث کا موضوع بنائے۔پال زِف کہتا ہے کہ فن نہ تو خود کا اعادہ کرتا ہے اور نہ وہ کوئی جامد شے ہے بلکہ حرکت ہی حرکت ہے۔ 
جدید جمالیات بالعموم نظریہ سازی کے خلاف ہے لیکن ایف کیرٹ آر جی کالنگ وُڈ، کیسرر اور سوزان کے لینگر کے یہاں تبحّرِ علمی کے ساتھ ساتھ نظریہ سازی کا بھی رجحان کار فرما ہے۔ کالنگ وُڈ کی طرح مس لینگر بھی تفکر ی ما بعد الطبیعیاتی ہے۔ ہربرٹ ریڈ کہتا ہے کہ وائکو اور کانٹ سے لے کر روسو اور گوئٹے تک فن اور اس کے تصورات میں کس کس نوع کی تبدیلیاں واقع ہوتی رہیں اور جدید عہد میں فن کس بلندی پر ہے یا ارتقا کے کس مرحلے پر ہے، کے جواب مطلوب ہیں تو کیسرر اور لینگر کی تحریریں ہمارے لئے بہترین راہ نما ہیں۔ 
لینگر نے اپنے مطالعے میں عصری فن کے تنوعات کا بڑا لحاظ رکھا ہے مصوری سے لیکر فلم تک اس کے مطالعے میں شامل ہیں۔ لینگر خود یہ تسلیم کرتی ہے کہ وہ اپنے مطالعے میں تمام فنون کے باہمی ربط وتعلق کے مسائل پر غور کرتی ہے۔ اور ہر فن کو اس کی اپنی انفرادیت اور خو کاری کی روشنی میں دیکھتی ہے۔ وہ ان سوالات پر غور کرتی ہے کہ فن کیا تخلیق کرتا ہے؟ اس کے اصول تخلیق کیا ہیں؟ اس کے حدود اور وسائل کیا ہیں؟ لینگر کے علاوہ ایچ گومبرچ اور حال کے برسوں میں Arts and Its objects (1968) کے مصنّف رچرڈولیم 1923 فن اور نا فن کے مابین نازک ترین انفصالی حدود کی نشاندہی (1968) کرتا ہے۔ یہ کتاب بالعموم فنون اور بالخصوص عصری فنی نظریے کو سمجھنے میں بڑی حد تک معاون ہے۔ ولیم کہتا ہے۔ جمالیات ہماری تفہیم فن اور تفہیم معاشرہ سے متعلق ہے۔ ولیم نے بڑے استدلال، قطعیت اور جامعیت کے ساتھ فن، تصورِ فن، فن کے مواد، فن کی تفہیم، فن کی وحدت، فن کے تاریخی مظہر، اور زبان، زندگی اور معاشرے سے اس کے تعلق جیسے اہم مباحث پر روشنی ڈالی ہے۔ 
جدید جمالیتیں فن اور صداقت کے رشتے پر غور کرتے ہیں کہ وہ داخلی ہے آیا خارجی؟ نیز یہ کہ حسن کا مشاہدہ کرنے والا جس قسم کا جمالیاتی تجربہ اخذ کرتا ہے اس کی نوعیت کیا ہوتی ہے؟ اب حسن کا مسئلہ ادبی ناقدین اور جمالیتیں کی نسبت معنیات semantics کے ماہرین کے لیے زیادہ اہمیت رکھتا ہے۔ بلکہ بعض علماء اسے معینات ہی کے مسئلے سے تعبیر کرتے ہیں۔ ان کے نزدیک فن کے محاکمے کے ضمن میں حسن بنیادی قدر کی حیثیت نہیں رکھتا۔ وہ قدریں جو حیات و کائنات نیز مابعد الطبیعیات سے ماخوذ ہیں، فنی و ادبی قدر شناسی میں بڑا اہم کردار ادا کرتی ہیں۔ 
جمالیات کے موضوع پر غور کرتے ہوئے اسپرشاٹ کے اس خیال کو مدّ نظر رکھنے کی ضرورت ہے کہ: 
’’اس (یعنی جمالیات کے) موضوع پر جتنا زیادہ لکھا گیا ہے۔ اس میں مطالعہ کے لائق اتنا ہی کم ہے، اور یہ پتہ لگانا بھی مشکل ہو جاتا ہے کہ آخر ہو کیا رہا ہے؟‘ 



تانیثیت: ایک تنقید ی تھیوری
پس منظر:
تانیثی تحریک اپنی بیش تر صورتوں میں صنفی مساوات کی دعویدار ہے۔ صنفی مساوات کے علمبرداروں میں میری وال سٹون کرافٹ (1759-1797) جو کہ میری شیلی کی ماں تھی، کا نام سرفہرست ہے۔ وال سٹون کرافٹ کی تصنیف A vindication of the right of the woman 1792 اس معنی میں پہلی تانیثی کتاب سمجھی جاتی ہے کہ مصنّفہ نے اسے ایڈ منڈ برک کی تصنیف A vindication of the right of men 1790 کے جواب میں قلم بند کی تھی۔ برک نے مردوں کے حقوق پر اصرار کیا تھا اور عورتوں پر اپنی بالادستی کے چلن کو صحیح ثابت کرنے کی کوشش کی تھی۔ وال سٹون کرافٹ نے نہ صرف یہ کہ عورت کو محض سامان عیش ماننے سے انکار کیا بلکہ جنسی و صنفی تصوّرِ توفق کو سختی کے ساتھ غیر فطری اور غیر منطقی نیز ایک سماجی دین ٹھہرایا۔ حقوق کے ضمن میں اس کا اصرار مساوات کے اس ڈھانچے پر تھا جسے مردو عورت پر بغیر از تخصیص بلند و پست منطبق کیا جاسکے۔ مرد اساس ادارہ بندی پر یہ پہلی ضرب تھی۔ 
تانیثی تحریک کا نقش اوّل ایک خاتون کا مرہونِ قلم ہے جب کہ نقشِ دوم نتیجہ ہے جان اسٹوارٹ مل کا۔ مل نے انیسویں صدی کے اواخر میں ایک مقالہ بہ عنوان محکومیِ نسواں On the subjugation of woman لکھا جیسا کہ عنوان سے ظاہر ہے مل نے دو متناقض پہلوؤں کو نمایاں کرنے کی سعی کی تھی۔ عورت بہ حیثیت ایک مطیع ،مغلوب اور تابعدار صنف کے اوراس کے مقابلے میں مرد جو تقریباً ہر شعبہ حیات و فکر میں بہ حیثیت ایک معائر ساز کے، کار کرد و سرکرد ہے اور عورت کی اس حیثیت کا ذمہ دار ہے۔ نتیجتاً معاشرے میں مرد جہاں سرگرم اور اپنے وجود کی خود تصدیق ہے، خود گر و خود نگر ہے۔ عورت محض ایک دست نگر ہے جسے نہ تو اپنی شخصیت کو خود بنانے کا حق ہے اور نہ انفرادیت کی تشکیل و تکمیل میں وہ آزاد ہے۔ تاہم مل سیاسی سطح پر عورت کے حق کے لیے اپنی آواز بلند نہیں کرسکا کیوں سیاسی صورتِ حالات عورت کے حق میں نہیں تھی۔ 
اس طرح تانیثی ادب اور تنقید کا ایک وسیع تر سیاق ہے اور یہ سیاق گذشتہ تقریباً دو صدیوں پر محیط ہے۔ سیاسی و سماجی اعتبار سے انیسوی صدی کے آخر میں خواتین کے حقوق کی آواز بڑی تیزی کے ساتھ ایک تحریک میں بدل جاتی ہے۔ حتیٰ کہ انہی ادوار میں ایک ہلکی پھُلکی خواتین کی عسکری تنظیم بھی قائم کر لی جاتی ہے۔ جس کا مقصد تخریب کاری کے ذریعے عوام کو خواتین کے سیاسی وسماجی مسائل کی طرف متوجہ کرنا تھا، اور متنبہ بھی۔ اس تنظیم میں نوجوان لڑکیوں کی تعداد زیادہ تھی۔ عرفِ عام میں غالباً مزاح کے طور پر انھیں sufferagettes یعنی حق رائے دہندگی کی خواستگار عورت کے نام سے پکارا جاتا تھا اور یہی نام اس کی شناخت بن گیا۔ جنگ عظیم کے دوران ان کے مطالبات پر سنجیدگی سے غور کیا جانے لگا اور انھیں بعد از جنگ حق رائے دہندگی تفویض کر دیا گیا۔ 1882 میں Married Woman's Property Act پاس ہونے کے بعد خواتین کو ذاتی ملکیت کی خرید و فروخت کا بھی حق حاصل ہو گیا۔ مساویت کی کوششوں کی راہ میں ان کی یہ ایک بڑی جست تھی۔ 
اس جد و جہد کے حامیوں اور خیر خواہوں میں کئی ادیب بھی تھے۔ 1908 سیسلی ہیملٹن (1872-1952)نے Woman's Writer's Sufferage league قائم کی جس کے اراکین میں صحافی ڈراما نگار اور کئی دانش ور تھے۔ الزیبتھ رابنس نے سی۔اے۔ ریمنڈ کے نام سے )Vote for women(1907) نام کا ڈراما اسٹیج کیا جو کافی مقبول ہوا) دیگر بنیاد گزاروں میں او شرینیر، ایم سینکلیر، اے ۔می نیل ،ایس گرانڈآر ویسٹ اور وی ہنٹ کے نام شامل تھے۔ ان عسکری خواتین یعنی sufferagists اور ان کے مسائل کو کئی اہم ادیبوں صحافیوں اور رسائل نے اپنا موضوع بنایا۔ اس ضمن میں Light and Days (ورجینا وولف) Ann Veronica (ایچ۔ جی۔ ویلز) Press Cuttings (برناڈشا)جیسی تصنیفات نے ایک اہم کردار ادا کیا۔پین کھرسٹ اور ای پیتھک لارنس نے تانیثی تحریک اور اس کے مطالبات، مقاصد، اور اقدامات پر کئی مضامین قلم بند کئے اسی دور میں The common woman's sufferage journal Cause Votes for women اور Woman's Dreadnought نام کے جراید بھی منظر عام پر آئے اور بلاشبہ ان ادبیوں اور رسائل و جرائد نے عورتوں کے حقوق کی موافقت میں ایک مناسب فضا تیار کر دی۔ 
دوسری جنگ عظیم اور بالخصوص 1960 کے بعد سماجی انتہا پسندی کے فروغ کے ساتھ ساتویں دہائی میں تانیثی تحریک میں شدّت پیدا ہو گئی۔ آزادیِ خواتین سے مراد ان قوانین کی تشکیل اور نفاذ تھا جن میں سماجی اور اقتصادی برابری کی ضمانت دی گئی ہو۔ ان خواتین کا اصرار سیاسی مساوات پر بھی تھا۔ نیز مردوں کی اس ذہنیت کو تبدیل کرنے کے مطالبات بھی انھوں نے کیے جو عورت کو صدیوں سے نا اہل سمجھتی رہی ہے اور خود اس ذہنیت کی تشکیل میں صدیاں صرف ہوئی ہیں۔ اس تحریک کے نمائندوں میں محض عورتیں ہی نہیں تھیں ،بلکہ ایسے مردوں کی بھی خاصی تعداد تھی جن کا تعلق سرگرم سیاست اور صحافت سے تھا یا وہ خود ادیب اور فن کار تھے۔ اب تانیثی تحریک محض چند آرٹیکلز اور خواتین کے حق میں لکھی ہوئی اکّا دُکّا تصنیفات ہی تک محدود نہیں تھی بلکہ اس کی گونج مجلس قانون ساز سے لے کر کافی ہاوؤسوں، پارکوں، نکڑوں اور گھروں گھر سنائی دینے لگی تھی۔ 
آخر کار انگلستان میں 1975میں ایک ایکٹ کے تحت ان تمام امتیازات کو غیر قانونی ٹھہرا دیا گیا جو صنف و جنس کے لحاظ سے روزگار اور گھردار میں بالخصوص اور ترقی کے مواقع میں بالعموم روا رکھے جاتے تھے۔ اس نئی تحریک نے عورت کو جنسی شے بنا کر پیش کرنے والوں پربھی سخت وار کیے۔بالخصوص اشتہاری کمپنیوں، ان کے ڈائرکٹروں اور خود ماڈلز کو تنقید کا نشانہ بنایا گیا۔ گھروں میں جواس کی پانچویں سوار کی حیثیت ہے یا اسے مفعول ومجہول محض بنا کر رکھا جاتا ہے اس کے خلاف بھی پر زور احتجاج کیا گیا بلکہ جا بجا مذمّت و ملامت کی گئی۔ جنسی تخصیص و تشخص کے بر خلاف ان کا مطالبہ انھیں محض انسان سمجھنے کا تھا۔ جس طرح ایک عام سماجی فرد اپنی شخصیت کی آزادانہ تشکیل کرتا اور آزادی اظہار سے بہرہ ور ہوتا ہے، اسی طرح ایک عورت کو بھی بلا تخصیصِ جنس اپنی شخصیت آپ بنانے کی آزادی ہونی چاہیے۔ مروّج نظامِ اخلاق و تہذیب پر یہ ایک کاری ضرب تھی۔ اس طرح تانیثیت درجِ ذیل مروّج کلیوں کے رد سے عبارت ہے کہ: 
1۔ عورت بہ مقابلہ مرد کے ایک کمزور اور نازک جنس ہے۔ 
2۔ عورت اور مرد کے مابین ایسی مخصوص حیاتیاتی عضویت کی تفریق ہے جس کی بنیاد پر انھیں دو علاحدہ علاحدہ خانوں اور درجوں میں رکھا جانا ضروری ہے۔ 
3۔ مروّج صنفی تقسیم کے مطابق مرد و عورت کی کارکردگی، حتیٰ کے پیشہ ورانہ کارکردگی کے دو نمایاں درجات ہیں۔ اگر مرد کا درجہ اوّل ہے تو عورت کا دوم۔ اسی نسبت سے وہ دوسری درجے کی شہری ہوئی اور اس کی ملازمتیں، پیشے اور کام بھی مخصوص بلکہ ثانوی درجے کے ٹھہرے۔ 
4۔ اعصابی اور جسمانی اعتبار ہی سے نہیں بلکہ ذہنی اور عقلی سطح پر بھی دونوں اجناس دو مختلف حدود کی نمائندگی کرتے ہیں۔ اسی لیے تعلیم و تربیت کے شعبے مردوں اور عورتوں کے لیے مخصوص ہیں۔ 
5۔ جذباتی، احتساسی اور احساساتی سطح پر بھی دونوں کے ردہائے عمل میں اختلاف پایا جاتا ہے۔ 
6۔ عورت ایک قابل رحم اور مجبور صنف ہے جسے ہمیشہ مردوں کے دستِ شفقت اور پناہ کی ضرورت ہے۔ 
7۔ مذہبی، اخلاقی، سیاسی اور سماجی سطحوں پر مرد اور عورت کے حقوق و فرائض کے درجے مختلف ہیں وہ کہیں داسی ہے، کہیں کنیز، کہیں کٹھ پتلی ،کہیں ملکیت ،کہیں نگرؤدھو،گویا وہ ایک شے Commodity:یا طبقے کی طرح ٹائپ ہے اور تابعداری جس کی تقدیر۔ 
منظر:
ادب میں تانیثیت اور تانیثی تنقید کو پروان چڑھانے میں محوّلہ فضا نے بڑا اہم کردار ادا کیا۔ ڈیم ریبیکا ویسٹ نے ایک ایسی عورت کو بار بار اپنے فن اور آرٹیکلز میں جگہ دی جو بلا خوفی کے ساتھ ذاتی حقوق اور سیاسی اور سماجی آزادی کو بروۓ کار لاتی ہے اور آزادی کا ایک واضح تصور رکھتی ہے۔ اس کی غیر رسمی ہیروئنوں بلکہ اس کے افسانوی فن کو محض اس باعث مناسب وقعت نہیں مل سکی کہ اس کے تصوارت، تحفظ اور مکر سے خالی تھے اور ان میں اپنے عہد کے عمومی تناظر میں ضرورت سے زیادہ روشن خیالی اور دانش کی جھلک ملتی تھی۔ اس نے آزادی رائے کے حق کو ایک بشری حق پر محمول کر کے کہیں ہجا کو اپنا آلہ بنایا کہیں طنز کی رنگ آمیزی کی، کہیں واشگافی کے ساتھ مسلمہ نظامِ قدرو عمل کو صدمہ پہنچایا۔ اسی بنا پرادبی نقادوں نے اسے درخورِ اعتنا نہیں سمجھا۔ 1980 کے ارد گرد اس کے تانیثی رجحان کے علاوہ افسانوی فن اور بالخصوص اس کی ہیروئنوں کا نئے تناظر میں محاکمہ کیا گیا۔ یہ ایک بڑا دلچسپ اور توجہ طلب تضاد ہے کہ 1911 میں جب وہ فری وومین اور نیو فری وومین کے لیے شدت کے ساتھ لکھ رہی تھی تب ہی رُڈ یارڈ کپلنگ کی نظم بعنوان The female of the species بھی منظر عام پر آئی اور اس کی یہ سطر مختلف سیاقات میں بار بار دہرائی گئی The female species more dreadly than male. اسی صدی کے ربع اوّل میں جوش، نیاز اور یلدرم وغیرہ کا اصرار عورت کی نازک اندام صنفی تخصیص پر تھا کہ وہ شمع خانہ ہے یا راحتِ قلب و جاں کا ساز یا محض ایک رومانی خیال و خواب۔ ان حضرات نے بھی عورت کو محض ایک ٹائپ بنانے کی سعی کی ہے۔ 
ادبی نقادوں نے خارجی سطح پر موجود تصوّرات کا اطلاق ادب پرتو کیا مگر اپنے ذہن سے اس بھرم کو نہیں جھٹک سکے جو ایک خاص طبقہ واری اور صنف واری سوسائٹی کا لازمی نتیجہ ہے۔ ادب کا مطالعہ زبان اور روایت کے ساتھ پوری زندگی کے سیاق و تناظر کا مطالعہ ہے اس تناظر میں عورت بحیثیت ایک افسانوی کردار کے اور بحیثیت ایک مصنفہ کے بھی موجود ہے۔ البتہ تحلیل نفسی اور مارکسیت کے بعض تصورات نے تانیثی تنقید کے تفہیمی دائرے کو کافی حد تک وسیع کیا ہے۔ 
بشریات کی تاریخ کی روشنی میں یہ تو مطالعہ کیا جاسکتا ہے اور کیا جانا چاہیے کہ کسی خاص دور میں یا ماضی میں نسوانی کرداروں کا مطالعہ کس حد تک صحیح یا غلط ہوا؟ اس کی وجوہ کیا تھیں؟ تنقید نگار کی قدر شناسی کی کسوٹی کیا تھی؟ گذشتہ تصورات ہی کی اس نے توثیق یا توسیع کی ہے یا اپنی بصیرت کا بھی استعمال کیا ہے؟ وہ کون سے تعصبات ہیں جو صحیح قدر شناسی کی راہ میں پہلے بھی حائل تھے اور اب بھی ہیں؟محض نسوانی کرداروں کے تجزیے پر ہی بات ختم نہیں ہوتی بلکہ خواتین ادیبوں کو ایک فرد کی حیثیت سے دیکھا گیا ہے یا ایک صنف کی حیثیت سے؟ خاتون ادیبہ نے سوسائٹی کے کن مقررہ معیاروں کو من وعن قبول کر کے کوئی تصنیف کی ہے یا ایک عورت ہونے کے ناطے انہی اقدار پر قناعت کر لی ہے جنھیں اس نے روایت کے سلسلے سے پایا ہے؟ تاریخی اور تہذیبی جبر نے ان کی ذات،شخصیت اور مجموعاً ان کے کردار behaviour پر کس قسم کے منفی اثرات قائم کیے ہیں؟ کیوں کہ جب عملی کردار ہی شخصیت اور میلان کی کسوٹی ہے تو ہمارے ان عوامل کا مطالعہ ضروری ہو گا جن کا نتیجہ عورت کی مسخ شدہ شخصیت ہے۔ یہاں ہمیں ایک طرف مارکسی نظریہ تاریخ کی روشنی میں عورت کو ایک علاحدہ باب مہیا کرنا ہو گا کہ اساطیری دور سے لے کر مذہبی ادوار تک اور ارتقا کے مختلف کروں میں محض ایک خاص طبقہ Class: ہی نہیں ایک مخصوص صنف gender: بھی پوری طرح متاثر ہوئی ہے۔ 
حیرت کا مقام ہے کہ فروئڈ کے اکثر نفسیاتی تحقیقی تصوّرات متوسط طبقے کی اخلاقیات سے مغلوب ہیں۔ اس کے نزدیک: 
مرد ایک مکمل ہستی ہے جب کہ عورت محض ایک آختہ ہے۔ 
خود ینگ عورت کی آزادی اور صنفی مساوات کو ایک واہمہ سے تعبیر کرتا ہے۔ اکثر تانیثی نقادوں نے مرد اساس معاشرے اور اس کی مختلف ادارہ بندیوں کے ردِّ عمل کے طور پر عورت کی بے گانہ واریت کا مطالعہ کیا ہے کہ کیوں کر وہ میدانِ عمل سے اپنے آپ کو علاحدہ محسوس کرتی ہے؟ جہاں فردیت اپنی ہلکی سی جھلک دکھاتی ہے وہاں ٹکراؤ کی صورت کیوں پیدا ہو جاتی ہے؟ اس معنی میں: 
اوتھیلو کی ڈیڈی مونا ایک مکمل سپردگی کا نمونہ ہونے کے باوجود علاحدگی کے جبر سے پیدا ہونے والی صورتِ حالات کا ایک مجہول پیکر ہے۔ اور ہارڈی کی ٹیس موجود فی الخارج کو مسلسل صدمہ پہنچانے سے عبارت ہے۔ ٹیس کا کردار، مقرر ہ اخلاقیات کے خلاف ایک باغیانہ اقدام ہے۔ وہ اپنے ضمیر کی آواز پر اپنی شخصیت بنانا اور منوانا چاہتی ہے مگر معاشرتی تحریمات کا جبر ہر بار اسے مسخ کرنے کے درپے ہے۔ بالآخر ایک جبر یہ سپردگی اس پر عاید کر دی جاتی ہے اور اس طرح اسے مرداساس سوسائٹی کی دہلیز پر قربان کر دیا جاتا ہے۔ ڈیسڈی مونا عہد الزبیتھ کی اخلاقیات کے جبر کا پیکر ہے جب کہ ٹیس وکٹورین عہد کی کافی حد تک تبدیل شدہ اخلاقی صورتِ حال کا مسخ شدہ پیکر۔ اسی لیے وہ تصادم جو ٹیس سے عبارت ہے ڈیسڈی مونا کے یہاں تقریباً ناپید ہے۔ 
جبر اور علاحدگی یا بے گانگی سے پیدا ہونے والے مسائل اور کرداروں کی سائیکی کا مطالعہ تحلیل نفسی کے ذریعے بھی کیا گیا ہے۔ تانیثی نقادوں نے نہ صرف شخصیات کومسخ پایا بلکہ ان کے افکار و اعمال کو بھی نا مکمل ٹوٹا پھوٹا یا ادھورا پایا۔ مرد نے نہ تو عورت کو بحیثیت ایک فرد اور ایک نامیاتی ہستی کے طور پر پیش کیا اور نہ عورت نے اسے اظہار کی پوری قدرت عطا کی کیوں کہ خالق اور مخلوق دونوں کا درجہ مخصوص ہے اور ان کی اپنی حدیں متعین کر دی گئی ہیں اسی لیے عصمت چغتائی جب اپنے ضمیر کی آواز پر لبیک کہتی ہیں اور مرد ساز مکاریوں کا پردہ فاش کر تی ہیں اور عورت کے مافی الضمیر کو ایک مرد کی طرح پردہ سیمیں پر اُجاگر کر دیتی ہیں تو ایک زبردست تصادم رونما ہوتا ہے۔ اس ضمن میں ٹیڑھی لکیر کی شمن کا کردار توجہ طلب ہے۔ جب رشید جہاں، راشد الخیری یا ڈپٹی نذیر احمد کی مسخ شدہ اخلاقیات کے بر خلاف عورت کی جبریہ محکومی اور جنسی غلامی کو اپنا موضوع بناتی ہیں تو ان کے احتجاج کی لے بعض سماعتوں کے پردے چاک کر دیتی ہے۔ قرۃ العین حیدر کی پت جھڑ کی آواز کی تنویر فاطمہ ہو کہ سیتا ہرن کی سیتا منچندانی کا کردار اس ہر دو صورت کا مطالعہ لا شعور ی محرکات، گرہوں complexes: تحریمات اور مسخ شدہ تہذیبی ساختوں کی روشنی میں کیا جانا چاہیے۔ 
بعض نقادوں نے افسانوی کرداروں کے علاوہ خاتون ادیبوں کا نفسیاتی تجزیہ بھی کیا ہے۔ ان کے نفسیاتی مطالعات میں تہذیبی ساختوں کا مطالعہ بھی شامل ہے۔ مثلاً ورجینا وولف نے اس مسئلے پر خاصی بحث کی ہے انہوں نے خط مستقیم کے جوڑنے والے دو نقطوں کے علاوہ ایک تیسرا نقطہ بھی بنایا ہے اور وہ ہے قاری، اس طرح تانیثی تنقید کے وضعی مباحث کے درج ذیل نشانات ہیں۔ 
1۔ ادب تخلیق کرنے والی عورت۔ 
2۔ وہ عورت جو مقررہ ضابطوں اور روایتوں پر قائم ہے اور اپنے نسوانی کرداروں اور موجود صورتِ حالات پر قانع ۔
3۔ وہ عور ت جو کلیوں کو توڑنے کے درپے ہے اور تاریخی و تہذیبی جبر کے خلاف رو بہ جنگ ہے اور جس کے نسوانی کرداروں میں فردّیت کی جھلک ملتی ہے۔
4۔ وہ مرد جس نے عورت کو مرد کے زاویے سے دیکھا ہے۔ یعنی حقیقت فہمی کا مرد اساس تصور جس کے تحت مرد کو ذہن میں رکھ کر نسوانی کرداروں کی تخلیق کی جاتی ہے۔
5۔ وہ مرد جس نے اسے ایک فرد کے طور پر دیکھا ہے یا دیکھنے کی سعی کی ہے۔ بعض مرد ادیبوں نے اصولی طور پر نہیں بلکہ محض ہم دردی کے طور پر اس کی کردار سازی کی ہے جو خود ایک پدرانہ اور مرداساس تصور ہے۔ مگر بعض مردوں اور عورتوں نے ان سطحوں سے اوپر اٹھ کر تخلیق و تجزیہ کرنے کی بھی سعی کی ہے۔ 
6۔ مرد قاری اور عورت قاری کی مخصوص نفسیات ان کی توقعات اور تعصبات۔ جس کی بوطیقا میں وہ مفعول ہے یا ہسٹر یا کی مریض، جذباتی اور فاحشہ ہے یا کوئی دیوی۔ انہی چند محوروں پر اس کے کردار گردش کرتے رہتے ہیں۔ 
7۔ طبقہ واری اخلاقیات اور تصور جنس، اسی طور پر صنف واری اخلاقیات کے مطابق جنسی رعایت یا قدغن۔
ورجینا وولف نہ صرف ایک ناول نگار بلکہ ایک قابل قدر صحافی اور نقاد بھی تھیں ان کا مقالہ بعنوان 1929 A Room of One's Own تانیثی ادبی تحریک اور تنقید کی تاریخ میں اوّلین مقالوں میں شمار کیا جاتا ہے جو دو مختلف تقریروں کو جامع ہے ۔ اس کا موضوع عورت اور فکشن تھا۔ وولف نے پوری دیانتداری، قطعیت اور دانشمندی کے ساتھ عورت کے تئیں موجود و جاری نا انصافیوں اور صنفی استحصال کی طرف توجہ دلائی ہے۔ وہ تعلیمی معاشرتی اور اقتصادی سطح پر ایک عورت کی پسماندگی کے اسباب سوسائٹی کے اندر ہی تلاش کرتی ہیں۔ وولف کے نزدیک (جیسا کہ وہ خود اپنے آپ کو ثابت کر چکی ہیں) عورت عقلی، فکری اور تخلیقی سطح پر بھی کم تر یا کمزور نہیں ہے بلکہ اس کی صلاحیتوں کو ہمیشہ جھٹلایا گیا ہے اور اسے کبھی وہ مراعات اور وہ ماحول ہی میسر نہیں آیا کہ وہ پورے شدومد اور اعتماد کے ساتھ اپنے آپ کو ادب کے لیے وقف کر سکے نتیجۃً بعض ادیباؤں کو احتجاجاً خود کشی بھی کرنی پڑی۔ بعض محض عورت قرار دیے جانے اور ان پر ایک خاص حد متعین کیے جانے کی وجہ سے ذہنی امراض کی شکار ہو گئیں۔ بعض نے لکھنا ہی ترک کر دیا۔ عورت اسی وقت بہترین ادب تخلیق کر سکتی ہے جب اسے اپنا ایک نجی کمرہ مہیا کر دیا جائے۔ جہاں وہ تن بہ تنہا پوری مرکزیت کے ساتھ تخلیقی کام انجام دے سکے۔ اس صورت حال کو وہ ایک آئرنی سے تعبیر کرتی ہیں کہ عورت کو ایسی خلوت و عزلت نصیب نہیں ہے جہاں وہ آزادی کے ساتھ سانس لے سکے، سوچ سکے، تخلیق کر سکے۔ 
وولف ادبی تاریخ ماضیہ کی بعض اہم ادیباؤں اور ان کی تصنیفات کو خراج عقیدت پیش کرتی ہیں۔ بالخصوص اے بہن، ڈی، آبورن، جے۔ آسٹن، ایملی اور اینی برونٹے کا خواتین کی حیثیت سے ادبی کارنامے نا قابل فراموش ہیں۔ وولف نے ناول کی ساخت کو خواتین کے لیے ایک بہترین اور کارگر آلہ اظہار قرار دیا ہے۔ عورتیں نہ صرف عمدہ ناولوں کے ذریعے بلکہ شاعری میں بھی اپنے جوہر کااستعمال کر کے برابری کے دعوے کو صحیح ثابت کرسکتی ہیں۔ 
ورجینا وولف نے قاری کو بھی پدری نظام کا پروردہ و زایئدہ بتایا ہے کہ اسی طور پر اس کی ذہنیت، عادتوں اورپسند و نا پسند کے معیاروں کی تشکیل ہوئی ہے۔ وہ خاتون ادیباؤں سے ایک خاص قسم کے ادب کی توقع کرتا ہے اور مرد سے دوسرے قسم کی، اسی طرح وہ توقعات جو مرد کرداروں سے وابستہ کی جاتی ہیں، نسوانی کرداروں سے قطعی مختلف ہوتی ہیں۔ حالات جب اتنے مشروط ہوں تو نسوانی ادب بھی مشروط ہی ہو گا۔ وولف کہتی ہیں کہ:
’’اب تک جو ادب خواتین نے تصنیف کیا ہے اس پر مشروط کا جبر ہے۔ یعنی یہ وہ نہیں ہے جو وہ لکھنا چاہتی تھیں بلکہ وہ ہے جو مشروط حالات کے جبریا قاری کی توقعات کے جبر نے لکھوایا۔ اور بقول وولف قاری نے ہمیشہ اسے منفی نقطہ نظر ہی سے دیکھا اور پڑھا ہے۔ اس سے بھی ایک تکلیف دہ صورت وہ ہے کہ بعض خواتین نے غیر معمولی صلاحیتوں کے باوجود لکھنا ہی ترک کر دیا۔‘‘
وولف کا مطمحِ نظر جو ہے، یعنی جو واقعیت کہ قطعی واقعی ہے اسی کا تجزیہ اور محاسبہ ہے۔ وہ عورت جو کہ چولہے چکی میں سرگرداں ہے یا جس کا کام ہی امورِ خانہ داری تک محدود کر دیا گیا ہے۔ اس میں تطابق بہ نفی negative capability کی صلاحیت پیدا ہونا اتنا آسان نہیں ہوتا۔ نہ ہی وہ اتنی قادر ہو سکتی ہے کہ موجود پر خط تنسیخ کھینچ کر اپنے آپ کو انائے بسیط میں ضم کر دے اور نہ شخصیت کا فرار اس کے لیے ممکن ہے۔ وہ اپنی حدود میں رہ کر ہی اپنی سمت و حیثیت کا تعین کر سکتی ہے۔ وولف اسی نتیجے پر پہنچتی ہیں کہ: 
’’ ایک عورت اور وہ بھی ایسی عورت کے لیے جنگ کے موضوع سے عہد برآ ہونا بڑا مشکل ہے جو خانہ داری کے کاموں تک محدود ہو کر رہ گئی ہے۔ یہی وجہ ہے کہ وہ War and Peace جیسا ناول نہیں لکھ سکتی۔ ‘‘
وولف نے androgynism کے اس حیاتیاتی تصور پر بھی واضح طور پر روشنی ڈالی ہے جسے سب سے پہلے اساطیری ذہن نے خلق کیا تھا۔ وولف تذکیر و تانیث کے اس تصور کے منافی ہیں جس سے وحدت اور ہم آہنگی کے بجائے نفاق اور دوئی کو تحریک ملتی ہے۔ وہ ہر اس علاحدگی کے تصور کے خلاف ہیں جس کے تحت مردوزن کی خصوصیات کو دو مختلف خانوں میں رکھ کر دیکھا جاتا ہے اور علی العموم اس قسم کی درجہ بندی چند مروّج اور موجود از قبل مفروضات کا ایک تدریجی نتیجہ ہوتی ہے۔ وولف مسلسل تجزیے کے بعد اس نتیجے پر پہنچتی ہیں کہ : 
’’غالباً وہ ذہن جو خالص تذکیری ہے، ایک خالص تانیثی ذہن کے سوا کچھ اور پیدا کر ہی نہیں سکتا۔‘‘
ورجینا وولف کے تصورات نے ادب و تنقید اور تانیثی صحافت پر گہرے اور دور رس اثرات قائم کیے ہیں۔ 
ورجینا وولف کے بعد تانیثی ادب و تنقید کی تحریک کو ساتویں دہائی میں ایک واضح شناخت مل جاتی ہے۔ عورت جنس و صنف کی تفریق و وحدت قدر، کم تری، جذباتی اور عقلی تخصیصات وغیرہ کے علاوہ نسوانی تحریر، اس کا نقطہ نظر، مرد کے تئیں اس کا رویہّ، سماجی، سیاسی اور اقتصادی قدروں اور تحکم کے تئیں ا س کا نظریہ، عورت کا عورت کے تئیں نقطٔ نظر، اس کی عضویت، تفاعلی کردار وغیرہ جیسے موضوعات کو اکثر دانش وروں نے اپنی بحث کاموضوع بنایا ہے۔ جن تصنیفات نے اس تحریک کے فروغ و اشاعت میں زبردست حصہ لیا ہے ان میں میری ایلمان کی 1968 Thinking About Woman کیٹ ملّیٹ کی 1970 Sexual Politics اوافیگز کی 1970 Patriarchal Attitudes ایلزبیتھ ہارڈوک 1974 Seducation and Betray ایلین موئرز کی 1976 Literary Women ایلین شووالٹر کی 1977 Literature of Their Own اور سینڈ ر اگلبرٹ اور سوزان گیوبر کی 1978 The Mad Woman in the Attic جیسی تصنیفات کا درجہ اہم ہے ان مصنفین کے مطالعے کے موضوع کا دائرہ انتہائی وسیع ہے۔ بالخصوص عورت اوراس کے ادب کو جس طرح مشروط طور پر سمجھا جاتا رہا ہے۔ متذکرہ تصانیف میں ان کے اصل محرکات تک پہنچنے کی سعی کی گئی ہے ۔
تانیثی نقادوں نے پُرانے بھرم توڑے اور یہ بتایا کہ در اصل عورت کے تعلق سے جو تصورات ہم تک پہنچے ہیں وہ تمام کے تمام مرد اساس معاشرے کا ایک یقینی نتیجہ ہیں۔ ان کی تشکیل کے پس پُشت وہ تذکیری رویہ برسرِ کار رہا ہے جس نے ہمیشہ ایک کو دوسرے پر فوقیت دی ہے۔ خواہ اس فوقیت کی بنیاد کتنی ہی غیر منطقی، غیر عقلی، رسمیاتی اور مفروضاتی ہی کیوں نہ ہو۔ ان مصنفین نے یہ بھی ثابت کیا کہ تاریخی طور پر مرد اپنے محفوظ تصورات کا اطلاق عورت پر کرتا آ رہا ہے یہی نہیں بلکہ اس نے ہمیشہ کچھ نئے جواز بھی فراہم کیے ہیں۔ ان جوازوں میں بیش تر اخلاقی اور صنفی عضویاتی ہیں کہ طبعاً عورت ایک کم تر مخلوق ہے۔ تانیثیئن feminists نے اس رویے کو ذکر مرکوز phallocentric: قرار دیا ہے۔ 
اس ضمن میں سیمون دی بوار کی تصنیف The Second Sex (ترجمہ 1971) ایک انقلاب آفریں کارنامہ ہے۔ بوار کی تصنیف نہ تو مدافعہ ہے نہ اعتذار یہ بلکہ ایک واقعی اور مسلسل و موجود حقیقت کا اعتراف، یاددہانی اور تجزیہ ہے۔ کہیں ان کی لے احتجاجی ہے اور کہیں شکوہ آگیں۔ سمون دی بوار کا شمار وجودیت کے اہم نظریہ سازوں میں کیا جاتا ہے۔ انھوں نے سارتر کے رسالے Les Tembs Moderne میں بھی معاون مدیر کی حیثیت سے کام کیا تھا۔ انھوں نے عورت کے پیچیدہ مسئلے کو فلسفیانہ بلکہ وجودی تصور حیات و کائنات کی روشنی میں دیکھنے اور پرکھنے کی کوشش کی ہے۔ اسی لیے ان کے مطالعے میں تجربے کی صداقت پوری طرح نمایا ں ہے۔
بوار نے ماضی وحال کی ادیباؤں کی تصنیفات کا نئے سرے سے جائزہ لینے کی ضرورت پر زور دیا ہے۔ ان کی تحریروں پر جو کچھ کہ اقداری فیصلے کیے گئے ہیں ان میں بے لوثی غیر جانبداری اور وسیع النظری کا فقدان ہے۔ ان کا تجزیہ یا تو ایک خاص قسم کے بنے بنائے فارمولے کے تحت کیا گیا ہے یا پیش از وقت یہ فرض کر لیا گیا ہے کہ موجود تحریر ایک عورت کے زورِ قلم کا نتیجہ ہے سو اس کی خوبیاں اور خامیاں بھی مقدّر ہیں۔ بوار کا اصرار ہے کہ جب ان تحریروں کا مطالعہ نئی تانیثی آگہی اور ترقی یافتہ شعور کے تحت کیا جائے گا تو اس کے نتائج بھی قدرے مختلف بر آمد ہوں گے۔ بوار کا خیال ہے کہ مصنفاؤں کی صحیح قدر شناسی نہ ہونے کی درج ذیل وجوہ ہیں۔ 
1۔ مرد کا غیر متبدل اور رسمی رویے پر اصرار۔ 
2۔ مصنفاؤں کی اقتصادی حالت، کیوں کہ کاروبارِ ادب پر مرد کی اجارہ داری ہے۔ 
3۔ ریڈیو ،ٹی وی، اخبارو رسائل اور دیگر ذرائع ابلاغ پر مرد کی حاکمیت۔ 
4۔ ناشرین اور ان سے وابستہ مرد ناقدین کا متعصّب رویہ۔
5۔ صنف اور جنس کے تشخص اور تخصیص پر اصرار یعنی یہ نہیں دیکھنا کہ فی الموجود فن پارہ کیا اور کیسا ہے؟ اس کے مصنف کی جنس کو ایک خاص علّت مان کر غیر استدلالی معروضات گڑھنا اور ان پر بضد رہنا وغیرہ وغیرہ ۔
تانیثی تنقید نے ایک طرف از سر نو قدر شناسی کے لیے فضا ہموار کی ہے اور دوسری طرف اس کی سعی تنقید کے معائر تبدیل کرنے سے عبارت ہے۔ تانیثی نقادوں نے لارنس کی مرد اساس ذہنیت کوبھی ہدفِ ملامت بنایا ہے جو عورت کو محکوم اور حقیر ہستی متصور کرتی ہے۔ جیورج ایلیٹ، چار لوٹے برونٹے اور ور جینا وولف کے افسانوی فن، اس کے سیاق اور کرداروں کا مطالعہ بھی تانیثی نقطہ نظر سے کیا گیا ہے۔ جن نئی ادیباؤں کے افسانوی فن کو تانیثی نقادوں نے بلند درجہ عطا کیا ہے ان میں ژاں رائس، ڈورِس لینگ اور ان کے علاوہ ٹلّی آلسن کے نام اہم ہیں۔ 

ڈورس لینگ کی دو جلدوں پر مشتمل Collected Stories کو تانیثی نقادوں نے تانیثی ادب کی تاریخ میں ایک اہم مقام دیا ہے۔ 1950 میں اس نے ایک سفید فام کسان کی بیوی اور سیاہ فام نوکر کے مابین رشتے کو بنیاد بنایا کہ کس طرح ان دونوں کے تعلقات قائم ہوتے ہیں اور کیسے ایک متشدد موڑ پر ان کا خاتمہ ہوتا ہے۔ اس کیThe Golden Note Book بھی تحریک نسواں میں ایک سنگِ میل کا درجہ رکھتی ہے۔ ڈورس کا خاص میدان سیاست تھا مگر وہ عورت بلکہ آزاد عورت کی بہت بڑی حامی تھی۔ اس نے کل 14 ناول لکھے تھے۔ جن میں اس نے ایک ایسی عورت کے تصور کو پروان چڑھایا ہے جو متحرک ، فعال اور گویا ہے۔ یہ وہی عورت ہے جسے بعض تانیثی تنقید نگاروں نے ’ جدلی‘ سے موسوم کیا ہے نہ کہ ٹائپ سے۔ 
ایک طرف تانیثی تحریک مرد و عورت کی مساوات کی قایل و مدّعی ہے، دوسری طرف بعض ایسی خواتین نظریہ ساز ہیں جو عورت کی زبان کو مرد کی زبان سے مختلف قرار دیتی ہیں۔ اسی طرح بعض نقادوں نے خواتین کے ادب کو مردوں کے ادب سے علاحدہ ایک درجہ تفویض کیا ہے۔ ہیلن ککساؤس خواتین کے ادب کو ecriture feminine یعنی تانیثی ادب کے نام سے موسوم کرتی ہیں۔ ان کی نظر میں ایک ایسا ادب موجود ہے جو اپنے نظام الفاظ، نظام خیال اور نظام احساس کی بنیادوں پر مردوں کے ادب سے مختلف نشانات کا حامل ہے، مگر ان کے نزدیک یہ تفریق حیاتیاتی جبریت کا نتیجہ نہیں ہے۔ بعد ازاں اپنی تصنیف The Laugh of the Meduse 1976 میں انھوں نے اس خیال کی پیروی کی ہے کہ ادب میں ایسی مثالو ں کی بھی کمی نہیں ہے جب عورتوں نے مردوں اور مردوں نے عورتوں کی زبان میں مخاطبہ کیا ہے۔ ہمارے ادب میں ریختی اس کی ایک عمدہ مثال ہے۔ افسانوی اور ڈرامائی ادب میں بھی عورتوں اور مردوں کی مکالماتی زبان کسی ایک ہی مصنف کے ذہن کی پیداوار ہوتی ہے خواہ وہ مرد ہو یا عورت۔ ککساؤس کہتی ہیں کہ
’’مادرانہ سیاق، غیر ارادی طور پر بچے کی لسانی عادات کی اوّلین تربیت گاہ ہوتا ہے۔ لسانی عادات کے تعین کے اس مرحلے کے بعد دوسرا مرحلہ سماجی سیاق کا ہوتا ہے۔ جہاں اسے ایک ایسی زبان سے سابقہ پڑتا ہے جو رسمی ہوتی ہے اور باہمی ترسیل کی ضرورتوں کو پورا کرتی ہے۔ دوسرے مرحلے پر واقع ہونے والی زبان کا دائرہ خاصہ وسیع ہوتا ہے اور اس کی بیش تر ساختوں پر مرد اساس معاشرے کی گہری چھاپ ہوتی ہے۔ ‘‘
ہیلن ککساؤس بچے اور ماں کی رشتے کی کوکھ سے نمو پانے والی زبان کو بے حد موثر اور طاقتور کہتی ہیں۔ کیوں کہ اس زبان میں فطری بے ساختہ پن ہوتا ہے اور جو تعقل، قصد اور منطق کے جبر سے پرے آزاد کھیل کی راہ میں مانع آتا ہے۔ ککساؤس ایسی زبان، یعنی مادرانہ ماحول میں پروان چڑھنے والی یا عادت میں ڈھلنے والی زبان کو مرد وعورت کی مشترک زبان قرار دیتی ہیں۔ یعنی ہر دو جنس اس کا استعمال کرتی یا کر سکتی ہے۔ 
ہیلن ککساؤس کے بر خلاف لوسی آیری گیرے یہ مان کر چلتی ہیں کہ مردوں کے مقابلے پر عورتوں کی ایک زبان ہوتی ہے۔ اور جس کی خصوصیات ذَکرَ مرکوز phallocentric زبان کی ضد پر قائم ہوتی ہیں ۔ لوسی آیری گیرے کے مطابق اسی زبان میں قدرے تنوع ہوتا ہے۔ مرد اساس زبان میں راست پن، صلابت اور دبازت کا عنصر زیادہ ہوتا ہے۔ جب کہ نسائی زبان ڈھلنے اور ڈھالنے کی خوبی سے متّصف ہوتی ہے اسی لیے آئری گیرے اسے سیال، کثرت بیز اور پچ میلی زبان سے تعبیر کرتی ہیں۔
جولیا کرسٹیوا بھی نسائی زبان کو معنی سے معمور اور نشانیاتی قرار دیتی ہیں۔ مرد اساس زبان کے بر خلاف اس کی تخصیصات نہ صرف یہ کہ مختلف بلکہ فوراً پہچان لی جاتی ہیں۔ کرسٹیوا نے اس زبان کو پیش از ایڈی پس الجھن (دوجنسی ) اور قبل ازلسانی سے تعبیر کیا ہے اور جو سیدھا رحم مادر سے تعلق رکھتی ہے۔ کرسٹیواکی نظر میں جیمز جوائس اور ورجینا وولف کی زبان نشانیاتی sementic یا بارتھ کے لفظوں میں ان کے افسانوی ادب کی نوعیت مصنفانہ writerly: ہوتی ہے۔ اسی باعث اس کا اسلوب متعین نہیں بلکہ سیال، ذہن سے بار بار پھسلنے والا، معنی افزا اور معنی افشاں dissemination: ہوتا ہے۔ ساختیات structuralism: کی اصطلاح میں یہparol:کا مسئلہ ہے۔ جیسے بیگماتِ اودھ کی زبان اور بالعموم عورتوں میں زبان زَد محاوروں کو ہم ایک علاحدہ خصوصیت کے ساتھ موسوم کرتے ہیں۔ محولہ بالا تینوں تانیثئیں کی اہمیت اس معنی میں خاص ہے کہ یہ تانیثیت کی تھیوری ساز مانی جاتی ہیں۔ 
کسی نے فیمنزم کو صیغہ جمع میں feminisms کا نام دیا ہے۔ کیوں کہ اب تانیثیت کی کوئی ایک شکل نہیں رہی۔ اس پر بہ یک وقت تاریخیت، مارکسیت، تحلیل نفسی، ساختیات اور پس ساختیات وغیرہ کے گہرے اثرات ہیں۔ بعض ساختیاتی تانیثئن نے ساختیات و نشانیات کے اصولوں کی روشنی میں افسانوی ادب اور بالخصوص افسانوی کرداروں کا بھی مطالعہ کیا ہے۔ فرانسیسی تانیثیت پر تحلیل نفسی کا گہرا اثر ہے بالخصوص ژاک لاکان کا، اسی کے پہلو بہ پہلو ژاک دریدا کی رد تشکیلی فکر اور دیگر پس ساختیاتیئن کے اثرات بھی بے حد نمایاں ہیں۔ فرانسیسی تانیثئن کے یہاں نظریۂ لزومیت essentialism: کا گہرا اثر ہے۔ وہ بعض روایتی تخصیصات اور معیارات کو لازمی گردانتے ہیں/گردانتی ہیں۔ تاہم ان کے نظریات حیاتیاتی جبریت کے منافی ہیں بجائے اس کے سماجی اور معاشی محرکات خاص اہمیت رکھتے ہیں جو کئی نفسیاتی مسائل کا باعث بھی بنتے ہیں۔ اس طرح ادب میں خواتین کے ادب کی معنویت، قبولیت اور اس کی نوعیت جیسے امور کی بنیاد پر تانیثی تھیوری کی تشکیل کی گئی اور ادبی زبان کا یہ مسئلہ بھی زیرِ بحث آیا کہ کیوں کر مغربی زبانیں مرد مغلوب اور مرد پرداختہ ہیں۔ دریدا نے اسی تصوّر کے تحت تمام ادبی مخاطبات discourses کی زبان کولنگ مرکوزphallocentric: یا لنگ مرکوز زبان phallogocentric:کا حامل قرار دیا ہے۔ جولیا کرسیٹوا کے علاوہ ٹورل موائے کی sexual/textual poetics میں بھی ان اثرات کی نشان دہی کی جا سکتی ہے۔ تانیثیت و پس ساختیات کے رشتے کا تجزیہ کرِس وی ڈن نے اپنی تصنیف Feministic Practice and Post Structural Theory1987 میں وضاحت کے ساتھ کیا ہے۔ فرانسیسی تانیثیئن کی تنقید، مخاطبہ مرکوز ہے جب کہ اینگلو امریکن اسکول تاریخ اساس کہلاتا ہے۔ یعنی وہ تاریخ جو ادبی بھی ہے اور انسانی تجربات کا ایک بحرِ ذخّار بھی۔ 
انینگلو امریکی تانیثیئن اپنی فکر میں اضافیت کے قایل ہیں۔ ان کے نزدیک ایسی کوئی بنیادی یا لازمی تخصیصات نہیں ہیں جو کسی خاتون ادیب اور مرد ادیب کی تخلیقات و تصنیفات کے مابین حدِّ فاصل قائم کرتی ہوں۔ ادبی تاریخ میں تخصیصات کو قائم کرنے یا زور دینے والے نقّادوں نے محض ایک بر خود غلط رجحان یا تعصب کو چلن کے طور پر قبول کیا اور فہم عامّہ کے مطابق اپنی ترجیحات متعین کی ہیں۔ اینگلو امریکی اسکول نے محض خواتین کے اور خواتین کے لیے تحریر کردہ ادب، اس کے مسائل اور محرکات ہی کو اپنے تجزیے اور مطالعے کا موضوع بنایا ہے اس صورت میں بین المتونی موضوعات کے ساتھ فوق المتنی دنیا بھی ان کے مطالعے کا معروض بن جاتی ہے۔ 
امریکہ میں تانیثی مطالعات نے کافی فروغ پایا ہے۔انگلستان میں بھی ان طباعتی اداروں کی تعداد میں روز افزوں اضافہ ہو رہا ہے جن کا انتظامیہ اور جن کے مالکانہ حقوق خواتین کے ہاتھ میں ہیں۔ ان خواتین نے طاقِ نسیانِ ماضی سے کئی ایسی مصنفاؤں کے ادب کو پہلی یا دوسری بار طبع کیا جو یا تو فراموش کردہ تھا یا صحیح قدر افزائی سے تاہنوز محروم۔ انہی میں ایچ مارٹینو، ای۔بی، براؤننگ اور ایم ۔سینکلیر جیسی ادیباؤں کے نام بھی ہیں۔ تانیثی تنقید، خواتین کے ادب کی تنقید ہی سے عبارت نہیں ہے۔ بلکہ ان مرد ادیبوں کی تصنیفات کو بھی اس نے اپنا موضوع بنایا ہے جن کے یہاں منفی یا مثبت طور پر عورت سے متعلق فہم مترشح ہے۔ تانیثی نقادانِ فن نے انہی زاویوں سے ہارڈی، جیورج ایلیٹ ،چار لوٹے برونٹے اور جوائسس کے فکر و فن کا تجزیہ کیا ہے۔ 




متن اور قاری کی کش مکش 

ما بعدِ جدیدیت کے شور میں نیو کرٹسزم پر کسی بھی قسم کی گفتگو ہم میں سے بہتوں کو غیر متعلق معلوم ہو گی۔ یقیناً نیوکرٹسزم ایک گھسا پٹا موضوع اور مسئلہ ہے، وقت بہت آگے نکل چکا ہے۔ پتے کئی بار جھڑ چکے ہیں۔ پھر بھی کبھی کبھی ماضی قریب کو حال کے محسوس ترین لمحوں کی کسوٹی پر کس کر دیکھنے کو جی چاہتا ہے کہ اس میں کتنا کچھ بے معنی یا بامعنی ہے۔ کتنا باقی رہ گیا ہے۔ اور کتنا محض نئے شور میں پرانا یا کھوٹا لگتا ہے۔ ہم نے کتنا فریب دیا اور کتنا فریب کھایا ہے۔ کبھی کبھی جانتے بوجھتے بھی فریب کھانے میں بڑا مزہ آتا ہے۔ کسی بھی نئے رجحان کے ساتھ ساتھ چند نئی حیرتیں بھی اپنی جگہ بناتی چلی جاتی ہیں ا ور حیرت کی اپنی جمالیات ہے ۔ دراصل نئے پن میں چمچماہٹ ہی کچھ ایسی ہوتی ہے۔ ہم پر نئے کا اثر اس قدر محیط ہو جاتا ہے کہ دھیرے دھیرے وہ خود ایک نشہ بن جاتا ہے۔ اچھی بھلی سچائیاں منہ چڑاتی ہوئی نظر آنے لگتی ہیں۔ ایسے حالات میں سچ اور جھوٹ کی پرکھ اتنی آسان نہیں رہ جاتی۔ 
کل یعنی جدیدیت اور نیو کرٹسزم کے ساتھ بھی یہی صورت تھی، اس سے قبل ترقی پسندی کے آغاز و ارتقاء کے زمانوں میں بھی یہی ہوا۔ او راب یعنی ما بعدِ جدیدیت کے دور میں جب ہم داخل ہو رہے ہیں تو بھی اسی قسم کی صورت کا ہمیں سامنا ہے۔
سب سے پہلی صورت تو یہی ہے کہ جونہی ساختیات و پسِ ساختیات کی گفتگو شروع ہوئی ہمارے ناقدین یک لخت بوکھلا گئے، جیسے کوئی بھونچال آگیا ہو۔ جس نظر سے اختر تلہری اور رشید احمد صدیقی وغیرہ نے ترقی پسندی کو دیکھا تھا اور اپنے دعاوی پر اٹل تھے۔ اسی طرح جدیدیت کے آغاز کے ساتھ ہی اس کے خلاف پورا ایک محاذ قائم ہو گیا تھا، بس فرق اتنا ہے کہ ترقی پسندوں کے خلاف زیادہ تر وہ حضرات تھے جو روایت پرست بلکہ قدامت پرست تھے۔ بعد ازاں جدیدیت کے دعویداروں نے زیادہ مستحکم استدلال کے ساتھ ان کی جگہ لے لی۔ اسی طرح جدیدیت کے خلاف زیادہ تر ترقی پسند تھے۔ کیوں کہ جدیدیت تک پہنچتے پہنچتے روایت پرستوں کے لیے ترقی پسندی کوئی مسئلہ نہیں رہ گیا تھا۔ اب انہیں اس میں پہلے کی طرح مذموم اور فحش عناصر کم ہی دکھائی دیتے تھے۔ قدریں بہت بدل چکی تھیں مگر جدیدیت کے خلاف ترقی پسند انہی معنوں میں روایتی معلوم پڑتے تھے جن معنی میں اختر تلہری روایتی تھے۔ ترقی پسندی کو بھی مغرب کی دین قرار دیا گیا اور اسی طرح جدیدیت کو بھی مغرب سے درآمد کیا ہوا رجحان یا رجحانات کا مجموعہ کہا گیا۔ اپنے زمانے میں یعنی پچیس تیس برس قبل جو لوگ باغی کہلاتے تھے اور بہ یک وقت کئی سطحوں پر روایت شکنی کے دعوے دار تھے وہی ان نئے رجحانات کو شک کی نگاہ سے دیکھتے ہیں تو کم از کم ان معنوں میں تو ہماری توجہ کے مستحق ہیں کہ وہ نئے ہیں اور نئے کی قبولیت میں تھوڑا وقت لگتا ہے۔ فوری طور پر اسے انگیز کرنا اور اس کے صحیح اور غلط عناصر کو سمجھنا یا انہیں اپنی فہم کا حصہ بنا لینا قدرے مشکل کام ہے۔ کہیں ایسا تو نہیں کہ یہ تنازعات صرف قیادت کے مسئلے کے باعث پیدا ہوتے ہیں۔ جن کے پاس اقتدار ہے، پریس کی سہولتیں ہیں، جو برسوں سے قیادت کے نشے میں بدمست رہے ہیں۔ ان کے ہاتھوں سے عَلَم اب چھنتا ہوا دکھائی دے رہا ہے۔ اگر مسئلہ یہی ہے تو اردو ادب کے قارئین کے لیے ایک لمحۂ فکریہ ہے۔
اس وقت میرے مخاطب ادب کے وہ قارئین ہیں جو ادب کو اس لیے پڑھتے ہیں کہ ادب جس طور پر ہمارے وجدان اور ہماری بصیرتوں کی تربیت کرتا ہے اور جس طریقے سے انہیں نئے سرے سے مرتب کرتا ہے۔ دوسرے علوم اس قسم کی صلاحیت سے بڑی حد تک عاری ہوتے ہیں۔ ادب ہمارے خالی لمحوں کو نور سے بھردیتا ہے۔ وہ ہمیں اطمینان بھی بخشتا ہے اور بے چین بھی کرتا ہے۔ کسی ادب پارے کو پڑھنے سے پہلے ہم جیسے تھے شاید پڑھنے کے بعد ہم وہ نہیں رہتے۔ محسوس و غیر محسوس طور پر بہت کچھ بدل چکے ہوتے ہیں اور اسی طرح متن بھی بہت کچھ بدل چکا ہوتا ہے۔
نئی تنقید (نیوکرٹسزم) کی سب سے بڑی عطا میرے نزدیک قرأت بغور یعنی کلوز ریڈنگ کی طرف متوجہ کرنا تھا۔ ان نقادوں نے فن کو قطعی معروضی قرار دیا تھا۔ اسی لیے ان کا اصرار ہئیت سے متعلقہ فنی امور پر زیادہ تھا۔ ان کی نظر میں فن پارہ اس وحدت یا رو بہ نمو وحدت کا نام ہے جو باطنی معنی اور خارجی ہئیت سے مل کر قائم ہوتی ہے۔ اس طرح بافت یعنی ٹکسچر اور ساخت یعنی اسٹرکچر کا اشتراک نظم کے معنی کو مکمل کرتا ہے۔ اس اشتراک کو جان کراؤرین سم نے نظم کی وجودیات (انٹولوجی) کا نام دیا ہے۔ اور یہی وہ صفت ہے جو شاعرانہ اور غیر شاعرانہ مخاطبے کے درمیان امتیاز قائم کرتی ہے۔ نئی تنقید نے مجموعی ہئیت کے تصور کی بنیادوں کو مستحکم کرنے کی سعی کی کہ کوئی بھی تخلیق اپنی خود کارانہ خصوصیات کے باوجود ایک تخلیق سے زیادہ ایک فن پارہ ہوتی ہے کیوں کہ شاعری کے علاوہ دیگر غیر شاعرانہ یا غیر جمالیاتی عناصر پر اصرار بہت سے جذباتی مغالطوں کو راہ دے سکتا ہے۔ نظم محض ایک معروض ہے۔ ایلیٹ کے لفظوں میں اساساً شاعری، شاعری کے سوا کچھ نہیں اور یہی تنقید کا پہلا قانون ہے۔
نئی تنقید میں قرأت بہ غورکے معنی کسی بھی متن کے مفصل، دقیق اور نکتہ سنجانہ تجزیہ و تشریح کے ہیں۔ کوئی بھی فن پارہ پیچیدہ باہمی رشتوں اور معنی کی کئی جہتوں سے مرکب ہوتا ہے۔ کثرت معنی کے باعث ہے اس میں ابہام بھی پایا جاتا ہے۔ ادب کی ایک خاص قسم کی زبان ہوتی ہے۔ یہ زبان منطقی مخاطبات اور سائنس کی زبان سے مختلف، پیچیدہ اور تخلیقی ہوتی ہے، نئی تنقید کی ترجیح معانی کی گرہوں کو کھولنے اور لفظوں کے باہمی عمل اور ان کی بدیعیاتی اور علامتی نوعیتوں کو اجاگر کرنے میں زیادہ ہے۔ یہی سبب ہے کہ اس کا سارا زور ساخت کی نامیاتی وحدت اور معانی کے تفاعل پر ہے۔ تمام اجزاء اپنے آخری شمار میں معانی کی ساخت ہی کی طرف راجع ہوتے ہیں۔ تنقید کا منصب تجزیہ ہے اور نئی تنقید بڑی سختی اور بے دردی کے ساتھ فن پارے کے محض ان اجزائے مشتملات پر اپنی نگاہ مرکوز رکھتی ہے۔ جن سے اس کی ہئیت تکمیل پاتی ہے۔ نظم کی ساخت، تکنیک، اس کے نظام آہنگ، قافیہ بندی اور اس کی اس بافت سے نظم کی مجموعی ہئیت تشکیل پاتی ہے جس کا مدار تلفیظ پر ہوتا ہے اور تلفیظ نام ہے محاورہ بندی، استعارہ، پیکر، وضعی اور تعبیری معنی جیسے اجزا کے باہمی اشتراک کا۔ ایک لحاظ سے رومن باختن کے تصور ادبیت (لٹرری نیس) سے ہئیت کا یہ تصور بہت قریب ہے۔ وہ کہتا ہے کہ ادبی سائنس کا موضوع ادب نہیں بلکہ ادبیت ہے۔
ادبیت ہی وہ جوہر ہے جو کسی فن پارے کو کسی دوسری عام تحریر سے علیحٰدہ کرتا ہے۔ ادبیت کے اس تصور کو دوسرے ماہرِ ساختیات (روسی ہئیت پسند ) وکٹرشکلووِسکی کے نامانوس کاری کے تصور (ڈی فیمی لیرائزیشن) میں بھی دیکھا جاسکتا ہے۔ عام تحریر اپنے نفس استدلال سے پہچانی جاتی ہے۔ اس کی بھی اپنی ہئیت ہوتی ہے مگر ایک میکانکی قسم کی ہئیت۔ جب کہ ادبی تخلیق کی ہئیت میں جو میکانکیت ہوتی ہے وہ اپنی نوعیت میں نامیاتی ہوتی ہے۔ انہیں بنیادوں پرایک تخلیق کا انفراد دوسری تخلیق کے انفراد سے مختلف ہوتا ہے۔ وکٹرشکلووسکی کے ostranenie (نامانوس کاری) کے تصور میں بھی تخصیص کے انہی پہلوؤں کو بنیاد بنایا گیا ہے کہ کس طرح ایک عمومی یا عام تحریر کسی دوسری خصوصی ادبی تحریر سے مختلف اور ممتاز ہو جاتی ہے۔ ایک عنصر تو وہ ہے جسے ادبیت کا نام دیا گیا ہے دوسرا عنصر نامانوس کاری سے تعلق رکھتا ہے۔ ادبی تخلیق میں جو تازگی، جدت اور نامانوسیت پائی جاتی ہے وہ اسے مختلف بنانے کی کوشش کا نتیجہ ہوتی ہے اور مختلف بنانے کی کوشش کے معنی اجنبیانے کے عمل کے ہیں۔ تخلیق میں اجنبیانے کا عنصر قاری کی عادات میں رچی بسی توقعات اور ادراک کی یکساں روی پر ضرب لگاتا ہے اور دوسرے معنی میں متن کی فنی بافت کی طرف ہماری توجہ کو منعطف بھی کرتا ہے۔ متن کار نے کس حقیقت کو پیش کیا ہے یا وہ پیش کرنا چاہتا تھا؟ یا آخری شمار میں اس کی کیا صورت ہو گئی؟ جیسے سوالات کی اتنی اہمیت نہیں رہ جاتی۔ اہمیت صرف اس تحریر کی ہوتی ہے جو ادبی تخلیق کے طور پر اپنی ایک خاص ہئیت رکھتی اور اپنے فنی خصائص اور ادبی زبان کی وجہ سے تابہ دیر ہمیں اپنی طرف متوجہ رکھتی ہے۔ شکلو وسکی نے حقیقت یا اشیاء کے ضمن میں لکھا ہے کہ فن میں اشیاء کو ان کی معلوم (جانی پہچانی) حیثیت میں نہیں اخذ کیا جاتا (یعنی انہیں من و عن پیش کرنے کا نام فن نہیں ہے) بلکہ جس طرح ہم ان کا ادراک یا انہیں محسوس کرتے ہیں اس تجربے کی اہمیت زیادہ ہے۔ فن میں کسی شۓ کی فنّیت کے تجربے کا ایک طریقہ ہے، اس معنی میں شے کی فنیت کے مقابلے پر شۓ کی اپنی کوئی اہمیت نہیں ہے۔
اب اگر غور کریں تو نئی تنقید کا ہئیتی تصور میخائل باختن کے ادبیت کے تصور اور شکلو وسکی کے نامانوس کاری کے تصور سے بہت زیادہ مختلف بھی نہیں ہے۔ چیک ماہرِ لسانیات جین مکارووسکی نے اپنے ایک مضمون standard language and poetic language میں جو پیش منظری: foregrounding کا تصور پیش کیا ہے اس میں بھی فنی تدابیر اور لسانی تکنیکوں کی خاص اہمیت ہے جو دوسرے لفظوں میں زبان کا جوہر کہلاتی ہیں۔ فن کا مقصد زبان کے اس جوہر کی طرف ہماری توجہ کو منعطف کرنا ہوتا ہے۔ یہاں مکارووسکی کے یہاں شعری زبان کو پیش منظر میں لانے کے معنی شعری زبان کو زیادہ سے زیادہ نمایاں کر کے پیش کرنے اور ظاہر کرنے کے ہیں۔ زبان کے اس جوہر کو فن میں آزمانے سے فن میں قاری کی شمولیت بہت دیر اور دور تک برقرار رہتی ہے۔ یہاں بھی اہمیت اس بات کی ہے کہ حقیقت کی نمائندگی کس زبان اور کن فنی تدابیر کے ذریعے کی گئی ہے۔
رولاں بارتھ نے ۱۹۶۰ء میں لکھنے والوں کی دو شقیں بتائی تھیں۔ ایک کو وہ ecrivains کہتا ہے اور دوسرے کو ecrivants اول الذکر کے تحت لکھنے والوں کو وہ authors کہتا ہے، کسی مناسب ترجمے کی عدم موجودگی میں ہم موخرٔ الذکر کے لیے مؤلف کا لفظ استعمال کرسکتے ہیں۔ یعنی وہ لکھنے والا جس کی تحریر ادب کے علاوہ کسی بھی دوسرے زمرے میں آسانی سے رکھی جاسکتی ہے۔ وہ حساب کی تفصیلات سے لے کر مقدماتی دستاویزات میں سے کوئی تحریر بھی ہوسکتی ہے۔ اس نوعیت کی تحریر اپنے رسمی مناصب سے پہچانی جاتی ہے یعنی جس میں پیشہ ورانہ قسم کی کارگزاری صاف جھلکتی ہے۔ اول الذکر کے تحت لکھنے والوں کو وہ مصنف:writer کہتا ہے۔ مؤلف اپنے معمول سے پہچانا جاتا ہے تو مصنف اپنے عمل سے۔بارتھ پہلے کو عبوری:transitive کہتا ہے اور دوسرے کو لازم:intransitive ۔عبوری وہ ہے جو اشیاء کے بارے میں لکھتا ہے اور اس حقیقت کو پکڑنے کی سعی کرتا ہے جو تحریر ! تصنیف سے پرے یا بالا ہے نیزجس کے یہاں زبا ن محض ایک ذریعہ کاکردار ادا کرتی ہے جب کہ لازم یعنی مصنف اپنے قاری کی توجہ کو اپنی تصنیف!تحریر کی طرف برقرار رکھتا اور قاری اس کی تحریر کے عمل میں شامل رہتا ہے۔ اس طرح کی تحریر یا ادب اپنا جواز آپ ہوتا ہے۔ کسی پیغام کی ترسیل اس کے قصد کا حصہ نہیں ہوتی۔ بارتھ کی وضع کردہ اصطلاحات lisible اور scriptible یعنی readerly :قاریانہ اورwriterly :مصنّفانہ کی روشنی میں یہ کہا جاسکتا ہے کہ اوّل الذکر مؤلف کی تحریر اپنی نوعیت میں قاریانہ صفات کی حامل ہوتی ہے تو ثانی الذکر مصنف کی تحریر مصنّفانہ نوعیت رکھتی ہے۔ رولاں بارتھ کہتا ہے کہ متن دو طرح کا ہوتا ہے۔ قاریانہ یا مصنّفانہ۔اس کے نزدیک قاریانہ متن جو کہ عام قسم کا متن ہوتا ہے عین قاری کی توقعات پر پورا اترتا ہے۔ وہ ایک ایسی دنیا، اور ایسے واقعات و کردار ہمیں مہیا کرتا ہے جنہیں ہم بہ آسانی پہچان لیتے ہیں، ہمارے لیے اس میں تجسس اور حیرت کی کوئی گنجائش نہیں ہوتی کیوں کہ قاری پر ہر شئے واضح اور ہر معنی کھلے ہوئے باب کی طرح ہوتا ہے۔ جب کہ مصنّفانہ متن ایک خاص قسم کا متن ہوتا ہے جو معنی سے خالی ہوتا ہے یعنی کسی بھی مطلق معنی کی جس میں گنجائش نہیں ہوتی۔ دوسرے لفظوں میں ہم جسے معنیِ مسلسل کے غیر متوقع انکشاف اور لفظوں کے نئے فن کارانہ تفاعل کا نام دے سکتے ہیں۔ قاری کو اپنی ذہانت اور وجدان کے زور پر معنی کو کھولنا پڑتا ہے۔ دیکھا جائے تو یہاں بھی بنیادی طور پر زبان کے مختلف ، منفرد اور غیر متوقع استعمال پر اصرار ہے جو قاری کو نئی متن کاری پر اکساتا ہے۔ اس طرح قاری بھی اپنی تخلیقی حسیت کو بروئے کار لا کر مصنف کا درجہ پا لیتا ہے۔
نئی تنقید نے قاری کے بجائے سارا زور متن اور اس کے بغور مطالعے پر دیا تھا مگر سوال یہ اٹھتا ہے کہ قاری کی متن کاری بھی قرأت بہ غور کے بغیر کیسے ممکن ہے۔ آپ بات اس طرح کریں یا اُس طرح ، آخری شمار میں متن کی حرکیات پر تان ٹوٹتی ہے۔ متن ہی بودا یا پُھسپُھسا ہے یا لفظوں کے تال میل میں صناعی سے صرفِ نظر کی گئی ہے، یا استعمالاتِ زبان میں نامانوس کاری کا عنصر یا ادبیت کا عنصر مفقود ہے اور فن پارہ اپنی تکمیل میں جمالیاتی وحدت کا تاثر فراہم نہیں کررہا ہے تو ان ساری کمیوں کو قاری تو نہیں پر کر سکتا۔ قاری وہیں خالی جگہوں اور وقفوں کو اپنی ذہانت اور وجدان سے بھرسکتا ہے جہاں فن پارہ اپنی کارکردگی میں خود اس توجہ کا مستحق ہوتا ہے۔ اس معنی میں متن کی قدر و قیمت کسی بھی طرح کم نہیں ہوتی۔ جہاں متن فعال ہے وہاں قاری بھی مجہول نہیں رہ سکتا۔ قاری وہیں مجہول ہو گا جہاں متن ہی مجہول ہے ۔ قاری کی شرکت وہاں زیادہ سے زیادہ تخلیقی نوعیت کی ہو گی جہاں متن ایک مناسب معروضی تلازمے کے طور پر قاری کے ذہن کو تابہ دیر حرکت میں رکھتا ہے۔ کوئی بھی متن اگر اپنی کارکردگی میں جوڑ جوڑ سے گٹھا ہوا، جامع اور پرکار متن ہے تو آہستہ آہستہ ایک ایک کر کے اپنی خوبیاں قاری پر منکشف کرتا ہے۔ اس طرح بہت سے تاثرات، بالآخر ایک وسیع الذیل تاثر میں ضم ہو جاتے ہیں۔ جب جب ہم اس قسم کے گھنے اور پیچیدہ متن سے دوچار ہوتے ہیں وہ ہمیں کوئی نہ کوئی نیا تاثر ضرور فراہم کرتا ہے۔ آپ اسے قاری کا متن بھی کہہ سکتے ہیں۔ قاری کی تخلیقی شمولیت اور ایک سے زیادہ قرأتوں ہی میں متن کے ایک سے زیادہ متنوں میں بدلنے کا جواز بھی مضمر ہے۔
آمدم برسرِمطلب، جب کوئی اچھا یا برا متن ہی نہیں ہو گا تو قاری کی اولیت ہی نہیں قاری کا وجود بھی مشتبہ ہو جائے گا۔ اس لیے متن کی موجودگی کا درجہ اول ہے جو بعد ازاں ایک مسلسل سرچشمۂ حیرت بنا رہتا ہے۔ اس میں کوئی شک نہیں کہ قاری یا ایک سے زیادہ قاری اور مختلف زمانوں کے قاری اسے پہلے سے زیادہ توانگر کرتے چلے جاتے ہیں۔ آج جو غالب ہمارے سامنے ہیں وہ انیسویں صدی کے اواخر کے حالی کے غالب نہیں ہیں بلکہ وہ بیسویں صدی کے اواخر تک پہنچتے پہنچتے کئی غالبوں میں بدل گئے ہیں۔ اسی بنیاد پر وہ ہمارے لیے جس قدر پہلے سے زیادہ مانوس ہیں اسی قدر پیچیدہ بھی ہیں۔ اور یہ پیچیدگی کا عنصر ہی باربار ہمیں قرأت کے لیے اکساتا ہے۔ اس طرح متن کے سراولیت کا سہرا باندھنے کے باوجود قاری کی اہمیت، وقعت یا قیمت کم نہیں ہو جاتی۔ قاری بہر حال قاری ہے، اس کا مرتبہ بھی یقیناً بلند ہے مگر اسے متن پر فوقیت دینے کا مطلب یہ ہو گا کہ ہم متن کی اپنی وجودیات اور حرکیات ہی سے صَرفِ نظر کر رہے ہیں۔جیسا کہ عرض کیا جا چکا ہے کہ متن اگر آپ اپنے میں توانگر، منضبط، خلاقی سے معمور، اور حرکت آشنا ہے تو ہمارے تخیل کو بھی مسلسل حرکت میں رکھ سکتا ہے۔ ان صفات سے اگر وہ خالی ہے تو قاری کی تخلیقی حس بھی کند پڑی رہے گی اور وہ کسی نئے اور پہلے سے زیادہ طاقت ور متن کا تصور بھی نہیں کرسکتا۔ برخلاف اس کے ہمیں یہ بھی نہیں بھولنا چاہیے کہ جہاں ایک طرف کئی لحاظ سے متن کا جامع ہونا ضروری ہے وہاں قاری کا حساس اور صاحبِ علم ہونا بھی ضروری ہے، وہ جب تک ادب کی روایات سے باخبر نہیں ہو گا یا بین المتونی مطالعے کے تجربے سے نہ گزرا ہو گا، اس وقت تک اس کی ادبی فہم بھی غیر معتبر کہلائے گی۔ اس صورت میں ہر متن کا ایک درجہ ہے اور اسی نسبت سے ہر قاری اپنی نوعیت میں ایک علیٰحدہ ہستی ہے۔ فعال متن ایک مجہول اور کم آگاہ قاری کے نزدیک اتنا بامعنی نہیں ہو گا۔ جتنا کہ ایک آگاہ اور فعال قاری کے لیے۔ اسی کے پہلو بہ پہلو ایک فعال اور آگاہ قاری ایک مجہول متن کو اپنی تمام تر تاویلات کے باوجود فعال نہیں بناسکتا اس طرح ہر متن نہ تو ہر قاری کے لیے ہوتا ہے اور نہ ہر قاری ہر متن کی سوجھ بوجھ رکھتا ہے۔




تصوف کا علم اور موجودہ تہذیبی وسیاسی تناظر میں اس کی معنویت

تصوف ایک علم بھی ہے، ایک فلسفہ بھی اور ایک طرز حیات بھی نیز طرزِ عمل نفسِ انسانی کو اخلاقی رذائل سے پاک کرنے اور روحانی سطح پر ان صداقتوں کے عرفان کی طرف مائل کرنے سے عبارت ہے جنہیں مابعد الطبیعیاتیت سے موسوم کیا جاتا ہے۔ تزکیہ، املا باطنی تطہیر کا نام ہے۔اعلیٰ اخلاق سے آراستہ کرنا اور رذائل سے پاک و صاف کرنا ہی تزکیے کا منصب ہے۔ فلسفہ جن نتائج کا استنباط کرتا ہے، ان کی بنیاد منطق پر ہوتی ہے۔ اس ذیل میں مابعدالطبیعاتی حقائق اور اسرار کی تحقیق اور ان کی نام دہی بھی عمل وجدان سے کم، عمل منطق سے زیادہ سروکار رکھتی ہے۔ فلسفے کے منصب میں تزکیہ و تطہیر یا استغراقِ باطنی یا عرفانِ حق جیسے روحانی اعمال کے لئے کوئی گنجائش نہں ہوتی جبکہ فلسفۂ تصوف کی بنیاد ہی وجدان پر قائم ہے۔

ایسا نہیں ہے کہ اسلامی تصوف سے قبل سرّیت کے اس میلان سے مخلوقاتِ عالم بے خبر تھے۔ یہاں یہ وضاحت ضروری ہے کہ محض سرّیت تصوف نہیں ہے۔ سرّیت ،تصوف کے علم و عمل کا محض ایک پہلو ہے اور یہ پہلو بھی اساساً ضوابطِ اسلامی کے ساتھ مشروط ہے۔ جبکہ دوسرے ادیان میں گیان دھیان یا استغراق Meditation کے دیگر اصول کار فرما ہیں جسے ہم مراقبہ کہتے ہیں، اس میں بھی تفکر ، محویت،  سپردگی اور داخلی غواصی جیسے امور کی اپنی جگہ اہمیت ہے۔ یہی وہ میلانات ہیں جو دیگر سرّیت کے نظامات کے ساتھ بھی خصوصیت رکھتے ہیں۔ مثلاً نیچرل تھیولوجی کے نزدیک خدا کی معرفت کا ذریعہ مشاہدۂ فطرت اور عقل ہے اسی بنیاد پر اس مکتبِ فکر کو دینیاتِ عقلی سے تعبیر کیا جاتا ہے۔

ایک دوسرا مسئلہ جسے بنیادی حیثیت حاصل ہے، وہ وحدۃ الوجود سے تعلق رکھتا ہے۔ انسان نے جب پہلی بار شعور کی آنکھ سے مظاہرات و موجودات کے علاوہ خود اپنے نفس ، انا یا ذات کا تجربہ کیا ہو گا تو اس کے سامنے سوالات کے انبار لگ گئے ہوں گے کہ وہ کیا ہے؟ وہ کون ہے؟ وہ کیوں ہے؟ وہ کہاں سے آیا ہے؟ اسے بالآخر کہاں جانا ہے؟ اس کائنات یا فطرت سے اس کا کیا تعلق ہے؟ یہ سب کیسے وجود میں آ گئے؟ ان کا منبع اور سرچشمہ کہاں ہے؟ ہر چیز کی اگر ایک علت ہے تو اس علت کا معلول کون ہے؟ کیا کوئی اس کا خالق ہے؟ خالق ہے تو وہ پردۂ غیاب میں کیوں ہے؟ کیا وہ کوئی علٰیحدہ قوت یا ذات ہے؟ یا تمام مخلوقاتِ عالم میں مشترک ہے؟ کیا ذات محدود، لامحدود ہی کا ایک عکس یا پرتو ہے؟ دونوں کے مابین اگر کوئی دولی کی لکیر ہے تو وہ کیسے محو ہوسکتی ہے؟ یا یہ کہ کیا مادّہ شر ہی شر ہے؟ اور کیا تطہیرِ کلی کے بعد ہی روحِ عظیم سے سیرابی ممکن ہے؟ یا یہ دنیا محض ایک وہم یا فریبِ نظر ہے یا اس کا بھی کوئی مقصدِ عظیم ہے؟ ایسے بہت سے سوالات ہی نے دو راستوں کے لئے فرش بندی کا کام کیا ایک راستہ فلسفے کی طرف جاتا ہے دوسرا تصوف کی طرف، ایک تعقل ہی تعقل ہے اور دوسرے کے لئے چراغِ راہ کا کام کرتا ہے  وجدان۔ بعض فلسفیوں نے تعقل کے ساتھ ساتھ وجدان سے بھی کام لیا ہے۔

یونان قدیم میں دوسری تیسری قبل مسیح تک باقاعدہ وحدۃ الوجود کا تصور پیش کیا جا چکا تھا نیز یہ کہ عالم کی حقیقت واحد ہے اور ایک ایسا جوہر جس سے تمام موجودات نے نمو پائی ہے لامحدود دائمی اور ابدی ہے۔ فلسفۂ قدیم میں حاوی رجحان کی حیثیت رکھتا ہے۔

وحدۃ الوجود کے تصور کی بنیادوں کو مستحکم کرنے اور اسے ایک مستقل مکتب کے طور پر فروغ دینے کا کام نوفلاطینوں نے کیا۔ اس حلقے کا بانی پلاٹینس 205 تا 270 تھا۔ اس کا خیال تھا کہ خدا لامحدود اور ماورا ہے۔ وہ واحد بھی ہے اور مکمل بھی۔ مادہ شر ہے، تاریکی ہے۔ ’’روح کا مقصد اعلٰی خدا کے ذہن میں سکون حاصل کرنا یعنی فنا ہو جانا ہے۔"

کرسچن تھیولوجی کی روسے پردۂ خفا میں جو سرِّ نہانی یا حق ہے وہ انسانی عقل وقیاس سے ورا اور فائق ہے ۔اس کے عرفان کی راہ عقل کے بجائے تنزیل Reuelatun سے ہو کر جاتی ہے۔ خلّاقِ دو جہاں نے انسان کو جو نظامِ حواس تفویض کیا ہے اس کی اپنی حدود ہیں۔ ان متعین حدود سے ورا بھی ایک جہانِ نا پیدا کنار  مستحضر ہے۔ ہماری بصارت کی رسائی جہاں تک ہے اس کے اُدھر بھی ایک ایسا سلسلۂ اسرار ہے جو نظامِ تعقل کی پہنچ سے بعید ہے۔ محض وجدان اور استغراق فی البطن ہی کے ذریعے ہم ان تجلیات اور کیفیات کے تجربے سے مستفیض ہوسکتے ہیں۔ یہ عالم وہ ہوتا ہے جب موضوع و معروض کی حدود ایک دوسرے میں ضم ہو جاتی ہیں۔ وہ دنیا جو ہمارا روز مرہ کا تجربہ ہے، وہ ایک نئے طور پر ہماری آگہی کا حصہ بن جاتی ہے اور ساری حدوں کا لامحدودیت میں ادغام ہو جاتا ہے۔ آگہی کے اس مرحلے کو مرٹون Merton نے خالص شعور سے تعبیر کیا ہے، جس میں فاعل ہی پردۂ غیاب میں چلا جاتا ہے۔ اس طرح عیسائیت میں بھی معرفتِ خداوندی کے حصول کا ایک ہی طریقہ ہے کہ فاعل،کلی طور پر اپنے آپ کو اسی میں ضم کر دے۔ دوسرے معنی میں فنا فی اللہ کے تصور سے  یہ بے حد قریب بھی ہے ۔اسی بنیاد پر عیسائی پیشوایانِ کرام نے خدمتِ خلق اور پاکیزگیِ نفس پر زیادہ اصرار کیا تھا۔ یہی وہ تصورات ہیں جن کی باعث رہبانیت نے ایک پورے مسلک کی شکل اختیار کر لی۔

مغرب میں سریت اپنے مقصد میں تزکیۂ باطن اور تہذیبِ اخلاق کے معنی ہی میں مستعمل تھی۔ اس رجحان کو 12ویں اور13ویں صدی  عیسوی تک کافی فروغ ملا۔ بالخصوص عہد وسطیٰ میں اس نے ایک مستحکم طرزِ حیات کی صورت اختیار کر لی تھی۔ لیکن نشأۃ  الثانیہ کے بعد یہ رو بہ زوال ہو گیا۔ مشرق میں ہندو ازم اور بدھ ازم جیسے عقائد و مسالک میں بھی سرّیت کی جڑیں کافی گہری ملتی ہیں۔ رہبانیت کا ان میں بھی ایک مقام ہے۔ ہندو ازم میں حقیقتِ مطلق کا عرفان عمومی انسانی فہم سے پرے ہے۔ یوگا کی مختلف شاخوں کے ذریعے ہی معرفت کی منزل سرکی جاسکتی ہے۔ایس این داس گپتا نے یوگ کے تعلق سے لکھا ہے کہ:

’’یوگ کے دھیان کی غرض یہ ہے کہ نجات کے واسطے نفس مستقل ہو کر بتدریج اعلٰی منازلِ خیالات کی جانب ثابت قدم رہے یوں کہ بد میلان آہستہ آہستہ کمزور ہو جائیں اور آخر کار بالکل فنا ہو جائیں۔ بیرونی پاکی وضو سے اور باطنی ذہن کی صفائی نفسی قناعت، گرمی و سردی کی تکالیف کی برداشت، جسم کو ساکت رکھنا، گفتگو میں خاموشی اختیار کرنا، غور و فکر سے کام لینا، ایشور کا دھیان کرنا؛ یہ سب کی سب نیم کہلاتی ہیں۔‘‘

شنکر آچاریہ نے ویدانت کی روشنی میں تمام مظاہرِ عالم کو مایا (جال) کہا ہے۔ یہ دنیاوی ظاہری صورتوں کا وقوف ،گیان یا علم یا معرفت کے حصول کے ساتھ ہی خود بخود ختم ہو جاتا ہے۔ روح صداقت کا ادراک اسی وقت کرسکتی ہے جب نفسِ انسانی تمام دنیاوی اور نفسانی خواہشات اور آلائشوں سے پاک وصاف ہو جائے۔ بقول ایس این داس گپتا۔

’’جب یہ ایک بار پاک ہو جائے اور روح اعلیٰ ترین صداقت کے علم سے نجات کی متمنی ہو تو، ہادی اس کو ہدایت کرتا ہے تو وہ فی الفور خود صداقت ہی ہو جاتا ہے جو ایک دم خالص آنند اور خالص فہم سے مطابق ہے۔ تمام عام تصورات اور اختلاف و کثرت کے وقوف ختم ہو جاتے ہیں نہ دوئی رہتی ہے نہ میرے تیرے کا تصور۔‘‘

اس طرح عالم موجودات کسی حقیقی وجود کا حامل نہیں ہے اور انسانی انا بھی محض تخیل کی فریب کاری اور کرشمہ سازی کا نتیجہ ہے اور جو تمام آلام و مصائب کی بنیاد ہے۔

جس طرح ہندوستان میں وحدت الوجود کے تصور کو فروغ و استحکام دینے میں سری شنکر کو خاص اہمیت حاصل ہے اسی طرح اسلامی تصوف کی بنیاد سازی کا کام حضرت محی الدین ابن عربیؒ نے کیا۔ ابن عربی بھی وحدت الوجود کے قائل تھے اور خدا کی ذات کو وجودِ مطلق سے تعبیر کرتے تھے۔ ہندو شارحین کی طرح وہ عالم کو معدوم یا مایا نہیں مانتے کیونکہ انسان ہو یا عالم دونوں ہی عین حق اور مظہرِ حق ہیں۔ علامہ شبلی نے حیاتِ مولانا روم میں لکھا ہے۔

’’عالم قدیم ہے لیکن وہ ذاتِ باری سے علیٰحدہ نہیں بلکہ ذات باری ہی کے مظاہر کا نام عالم ہے۔ حضراتِ صوفیہ کا یہی مذہب ہے۔ البتہ یہ شبہہ پیدا ہوتا ہے کہ شریعت اور نصوصِ قرآنی اس کے خلاف ہے لیکن یہ شبہہ بھی صحیح نہیں۔ قرآنِ مجید میں بہ کثرت اس قسم کی آیتیں موجود ہیں جن سے ثابت ہوتا ہے کہ ظاہر و باطن، اول و آخر جو کچھ ہے خدا ہی ہے۔‘‘

ابن عربی بھی خدا کو صرف ایک صورت تک محدود کرنے کے قائل نہیں ہیں بلکہ ان کے الفاظ میں خدا کو باقی دیگر صورتوں سے مستثنیٰ قرار دینا کفر ہے وہ کہتے ہیں:

’’خدا ہمارا محبوب ہے۔ یہ درست ہے مگر وہ ایسا کسی مذہبی اسلام، عیسائیت، یہودیت کے مفہوم میں نہیں بلکہ اس اعتبار سے ہے کہ وہ ہر شے کا جو معبود اور محبوب ہوسکتی ہے، جوہر ہے۔‘‘

اب اگر ہم صوفیائے کرام کی زندگیوں ،ان کے روز و شب، ان کے اذکار و افکار، ان کے مشاغل و مراقبے، ان کے ارشادات و ملفوظات کا جائزہ لیتے ہیں تو بعض استثنائی مثالوں سے قطعِ نظر تمام کے تمام اپنے علم اور اپنے عمل میں اسوۂ حسنہ کے مثالی پیکر نظر آتے ہیں۔

حضرت شیخ بہاء الدین نقشبندیؒ ، حضرت خواجہ معین الدین چشتیؒ‬، شیخ شہاب الدین سہروردیؒ، ابو محمد حضرت شاہ محی الدین سید عبدالقادر جیلانیؒ،  حضرت نجم الدین کبریؒ سے لے کر حضرت مجدد الف ثانیؒ،  حضرت شاہ ولی اللہؒ، سید احمد شہیدؒ اور شاہ اسمٰعیل شہیدؒ وغیرہ تک ہزاروں ہزار صوفیائے کرام کا شیوۂ خاص اتباعِ دین و سنت کے ساتھ ہی مشروط تھا۔ ان کی عبادات سپردگئ جسم و جان کا نام تھیں۔ ان کی ہدایات کے سارے محور تہذیبِ اخلاق تصفیۂ باطن اور طہارتِ نفس پر محمول تھے۔ ان کے کلام علمِ باطن کے مظہر تھے اور ان کی خاموشی میں دو جہاں کے امر پوشیدہ ہوا کرتے تھے جیسا کہ امام مالکؒ نے صوفیا کے علمِ باطن کے تعلق سے فرمایا ہے: 

علم کثرتِ روایت سے نہیں حاصل ہوتا بلکہ علم ایک نور ہے جس کو اللہ تعالیٰ قلب میں ڈالتا ہے۔

 شیخ الاسلام ابن تیمیہؒ نے حسن بصریؒ، ابراہیم ابن ادہمؒ، فضیل بن عیاضؒ، معروف کرخیؒ، بشرحافیؒ  شفیق بلخیؒ، جنید بن محمد، سہل بن عبداللہ تستریؒ، ابوطالب مکّیؒ اور شیخ عبدالقادر جیلانیؒ   کے اقوال و اشغال کو اتباعِ کتاب وسنت سے موسوم کرتے ہوئے یہ بھی فرمایا تھا:

’’یہ اسلام کے مشائخ ہیں، ائمۂ ہدایت ہیں، خدا نے ان کے حق میں امت کے اندر ’لسانِ صدق‘ رکھ دیا ہے۔‘‘

اس میں کوئی شک نہیں کہ حضرت نظام الدین اولیاؒ اور حضرت نصیرالدین چراغِ دہلیؒ کے بعد اکثر صوفیائے کرام نے شاہانِ وقت سے بڑی بڑی جاگیریں بھی حاصل کیں ۔ ان کے طرزِ بود و باش سے وہ استغنا وہ بے نفسی وہ مجاہدہ اور وہ محویت بھی جاتی رہی جن سے خانقاہوں کے بوریے بھی مسندِ شاہان کے شکُوہ سے زیادہ بلند مرتبہ رکھتے تھے۔ ایک تکثیری معاشرے میں صوفیائے کرام کے دروازے ہر خاص و عام کے لئے کھلے ہوتے تھے۔ وہ  مذہبی تھے لیکن ان کی خانقاہوں کی فضا سیکولر تھی۔ عشق ان کا درس تھا، اخلاق ان کا اسلوب وسیع المشربی ان کا کردار، ان کے نزدیک وحدت الوجود کے معنی یہ نہیں تھے کہ دنیا و مافیہا سے بے تعلق ہو کر معرفتِ الٰہی کی طرف رجوع کیا جائے۔ اور فنا فی اللہ کا مقام حاصل کیا جائے۔ صوفیائے کرام اپنے مریدوں کو صبر و توکل، قناعت،استغنا، توبہ ،زہد، صدق و اخلاص، شکر،ذکر اور فکر کی تلقین کے ساتھ ساتھ خود آگہی اور خود احتسابی کی تعلیم بھی دیا کرتے تھے۔ دنیا میں رہتے ہوئے "دنیا کی محبت کو اپنے اوپر غالب نہ آنے دو" کی تاکید کیا کرتے تھے۔ حقوق اللہ کی تلقین کے ساتھ حقوق العباد پر بالتکرار زور دیا جاتا تھا کہ جو انسان اپنے ہم مشرب انسانوں سے محبت نہیں کرتا، خدا بھی اس سے محبت نہیں کرتا۔ کسی کی دل شکنی، کسی کی حق تلفی، کسی کے استحصال، کسی پر ظلم اور کسی کو اذیت پہنچانا ناقابل معافی گناہ ہے۔ حضرت میاں میرؒ کے بارے میں کہیں میں نے پڑھا تھا کہ ’’وہ ہمیشہ حقوق العباد سے بر آ ہونے کی تلقین کرتے تھے۔آپ کو اس بات کا احساس تھا کہ ملک کے امرا کے ساتھ ایسے لوگ بھی بستے ہیں جنہیں کھانے کو روٹی اور پہننے کو کپڑا میسر نہیں آتا۔ اس لئے امرا کو مفلوک الحال لوگوں کی مدد کرنے کی تلقین کرتے تھے اور صدقہ اور زکوٰۃ دینے کی اہمیت بتاتے تھے۔ ساتھ ساتھ مسکینوں کو عزتِ نفس اور خود داری کا درس دیتے تھے کہ وہ اپنے پاؤ ں پر کھڑے ہونے کی کوشش کریں اور کسی کے سہارے کے منتظر نہ رہیں۔ کیونکہ سہارا وہی اچھا ہے جو اپنے خدا کا ہو۔ بادشاہ شاہجہاں جب آپ کے حجرے میں آیا تو آ پ نے تلقین کی کہ بادشاہوں کا فرض ہے کہ رعایا کی پاسبانی کریں اور نا انصافی نہ ہونے دیں۔

موجودہ عہد مادہ پرستی کے نقطۂ عروج پر ہے۔ جس کے پاس جتنا زیادہ دنیاوی علم ہے اتنا ہی وہ طاقت رکھتا ہے۔اسی لئے فوکو کہتا ہے کہ علم ہی طاقت ہے آج مغرب اسی طاقت کے بل پر ایشیائی ممالک پر ذہنی، تہذیبی اور اقتصادی حکم رانی کر رہا ہے۔ انسان اپنے نفس کا غلام بن کر رہ گیا ہے۔ نفرت، حقارت، عصبیت ،تشدد، نا انصافی، ظلم ، جبر، استحصال، زنا، حرص، آزار، حق تلفی، فریب، مکر، ریا اور بے ایمانی جیسے افعال و اعمال اس کا روز مرہ سے بنتے جا رہے ہیں۔ ضمیر کشی اور ضمیر فروشی اپنی انتہا پر ہے۔ بشریت کُش اقدار اگر اسی طرح انسانی خدمت کو پامال کرتی رہیں گی تو وہ دن دور نہیں جب یہ دنیا ایک خوفناک خرابے میں بدل جائے۔ صوفیا کی تعلیمات اور ان کے طرزِ حیات ہی میں مجھے ایک فلاح کی راہ اور عافیت کی سبیل نظر آتی ہے۔ آخر میں ، میں اکبر ایس احمد صاحب کی ایک حالیہ گفتگو کی طرف توجہ دلانا چاہوں گا ۔ عصری اسلام یا معاصر ادوار میں اسلام فہمی کے تعلق سے جو مغالطے راہ پا گئے ہیں یا جس طور پر اور پورے ایک منصوبے کے تحت تقریباً تمام ہی غیر اسلامی دانش ور اور میڈیا کا مقتدرہ مذہبِ اسلام کی اصل روح کومسخ کر کے پیش کر رہا ہے۔اکبر صاحب نے ان موضوعات کو بالخصوص اپنی توجہ کا مرکز بنایا ہے بلکہ ان موضوعات پر وہ ایک اہم اور نمایاں آتھارٹی بھی کہلاتے ہیں۔ ان دنوں وہ امریکن یونیورسٹی واشنگٹن میں اسلامک اسٹڈیز کے شعبے میں ابن خلدون چیئر پر فائز ہیں۔ امریکہ جو خود اس سارے فساد کی جڑ ہے، اکبر صاحب اسی سر زمین پر مغرب کے اسلام مخالف رویے کو پورے استدلال اور معروضیت کے ساتھ چیلنج بھی کر چکے ہیں۔ ان کا ایک بنیادی موقف یہ ہے کہ اسلام کو موجودہ مسلمان کی بعض مثالوں کے ذریعے سمجھنے اور نتائج اخذ کرنے کی جو کوششیں کی جا رہی ہیں، وہ یک سوچی سمجھی منصوبہ بند سازش کا نتیجہ ہے۔ مسز کملا ثریا جو کیرلا کی ایک ہندوستان گیر شہرت کی مالک ادیبہ ہیں اور تقریباً پانچ چھ برس ہی قبل مشرف بہ اسلام ہوئی ہیں، ان کا گزشتہ پانچ چھ برسوں کا تجربہ بھی یہی بتاتا ہے کہ موجودہ مسلمان اور اصلاً اسلام کا نظامِ اقدار اور اس کی روح دونوں کو ایک ہی حقیقت کے دو رخ سمجھنا بڑی غلطی ہے۔اکبر صاحب کہتے ہیں کہ برصغیر میں علی گڑھ نے ایک جدید مسلمان کا تصور دیا تھا، لیکن اسے کامیابی نہیں مل سکی۔ پاکستان، علی گڑھ ماڈل ہی کا نتیجہ ہے۔ دوسرا دیوبند ہے جو ایک آرتھوڈاکس ادارہ ہے اور جس کی تعلیمات کا پوری دنیائے اسلام پر گہرا اثر ہے۔ دیوبند نے وقت کے تقاضوں کو اب محسوس کرنا شروع کر دیا ہے جو ایک فالِ نیک ہے۔ اسلام کا تیسرا ماڈل استعارۃً اجمیر ہے، جس کی بنیاد صلحِ کل پر قائم ہے اور جو تمام انسانوں کو بغیر کسی مذہب و ملت کی تفریق کے امن و آشتی کا پیغام دیتا ہے۔ صرف اجمیر ہی نہیں شمال سے لے کر جنوب تک صوفیائے کرام نے جن جن مقامات کو اپنا مستقر بنایا تھا، وہ سب ہندو برادران کے معورے تھے۔ لیکن ہندو برادران کو ان کے اقوال و افعال میں کسی غیریت کا شائبہ نہیں ہوا۔ کیونکہ صوفیاء، انسان کو اپنی کلیّت اور مجموعیت میں دیکھتے تھے کہ ساری انسانیت ایک ہی واحدیت کے تار سے بندھی ہوئی ہے۔ اکبر صاحب کہتے ہیں کہ مغرب کو اجمیر ماڈل کا علم ہونا چاہیے، جو قدیم بھی ہے اور دقیق بھی۔ اسلام کا یہی صحیح روپ اور صحیح ماڈل ہے۔




ہندوستانی فلسفہ و علوم کی روایت اور اس کی معنویت 

’’مشرق،مشرق ہے۔ مغرب، مغرب‘‘۔ کیا واقعی مشرق، مشرق ہے اور مغرب ، مغرب۔ گویا مشرق اور مغرب بہ حیثیت مجموع اپنے احساس کے طرز، فکر کی روایات، طبیعیاتی و مابعد الطبیعیاتی موضوعات ومسائل کی فہم کے لحاظ سے ایک دوسرے سے مختلف تناظر رکھتے ہیں۔چوں کہ اس اختلاف میں تضاد اور تناقض کا پہلو زیادہ روشن ہے اس لیے ان کے مابین ہم آہنگی کی کسی صورت کا امکان نظر نہیں آتا۔ دوسرے لفظوں میں اگر اسے تہذیبی اختلاف کا نام دیا جائے تو اسپینگلر کے اس تصور کی تہ میں بھی وہی معنی مضمر ہیں کہ مختلف جغرافیائی وحدتوں یا کرُوں میں نشوونما پانے والی تہذیبیں تطبیق کے بجائے تفریق کا پہلو زیادہ رکھتی ہیں۔ اس کا اصرار ہی اس امر پر ہے کہ ہر تہذیب کا اپنا ایک وسیع تخیل ہوتا ہے جو دوسری تہذیب سے اپنی انفرادیت میں قطعی مختلف خصوصیات رکھتا ہے۔ وہ کسی ہر دو تہذیب کے مابین کوئی مشترک قدر نہیں دیکھتا اور نہ ہی اسے یہ تسلیم ہے کہ ایک تہذیب کسی دوسری تہذیب سے کچھ اخذ بھی کرسکتی ہے یا کسی دوسری تہذیب پر اثر انداز بھی ہوسکتی ہے۔ یہی سبب ہے اور اس سبب پر اسپینگلر کے علاوہ محمدحسن عسکری،گوپی چند نارنگ اور شمسالرحمان فاروقی کو بھی اصرار ہے کہ ہم اپنی زبان کے ادبی سرمائے اور اس کی باریکیوں اور نزاکتوں کو جتنا بہتر طور پر بلکہ صحیح طور پر سمجھ سکتے ہیں اور ان سے لطف اندوز ہوسکتے ہیں اس نسبت سے کسی دوسری زبان کا قاری ان سے لطف اندوز نہیں ہو سکتا۔اسی طرح کسی بھی دوسری زبان کے ادب سے ہم ایک حد تک ہی لطف اندوزہوسکتے ہیں یااسے اپنی فہم کا حصہ بناسکتے ہیں۔ 
جہاں تک میرا سوال ہے میں ان کلیوں کو شک کی نگاہ سے دیکھتا ہوں ۔ شعری لسانیات اور بدیعیاتی نکتوں کی تفہیم کی حد تک یہ شرط مانی جاسکتی ہے۔ مگرپھر بھی تہذیب کی حد بندی اور اس کی بے میل انفرادیت کا سوال حل طلب ہی رہ جاتا ہے۔ میں بعض صورتوں میں معاشرتی تہذیب اور لسانی تہذیب کو ایک ہی معنی میں نہیں دیکھتا۔ ایک وسیع تر معاشرتی تہذیب میں ایک سے زیادہ لسانی تہذیبیں برقرار رہتی ہیں اور رہ سکتی ہیں جیسے ہمارے یہاں موجود ہیں۔ اس کے برعکس اسپینگلر کا تصورِ تہذیب اتنا معصوم ہے کہ وہ کسی بھی قسم کی محسوس و غیر محسوس تہذیبی آمیزشوں ہی سے انکاری ہے۔ اگراسے کلّیہ مان لیا جائے تو مصر، ہند اور چین جیسی قدیم تہذیبوں کے بارے میں ہماری رائے کیا ہو گی جو مختلف ادوار میں مختلف آویزشوں سے گزرتی رہیں اور ہر آویزش یا اختلاط کے ساتھ ان کی وحدت بھی خاصی متاثر ہوتی رہی۔ عیسائی غلبے سے قبل یعنی تیسری اور چوتھی صدی عیسوی سے پہلے کا سارا یوروپ کئی مختلف تہذیبی اسالیب میں بٹا ہوا تھا۔ بہت بعد میں یہ باہمی نفاق کم ہوا۔ کم اس لیے ہوا کہ دوسرے مرحلہ پر جلد ہی تمام یوروپ عیسائی مذہب کے جھنڈے تلے آگیا اور وسیع تر سطح پر ایک ایسی تہذیب کے آثار نمایاں ہونے لگے جسے مغربی تہذیب کا نام دیا جاسکتا ہے۔ مشرق چوں کہ تمام اہم اور عالم گیر مذاہب کا سرچشمہ ہے اور اخلاقی اور روحانی تربیت کو ان تمام سرزمینوں کے نظامِ تعلیم میں فوقیت حاصل تھی اس لیے مشرق میں فکرواحساس کی جن روایتوں کی تشکیل ہوئی ان میں بعض سطحوں پر باہمی اختلاف ہونے کے باوجود اعتدال اوراستحکام کا دخل زیادہ تھا۔ چوں کہ مختلف النوع قدیم ترین تہذیبوں کی جڑیں اسی سرزمین میں پیوست ہیں اس لیے مغرب کی طرح تہذیبی اشتراک و تعامل کی رفتار یہاں قدرے سست رہی۔ سست رہی مگر رکی نہیں۔ تاہم تہذیبی اور علمی لین دین صرف مشرقی ممالک کے مابین ہی جاری نہیں رہا بلکہ مسیح سے قبل اور بعد بھی مغرب و مشرق کے درمیان تہذیبی خلط و انضمام کی ایک پوری تاریخ موجود ہے۔ انیسویں صدی کے بعد یہ رفتار کافی تیز ہو جاتی ہے بالخصوص سائنسی و تکنیکی ترقی نے اس خلط و جذب کے عمل پر مہمیز کی ہے۔اسپینگلر کے لیے شاید اس کے کوئی معنی نہیں ہوں۔ 
مشرق کے فلسفہ و فکر اور حتیٰ کہ اکثر علوم کی روایت کسی نہ کسی طرح مذہبی روایت کا حصہ بن جاتی ہے یا مذہبی روایت ہی کی کوکھ سے جنم لیتی ہے یا کبھی مذہبی روایت کے عمومی رسمی نظام سے متصادم ہوتی ہوئی نظر آتی ہے۔ ایران میں زرتشت(۸۰۰ قبل مسیح)چین میں تاؤ.........(چھٹی صدی قبل مسیح) یا کنفوشیس (۵۵۱تا۴۷۹ قبل مسیح) کو لبرل فلسفیوں کا درجہ حاصل نہیں ہوا، نہ ہی مہاتما بدھ (چھٹی صدی قبل مسیح) کو مذہبی تقدس سے فاصلے پر رکھ کے دیکھا گیا، حتیٰ کہ لقمان (۵۷۰ قبل مسیح)کے فیبلز (حیوانی تمثیلی قصوں) کو بھی مدتوں مذہبی معنی پہنائے جاتے رہے۔ان میں سے اکثر دانش وروں کے اقوال و افکار کو مذہبی احکام کا درجہ دے دیا گیا اور اکثر مذاہب نے ان سے عقائد کی روشنی اخذ کی۔
ہندوستان میں بھی سیاست و معیشت ہی پر نہیں تمام فنون و علوم پر مذہب کا گہرا اثر تھا بلکہ تمام قدیم علوم و فنون کا سرچشمہ مذہب ہی کہلاتا تھا۔ مذہب نے سماجی طبقات کی تشکیل میں بھی ایک اہم کردار ادا کیا تھا۔ یہاں ورنوں کے قوانین اور ان کے نفاذ عامہ کا مسئلہ مذہبی تشرع کا حکم رکھتا تھا۔ اور ان کی خلاف ورزی ایک بڑے جرم کے مترادف تھی۔ اپنے دھرم سے منحرف ہونے کی کسی کو اجازت نہ تھی۔ یونان و روم میں غلاموں کی جو ابتر حالت تھی اس سے کم یہاں کے ویش اور شودر کی نہیں تھی۔ البتہ طبقاتی تقسیم کا تصور برہمنی ادب کی دین تھا۔ رگ وید میں اس کا کوئی ذکر نہیں ہے۔ اتھروید کی دسویں کتاب میں شودروں کا ذکر ملتا ہے جس کو بنیاد بنا کر برہمنوں اور پروہتوں نے اسے dogma کی شکل دیدی تھی۔ دراصل برہمن ادب رگ وید کے بعد اور بودھ مذہب سے قبل کے عہد سے متعلق ہے۔ برہمنی ادب کی ان محدود اور متعصبانہ تصورات سے قطع نظر ہمیں اس فلسفہ و فکر کی روایت پر توجہ دینے کی ضرورت ہے جس کا سلسلہ اپنشد اور ویدانت سے شروع ہوتا ہے۔ اپنشد ویدک دور کے آخر اور مہاتما بدھ اور پاننی سے قبل کی تصنیف ہیں جو کائنات اور خالقِ کائنات کے بے شمار اسرارورموز کا عرفان بخشتے ہیں۔ بھگوت گیتا اور اپنشد کی تعلیمات میں مادیت اور روحانیت، اخلاق وعرفان ،علم اور عمل جیسے موضوعات کوفلسفیانہ پیرائے میں بیان کیا گیا ہے۔ بھگوت گیتا میں شاعرانہ علوئیت آپ اپنے میں کوئی مقصد نہیں ہے بلکہ اس کا مقصد انسان کی داخلی تطہیر اور کون و مکان سے اس کی تطبیق اور رشتے کی معنویت کا علم و عرفان بخشنا تھا۔
ہندوستانی فلسفہ و فکر میں ابتدا ہی سے علم و عمل کی اہمیت اور آتما و پرماتما کے رشتے جیسے عنوانات پر دقیق بحثیں اٹھائی گئی ہیں۔ دنیا کو جہاں مایا جال یا فریب نظر کا نام دیا گیا ہے وہیں حقیقی عرفان کے حصول میں لذائذ و آسائشِ دنیا کو زبردست سد راہ بھی بتایا گیا ہے۔ ویدانت نے جو نفسِ انسانیت کے خیر کے ساتھ ضبط نفس، ارتکاز نفس نیز نفس کشی، تجرّد اور فقر و فاقہ کی تعلیم دی ہے، اپنا ایک مذہبی جواز رکھتی ہے۔ شوپنہار کو اسی فلسفے نے ایک محفوظ راہِ عافیت دکھائی تھی۔ سوال یہ نہیں ہے کہ اس نوعیت کافلسفہ جس کی بنائے ترجیح روحانیت یا بہ الفاظ دیگر فرار پر تھی اور جس نے کبھی مشرق وسطیٰ تک اپنے اثرات قائم کرلیے تھے، اس کی افادیت کیا ہے۔ اسے برقرار رکھنے کا کوئی سائنسی جواز بھی ہے یا نہیں۔
دراصل جو سرزمین فلسفہ و فکر، علم و عمل یا دھیان گیان کی اتنی بڑی تاریخ اپنے جلو میں رکھتی ہے اور تشکیک و تحقیق، تنقید و تفحص کے میلان سے جس کا خمیر اٹھا ہے اور فطرت کے وسیع تر دامن میں جہاں ذہانتوں نے جلا پائی اور فتنہ وفساد سے د و ر رہ کر جہاں علم و عرفان کی منزلیں طے کی جاتی رہی ہیں وہاں علم روزمرہ کی سرگرمی کی حیثیت اختیار کر لیتا ہے اور فکر روح کی اشتہا۔ روحانی غواصی کے اس عمل کی پشت پر بھی وجود و عدم کی ماہیت کو سمجھنے کی للک چھپی ہوئی ہے۔ ادراکات سے پرے اٹھنے کی خواہش انسان کے ادراک ہی کی ایک کرشمہ سازی کا حکم رکھتی ہے،ہمارے عہد میں وجودیتexistentialism نے جسے کئی نام دیئے ہیں۔
ہندوستانی فلسفے کے اکثر نظاموں اور مکاتیب میں روحانیت اور مادیت ہر دو میلان کا الحاق و اشتراک ملتا ہے۔ جدید عہد کا انسان اسے پھر ایک نئے معنی بہم پہنچانے میں سرگرداں ہے۔ اسی کی ایک صورت کپیلا کے سانکھیہ نظام اور اس کی تعلیمات میں دکھائی دیتی ہے، جس کا اصرار ہے کہ انسانی روح حقیقی علم کے عرفان کے ذریعہ ہی نجات حاصل کرسکتی ہے اور حقیقی علم کے عرفان کا تصور، تصور ذات باری سے عاری ہے۔ خدا کے بالمقابل فطرت کی خلاقی ہی تمام کائنات کی زائیدہ اور فطرت ہی اس کی پروردہ ہے۔ سانکھیہ کے علاوہ لوکیات جسے چار واک سے منسوب کیا جاتا ہے، بھی خدا کے وجود کو تسلیم نہیں کرتا کیوں کہ جو شۓ انسان کے حواس کا تجربہ نہیں بنتی اس کا کوئی وجود ہی نہیں ہوتا۔ دانش و بینش کی یہ آزادی اور تعقل و تجربے پر اصرار کا رویہ مغرب میں وقتاً فوقتاً مختلف نظریوں کی شکل میں رونما ہوتا رہتا ہے۔ ہندی فلسفہ نے خالقِ کائنات یا کسی ہستی مطلق کے تصور سے جہاں انکار کیا ہے وہاں جو ہر ربّانی کے خلا کو علم کے نور سے بھر دیا ہے۔ مشاہدۂ باطن ہی سے ایک راہ اخلاقی تنظیم کی طرف بھی جاتی ہے۔ اور حواس و اشیا کے باہمی رشتے نے اثبات انا کے تصور کی بھی ترویج کی ہے جو انا اور اشیا دونوں کو ایک نئے معنی کا تناظر عطا کرتا ہے۔
جہاں تک نجوم اور فلکیات کا تعلق ہے ان صیغوں میں بھی مذہبی اور سائنسی فہم کا اشتراکِ عمل نمایاں ہے۔ اٹھارہ شاستروں میں سب سے تجربی اور افادی نوعیت کا شاسترآ یُروید ہی ہے جس کی تاریخ ماضی میں ۱۰۰۰ قبل مسیح تک چلی گئی ہے۔ بعض ادویات کی طرف اتھروید میں بھی اشارے ملتے ہیں۔ رامائن اور مہابھارت میں بھی آیر وید طریق علاج کی طرف نشان دہی کی گئی ہے۔ اتنی قدامت کے باوجود یہ ایک حقیقت ہے کہ صدیوں تک آیروید کے فوائد عوام الناس تک نہیں پہنچے تھے۔ اسی بنا پر آیروید کے پہلو بہ پہلو جادو منتر، ٹوٹکا، قربانی، جسم کے مختلف حصوں میں سوئی پرونے اور داغ ڈالنے جیسے قبائلی طریقِ ہائے علاج بھی جاری رہے۔ تانترک ودیا کی مقبولیت کا زمانہ چھٹی صدی قبل مسیح تک پہنچتا ہے جب کہ آیروید نے تیسری صدی قبل مسیح میں عمومیت کا درجہ پا لیا تھا۔ آیروید کو بھی دیگر شاستروں کی طرح تقدس کا رتبہ حاصل تھا اور جو سِدّھی کے حصول کا بھی ایک ذریعہ تھا۔ پاتنجلی نے یوگ درشن کے چوتھے باب میں لکھا ہے: کہ انسان ،پیدائش سے ، دوا سے منتر، تپ اور سمادھی سے سِدّھی حاصل کرسکتا ہے۔ یوگ درشن کی حیثیت مذہبی تو تھی ہی سائنسی معنویت بھی رکھتی تھی اور صدیوں کے تجربے کے بعد اسے حتمی شکل دی گئی تھی۔ عہدِ موریا (دوسری صدی) میں سسروت کی سسروت سمہت، اور چرک کی چراک سہمت جیسی کتابوں نے آیرُوگیان کی بنیادوں کو مستحکم کرنے میں بڑا کارنامہ انجام دیا تھا۔ لیکن چرک کی روایت کی بعد ازاں خاطر خواہ توسیع نہیں ہوئی۔ آیروید کے مقابلہ پر یونانی طب کا سراغ پانچویں صد ی قبل مسیح سے ملتا ہے۔ یونان میں طب، فلسفہ ہی کی ایک شق تھی جب کہ ہمارے یہاں تمام شاستروں نے دھرم کی کوکھ سے ظہور پایا تھا حالاں کہ انہیں شاستروں میں دھرم شاستر کا علیٰحدہ ایک مقام بھی ہے۔ 
یونان میں بقراط (۳۷۳۔۴۶۰ قبل مسیح) اور پھر جالینوس (۲۱۰۔۱۳۱ قبل مسیح) کے بعد تحقیق و تجربے کا سلسلہ رک گیا۔ جب عرب میں نویں اور دسویں صدی عیسوی میں یونانی کتابوں کے ترجموں اور تشریحوں کا ایک سیلاب سا امڈ آیا تب عربوں نے اسے زمین سے اٹھا کر آسمان پر بٹھا دیا۔ یونانی فلسفہ و حکمت میں تو انہیں الحاد و شرک کی بو آتی تھی اور جس سے عقائد کے متزلزل ہونے کا ڈر بھی تھا مگر طبِ یونانی کو اخذ کرنے اور آزادانہ تحقیق و تجربے کے عمل کو آگے بڑھانے میں انہیں کوئی دشواری نہ تھی۔ طبیعیات، کیمیا، طب، ہئیت، ریاضی اور جبر و مقابلہ میں ترقی کے اسباب میں سے ایک بڑا سبب ان علوم کا بے خطر کردار بھی تھا۔ مگر عربوں نے فقہ، حدیث، اخلاق، نحو، ادب اور تاریخ جیسے علوم میں جو صدیوں تک ذہنی کد و کاوش کی تھی ا ور روایتوں کی تحقیق و تدوین میں جو عمریں کی عمریں کھپائی تھیں اسی کا منطقی نتیجہ تھا کہ زندگی اور علم کے ہر صیغے میں حتیٰ کے دین بھی اس میں شامل ہے۔ وہ ہر وقت صحیح اور صداقت کی تلاش میں سرگرداں رہتے تھے۔ تلاش کے اسی غیر معمولی مادّے نے یونانی طب کو اس طرح انگیز کیا کہ وہ تقریباً معرّب ہو گیا۔ اس کی معیار بندی اور تشکیلِ جدید کا سہرا امام رازی (۹۲۵۔۸۵۰) اور ابنِ سینا (۱۰۳۷۔۹۷۰) کے ہاتھ ہے۔ جب منگولوں نے ایران اور ایشیائی ممالک پر حملے کیے تو شیراز، تبریز اور گیلان جیسے شہروں سے کئی علماء اور اطباء نے ہندوستان کا رخ کیا۔ سب سے پہلے خلجیوں نے انہیں با عزت پناہ دی پھر تغلق اور پھر مغلوں کے عہدِ حکومت میں انہیں خاص و عام میں مقبولیت حاصل ہوئی۔ تیرہویں صدی تا سترہویں صدی ہمارے یہاں طب یونانی کا عہدِ زریں سمجھا جاتا ہے۔ انگریزوں کی آمد پھر ایلوپیتھی طریقِ علاج کی سائنسی بنیادوں نے آیروید اور طبِ ّیونانی کو کافی دھکا پہنچایا۔ جس طرح طبِ یونانی ، یونان سے ناپید ہو گیا اور اسے نئی توانائی عربوں سے ملی اور وہ صرف اور صرف عربوں کی بپوتی سمجھا جانے لگا، اسی طرح عربوں سے اسے اہلِ ہند نے اس طرح اخذ کیا اور اسے تا حال زندہ رکھا کہ اب یہ علم صرف اور صرف ہندوستانی طریقِ علاج کے نام سے جانا جاتا ہے۔ پچھلے دنوں کیلی فورنیا یونیورسٹی اور بعض امریکی میڈیکل کمپنیوں نے اپنی تحقیقات کی بنیاد پر آیروید اور طب یونانی کی بعض مجوزہ جڑی بوٹیوں کو کئی پیچیدہ اور لاعلاج امراض کے لئے حیرت انگیز طور پر مفید بتایا ہے۔ بعض امریکی محققین اب یہ بھی تسلیم کرنے لگے ہیں کہ ایلوپیتھی کے مختلف امراض کے سلسلے میں جو پیٹنٹ دوائیں ہیں ان کا اثر ایک ہی طرح کے مختلف مریضوں پر یکساں نہیں ہوتا اور اس کی بہت سی وجوہات ہیں جن میں دو کی خاص اہمیت ہے۔ ایک جغرافیائی ماحول اور آب و ہوا کی دوسری طبائع میں افتراق کی نوعیت کی۔ دیکھا جائے تو طبِّ یونانی اور آیروید دونوں میں ان اسباب کو بھی خاص اہمیت حاصل ہے۔ ہومیوپیتھی جو طبِّ یونانی کی طرح دیسی بنتی جا رہی ہے، اس کے مطابق انسانی نفسیات ، طبیعت کا خاصہ، مریض کی بالتفصیل کیس ہسٹری اور دیگر علامتیں،تشخیص و تجویزِ علاج میں مؤثر کردار ادا کرتی ہیں۔ ان طریق ہائے علاج و علوم کی سائنسی بنیادوں پر ازسرِنومعیار بندی کی ضرورت ہے۔
علمِ ریاضی میں ہندوستانی علما نے ترسیم اعداد، اعشاریہ ا ور صفر سے متعارف کرایا۔ صفر کی دریافت دوسری صدی قبل مسیح میں عمل میں آئی۔ ۸۷۵ء کے قریب اسے عربوں نے اخذ کیا، عربوں سے یوروپ پہنچا، جہاں یہ شونیہ سے cipher ہو گیا اور عربوں کے یہاں ہندسہ کہلایا۔ اہلِ یوروپ اور خود ہمارے یہاں بھی ہندوستانی نظام اعداد کوArabian numricals کا نام دیا جاتا ہے۔ صفر کی طرح اعشاریہ بھی ریاضی میں ایک زبردست انقلاب کا موجب بنا۔ جو آریہ بھٹ (۴۷۶ء۔۵۰۰ء) سے بہت پہلے سے رائج تھا۔ آریہ بھٹ خود بھی بخوبی اس سے واقف تھا۔ کہا جاتا ہے کہ اہلِ چین نے اسے بودھ مذہب کے مبلغین سے سیکھا اور یوروپ والوں نے عربوں سے۔ کچھ اسی طرح کی صورت جبر و مقابلہ کے ساتھ بھی ہوئی۔ اس ضمن میں آریہ بھٹ کی موریہ سدھانت ایک غیر معمولی کارنامہ ہے۔ آریہ بھٹ ہی نے مثلث کا رقبہ معلوم کرنے کے قاعدے دریافت کیے اور اسی نے پہلی بار زمین کے قطر کا حساب لگایا۔ اگرچہ جبر و مقابلہ اور فلکیات میں ہندوستان کے محققین اور علماء نے یونان سے کافی استفادہ کیا تھا لیکن عربوں کی طرح آریہ بھٹ اور وراہا مہرا نے ان علوم کو اتنی ترقی دی کہ یہ دیسی ہو گئے۔وہ وراہا مہرا ہی تھا جس نے یہ بتایا تھا کہ چاند زمین کے گرد اور زمین سورج کے گرد گھومتی ہے ۔اس کی تصنیف بریہات سمہت، علمِ فلکیات ہی سے متعلق ہے۔
فلسفہ اور آیروید کی طرح ریاضی اور ہئیت جیسے علوم کا بھی بتدریج ارتقا عمل میں نہیں آسکا۔ ہمارے بیش تر آچاریہ تشریح و تفسیر میں الجھ کر رہ گئے۔ زندگی کے دیگر امور کی طرف انہوں نے کم سے کم توجہ دی۔ نظری اور عملی سطح پر علوم نے جو ایک عظیم شاہ راہ مہیا کی تھی اس کی توسیع کی جاسکی نہ تحفظ اور نہ ان کے اطلاق کی سعی کی گئی۔ نتیجتہً صدیوں کی missing links جو درمیان میں واقع ہوئی ہیں ان کی تلافی ایک مشکل تر مرحلہ ہے۔ پس نوآبادیاتی فکر اگر روشن خیالی کے ساتھ ان علوم کی ازسرِ نو دریافت کا بیڑا اٹھائے اور مغرب کی نئی عظیم الشان تحقیقات سے ان کو نیا ربط دینے کی کوشش کرے اور علم کے حصول میں مشرق و مغرب کے تعصب کے بجائے وسیع المشربی اور وسیع النظری کا ثبوت دے تو یہ صورت محض علوم کے احیا کے ضمن ہی میں بارآور نہیں ہو گی بلکہ علوم کے ارتقا اور نئے حقائق کی دریافت کا راز بھی ان مساعی میں مضمر ہے۔ ہمیں ابھی فرانز فینن کے پس نوآبادیاتی فرد کی اس بے یقینی اور تشکیک کے پھندے سے چھٹکارا پانے کی ضرورت ہے جو اب بھی اپنے پیروں پر کھڑے ہو کر فیصلہ کرنے کی ہمت اپنے آپ میں کم سے کم پاتا ہے۔ یہ ایک قطعی نفسیاتی مسئلہ ہے اور اس صورتِ حال کے اسباب بھی ماضی کی اس سامراجی نوآبادیاتی حاکمیت اور اس کی قطعی متعصبانہ اور خود غرضانہ ذہنیت میں کارفرما ہیں، جو احساسِ برتری کے نشے میں سرشار ہے اور جو ترقی پذیر پس نوآبادیاتی مملکتوں کو ذہنی اور اقتصادی سطح پر محکوم بنانے کے لیے مسلسل نت نئے ہتھکنڈے آزما رہی ہے۔ پس نوآبادیات کو، بقول ایڈورڈ سعید جہاں اپنے گھنے اور گنجان ماضی کو پورے اعتماد کے ساتھ بحال کرنے کی ضرورت ہے وہیں یہ بھی ضروری ہے کہ وہ اپنے اعمال و افعال کے لیے بہ نظرِ ترحم مغرب کی طرف دیکھنے اور سند لینے سے اجتناب برتے۔
یہاں میں ایک خطرہ اور محسوس کر رہا ہوں، جس کی طرف ابھی تک کسی نے توجہ نہیں دی ہے کہ کہیں ایسا تو نہیں کہ مشرقیت اہلِ یوروپ ہی کا ایک نیا شاخسانہ ہو۔ ایک طرف گلوبل ولیج کی بات کی جا رہی ہے اور دوسری طرف ہمیں مقامی تہذیبی کردار کی فوقیت کا تصور دیا جا رہا ہے۔یعنی ہم اپنی تہذیب کی بنیادوں اور اس کے وسیع تر عطیوں کو اہمیت دینا سیکھیں۔ ہر معاملے میں مغرب کی طرف داری کرنا اسے صحیح تر سمجھنا، اسی سے سارے مسائل کے حل کی توقع رکھنا بھی اتنا ہی غلط ہے جتنا یہ باور کرانا کہ مشرق نیک ہی نیک ہے اور مغرب بد ہی بد۔ البتہ مغرب کی بدنیتی، تنگ نظری، اور غرض پرستی کی طویل تر ین تاریخِ ماضیہ کی روشنی میں اس سے بہت زیادہ خیر کی توقع نہ رکھنے ہی میں ہماری عافیت ہے۔اتنا ضرور ہے کہ ہم اپنے تہذیبی برتری کے نشے میں دوسری اقلیتی اور پڑوسی تہذیبوں کو ادنیٰ نہ سمجھنے لگیں۔ مغرب نے جو مشرقیت کو ہوا دی ہے اس کے نتیجے کے طور پر ہم میں احساسِ تفاخر کی وہ صورت نہ پیدا ہو جائے کہ ہم اپنی قوتوں کو آپسی تنازعوں میں ہی صرف کر دیں۔



ادب میں اجتماعی ضمیر سے ہم آہنگی کی روایت اور اس کی جڑیں

ہمیں یہ ماننے میں کوئی تامل نہیں ہونا چاہیے کہ لوک روایت یا لوک ادب پر گفتگو ہمارے معروف موضوعات کی فہرست سے ہمیشہ خارج رہی ہے۔ جس کسی نے اس ذیل میں قلم اٹھایا اس کے حروف نقش بر آب ثابت ہوئے۔ نہ تو انھیں موضوع بحث بنایا گیا اور نہ ہی کسی صاحبِ تحقیق کی اچھی بری، بہتر یا کم تر مساعی تحسین کے لائق سمجھی گئیں۔ جب کہ تقریباً ہر ترقی یافتہ زبان میں لوک روایت اور لوک ادب پر کافی تحقیقی کام ہو رہا ہے۔ بالخصوص جب سے انسان یا بنی نوع انسان کے حیاتیاتی، تہذیبی اور سماجی مطالعے کا سائنسی سطح پر آغاز ہوا ہے۔ تحقیق کی رفتار تیز تر ہو گئی ہے۔ کسی بھی سماجی گروہ یا سوسائٹی کا مطالعہ لوک روایت اور لوک مواد کے مطالعے کے بغیر ناکافی خیال کیا جاتا ہے۔ اس موضوع پر مغربی ممالک میں کئی تحقیقی ادارے سرگرم عمل ہیں۔ بر صغیر ہند و پاک کی کئی زبانوں میں لوک ادب اور لوک رسومات و معتقدات پر خاصہ کام ہوا ہے۔ لیکن نہیں ہوا تو اردو میں، جو ہندی، پنجابی، بنگلہ، گجراتی اور مراٹھی وغیرہ جدید زبانوں کی ہم عمر مگر رسیدو رسوخ میں کہیں زیادہ رسا اور پائیدار ہے۔ جہاں اردو ادبیات کا ماضی انتہائی ذخاّر، توانا اور متنوع ہے وہاں اردو کا دامن لوک گیتوں ،قصوں داستانوں، پہیلیوں، کہاوتوں اور محاوروں سے بھی مالا مال ہے۔ اردو کا ارتقا محض کسی ایک مخصوص علاقے، خطے یا صوبے سے عبارت نہیں۔ اردو کی تشکیل و تعمیر میں مختلف بولیوں اور زبانوں نے اہم کردار ادا کیا ہے۔ ہمیں اپنے لوک ادب کی جڑیں بھی انھیں بولیوں اور منطقوں میں تلاش کرنی ہوں گی۔ جنھیں اردو زبان کا مولد و مبدا کہا جاتا ہے۔ کھڑی، برج، ہریانوی اور دکنی وغیرہ سے ہمارے لسانی رشتے اگر کوئی معنی رکھتے ہیں تو ہمیں بلا جھجھک ان کے لوک ادب سے بھی اپنے ماضی کو وابستہ سمجھنا چاہیے۔ 
ہندوستانی زبانوں میں اردو نے بڑی قوت کے ساتھ اس ہندو ایرانی تہذیبی اشتراک کو نیا تناظر عطا کیا ہے جو کبھی ماضی بعید میں آریوں کے ذریعے عمل میں آیا تھا۔ ایران و عجم ہمارے جمالیاتی ماخذ ضرور ہیں اور ان سے یقینا زبان و ادب کو بڑی جلا ملی ہے۔ مگر ملال اس بات کا ہے کہ ہم نے بہت جلد اپنے سانچے اور رخ متعین کر لیے۔ امیر خسرو اور قلی قطب شاہ سے لے کر کبیر اور جائسی تک جو روایتیں اپنی شکل بنا رہی تھیں ان میں ہندوی اساطیری ذخائر اور اوزان و آہنگ کے نظام سے اکتساب فیض کی مثالیں بیش از بیش تھیں۔بعد ازاں اخذوکسب کی یہ صورت زیادہ عرصے قائم نہ رہ سکی۔ ہم نے اپنے رخ صرف اور صرف ایران و عرب کی طرف موڑ کر اپنے پیروں تلے کی ذخار مٹی کے لمس سے صرف نظر کر لیا۔ نتیجہ یہ ہے کہ ہم اپنی ہی جڑوں سے کٹتے چلے گئے۔ ہماری زبان شہروں اور قصبوں کی زبان بن کر رہ گئی۔ سجّع اور مقطع کردار اس کی شناخت بن گیا۔ شاید اسی لیے ہم نے لوک ادب کو اپنے دائرے سے خارج کر دیا۔ لوک گیت ،قصے، کہاوتیں اور اقوال تو ہمارا روز مرہ رہے ہیں اور بعض اردو قطعات میں یہ مواد بھی زبان زدِ خلائق ہے۔ ہماری یاد داشتوں میں بھی ان کے آثار تہہ نشین ہیں۔ یہ مواد نہ تو سوقیانہ ہے نہ خام نہ بے خرادا اول و آخر وہ ہماری سرگزشت ہے، ہمارے ماضی اور انسانیاتی نقطہ نظر سے تاریخ و ما قبل تاریخ کا ضمیر۔ 
لوک ادب اساساً عوامی ادب ہے۔ عامتہ الناس کا ادب ہے۔ لوک جو اسم مذکر ہے معناً عوام، مقام، طبقے اور دنیا کو محیط ہے۔ لغوی طور پر اس لفظ کو جہاں ایک طرف دنیا، مقام اور گھر کے معنوں میں استعمال کیا جاتا ہے وہاں یہ لفظ صوبہ، سمت، ذی روح، حتی کہ معاشرے کے معنوں کا بھی احاطہ کرتا ہے۔ انگریزی میں لوک کا قریب المعنی لفظ folk ہے۔ لوک اپنے معانی کی کثرت اور تنوع کے لحاظ سے فوک سے کہیں زیادہ وسیع ہے۔ ماضی میں فوک، نسل اور قوم کے معنی میں بھی مستعمل تھا۔ اب اکثر صورتوں میں عوام یا لوگ ہی کے معنی میں استعمال کیا جاتا ہے۔ عام بول چال کی زبان میں اس سے برادری بھی مراد لی جاتی ہے۔ تاہم لوک مظہر میں عوام کے اس گروہ کا تصور ضرور مضمر ہے جو ماضی بعید میں ان پڑھ، سادہ لوح اور فطرت پرست تھا، جسے اپنی خوشیوں، اپنی کامرانیوں اور اپنی فتحوں کے جشن ہی میں نہیں اپنے غموں، اپنی ناکامیوں اور پسپائیوں کے سوگ میں بھی دوسروں کی شرکتیں عزیز تھیں۔ یہ وہ لوگ تھے جو ابھی تکلف اور تحفظ کے معنی سے نابلد تھے۔ ان کی رفاقتیں معتبر تھیں ان کے رشتے محترم۔ ایک سطح پر یہ اس زرعی سماج کا قصہ ہے جو کسی حد تک شیرازہ بند تھا۔ چھوٹے چھوٹے سے انسانی گروہ تھے۔ اقتصادی طور پر خود کفیل، رسموں، رواجوں کے پابند، اشتراک جن کی شناخت تھی۔ ایک دوسرے سے مل جل کر ہی ان کی پہچان قائم ہوتی تھی۔ معاشرہ اپنے ہر عمل میں محنت جو اور مشقت کیش تھا۔ مویشی پالنا، دست کاری اور کاشت کاری ہی نہیں فن کاری بھی اس کے کاروبار زیست کے محوروں میں ایک اہم محور تھا، جو اس امر کا بھی واضح ثبوت ہے کہ فن محض شہروں یا کسی ایک مخصوص معاشرے یا طبقے کی بپوتی نہیں۔ دیہات کے ان پڑھ، ان گڑھ اور سادہ لوح انسان بھی رقص، نغمے اور لے کا کوئی نہ کوئی شعور رکھتے ہیں۔ اپنے جذبوں، آرزوؤں، مسرتوں اور صدموں کو لفظوں کے پیرائے میں ادا کرسکتے ہیں۔ ان اظہارات میں بے ساختگی، مقامیت اور سادہ پن ہے۔ ان فلسفیانہ موشگافیوں اور لسانی پیچیدگیوں سے ان کا فن خالی ہے جن میں کہیں محض پینترے بازی کا شائبہ ہوتا ہے کہیں دماغی کرتب بازی کا۔ اسی لیے لوک اظہارات سادہ ہونے کے باوجود خیرہ کرنے کی زبردست صلاحیت رکھتے ہیں۔ 
لوک روایت ان معتقدات، مذہبی رسومات اور فنون پر مشتمل ہوتی ہے۔ جو کسی ایک مخصوص علاقے، خطے، جغرافیائی کُرے یا اضلاع وغیرہ کے باشندوں میں مقبول خاص و عام ہیں۔ اکثر یہ رسومات مسلمہ قومی رسومات سے مختلف ہوتی ہیں۔ ان معاشروں میں ان کے نقوش مدھم پڑ جاتے ہیں جن کے آداب و اخلاق کے آلات پیمائش بدل چکے ہیں نیز جو عرف عام میں مدنی شائستگی اور تہذیب کے مرہون ہیں۔ 
لوک ادب ہر ملک اور قوم میں علاحدہ علاحدہ چند اکائیوں کے ساتھ خصوصیت رکھتا ہے۔ یہ اکائیاں کہیں انتہائی چھوٹی ہیں اور کہیں پورے براعظم کا احاطہ کر لیتی ہیں۔ جہاں جغرافیائی اکائیاں پہاڑوں، دریاؤں ریگستانوں اور سمندروں کے نا پیدا کنار سلسلوں اور فاصلوں سے منقطع نہیں ہوتی ہیں وہاں کے لوک مظاہر میں بھی کئی سطحوں پر اشتراک پایا جاتا ہے۔ لیکن جہاں انقطاع اور فاصلے کی یہ صورت قائم ہے وہاں ان کا علاحدہ تشخص بھی برقرار ہے۔ اس تشخص کے باوجود لوک مواد اپنی فطرت میں گشتی ہوتا ہے۔ مصر سے لے کر ہندوستان تک ہزاروں قصص ایسے ہیں جو اپنے بنیادی تصور اور مرکزی خیال کی بنا پر یکساں ہیں۔ اس اخذ و کسب کی جہاں اور بہت سی وجوہ ہیں وہاں ان سیلانی گویوں، بنجاروں، اور جرگوں کو فراموش نہیں کیا جاسکتا جو وسیع پیمانے پر روایتوں کو منتقل کرتے رہتے ہیں جیسے ہمارے یہاں بھاٹ، یونان کے hapsodists کلٹی کے bards قدیم انگریزی کے scops اسکینڈ نیویا کے ٹرودیزر skalb اور فرانس کے trouveres اور jongleurs وغیرہ۔یورپ کو چارواضح لسانی کروں میں تقسیم کیا گیا ہے genutonic, latin, celtic, slavonic حیرت کا مقام یہ ہے کہ زبان کی تبدیلی کے باوجود ان سے وابستہ لوک مظاہر اور مواد میں بڑی حد تک یکسانیت ہے حتی کہ یہ آثار امریکہ اور آسٹریلیا بھی منتقل ہوئے اور تھوڑے بہت فرق کے ساتھ برقرار ہیں۔ یہی صورت وسطی ،شمالی اور شمال مغرب ہندوستان کے لوک مظاہر کے لین دین کی ہے۔ 
جیسا کہ عرض کیا گیا ہے کہ ہر جغرافیائی اکائی یا علاقے کے لوک ادب کا اپنا ایک تشخص ہے۔ یہ تشخص لوک مظاہر کے روایتی پن کی وجہ سے مدتوں قائم و برقرار رہتا ہے۔ بعض علماء کے نزدیک لوک ادب کی شناخت کے جہاں اور بہت سے نشانات ہیں وہاں ایک بڑا خاصہ اس کے روایتی پن سے وابستہ ہے۔ لوک ادب میں روایت جوں کی توں منتقل ہوتی ہے۔ زبان یا خیال کے اعتبار سے جو ترمیمات اور اضافے عمل میں آتے ہیں ان میں کسی ارادے کا دخل نہیں ہوتا۔ اپنی بیش تر صورتوں میں حک و اضافہ دوسری نسلوں یا دیگر لوک اکائیوں کا مرہون ہوتا ہے۔ اس روایتی پن کے باوجود محض سچ کا انوکھا پن، بے محابا سادگی اور ہمیشہ قائم رہنے والی بچپنے کی سی معصومیت اس کے اثر وطلسم کو زائل ہونے سے بچائے رکھتی ہے۔ 
ان علاقوں اور قوموں کے لوک ادب میں بڑی حد تک مماثلتیں پائی جاتی ہیں جہاں مذہبی معتقدات اور اساطیر کے سرچشمے یکساں ہیں۔ ان متحد اکائیوں میں بولیوں اور زبانوں کے اختلاف کے باوجود حوالوں اور دلیلوں میں بھی ہم آہنگی پائی جاتی ہے۔ بالخصوص وہ قصے جو کسی کہاوت یا نصیحت یا قول پر ختم ہوتے ہیں ان کے حوالے اور دلائل میں اشتراک کی قدر نمایاں ہے۔ 
لوک قصوں کے بارے میں کہا جاتا ہے کہ وہ کسی نسل کے اساطیر ہوتے ہیں۔ اساطیر سائنسی ادوارسے قبل کی سائنس کا زائچہ ہیں جب کہ لوک مظہر تاریخ و تہذیب کے ابتدائی ایام کے غیر دستاویزی حقائق ہیں۔ جنھیں بہ الفاظ دیگر تاریخ سے زیادہ تاریخی کہا جاسکتا ہے۔ اساطیر چوں کہ ما قبل تاریخ سے تعلق رکھتے ہیں اس لیے ما قبل تاریخ کے بعید ترین علم کو اپنی فہم کا حصہ بنانے کے لیے اسطوریات کا مطالعہ از بس لازمی ہو جاتا ہے۔ اساطیر ہی نے پہلی بار انسان اور اس کی تخلیقی استعداد،تخلیق کائنات، تخلیق ارض وسماء، مظاہر فطرت، شمس و قمر اور نجوم کی تخلیق، استعداد اور روابط کے بارے میں دیگر تصورات کے علاوہ یہ تصور بھی عطا کیا کہ یہ تمام موجودات و حقائق انسان سے بالا و برتر قوتوں کے خلاقانہ کمالات ہیں۔ 
اساطیر کے علامتی معنی اور تصور کو ہمارے دور کے علما نے کافی وسعت بخشی ہے لیکن اس حقیقت انکار نہیں کیا جاسکتا کہ وہ اصلاً وحشی ایام یا دور جاہلیت ہی کی یاد گار ہیں۔ اس کے با وصف اسطور کا مخرج لاشے نہیں ہے۔ وہ محض واہمہ بھی نہیں وہ تو ایک خول یا پوست ہے جس کے بطن میں کوئی حقیقت یا صداقت پنہاں ہوتی ہے۔ اس سچائی کا عرفان مشکل بھی ہے اور کبھی کبھی نا ممکن بھی۔ اس معنی میں علماء کی تشریحات و تعبیرات میں بھی کافی اختلاف پایا جاتا ہے۔ بعض لوک مظاہر جن میں رقص اور ناٹک بھی شامل ہیں۔ ان کی جڑوں کا سراغ اساطیر میں بھی ملتا ہے۔ بعض محققین کا اصرار ہے کہ لوک مواد کا سرچشمہ بھی اساطیر ہیں۔ اساطیر نے لوک اکائیوں کو غذا فراہم کی ہے۔ بعض علماء اس خیال پر متفق ہیں کہ دونوں کے سرچشمے ایک ہیں ۔ فرانز بوس نے امریکہ کے شمال مغربی ساحل کے لوک اور اساطیری قصص کا تقابلی تجزیہ کرنے کے بعد یہ نتیجہ اخذ کیا کہ دونوں ایک دوسرے سے مواد حاصل کرتے رہے ہیں۔ نیز یہ کہ دونوں کے مابین فوقیت و سبقت کا فیصلہ کرنا محال ہے۔ رتھ بینے ڈکٹ کا یہ خیال مناسب ہے کہ اساطیر کی نوعیت مذہبی ہے۔ اس میں کوئی شبہ نہیں کہ موسمی تقاریب و جشن بھی مذہبی رسوم ہی کی شکلیں ہیں۔ جب کہ لوک مواد میں مذہبی متعلقات باقاعدگی اور خصوصی شناخت کے طور پر کار فرما نہیں ہوتے۔ لوک کا یہ غیر مذہبی اور وسیع المشرب کردار اسے بہت جلد مقبول بنا دیتا ہے۔ رتھ فنّے گن اساطیر کی مذہبی نوعیت کے علاوہ ایک خصوصیت یہ بھی بتاتی ہیں کہ وہ ایک نظام کے تحت مرتب ہوتے ہیں نیز یہ کہ بار بار  اعادے کے بعد بھی ان کی ہیئت میں کوئی خاص تبدیلی واقع نہیں ہوتی۔ اس کے برعکس لوک اظہارات بے اصولے یا اساطیر کے منتشر ٹکڑے ہیں۔ جی۔ ایس۔ کرک تو یہاں تک کہتا ہے کہ متھ اور فوک کو علاحدہ کرنا بڑا مشکل ہے۔ ایک کے لیے جو متھ ہے وہی دوسرے کے لیے فوک ٹیل ہے۔ سورماؤں کی داستان ہے، زبانی روایت ہے، متھ muthosسے مشتق ہے جس کے لغوی معنی کہنے اور مرادی معنی قصہ کہنے کے ہیں۔ اس طور پر اساطیر دیوتاؤں اور سورماؤں کے روایتی قصے ہیں۔ لیکن تمام روایتی قصے اساطیر نہیں ہیں۔ نیم تاریخی مشاہیر (جیسے شاہ آرتھر) کے قصوں کا شمار legends میں کیا جاتا ہے۔ اکلیز ہیکر اور ڈایومڈیزدیو آثار ہو مری کرداروں کو بھی اساطیرمیں شمار نہیں کیا جاسکتا اور نہ ہی ان کوہ وقار ہستیوں کا شمار اساطیر میں کرنا درست ہو گا جو تاریخ کے کسی عرصہ زماں میں واقع ہوئی ہیں۔ 
براہ راست زندگی اور اس کے مسائل، قرابت داروں کے باہمی تنازعے، شکوک اور شبہات ،معمولی لوگوں کی آرزوئیں اور تمنائیں لوک مواد کے مصادر ہیں۔ ان میں نہ تو اساطیر کی سی شکوہ بندی اور اشرافیت ہوتی ہے اور نہ مسائل کے لحاظ سے پیچیدگی اور وسعت، یہ بیش تر صورتوں میں گھر آنگن یا مقامی سیاق سے پھوٹتے ہیں۔ یہ اساطیر جیسا لازماں ماضی تو نہیں رکھتے لیکن زمان، مکان اور کرداروں کے اسما میں تعمیم کا پہلو ضرور نمایاں ہوتا ہے۔ جو اپنے عوامی عنصر کی وجہ سے جتنے غیر شخصی ہوتے ہیں اتنے ہی حقیقی اور آفاقی بھی۔ تکرار کی یکسانیت کا مسئلہ دونوں جگہ ایک ہے۔ اساطیر میں دیوتاؤں اور سورماؤں کی معجز نمائیاں ہیں جب کہ لوک میں جادو، ٹونا اور اوہام کا بول بالا ہوتا ہے۔ مخاطراتی اور مہماتی قصوں میں اساطیری عنصر ضرور در آتا ہے لیکن اکثر اپنے انجام میں شاد کام ہوتے ہیں اور طربیہ کی یہ صفت اساطیر میں کم ہی جگہ پاتی ہے۔ 
سوال یہ اٹھتا ہے کہ لوک ادب کو ادب بھی کہا جاسکتا ہے یا نہیں۔ لوک ادب ایک مبہم اور غیر واضح اصطلاح ہے۔ جس میں تخصیص سے زیادہ تعمیم کا پہلو نمایاں ہے۔ لوک ادب زبانی روایت کے تحت سینہ بہ سینہ پشت در پشت منتقل ہوتا چلا آتا ہے۔ یہی وجہ ہے کہ وہ غیر دستاویزی کہلاتا ہے۔ اور اسی بنا پر اس کے تعین کا مسئلہ بھی انتہائی پیچیدہ ہے۔ 
لوک تہذیب یا عوامی تہذیب کی کوئی حقیقت ہے تو لوک ادب اس کا ایک مناسب ترین مظہر ہے۔ لوک ادب محض گیتوں اور قصوں کا ہی نام نہیں، وہ ان رجحانات کا عکس ریز بھی ہے جن کا تعلق زبان، فن، مذہب، سماجی رسوم اور اوہام سے ہے۔ ہمارا لوک ادب نہ صرف ادبی تحقیق کا محتاج ہے بلکہ ماہرین عمرانیات، بشریات اور نسلیات کے لیے بھی اس میں ایک جہانِ معنی پوشیدہ ہے۔ لوک نفسیات کے ضمن میں بھی لوک ادب کئی سطحوں پر معاون ثابت ہوسکتا ہے۔ لوک نفسیات، نسلوں، قوموں اور متفرق سماجی گروہوں کی نفسیات کے بشریاتی مطالعے کو مختص ہے۔ نیز جو اپنے عمل میں وحشی اور غیر مہذب اقوام کے ذہنی رجحانات کے سراغ پر بنائے کار رکھتا ہے لوک ادب ان اقوام کی عادات، سرگرمیوں، جمالیات، تعصبات اور توہمات کا آئینہ ہے۔ 
ابتداءً لوک ادب کی تخلیق معاشرے کی ان چھوٹی چھوٹی اکائیوں میں ہوئی تھی جو مخصوص شہری سماج سے علاحدہ اور دور واقع ہوتی ہیں۔ ان میں قبائلی گروہ بھی تھے۔ بنجارے اور گشتی قبیلے بھی، نٹ اور پیشہ ور تماشہ گر بھی۔ جو عرف عام میں گنوار اور وحشی کہلاتے تھے لیکن اپنی حدود میں ان سماجوں کی اپنی معاشرت اور تہذیب ضرور تھی۔ بعض صورتوں میں جس کے اثرات شہری حلقوں کا بھی احاطہ کر لیتے ہیں۔ لوک ادب ان کی اجتماعی ذمہ داریوں، حقوق اور فرائض ہی کا نہیں ان کے تخیل ان کی دانش، ان کی تصوریت اور ان کی حقیقت فہمی کا مظہر ہے۔ اسی لوک اخلاقیات کو لوک ادب نے پوری قوت کے ساتھ اپنا موضوع بنایا ہے۔ اپنے وسیع تر موضوعات میں لوک ادب رائج الوقت دیوی دیوتاؤں، جادو ٹونے، عبادات، جغرافیائی اور موسمیاتی حقائق، قربانی، انسان دوستی، چرند، پرند، پودوں، پھلوں اور عورتوں کے تئیں انسانی رویوں، کھیلوں، کسان اور اس کے آلات، مردو عورت کے تعلقات، رشتوں کی نوعیت، رقابت، محبت، زیورات، ملبوسات، حرص، آز، سازش، جرم اور سزا وغیرہ کا علم بھی مہیا کرتا ہے، ان کے ذریعہ ہم لوک ادب میں مخفی عصری شعور اور بعض تاریخی صداقتوں کا بھی پتہ لگا سکتے ہیں۔ 
لوک ادب کو اگر ادب کا حصہ بنانا ہے تو پہلے اسے حیطہ تحریر میں لانا ہو گا۔۰ بعض نقادوں کا خیال ہے کہ لوک ادب کو ضابطہ تحریر میں لانے کے معنی اس کے زوال کے ہیں۔ یہ بھی محض ایک مفروضہ ہے۔ ہمارا جدید ادب جو مخصوص تر ہوتا جا رہا ہے اثر ورسوخ میں بھی محدود ہے۔ ایسے حالات میں ضرورت اس بات کی ہے کہ لوک ادب کے اس آموختے کو ہم پھر یاد کریں جو عوامی عنصر کی ترغیب دیتا ہے۔ ہمیں یہ ضرور سوچنا چاہیے کہ ادبی، جمالیاتی اور لسانی حرمتوں کے تحفظ کے ساتھ ہم کس طرح اپنے موضوعات واسالیب کو نئے معنی اور نئے روابط مہیا کر سکتے ہیں اور اجتماعی ضمیر سے ہم آہنگی کس طرح برقرار رکھی جاسکتی ہے۔ 



مصنف کی اجازت اور تشکّر کے ساتھ
ان پیج سے تبدیلی، تدوین اور ای بک کی تشکیل: اعجاز عبید
پروف ریڈنگ: جویریہ مسعود، اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com
