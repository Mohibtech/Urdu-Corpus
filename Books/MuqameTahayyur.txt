

عجب مقام تحیر ہے

انتخابِ اشعارِ عبدالعزیز خالدؔ

خالد علیم



عجب مقام تحیر ہے

عبدالعزیز خالد

عبدالعزیز خالد کے  نام کے  ساتھ ہی ایک مشکل گو، بھاری بھرکم اور عربی آمیز لہجے  کے  شاعر کا تصور ذہن میں  اُبھرتا ہے  اور ساتھ ہی یہ احساس کہ انھوں  نے  اپنی شاعری کو اتنے  دقیق اور گنجلک پیرائے  میں  پیش کیا کہ شاعری براے  نام ہی رہ گئی، لیکن جب اُن کے  مجموعی کلام کو خلوصِ نیت کے  ساتھ دیکھا جائے  تو یہ احساس کمتر ہونے  لگتا ہے  بلکہ اُن کی شاعری کی حیرت انگیز جہات دیکھ کر ایک بالغ نظر قاری کویہ تسلیم کیے  بغیر چارہ نہیں  رہتا کہ وہ اپنے  عہد کے  منفرد اور پُرگو شاعر تھے۔ شاعری میں  بے  پناہ تخلیقی بہاؤ کے  لحاظ سے  وہ اپنے  ہم عصروں  میں  امتیازی حیثیت رکھتے  تھے ۔ بنیادی طور پر وہ نظم کے  شاعر تھے  اور اُن کی طبیعت کا اصل جوہر اُن کی مختصر اور طویل نظموں  میں  کھلتا ہے ۔ اُن کے  بیشتر مجموعہ ہاے  کلام میں  غزل کی نسبت نظم میں  اُن کی شاعری کی اثرانگیزی نمایاں  تر ہے ۔ یہی وجہ ہے  کہ اساطیری روایات پر مشتمل ان کے  تمام منظوم ڈراموں  کی صورت میں بھی وحدتِ تاثر،بے  تکلف تسلسلِ بیان اور تخلیقی ہنرکاری اپنے  جمالیاتی پیرائے  میں  فزوں  تر ہے ۔ اپنی  نظم نگاری کے  اعتبار سے  وہ چند ایک بڑے  شاعروں  میں  شمار کیے  جا سکتے  ہیں ۔ تاہم اُن کی غزل کا اسلوب بھی ان کے  انفرادی رنگ کا آئینہ دا ر ہے ۔ یہاں  انتحاب کے  طور پر ان کی غزلوں  سے  چند اشعار قارئین کی نذر ہیں :
٭٭٭


فردِ واحد کی اس آشوب میں  قیمت کیا ہے 
نفسِ گل کی بیاباں  میں  حقیقت کیا ہے 
٭٭٭

دروازے  بند ہونے  کی آواز سُنتے  ہی
اُٹھتی ہے  کیسی ہُوک دلِ دردمند سے 
٭٭٭

کب سے  بے  لذتِ پرواز ہیں  مرغانِ اسیر
آ کریں  سوختہ جانوں  سے  پر و بال کا ذکر
٭٭٭

عجب مقامِ تحیر ہے  جاے  استعجاب
شبِ وصال کو ہم گفتگو میں  کھو آئے 
٭٭٭


رِم جھم برس رہی ہے  گھٹا، جی نڈھال ہے 
اے  یارِ دل نواز! شبِ برشگال ہے 
اے  بے  قرار، فجر کا تارا ہوا طلوع
اے  سوگوار، کس لیے  آشفتہ حال ہے ؟
٭٭٭

گر آرزوے  ہم آغوشیِ نگار کرو گے 
تو رفتہ رفتہ رہِ ترک اختیار کرو گے 
نہ درد کا کہیں  درماں، نہ زخم کا کہیں  مرہم
خرابے  ہجر کے  کیسے  اکیلے  پار کرو گے ؟
٭٭٭

کانوں  پڑی آواز سنائی نہیں  دیتی
وہ شورِ قیامت ہے  کہ شَل دستِ دعا ہے 
٭٭٭


راہِ اقلیمِ عدم میں  رکھ قدم آہستہ تر
کر تب و تابِ دلِ پُرخوں  کو کم آہستہ تر
موجِ گرداب و کفِ دریا نہیں  صحرا میں  کیا
بھر طرارے  اے  غزالِ تازہ رَم آہستہ تر
ذوقِ نغمہ آنچ کھاتا ہے  نوائے  تیز سے 
چاہیے  موجِ نفس کا زیر و بم آہستہ تر
٭٭٭

تو میرے  خندۂ مسرور و مطمئن پہ نہ جا
اک آرزو مرے  پہلو میں  سوگوار بھی ہے 
٭٭٭

رنجِ گراں  کے  بوجھ سے  تارے  بھی تھک گئے 
اس ظلمتِ فراق کی شاید سحر نہیں 
٭٭٭


عرضِ تمنا نہیں، ایک نظر سے  فزوں 
حرفِ تمنا مگر سلسلۂ بے  کراں 
٭٭٭

دامن کو چاک کر کے، دل کو فگار کر کے 
کیا اعتبار کھویا، کیا اشتہار پایا
٭٭٭

پرندے  آشیانوں  کو، مویشی مرغزاروں  کو
مگر تیری طرف اُڑکر دلِ مستانہ جاتا ہے 
٭٭٭

مجھ سے  کیا لیتے  ہو اِس کی ہرزہ گردی کا حساب
چھوڑکر مجھ کو اکیلے  ہی نکل جاتا ہے  دل
٭٭٭


ہے  زمانے  سے  الگ اِس کا نظامِ اقدار
سِرِّ سربستۂ تقدیر ہے  اصلیّتِ دل
٭٭٭

کسی کسی کے  نوشتے  میں  ہو رقم خالدؔ
کشادِ غنچۂ آوازِ محرمانۂ دل
٭٭٭

رہے  آباد خراباتِ محبت یارب
ہمیں  نوشابِ لبِ لعل مِلے  یا نہ مِلے 
٭٭٭

سراپا اس کا کس صورت بیاں  ہو
کبھی مرمر کو دیکھا سانس لیتے ؟
٭٭٭


ریزگاری نکال لی کس نے 
کیسۂ عمر کس نے  کاٹ لیا؟
٭٭٭

ہم نے  چاہا تھا بدل ڈالیں  جہاں  کی ترتیب
وہی ترتیب بہ عنوانِ دِگر ہے  کہ جو تھی
٭٭٭

اسرار مرے  سینے  کے  اظہار کو ترسیں 
بوے  جگرِ سوختہ آتی ہے  کہاں  سے ؟
٭٭٭

جرعۂ مے  کیوں  گراتے  ہو ہماری خاک پر
ہم کو نا کردہ گنا ہوں  پر پشیمانی نہیں 
٭٭٭


اُجڑیں  گے  مسکن ان کے  چروا ہوں  کے  خیموں  کی طرح
جن تن پرستوں  نے  متاعِ اہلِ دل برباد کی
٭٭٭

محبت اضطراری ہے، ہوس بے  اختیاری ہے 
کِراماً کاتبیں  کا پھر یہ پہرہ اے  خدا کیا ہے ؟
٭٭٭

کُھلے  گا شمعِ کُشتہ کا دھواں  کب؟
پھٹا جاتا ہے  دل، دم گُھٹ رہا ہے 
٭٭٭

ہم اہلِ درد ہیں، ٹوکو نہ ہم کو محتسبو!
بھلا ہمیں  ہی نہ تمئیزِ خیر و شر ہو گی
٭٭٭


میں  فقط ایک خواب تھا تیرا
خواب کو کون یاد رکھتا ہے 
٭٭٭

یہی باعث ہے  ساری الجھنوں  کا
نہیں  ہستی جہاں  کی، اور ہے  بھی
٭٭٭

کیوں  حرفِ سپاس آئے  کسی نوکِ زباں  پر؟
حاصل کبھی حسرت سے  زیادہ نہیں  ہوتا
٭٭٭

قربتِ حُسن میں  کم حوصلہ اربابِ ہوس
اپنے  ہی سانس کی گرمی سے  پگھل جاتے  ہیں 
٭٭٭


عورتیں  نازک ہیں  شیشوں  کی طرح
اکتفا نظّارہ چینی پر کرو
٭٭٭

صبا کے  رس میں  تجھے  گھونٹ گھونٹ پیتا ہوں 
گلِ بہار کی خوشبو میں  سونگھتا ہوں  تجھے 
٭٭٭

کبھی سراب سے  صحرا کی پیاس بجھتی ہے 
ندی کنارے  پہنچ کر بھی ہونٹ تر نہ کیے 
٭٭٭

سحر کی پلکوں  سے  ڈھلتا ہے  رات کا کاجل
ستارے  ڈوبتے  جاتے  ہیں  ایک اک کر کے 
٭٭٭


نمودِ صبحِ تازہ ہو رہی ہے 
پرندے  اُڑچلے  ہیں  آشیاں  سے 
٭٭٭

اس امتزاج کو ممکن ہے  تم سمجھ نہ سکو
تمھیں  تلاشِ طرب ہے، مجھے  تلاشِ کمال
٭٭٭

شعر و سرود ہے  یا جادو کا کارخانہ
بادل سے  آگ نکلے، پتھر سے  نکلے  پانی
اے  موج موج دریا، اے  سیل سیل باراں 
دل بوند ہے  لہو کی پر محشرِ معانی
٭٭٭


موجِ غبار کی طرح رنگِ وفا بکھر گیا
نقشِ امید مٹ گیا تارِ سراب کی طرح
٭٭٭

کیا تکمیلِ نقشِ نا تمامِ شوق کی خاطر
جو تم سے  ہو سکا تم نے، جو ہم سے  ہو سکا ہم نے 
٭٭٭

سانس لینا بھی ہے  دُشوار، گھٹن اتنی ہے 
تا دمِ بازپسیں  کیا یونہی جینا ہے  مجھے 
٭٭٭

دل اختیار سے  باہر، نگاہ بے  قابو
نہیں  ہے  کھیل چھپانا کشاکشِ دل کا
٭٭٭


صدا لگاتے  ہیں  اہلِ فسانہ و افسوں 
نئے  چراغ پرانوں  سے  کون بدلے  گا
٭٭٭

گھنیرے  کُنج دھڑکتے  دلوں  کے  راز سنیں 
سکوتِ شب میں  ہے  آوازِ پا لبِ گویا
٭٭٭

اُسے  سوچا کتاب کی مانند
پیار میں  احترام شامل تھا
٭٭٭

یہ اتہام لگایا گیا براہِ حسد
وگرنہ خالدِ خوددار میں  غرور کہاں 
٭٭٭


زنجیر کی جھنکار ہے، آوازِ جرس ہے 
زنداں  کے  در و بام سے  اُٹھتا ہے  دھواں  سا
٭٭٭

مہتاب وَش نکھرتی ہیں  افسردہ شوخیاں 
اس چہرۂ صبیح پہ عکسِ ملال سے 
٭٭٭

بدن سے  رُوح نکلتی ہے  اس طرح جیسے 
پرندہ شاخِ شجر سے  اچانک اُڑجائے 
٭٭٭

خالدِ زمزمہ سرا چُپ ہے 
اور اندوہگیں  ہے  محفل بھی
(مطبوعہ: ماہنامہ بیاض، لاہور)

٭٭٭

تشکر: نوید صادق، 
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com



