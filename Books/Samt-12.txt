

سمت 
مدیر: اعجاز عبید
اردو تحریر میں اردو کا پہلا آن لائن ادبی جریدہ

شمارہ۔۱۲، جولائی تا ستمبر ۲۰۰۸ء
مجھے کہنا ہے کچھ۔۔۔۔۔  

تازہ شمارہ حسبِ معمول حاضر ہے ۔ اس بار ہم کو ویب صفحات کی تشکیل میں ایک ماہر کا تعاون حاصل رہا ہے ، اس باعث یقیناً یہ شمارہ شاید بہتر نمائش پیش کرے گا۔ ہم سعود عالم ابنِ سعید کے شکر گزار ہیں جنہوں نے اس سانچے کی تشکیل کی اور ہماری ضروریات کا خیال رکھتے ہوئے مشورے دئے ۔
اس بار دو گوشے شامل ہیں ۔ گوشوں کی روایت ’سمت‘ میں بھی مستحکم ہوتی جا رہی ہے ۔ لیکن اس سلسلے میں ہم یہ وضاحت کر دیں کہ اس آن لائن جریدے کی اشاعت میں کوئی خرچ نہیں آ رہا ہے سوائے اس ناچیز کے وقت اور ذہنی قوتوں کے ، یا محض انٹر نیٹ سے ربط کے خرچ کے علاوہ۔ اس لئے اس غلط فہمی کا پہلے ہی سے ازالہ کر دوں کہ ہم کسی مالی منفعت کے تحت نہ یہ جریدہ نکالتے ہیں اور نہ کسی مخصوص شخص سے کسی نفع کے لئے اس کا گوشہ شائع کیا جاتا ہے ۔ بلکہ کچھ رسائل جنہوں نے یہ روایت بنائی ہے ، ہم اس کو بری طرح کنڈیم کرتے ہیں ۔ علم و ادب کی ہنر مندی خریدی اور بیچی نہیں جا سکتی، ہمارا یہی رویہ ہے ۔
اس بار کے گوشوں میں علی ظہیر ہند و پاک کے معروف شاعر اور حالیہ سالوں میں اپنی تنقیدی مضامین کے باعث اپنا مخصوص مقام رکھتے ہیں ۔ دوسرا گوشہ خاور چودھری کا ہے جن کو ورسٹائل جینئس کہا جانا چاہیے ۔ پیشے کے لحاظ سے صحافی اور اردو اخبارات و رسائل کے کالم نگار، اور تخلیقی ادب میں افسانہ نگار اور تجرباتی شاعر۔ تجرباتی اس لحاظ سے کہ شاعری کے روائیتی سانچے قبول کرنے کی بجائے خاور نئے سانچوں کی تلاش میں رہتے ہیں ۔ ماہیے اور ہائیکو کی مقبولیت کے بعد ایک اور جاپانی صنف ’واکا‘ بھی اردو شاعری میں شامل کر چکے ہیں ۔
ہاں ، اس شمارے کے ساتھ یہ بھی طے کیا گیا ہے کہ پچھلے ایک یا دو شمارے ہی آن لائن باقی رکھئے جائیں ، اور باقی کو تنزیل (ڈاؤن لوڈ) کے لئے مہیا کیا جائے ۔ چنانچہ اس شمارے کے ساتھ پہلے دس شماروں کی تنزیل کا نظم رکھا گیا ہے اور صرف شمارہ ۱۱ آپ آن لائن پڑھ سکتے ہیں ۔ ہمیں امید ہے کہ یہ شمارہ آپ کو پسند آۓ گا۔

رنگ عقیدت
حمد  ۔۔۔افتخار راغب
________________________________________
نہیں ہے کوئی بھی ہم کو ترے سوا معلوم
ہمیں تو صرف ہے اک تو ہی اے خدا معلوم
خدا کی ذات اگرچہ نہیں ہے نامعلوم
خدا ہے کیسا ، کہاں ہے خدا ، خدا معلوم
ہے کائنات کی رگ رگ سے صرف تو واقف
ہر ایک ذرہّ کا تجھ ہی کو ہے پتا معلوم
خدا کے ذکر سے ملتی ہے روح کو تسکین
خدا کا ذکر ہے کیا چیز تم کو کیا معلوم
وہ چاہتا ہے جو کرنا وہ کر کے رہتا ہے 
جہاں کو چاہے بھلا ہو کہ ہو برا معلوم
یقین تجھ پہ ہے امّید بھی تجھی سے ہے 
خدا نہیں ہمیں کوئی بھی دوسرا معلوم
جو خیر چاہو تو اس پر نہ غور و فکر کرو
’’نہ ابتدا کوئی اس کی نہ انتہا معلوم‘‘
کرم نہ ہو اگر اس کا تو بالیقیں راغبؔ
پتہ کسی کو ہو منزل نہ راستہ معلوم

نعتیہ نظم  اطیب اعجاز
________________________________________
ز میں کے نشاں تک محمدؐ محمدؐ
حدِ آسماں تک محمدؐ محمدؐ
میں اُن کا پتہ دوں کہاں سے کہاں تک
یہاں سے وہاں تک محمدؐ محمدؐ
کبھی چاند تاروں میں چرچے ہیں اُن کے 
کبھی پھول کلیوں میں نغمے ہیں اُن کے 
اُدھر ہیں بیاباں میں اُن کے فسانے 
اِدھر گلستاں تک محمدؐ محمدؐ
کہاں وہ کہاں ہم یہ سوغات کیا ہے 
کہیں نعت اُن کی مگر ساتھ کیا ہے 
ہماری تمہاری تو اوقات کیا ہے 
خدا کی زباں تک محمدؐ محمدؐ
ثمر اپنے جسموں کو کیوں ڈھانپتے ہیں 
یہ پتے بکھر تے ہوئے کانپتے ہیں 
انہیں کیا پتہ پیڑ کیوں ہانپتے ہیں 
پڑھیں آندھیاں تک محمدؐ محمدؐ
بنی راہ بابِ مقفل میں دیکھو
ہے آباد گلزار مقتل میں دیکھو
ہیں مصروف وردِ مسلسل میں دیکھو
لبِ کافراں تک محمدؐ محمدؐ
ہے دل سے جگر تک جگر سے نظر تک
ہے اطیبؔ مرے گھر سے خالق کے گھر تک
اثر سے دُعا تک دُعا سے اثر تک
یقین و گماں تک محمدؐ محمدؐ

گوشہ علی ظہیر

علی ظہیر اور ان کی کتاب 'دست رس'۔۔ قدیر زماں
________________________________________
عرضِ مصنف میں علی ظہیر کا کہنا درست ہے کہ تنقید کا مطالعہ کرتے ہوئے بار بار انہیں یہ خیال آیا کہ ہمارے نقاد، ادب کو صرف ایک دھندلی عینک سے دیکھتے ہوئے آگے بڑھ جاتے ہیں ، ادھر گذشتہ کم از کم دس سال سے باذوق قارئین کا بھی یہی خیال ہے لیکن اسے کیا کیجئے کہ نقاد یہ سمجھتا ہے کہ اگر فن کار کے ہاتھ میں قلم ہے تو اس کے ہاتھ میں تلوار ہے دیباچے میں مشرف عالم ذوقی علی ظہیر کو ادب کی نئی دنیاؤں کا کو لمبس قرار دیتے ہیں علی ظہیر کے ہر جائزے میں ان کا فکری شعور ادب کے ساتھ عصری علوم، تاریخ، نئی ٹکنالوجی اور نئے سائنسی نظام پر بھی نظر رکھتا ہے ۔ اب آئیے دیکھیں کہ یہ باتیں کہاں تک سچی ہیں ۔
عالم خوندمیری کے مضامین تقدیر اور وقت سے متعلق ہوں یا متبادل نظام حیات کی تلاش میں ان میں فراست و بصیرت کی فراوانی دونوں ہی ہوتے ہیں ۔ چنانچہ اس کتاب سے پہلے میں نے وہی مضامین پڑھے ۔ میں نے ان مضامین کو اسی انہماک سے پڑھا۔ علی ظہیر نے نہ صرف عالم صاحب کے مضامین پر تبصرہ کیا ہے بلکہ اس کتاب میں جتنے مضامین شامل ہیں وہ اس بات کی گواہی دیتے ہیں کہ انہوں نے دوسرے موضوعات بھی ایسے ہی منتخب کے ئے ہیں جنہیں سمجھنے اور سمجھانے کے لئے اعلیٰ ادبی معیار اور ذہانت کی ضرورت ہے ۔ ’’اقبال کی فارسی شاعری اکیسویں صدی میں ‘‘ ’’بانگ درا کی ایک مشہور غزل‘‘ ، اور ’’ مسجد قرطبہ‘‘ پڑھتے ہوئے پہلی ہی نظر میں قاری کو احساس ہوتا ہے کہ اس کا سابقہ ادب عالیہ سے ہے ۔ علی ظہیر لکھتے ہیں کہ اکثر صورتوں میں زبانیں بدل جاتی ہیں یا مرجاتی ہیں ۔ لیکن شاعری باقی رہتی ہے ۔ ایک جگہ وہ لکھتے ہیں ’’شاعرانہ تخیلات وقت کے چوکھٹے سے پرے ہوتے ہیں لیکن بعض باتوں کو وقت کے فریم میں رکھ کر دیکھنے میں زیادہ معنویت نظر آتی ہے ۔ ‘‘ کتاب کے دس میں سے سات مضامین تو اقبال کی فکر سے متعلق ہیں ۔ ان میں صرف دو مضامین غالب اور عالم خوندمیری کے نظریاتی تناظر میں ہیں
، باقی اقبال کے فن فکر و فلسفہ سے متعلق ہیں ۔ علی ظہیر لکھتے ہیں کہ اقبال نے ابن عربی کے فلسفۂ وحدت الوجود میں اضافہ کرتے ہوئے انسان کو آئینہ کائنات کی جلا کہنے پر اکتفا نہیں کیا ہے بلکہ اسے ایک ایسا آئینہ قرار دیا ہے جو ذات کا مشاہدہ کراتا ہے اسی لئے یہ جتنا ٹوٹے گا اتنے عکس زیادہ نظر آئیں گے ‘‘، وہ دوسرے ناقدین سے اختلاف کرتے ہوئے مسجد قرطبہ کو غیر مربوط نہیں بلکہ نظم کے سارے حصوں کو ایک دوسرے سے مربوط اور اسے ایک مکمل اکائی ثابت بھی کرتے ہیں ، صرف اس لئے نہیں کہ وہ خود ایک اچھے شاعر ہیں اور شعری بصیرت رکھتے ہیں بلکہ وہ اسلامی تاریخ کا گہرا شعور رکھتے ہیں اور اسے وہ اس نظم میں تلاش کرتے ہیں ۔
اسی طرح علی ظہیر کے تین دیگر مضامین ’’نثری شاعری‘‘ انتظار حسین کی بستی‘‘ عمیق حنفی کی شاعری میں جدید حسیت‘‘ میں انہوں نے کہیں حالیؔ کے مقدمہ شعرو شاعری اور فرہنگ آصفیہ کی مدد سے جدید حسیت کے فن کاروں بلراج کو مل، باقر مہدی (گوباقر مہدی کی مثال کمزور ہے ) اور شہریار کی نظموں کا محاسبہ کیا ہے ۔ کہیں مذہب کو راستے کا مفہوم عطا کرتے ہوئے قاری کو راہِ سلوک سے آشنا کیا ہے تو اسی کے ساتھ Sensitivity کو حس اور آگہی کے معنوی میں استعمال کرتے ہوئے عمیق حنفی کی شاعری میں مذہبی حسیت تلاش کی ہے اور کہیں ہندو مسلم مشترکہ روح کو ’’بستی‘‘ (انتظار حسین) میں تلاش کیا ہے جہاں شاکیہ منی، (گوتم بدھ)، کبیر داس، میرؔ، غالبؔ اور انیسؔ جیسی ہستیاں پنپتی اور پروان چڑھتی ہیں ۔
غرض اس کتاب کے مطالعے کے بعد یہ بات کھل کرسامنے آتی ہے کہ علی ظہیر جن کو ایک اچھے شاعر کی حیثیت سے اردو دنیا جانتی ہی ہے مگر اب وہ ایک اعلاپائے کے نقاد کی حیثیت سے سامنے آتے ہیں ۔
ایجوکیشن پبلشنگ ہوز دلّی سے شائع کی گئی اس کتاب کی قیمت صرف 125 روپے ہے ۔ پروف ریڈنگ کی متعدد غلطیوں کے لئے ناشر ذمہ دار ہے ۔
________________________________________
شاعری ۔۔ علی ظہیر
________________________________________
حیدرآباد میں گنبدان شاہی پر
جس وقت 
علامہ اقبال نے یہاں بیٹھ کر
نظم ’گورستان شاہی‘ لکھی ہو گی
اُس وقت یہ جگہ خاصی ویران رہی ہو گی
اب تو یہاں بڑی خوب صورت چمن بندی ہو گئی ہے 
(تیلگو اور ہندی فلموں کی شوٹنگ بھی اکثر ہوتی رہتی ہے )
سورج ہر شام یہاں اب بھی غروب ہوتا ہے 
لیکن کوئی نظم نہیں ہوتی
ہاں قبرستان کے احاطے کی شرقی دیوار کے نیچے 
جہاں بہت گھاس اُگ آئی ہے 
کچھ پر اسرار آوازیں ضرور آتی ہیں 
شاید اُس طرف سانپ بہت ہو گئے ہیں 
لیکن گنبدوں سے سانپوں کا کیا رشتہ ہے ؟
ساحل اور سمندر
سمندر کے بوسوں نے ساحل کو چمکا دیا
ایسے چمکیلے ساحل پہ اُبھرے ہوئے 
تیرے میرے قدم پر قدم کے نشاں 
مٹ بھی جائیں اگر تو کوئی غم نہیں 
کیوں کہ اب تو یہ ساحل کا حصہ ہیں 
پھیلا ہے جو کہکشاں کی طرح 
یہاں سے وہاں تک
ہوائیں کبھی چپ
کبھی شور کرتی رہیں گی
اور وہاں آسماں 
وہ تو سر کو جھکائے 
کھڑا ہی رہے گا۔
سورج
ہو ساتھ جس کے سورج
پھر انتظار کس کا
ہر رات کی طرح سے 
یہ رات منتظر ہے ۔
خود نوشت
گزرتے گزرتے یہاں تک تو پہنچے 
چُھٹا کب مدینہ
بغداد سے کب چلے 
خراسان پہنچے تھے کب؟
اور وارد ہوئے ہند میں کس گھڑی
یہاں آ کے کیا کیا ہوا؟
دلّی، اودھ اور دکن
نہیں ملتا کچھ بھی پتا
مگر ایک خوشبو سی آتی ہے اب بھی
پسینے کی خوشبو
محنت کی خوشبو
مشقت کی خوشبو.....

موت

موت اک آگہی کی منزل ہے 
موت بے خواب خواب ناکی ہے 
موت کچھ بھی نہیں اندھیرا ہے 
جو بھی ہے ، موت اک حقیقت ہے 
وہ جو زندہ ہیں اُن کی نظروں میں 
موت بے معنی خامشی بھی ہے 
اک اچانک جدائی کی سرحد
ایک مجبوری ہے نہ ہونے کی
وقت کا ساتھ چھوڑ دینے کی
جس طرح سوتے جاگتے کے بیچ 
ایک رشتہ ہے مثبت و ثابت
ویسے ہی زندگی و موت کے بیچ 
ایک رشتہ ہے دیرپا و طویل.....

تتلی

تتلی اُڑی ہوا میں 
اس کو خبر نہیں کچھ
پیدا کیا ہے اس نے 
رنگین اک زمانہ
صدیاں پڑی ہوئی ہیں 
اک پل کی اس خوشی میں

غزل
تم آؤ گے تو نئی محفلیں سجائیں گے 
پھر ایک بار محبت کو آزمائیں گے 
چراغ لائیں گے ہم پھر نئی دکانوں سے 
ہوائیں روٹھ گئی ہوں تو پھر منائیں گے 
بنائیں گے کسی مہتاب کو جبیں اپنی
اگر ملے کہیں سورج تو وہ بھی لائیں گے 
اگر یقین ہو تم کو کہ ہے کوئی اپنا
پھر ایک بار یہ دستِ دعا اُٹھائیں گے 
ظہیرؔ اپنی کہانی کے اب تو چرچے ہیں 
کبھی یہ فکر تھی کیسے اسے سنائیں گے
غزل
یوں تو ہر چہرے پہ سو خاموش ویرانے لگے 
غور سے دیکھا تو سارے لوگ افسانے لگے 
آسماں پر جب نظر کی اجنبیت مٹ گئی
اور ز میں کو جب بھی دیکھا نقش بے گانے لگے 
میں نے جب آئینہ دیکھا کاغذِ رنگیں لگا
جب نظر کی بازوؤں پر اجنبی شانے لگے 
روز دہلاتا ہے جی کو خوفِ فوجِ اشقیاء
کوئی تو اُس وقت پہنچے شام جب آنے لگے 
میں کھڑا تھا جس جگہ کچھ دیر اپنے واسطے 
دکھ کے سارے راستے اُس راہ سے جانے لگے 
کب تلک اہل خرد کی احتیاطوں کا چلن
کچھ تو شکو ہ ہو زباں پر ظلم جب چھانے لگے
غزل
ہوا کی دسترس میں کیا نہیں تھا
چراغِ جاں کا اک شعلہ نہیں تھا
سمٹ آیا مرے دامن میں کیسے 
وہ تیرا اشک جو میرا نہیں تھا
قریبِ د ل کوئی صورت تو ہو گی
ذرا دھونڈو اگر دھونڈا نہیں تھا
ترے دیوار و در میرے نہیں ہیں 
مگر کیا میں یہاں رہتا نہیں تھا
سنا سب نے جو وہ کرتا تھا باتیں 
سنا میں نے جو وہ کہتا نہیں تھا
اسی کی بات کرتا ہے زمانہ
جسے ہم نے کبھی دیکھا نہیں تھا
غزل
اب دستِ صبا خوش بوئے وفا پھر دیکھئے کب یاں لاتی ہے 
کھلنے کے لیے ہر دروازہ آنکھوں سے دل تک راضی ہے 
اُس راہِ طلب میں دیکھ لیا ، ہے کچھ بھی نہیں حسرت کے سوا
اِس راہِ طلب میں دیکھیں گے گر تابِ نظارہ باقی ہے 
زلفوں کی طرح سے یادیں بھی کھلتی ہیں بکھرتی ہیں ہر شب
نغموں کی طرح سے راہوں میں جسموں کا ترنم جاری ہے 
چہرے کے تقرب سے ہے عیاں جلتی بجھتی شمعوں کا سماں 
ہونٹوں کے رسیلے پن میں نہاں کچھ مستقبل کچھ ماضی ہے 
اُگتے ہوئے ہاتھ ہیں دھرتی سے جو مانگ رہے ہیں حق اپنا
چھایا ہوا سر پر سورج ہے اور خوانِ فلک سب خالی ہے 
فرقت کے زمانے میں بھی ظہیرؔ اک آدھ دیا تو جلتا ہے 
کچھ اپنی نظر بھی کہتی ہے کچھ گرمئی رخ بھی آتی ہے
غزل
یہ چمک دھول میں تحلیل بھی ہو سکتی ہے 
کاینات اک نئی تشکیل بھی ہو سکتی ہے 
تم نہ سمجھو گے کوئی اور سمجھ لے گا اسے 
خامشی درد کی ترسیل بھی ہو سکتی ہے 
کچھ سنبھل کر ر ہو ان سادہ ملاقاتوں میں 
دوستی عشق میں تبدیل بھی ہو سکتی ہے 
میں ادھورا ہوں مگر خود کو ادھورا نہ سمجھ
مجھ سے مل کر تری تکمیل بھی ہو سکتی ہے 
کاٹنا رات کا آسان بھی ہو سکتا ہے 
دل میں اک یاد کی قندیل بھی ہو سکتی ہے 
اس قدر بھی نہ بڑھو دامنِ دل کی جانب 
یہ محبت کوئی تمثیل بھی ہو سکتی ہے 
ہاں دل و جان فدا کر دو ظہیرؔ اس پہ مگر
یہ بھی امکان ہے تذلیل بھی ہو سکتی ہے

جدیدیت اور مخدوم ۔۔ علی ظہیر
________________________________________
اس سے پہلے کہ مخدومؔ کی شاعری میں جدیدیت کے ہونے یا نہ ہونے کی بات کی جائے ہم جدیدیت کے بارے میں تھوڑی سی گفتگو کر لیں ۔ یہ تو سبھی جانتے ہیں کہ اُردو میں یہ اصطلاح انگریزی سے Modernism کے ترجمے کے طور پر آئی۔ ماڈرن کا ترجمہ جدید ہے اور اسی سے جدیدیت بنا۔ جدید عربی کا لفظ ہے اور اس کے معنیٰ ہیں نیا، تازہ، حال کا وغیرہ ۔ ہماری کلاسیکل شاعری میں اب بھی کسی نئے رنگ یا ڈھنگ سے بات کہی جائے تواسے جدّت پیدا کرنا کہتے ہیں اور اسے اچھا سمجھاجاتا ہے ۔ جدید ہونے میں تو کوئی خرابی نہیں لیکن جدیدیت کے بارے میں ہمارے ہاں اختلاف ہے ۔ جب کہ مغرب کے تمام فنون لطیفہ میں اوایل بیسویں صدی ہی سے جدیدیت ایک لازمی چیز تصور کی جاتی رہی ہے ۔ وہاں جدیدیت ادب سے پہلے مصوری اور آرکی ٹیکچر میں شروع ہوئی۔ خاص طور سے مصوری میں اسے ایک لازمی عنصر سمجھا گیا چنانچہ مغربی دنیا کے تمام بڑے آرٹسٹ انیسویں صدی ہی سے ماڈرن کہلانے لگے لیکن ان کی پہچان مختلف ہیئتوں کے ذریعہ ہوئی۔ امپریشنیزم، پوسٹ امپریشنیزم، آواں گارد، سریلیسٹ اور کیوبزم وغیرہ۔ ان فارمس کے استعمال کرنے والے مذہبی بھی تھے ، لا مذہب بھی تھے اور مارکسسٹ بھی تھے ۔ بیسویں صدی کا مشہور آر
ٹسٹ پکاسو جو کیوبیزم کا بھی بانی ہے کی شہرہ آفاق پینٹنگ ’’گورنیکا‘‘ 1930s میں ہوئی سپین کی خانہ جنگی سے متاثر ہو کر بنائی گئی ہے ۔ اسی طرح آرکی ٹیکچر اور دیگر تخلیقی فنون میں بھی جدیدیت بغیر کسی سیاسی رجحان کے داخل ہو گئی۔ جدیدیت کسی بھی سیاسی یا مذہبی نظریہ رکھنے والے یا والی فن کار کا لازمی طریقہ کار تھا۔ مغربی ادب میں جدیدیت انیسویں صدی میں فرانس کے شاعر بودلیئر سے شروع ہوئی۔ یہ روایت انگریزی میں ٹی۔ ایس۔ ایلیٹ اور ایزرا پاونڈ کے ہاں بیسویں صدی میں دوسری جنگ عظیم سے پہلے ہی عروج پر پہنچ گئی۔ یورپ اور لاطینی امریکہ کے مارکسسٹ یا کمیونسٹ شاعر بھی جدید ہی تھے ۔ وہ چاہے فرانس کے رومین رولاں یا انقلابی شاعر لوئی اتراگو ہوں یا انگریزی کے ای ایم فاسٹر ، تھامس مان یا روس کے میکسم گورکی یا پاسٹرناک ہوں سب اپنی بات اپنا احتجاج جدیدیت ہی میں کر رہے تھے ۔ دنیا کو فاششزم اور سرمایہ داری کے برے پہلو سے بچانے ہر طرف سے ادب اور فلسفے سے وابستہ لوگ اپنی اپنی کو ششوں میں لگے ہوئے تھے ۔ ان فن کاروں کی تخلیقات کا رشتہ ان سے کیا تھا یہ علی سردار جعفری سے سنئے ’’ اتفاق سے ڈسمبر 1954 میں اس مسئلے پر فرانس کے عظیم انقلابی شاعر لو
ئی اترا گوں سے ہوئی۔ ہم دونوں لینن گراد سے ماسکو تک ہم سفر تھے ۔ اترا گوں اپنے کو پے سے اُٹھ کر میرے کو پے میں آ گئے اور تین چار گھنٹے باتیں کرتے رہے جن میں جرمن حملہ اور وں کے خلاف فرانس کے ادیبوں کی جنگ بھی شامل تھی جواہر لال نہرو، ملک راج آنند اور سجاد ظہیر کا ذکر بھی اور یہ مسئلہ بھی کہ فن کار کی ذات اس کی تخلیق کو کیا عطا کرتی ہے ۔ انہوں نے پکاسو کے حوالے سے یہ بات کہی کہ فاشزم اور جنگ کے خلاف اس کی شہرہ آفاق پینٹنگ میں رنگوں سے زیادہ خوب صورت پکاسو کی روح ہے اور اس میں احتجاج کی جو طاقت ہے وہ سچے فنکار کے دل کی پکار ہے ۔ ‘‘ آگے چل کر جعفری کہتے ہیں ، ’’ 1954 میں لوئی اترا گوں اور سارتر کے تعلقات خاصے خراب تھے ۔ اور اختلاف نظریاتی تھا اور دونوں اس بات پر متفق تھے کہ جاودانی ادب وہ ہوتا ہے جس میں روح عصر ہوتی ہے ۔ اور روح عصر کے بغیر ترقی پسندتحریک کا کوئی تصور نہیں کیا جا سکتا۔ ‘‘ ( ترقی پسند تحریک کی نصف صدی ۔ از:سردار جعفری)
ترقی پسند تحریک کی ابتداء کرنے کا اعزاز ہندوستان کے ادیبوں کو اس وقت حاصل ہوا جب 1935 میں سجاد ظہیر، ملک راج آنند اور دوسروں نے مل کر لندن میں پروگریسیو رائٹرز اسوسی ایشن کی بنیاد ڈالی۔ پھر April,1936 میں اسی انجمن کو لکھنؤ میں سجاد ظہیر اور ان کے رفقا نے ہندوستان میں بھی قائم کر دیا۔ اس کے بعد ہندوستان کی ہر اہم زبان کے ادبی منظر نامے میں ترقی پسند تحریک نظر آنے لگی بقول علی سردار جعفری ، ’’ اس اعتبار سے ترقی پسند تحریک ہندوستان کی تین چار ہزار برس کی تہذیبی تاریخ میں ادب کی اور فکر کی سب سے بڑی غیر مذہبی تحریک تھی اور ایسی تحریک جس کے رشتے ہندوستان کی تمام زبانوں کے ساتھ ساتھ یورپ کی ترقی یافتہ زبانوں کے ساتھ بھی قائم ہو گئے تھے جن میں انگریزی، فرانسیسی اور روسی زبانوں کو خاص اہمیت ہے ۔ ‘‘ ( ترقی پسند تحریک کی نصف صدی۔ از: سردار جعفری) ۔ یقیناً یہ تحریک ہم اُردو والوں کے لئے قابلِ فخر بات ہے کیوں کہ اس نے ساری دنیا کے ادب کو متاثر کیا ۔ ہمارے ہاں آزادؔ و حالیؔ کے زمانے کے نیچرل ادب سے لے کر مابعد جدید اور آج کے زمانے تک کے ادب میں مغرب کی کم و بیش تقلید ملتی ہے ۔
در اصل جدیدیت کا ترقی پسندی سے تقابل کرنا ایک بے مقصد بات ہو گی کیوں کہ یہ دو جداگانہ رویے ہیں ایک کا تعلق اظہار کے طریقے سے ہے اور دوسرے کا مطلب سے ۔ اور جدیدیت کو ترقی پسندی کے بعد شمار کرنا بھی صحیح نہیں اسی لیے وحید اختر کا یہ مشہور بیان کہ جدیدیت ترقی پسندی کی توسیع ہے بالکل غلط ہے معاملہ اس کے بر عکس ہے ۔ ترقی پسندی جدیدیت کی توسیع ہو سکتی ہے کیوں کہ جدید طرز اظہار کے سانچے پہلے بنے اور اشتراکی نظام کی پیروی بعد میں شروع ہوئی۔ بقول علی سردار جعفری اُردو میں جدیدیت حالیؔ کے زمانے سے شروع ہوئی۔ ’’حالیؔ جدید شاعری کے بانی ہیں ۔ ‘‘ (سردار جعفری۔ ترقی پسند تحریک کی نصف صدی) ۔ ہر عہد کا ایک سچ ہوتا ہے ا ور اپنے عہد کے سچ کو دریافت کرنا ہی جدیدیت ہے ۔ غالبؔ انہیں معنوں میں جدید شاعر تھے ۔ سچ جتنا جانا جائے گا اس کے بیان کے طریقے بھی اتنے ہی وسیع یا مختلف ہوں گے ۔
مخدوم محی الدین نے جس معاشرے میں نشو و نما پائی وہ تھا تو فیوڈل ہی لیکن یہ صرف جاگیردارانہ ماحول نہیں تھا بلکہ اس میں بیسویں صدی کا ایک نیا شعور بھی تھا جو مشرقی اور مغربی علوم کے امتزاج سے پیدا ہوا تھا۔ اس معاشرے میں بہت واضح تضادات بھی تھے اور ان تضادات کو مٹانے کی ایک کو شش بھی تھی۔ اس کو شش کی ایک اہم کڑی عثمانیہ یونیورسٹی تھی۔ مخدوم کا تعلق اس کے اولین دور سے تھا جہاں سے انہوں نےا یم۔ اے ۔ کی ڈگری لی تھی۔ انہوں نے اپنی طالب علمی کے زمانے میں ہی جدیدیت کے اس شعور کو حاصل کر لیا تھا جس کا سلسلہ بعد میں عوامی جدوجہد اور کمیو نسٹ پارٹی سے جڑا۔ بحیثیت شاعر انہوں نے ابتدا ء پابند شاعری سے کی ۔ ان کے پہلے مجموعۂ کلام ’سرخ سویرا‘ جو 1944 میں شائع ہوا تھا، میں اکاون نظمیں اور گیارہ قطعات شامل ہیں ۔ اس میں کوئی غزل نہیں ہے ۔ یہ اس بات کا ثبوت ہے کہ شاعر ایک نئی سمت اور نئے لہجے کی تلاش میں ہے ۔ یہ نیا لہجہ اور نئی سمت کی تلاش در اصل عصر حاضر کی روح کو جاننے کی کو شش ہے ۔ خود مخدوم کو اپنی شاعری میں تبدیلی کا احساس تھا لیکن یہ انہیں ’گلِ تر‘ کی شاعری میں محسوس ہوا کیوں کہ اس میں واضح انحراف ہے لیکن در اصل سرخ سویرا
کی شاعری ہی میں یہ عمل شروع ہو چکا تھا۔ چنانچہ بساط رقص میں ’’پڑھنے والوں سے ‘‘ کے عنوان کے تحت مخدوم لکھتے ہیں ، ’’ شعر کہنے کی طرح شعر پڑھنا خود ایک تخلیقی عمل ہے ، شعر کہتے ہوئے شاعر اپنے آپ کو بھی بدلتا جاتا ہے ۔ شعر پڑھنے والا بھی نہ صرف پڑھنے کے عمل میں بدلتا ہے بلکہ وہ اختراع بھی کرتا ہے اپنے تجربے کی بنا پر۔ جب آپ ’گلِ تر‘ پڑھیں تو شاید آپ بھی اس عمل سے گزریں ، ذہن سرخ سویرا اور گل تر میں مقابلہ بھی کرنے لگے گا۔ شاید یہ بھی خیال آئے گا کہ یہ مجموعہ اپنی سج دھج ، نفس مضمون، حقیقت و ندرت جمالیاتی کیف و کمیت اور تاثر کے اعتبار سے سرخ سویرا سے مختلف ہے ۔ ‘‘ لیکن مارکس وادی نقاد احتشام حسین نے اس تبدیلی کو خود سرخ سویرا کے اندر محسوس کیا تھا وہ لکھتے ہیں ، ’’ نظم ’اندھیرا ‘ سے مخدوم کی شاعری میں ایک نیا موڑ شروع ہوتا ہے ۔ ‘‘اس نظم میں پہلی بار مخدوم نے مروجہ آہنگ کو چھوڑ کر شاعری کی ہے اور یہیں سے ان شاعری کا وہ جدید دور شروع ہوتا ہے جو ان کو مارکس وادی رہتے ہوئے بھی حقیقی معنوں میں ایک جدید شاعر بنا دیتا ہے ۔ نظم ’اندھیرا‘ :
رات کے ہاتھ میں اک کاسۂ دریوزہ گری
یہ چمکتے ہوئے تارے یہ دمکتا ہوا چاند
بھیک کے نور میں مانگے کے اجالے میں مگن
یہی ملبوس عروسی ہے یہی ان کا کفن 
اس اندھیرے میں وہ مرتے ہوئے جسموں کی کراہ
وہ عزازیل کے کتوں کی ک میں گاہ
وہ تہذیب کے زخم
خندقیں 
باڑھ کے تار
باڑھ کے تاروں میں الجھے ہوئے انسانوں کے جسم
اور انسانوں کے جسموں پہ وہ بیٹھے ہوئے گدھ
وہ تڑختے ہوئے سر 
میّتیں ہاتھ کٹی پاؤں کٹی
لاش کے ڈھانچے کے اس پار سے اُس پار تلک 
سرد ہوا 
نوحہ و نالہ و فریاد کناں 
شب کے سنّاٹے میں رونے کی صدا
کبھی بچوں کی کبھی ماؤں کی 
چاند کے تاروں کے ماتم کی صدا 
رات کے ماتھے پہ آزردہ ستاروں کا ہجوم
صرف خورشید درخشاں کے نکلنے تک ہے 
رات کے پاس اندھیرے کے سوا کچھ بھی نہیں 
رات کے پاس اندھیرے کے سوا کچھ بھی نہیں
جسطرح نظم میں پیکروں کو توڑ کر جیکسٹاپوز کیا گیا ہے اسی کی مناسبت سے نظم کے عروضی سانچے کو بھی توڑا گیا ہے ۔ نظم شروع ہوتی ہے بحر رمل مثمن محذوف سے جس کا وزن فاعلاتن فاعلاتن فاعلاتن فاعلن ہے ۔ چھے مصرعوں تک تو یہی بحر ہے لیکن اس کے بعد جیسے ہی پیکر منتشر ہوتے ہیں بحر بھی ٹوٹتی ہے اور یہ مصرعے آتے ہیں : وہ تہذیب کے زخم!خندقیں ! باڑھ کے تاراس طرح نظم آگے بڑھ کر ایک دائرہ بناتی ہوئی ’’رات کے پاس اندھیرے کے سوا کچھ بھی نہیں ‘‘ کی تکرار پر ختم ہوتی ہے ۔ یہ نظم 1935 میں ہسپانیہ میں ہونے والے عوامی احتجاج کو فاشستوں کی جانب سے کچلنے کے رد عمل کے طور پر لکھی گئی۔ لورکا جو ہسپانوی عوام کا ضمیر تھا کو فاشستوں نے نہایت وحشیانہ طریقے سے قتل کیا تھا۔ ساری دنیا کے ادیب دانش ور اس کے خلاف اپنے اپنے انداز میں احتجاج کر رہے تھے ۔ پکاسو کی مشہور پینٹنگ گورنیکا کا محرک بھی یہی واقعہ تھا۔ الیکسی سوخا چیف کہتے ہیں ، ’’ مخدوم محی الدین کو اس ملک کی خانہ جنگی سے کتنی دل چسپی تھی اس کا اندازہ اس امر واقعہ سے لگایا جا سکتا ہے کہ ان کے لکھنے پڑھنے کی میز پر پکاسو کی مشہور تصویر گورنیکا کی نقل آویزاں رہتی تھی اور نظم ’’اندھیرا‘‘ میں جو
انہوں نے ’’دھواں ‘‘ کے کچھ عرصے بعد ہی لکھی تھی در اصل اِنہیں خیالات کو الفاظ میں ظاہر کیا ہے جنہوں نے پکاسو کے پاس تصویر کا روپ دھارا ہے ۔ محققین نے بارہا اس طرف توجہ دلائی ہے کہ اس نظم میں بھی اسی موضوع کو آگے بڑھایا گیا ہے جو ہسپانوی فن کار کی تصویر کا ہے ۔ فرق بس اتنا ہے کہ اس کے لیے فن کے دوسرے ذرائع کو کام میں لایا گیا ہے ۔ شاعر ویرانی، فسطائیت کے جرائم اس کے ہاتھوں پھیلی ہوئی تباہی اور موت کی دہشت ناک تصویر دیکھتا ہے ۔ ‘‘ (مخدوم محی الدین، الیکسی سوخاچیف ۔ ترجمہ اسامہ فاروقی)۔ جن معنوں میں ہم پکاسو کے کام کو جدید مصوری کہتے ہیں انہیں معنیٰ میں مخدوم کی شاعری بھی جدید شاعری ہے ۔
لیکن خود شاعر کو اپنے انداز میں تبدیلی کا احساس ’’گلِ تر‘‘ کی شاعری سے ہوتا ہے ۔ ’’یہ فرق میری نظر میں ایک نیا پن ہے جو عمر، تجربہ اور خود عہد حاضر کی نوعیت کے اپنے ما سبق سے مختلف ہونے کا نتیجہ ہے جو سماجی اور شعوری ارتقاء کی نشان دہی کرتا ہے ، پھر بھی انسان دوستی اور سمٹا ہوا جمالیاتی اثر قدرِ مشترک ہیں ۔ ‘‘ (مخدوم۔ بساطِ رقص) ۔ مخدوم کی شاعری روح عصر کی تلاش میں جدید سے جدید تر کی طرف ہمیشہ گامزن رہی۔ گل تر کی ساری مشہور نظمیں ، چارہ گر آج کی رات نہ جا ‘
چاند تاروں کا بن، وغیرہ میں سرخ سویرا کی شاعری سے الگ ایک طرح کا بدلاؤ ہے جو ہر بڑے فن کار کے پاس ہوتا ہے ۔ ہندوستان کی آزادی کے بعد جن نئے مسائل کا سامنا اس وقت کے سماج کو تھا اس سے پورا سروکار رکھتے ہوئے مخدوم نے ہمیشہ سچ کو پانے کی کو شش کی ۔ ان کے آخری زمانے کی نظمیں ، لخت جگر، سنّاٹا، نیا سال اور بلّور اپنے پورے احساس اور جذبے کے ساتھ ساری کی ساری جدید ہیں ۔
سنّاٹا کوئی دھڑکن 
نہ کوئی چاپ
نہ سنچل 
نہ کوئی موج
نہ ہلچل
نہ کسی سانس کی گرمی
نہ بدن
ایسے سنّاٹے میں اک آدھ تو پتّا کھڑکے 
کوئی پگھلا ہوا موتی
کوئی دل
کچھ بھی نہیں 
کتنی سنسان ہے یہ راہ گزر
کوئی رخسار تو چمکے ، کوئی بجلی تو گرے ۔
اسی طرح ان کی نظم بلّور کو ملاحظہ کریں ۔ اس میں جو پیکر سازی اور علامت نگاری کی گئی ہے وہ اردو کی جدید شاعری میں اپنا ایک مقام رکھتی ہے ۔
بلّور
منور خموشی کے بِلّور چھنکے 
کرن مر مریں فرش پر چھن سے ٹوٹی
کلی چٹکی ، آواز کے پھول مہکے 
رنگوں کے سروں کی کوئی کہکشاں 
کھل کھلاتی ہوئی گود میں آ پڑی ہے 
خموشی کے گہرے سمندر کی تہہ سے 
کسی جل پری نے مجھے جیسے آواز دی ہو
اندھیرے کے پردے ہلے ، ساز چونکے 
کئی نور کی انگلیاں جگمگائیں 
شفق در شفق رنگ در رنگ
عارض کا حیرت کدہ سامنے ہے 
وہ ہنستا ہوا میکدہ سامنے ہے 
دھنک سامنے ہے 
کسی کو یہ قصہ سناؤں تو کیسے 
قدم اور آگے بڑھاؤں تو کیسے
یہ نظم4 ڈسمبر1966 کو لکھی گئی تھی ۔ اگر ہم اس دور کی جدید شاعری کا مطالعہ کریں تو مخدوم کی یہ نظم اپنے پیرایۂ اظہار، اس کے علامتی نظام اور ہیئت کی وجہ سے اپنے زمانے کی دیگر نظموں میں ممتاز نظر آئے گی۔ جیسا کہ میں پہلے عرض کر چکا ہوں عصر حاضر کی روح کو جاننے مخدوم نے ہمیشہ جدیدیت کا سہارا لیا۔ ان کی شروع کی شاعری میں بھی نئی لفظیات جیسے ، نئی دنیا، نیا آدم وغیرہ یا پھر مذہبی استعارے جیسے ، نظم ’’جہان نو‘‘ میں ایک مصرع ہے ! باطل کی گردنوں پہ چمک ذوالفقار بن ذوالفقار کے باطل کی گردنوں پہ چمکنے کا استعارہ مذہبی تلمیح بھی ہے ۔ ’’دنیا کی تعمیر نو کے لیے نبرد آزما ہونے والے کو مخاطب کر تے ہوئے شاعر ان تلمیحات کا سہارا لیتا ہے جن کا تعلق اسلامی مذہبی روایات سے ہے اور جو اس کے قارّئین کے لیے محتاج تعارف نہیں ۔ ‘‘ (مخدوم محی الدین۔ الیکسی سوخا چیف)
دیگر ترقی پسند شعرا کی طرح مخدوم نے بھی اقبالؔ کی شعری روایت کو آگے بڑھایا ہے لیکن مخدوم اقبالؔ کے اثر سے خود کو الگ کرنا بھی جانتے تھے ۔ مخدوم کا نیا آدم اقبال کے انسان کامل کا تسلسل ہے لیکن الگ۔ مثبت انسان کامل کو صرف اسلامی سیاق و سباق میں دیکھا جا سکتا ہے ورنہ نطشہ کا بھی ایک انسان کامل تھا جس نے ہٹلر کی منفی شکل اختیار کی۔ نیا آدم وہ ہے جو کسی مذہبی یا فلسفیا نہ حد بندیوں سے آزاد ہے ۔ نیا آدم ایک مثبت انسان ہے ۔ یہ آزاد آدمی صرف ایک آزاد ، سکیولر اور جمہوری نظام ہی میں مل سکتا ہے ۔ یہی آزاد آدمی اس آزاد فکر کا حامل ہو سکتا ہے جو جدید بھی ہو اور ترقی پسند بھی۔
آخر میں مخدوم کی غزل گوئی کا تذکرہ بھی ضروری ہے ۔ مخدوم کے قاری کو یہ بات ضرور محسوس ہوتی ہے کہ سرخ سویرا کی شاعری میں غزل نہیں ہے لیکن گلِ تر میں غزل موجود ہے ۔ یہ بات ملحوظ خاطر رہے کہ سرخ سویرا کا کلام آزادی سے پہلے کا ہے اور گلِ ترکا بیشتر کلام آزادی کے بعد کا۔ میرا خیال ہے کہ سماجی، معاشی اور سیاسی قید و بند کے ماحول میں غزل مزید ایک اور قید معلوم ہوتی ہو گی جب کہ نظم بالخصوص آزاد نظم کم از کم فکری اور تخئّیلاتی سطح پر ایک آزادی کا احساس دلاتی ہے ۔ شاید یہی نفسیاتی وجہ رہی ہو کہ مخدوم نے سرخ سویرا میں غزل سے اجتناب کیا لیکن مابعد نو آبادیاتی post colonial دور میں انہیں غزل کہنا ایک جمہوری عمل محسوس ہوا ہو کہ وہ عوام کی پسندیدہ صنف سخن رہی ہے ۔ بہر حال چاہے وجہ کچھ بھی رہی ہو مخدوم نے جتنا نظم کی ہیئت میں جدید طرز فکر کو اپنایا اتنا ہی انہوں نے غزل میں بھی برتا۔ میں غزل کے چند شعر پیش کر کے اپنی بات کو یہیں ختم کروں گا:
رات بھر درد کی شمع جلتی رہی       غم کی لو تھر تھراتی رہی رات بھر
یاد کے چاند دل میں اُترتے رہے       چاندنی جگمگاتی رہی رات بھر
کوئی دیوانہ گلیوں میں پھر تا رہا       کوئی آواز آتی رہی رات بھر 

کوئی جلتا ہی نہیں کوئی پگھلتا ہے نہیں       موم بن جاؤ پگھل جاؤ کہ کچھ رات کٹے 

دوستو ایک دو جام کی بات ہے دوستو ایک دو گام کی بات ہے 
ہاں اُسی کے در و بام کی بات ہے ، بڑھ نہ جائیں کہیں دوریاں دوستو
شاعری نہ تو پیغمبری ہے نہ ساحری لیکن یہ حدیث دلِ فتنہ ساماں و دلِ غم زدہ گاں ضرور ہے اور اس کے عرفاں کے لیے بقول مخدوم ’ہر لحظہ نیا طور نئی برق تجلی‘ چاہیے ۔
________________________________________
مجتبیٰ حسین  ۔۔علی ظہیر
________________________________________
مجتبیٰ حسین نے اپنی ادبی زندگی کا آغاز افسانہ نگاری سے کیا لیکن جیسا کہ ہم سب جانتے ہیں اُنہوں نے اپنی پہچان ایک طنز و مزاح نگار کی حیثیت سے بنائی۔ در اصل ان میں حس مزاح ایک قدرتی عنصر تھی جس کا اظہار یا تو فکشن میں ہو سکتا تھا یا پھر انشائیے میں انہوں نے آخرالذکر کو اپنایا۔ مجتبیٰ حسین نے کئی طرح کے انشائیے لکھے جو شخصی خاکو ں ، سفر ناموں ، مضامین اور اخبار کے کالم پر مشتمل ہیں ۔ ہندوستان میں اخبار کے لیے فکاہیہ کالم مجتبیٰ حسین کے علاوہ بہت کم کسی نے لکھے ۔ بلکہ ہم یہ بات کہہ سکتے ہیں کہ آج ہندوستان میں سوائے مجتبیٰ کے کوئی فکاہیہ کالم لکھنے والا ہے ہی نہیں ۔
اُردو میں ہیومر کے لئے اب طنز و مزاح کی مشرکہ اصطلاح رائج ہو چکی ہے ۔ اس لئے میں اس بحث میں نہیں پڑوں گا کہ طنز کیا ہوتا ہے اور مزاح کسے کہتے ہیں ۔ طنز و مزاح کا ادب اُردو میں بہت پہلے سے موجود ہے لیکن زمانے اور وقت کے لحاظ سے اِس کے موضوعات اور معیارات بدلتے رہے اور آگے بھی بدلتے رہیں گے ۔ اخبار میں طنز و مزاح کی روایت اُردو زبان میں ۱۸۷۷ء سے شروع ہوئی جب منشی سجاد حسین نے لکھنؤ سے اپنا مشہور پرچہ ’’اودھ پنچ‘‘ نکالا۔ اُس زمانے میں طنز و مزاح کو ’’ظرافت‘‘ کہتے تھے چنانچہ اودھ پنچ کو ظریفانہ رنگ کا اخبار کہا جاتا تھا۔ رام بابو سکسینہ ’’تاریخ اُردو ادب‘‘ میں لکھتے ہیں ، ’’اودھ پنچ یوں تو ایک ظریفانہ موقر اخبار تھا مگر کبھی کبھی اس کی ظرافت کا رنگ بدل جاتا اور طعن و تشنیع اور ذاتی حملوں پر اُتر آتا تھا۔ ‘‘ یہ طعن و تشنیع در اصل طنز کا عنصر تھا جو شستہ مذاق اور ظرافت کے لیے گراں تھا۔ لیکن آہستہ آہستہ طنز نے اپنی جگہ بنائی۔ چنانچہ ۱۹۴۹ء میں سید احتشام حسین نے اپنے مضمون’’ ادب میں طنز کی جگہ‘‘ میں لکھا کہ ’’یہ کہنا غلط نہ ہو گا کہ غیر متناسب یا بے محل عناصر کی تنقید میں سنجیدگی سے زیادہ طنز کو اہمیت حاصل ہوتی ہے ۔
اس لیے مفکرانہ ادب میں طنز کو کوئی معمولی جگہ نہیں ملنی چاہیے ۔ کیوں کہ اس میں اثر انگیزی کی وہ صلاحیت ہے جو شاعری کے سوا کسی اور صنف ادب میں نہیں پائی جاتی۔ ‘‘ جیسا کہ میں نے اوپر کہا ہے کہ زمانے کے ساتھ ساتھ طنز و مزاح کے معیارات بھی بدلتے رہے ۔ چوں کہ احتشام حسین صاحب ترقی پسند نقطہ نظر کے نقاد تھے انہوں نے طنز کو بھی مقصدیت سے جوڑا اور کہا کہ’’ طنز نگاری ہلکی پھلکی مزاح نگاری کی طرح بے مقصد نہیں ہوتی، وہ ہنسی کے سوا کچھ اور چاہتی ہے ۔ ‘‘ اُن کی نظر میں یقیناً کرشن چندر، کنہیا لال کپور وغیرہ ہوں گے جن کے ہاں طنز کا ایک مقصد تھا۔ چنانچہ ترقی پسند ناقدوں نے با مقصد طنز نگاری کا اعتراف کیا لیکن جدیدیت اور ما بعد جدیدیت کے دور میں طنز و مزاح کی طرف ہمارے بڑے تنقید نگاروں کی بے توجہی کھٹکتی ہے ۔ لیکن چند لکھنے والے ہیں جیسے طاہر تونسوی، رؤف پاریکھ، فوزیہ چودھری اور نامی انصاری وغیرہ جنہوں نے اس طرف توجہ دی ہے اور اس صنف پر کتابیں تحریر کی ہیں ۔ نامی انصاری نے اپنی کتاب ’’ بیسویں صدی میں طنز و مزاح ‘‘ ، جو ۲۰۰۲ ء میں شایع ہوئی ، کا انتساب اس طرح کیا ہے ، ’’ مجتبیٰ حسین کے نام جن کی سدا بہار و خوش آثار تحریریں سرمایۂ نشاط جاں سے کم نہیں ۔ ‘‘
گوپی چند نارنگ نے کہا ہے کہ اُردو میں ابھی تک دو اسلوبیاتی دھارے سامنے آئے ہیں ایک وہ جو پطرس اور کنھیا لال کپور کی طرز کا ہے اور دوسرا جو رشید احمد صدیقی اور اب مشتاق احمد یوسفی کی یاد دلاتا ہے ۔ (الف تحاشا ۔ ص۲۳) میرے خیال میں طنز و مزاح کا ایک اور دھارا بھی ہے جو مرزا فرحت اللہ بیگ، خواجہ حسن نظامی اور قاضی عبدالغفار کی یاد دلاتا ہے جس میں طنز کی ہلکی سی لہر ہوتی ہے مگر اس کے پیچھے انسانی درد مندی کی ایک زیریں لہر بھی ہوتی ہے جس کی وجہ سے طنز و مزاح ایک اعلیٰ اور ارفع مقام حاصل کرتا ہے ۔ مجتبیٰ حسین اسی اسلوب کے حامل ہیں اسی لیے ان کے انداز بیان کی سادگی میں ایک پر کاری اور طرّاری ہے جس سے صرفِ نظر کرنا آسان نہیں ۔ اس کی بہترین مثال ان کا مضمون ’’ہوری کا خط پریم چند کے نام‘‘ ہے ۔
ہوری اپنے خط میں اُس کے کردار کے خالق منشی پریم چند سے مخاطب ہے اور کہہ رہا ہے کہ ’’ آخر میں ایک بات اور عرض کرتا چلوں کہ اگر آج آپ زندہ ہوتے تو سچ مچ بہت خوش ہوتے کیوں کہ آپ نے اپنی تحریروں میں ہمیشہ دیہاتی زندگی کی کامیاب عکّاسی کی ، مگر آپ کی اطلاع کے لیے عرض ہے کہ آپ کی رحلت کے بعد سائنس کی حیرت انگیز ترقی کے باعث آج ساری دنیا گلوبل ویلیج میں تبدیل ہو گئی ہے ۔ اب ہر جگہ دیہات ہی دیہات ہے ۔ بلکہ سارا کرۂ ارض ایک دیہات بن گیا ہے ۔ حتّیٰ کے نیو یارک اور لندن وغیرہ بھی اسی دیہات میں شامل ہیں اور سنا ہے کہ اسی گلوبل ولیج میں کہیں آپ کے ناول ’گؤ دان‘ کا گانو بھی شامل ہے ۔ اگر خدا نہ خواستہ آپ زندہ ہوتے تو ’گؤ دان‘ میں آج کے گلوبل ویلج کی زندگی کو پیش کرنا شاید آپ کے بس کی بات نہ ہوتی کیوں کہ آج کی دیہی زندگی میں گائے کی کوئی گنجائش نہیں ہے ۔ تاہم ایک بات میں دعوے کے ساتھ کہہ سکتا ہوں اس گلوبل ولیج کا ہیرو میں ہر گز نہ ہوتا ۔ آپ جیسے شریف النفس ادیب نے عزّتِ نفس کا پاس رکھنے والے مجھ جیسے ادنیٰ اور حقیر کسان کو ’گؤ دان کا ہیرو بنا دیا تھا۔ تاہم یہ حقیقت ہے کہ ہمیشہ کی طرح ہوری جیسے مفلوک الحال انسانوں کے استحصال پر ہی آج کے گلوبل ولیج کی فلک بوس عمارت کھڑی ہے ۔ جب تک اس دنیا سے میں غریب ہوں گے تو امیروں کا بول بالا ہو گا ، شریف ہوں گے تو بدمعاش پنپیں گے ، ایمان دار ہوں گے تو بے ایمان پروان چڑھیں گے ، لوگ بے وقوف ہوں گے تو شاطر اور چالاک لوگ ترقی کریں گے ۔ آج کے گلوبل ولیج کا بنیادی مقصد نئی سہولتوں اور آسائشوں کے ذریعہ خالص انسان کو حد درجہ اذّیت پہنچانا ہے ۔
پوجیہ پریم چند جی ! کتنی ہی باتیں آپ سے کرنا چاہتا ہوں لیکن اب اس گلوبل ولیج کے حالات اتنے خراب ہوتے جا رہے ہیں کہ ڈھنگ کی کوئی بات نہیں سوجھتی ۔ یوں بھی اس گلوبل ولیج میں مجھ جیسے گونگے اور بہرے ہوری کا دم گھٹنے لگا ہے ۔ لہٰذا اب جلد ہی اوپر کی دنیا میں آ کر آپ سے باقی باتیں بالمشافہ کروں گا۔ ‘‘
مجتبیٰ حسین کے اسلوب کی ایک اور خوبی اس کی رفتار ہے ۔ ان کے یہاں رفتار دو طرح کی ہے ایک داخلی جس سے قاری گزرتا ہے دوسری خود ان کے لکھنے کی حالاں کہ انہوں نے ایک اچھا خاصہ ادبی سفر طئے کر لیا ہے لیکن انہیں کبھی اپنے قلم کی رفتار کو کم کرنے کی ضرورت محسوس نہیں ہوئی۔ ایسا معلوم ہوتا ہے کہ ان کی تخلیقی اپج ان کی رفتار میں مضمر ہے ۔ زود گوئی یا کم گوئی کبھی کسی بڑے فن کار کو جانچنے کا پیمانہ نہیں بنتی۔ میر تقی میر سے زیادہ لکھنے والا کوئی ادیب شاعر نہیں ہے اور کم از کم اُردو کی حد تک غالبؔ سے زیادہ کم دیوان کسی بڑے شاعر کے پاس نہیں ہے ۔ لیکن دونوں عظیم فن کار ہیں ۔ در اصل فن کار کو بڑا اس کا ویژن بناتا ہے ۔ مجتبیٰ حسین کے ہاں بھی ویژن ہے جس سے وہ اس دنیا کو بدلنا چاہتے ہیں ۔ وہ چاہتے ہیں کہ ہم خود پر ہنسیں اپنے اندر جھانکیں اپنے آپ کو پہچانیں ، ’’ ہمارے میزبان نے جب ہمارے لیے کھانا منگوایا تو اس کتّے لیے بھی چکن سوپ منگوا لیا۔ اگرچہ ہم نے سلیقے تمیز اور شائستگی کے ساتھ سوپ پینے کی تربیت اسے دے رکھی ہے لیکن اس نے ایسی بد تمیزی کے ساتھ اڑاپ شڑاپ کی آوازوں کے ساتھ سوپ کو پینا شروع کیا کہ ڈائننگ ہال میں بیٹھے ہوئے سارے مہمانوں نے اسے حیرت سے دیکھنا شروع کر دیا۔ اتنے میں برابر کی ٹیبل پر بیٹھے ہوئے ایک شائستہ بزرگ نے کتّے کی طرف دیکھتے ہوئے میری اہلیہ سے کہا ’’ یہ غالباً آپ کا پہلا کتّا معلوم ہوتا ہے ۔ ‘‘ اور اس جملے کو ختم کر کے میری طرف یوں دیکھنا شروع کیا جیسے میں محترمہ کا دوسرا شوہر ہوں ۔ ‘‘(کتے پولیس افسر بننے لگے ۔ کالم برداشتہ)
انسانی رشتے در اصل مجتبیٰ کے فن کی قوت ہیں ۔ وہ دوستوں کے بغیر نہیں رہ سکتے اور دوست ان کے بغیر نہیں ۔ وہ دوستی پورے خلوص کے ساتھ کرتے ہیں اسی لیے اتنے چاہے بھی جاتے ہیں ۔ انہوں نے جھوٹے رشتے کبھی نہیں نبھائے ۔ تعلق یا رشتہ کی مدت چاہے کتنی ہی مختصر یا طویل رہی ہو انہوں نے ہمیشہ سچائی ، بے ساختگی اور درد مندی کو اپنے رشتوں کی بنیاد بنایا۔ شاید یہ سبق انہوں نے حیدر آباد کی ’اور ینٹ ‘ ہوٹل سے سیکھا۔ وہ خود اکثر کہا کرتے ہیں کہ عثمانیہ یونیورسٹی سے گریجویشن کے بعد انہوں نے پی ایچ ڈی ’اور ینٹ ہوٹل میں بیٹھ کر حاصل کی۔ یہاں مخدوم محی الدین سے لے کر شاذ تمکنت تک سبھی سینئر اور جونیئر ادیب شاعر ہر شام جمع ہوتے ۔ مجتبیٰ نے اپنے کئی بہترین خاکو ں میں یہاں کا ذکر کیا ہے ۔ ایک دل چسپ واقعہ جس کا ذکر شاذ تمکنت کے خاکے میں انہوں نے کیا ہے ملاحظہ کیجیے ۔
’’شاذ کو کشمیر سے ایک مشاعرے میں شرکت کے لیے بذریعہ طیارہ آنے کی دعوت دی گئی تھی اور منتظمین نے طیارہ کا ٹکٹ بھی روانہ کر دیا تھا۔ مجھے دن میں کسی دوست نے اس کی اطلاع دے دی تھی۔ شام کو میں اور ینٹ ہوٹل میں اپنے بے فکرے دوستوں کے ساتھ بیٹھا تھا کہ دور سے شاذ اپنے ہاتھ میں پلین کا ٹکٹ پکڑے آتا ہوا دکھائی دیا ۔ میں نے فوراً اپنے دوستوں کو پابند کر دیا کہ اگر خدا نہ خواستہ شاذ ہماری ٹیبل پر آ جائے تو کشمیر کے مشاعرے اور پلین کے ٹکٹ کی بات کوئی نہیں کرے گا۔ شاذ نے اُدھر اِدھر دیکھا کہ شاعروں اور ادیبوں کی ٹولی کا کوئی فرد اسے مل جائے ۔ وہاں کوئی نہیں تھا۔ وہ ایک ادا کے ساتھ چلتا ہوا اپنے ہاتھ میں ٹکٹ کو لہراتا ہماری میز کی جانب چلا آیا۔ پہلے تو اس نے ٹیبل کے بیچوں بیچ پلین کے ٹکٹ کو رکھا اور ہم لوگوں کا حال پوچھنے لگا۔ اِدھر اُدھر کی بہت سی باتیں کیں ۔ پلین کے ٹکٹ کو دو ایک بار اُٹھا کر پھر ٹیبل پر رکھا۔ مگر کسی نے ٹکٹ کے بارے میں کچھ نہیں پوچھا۔ جب بیرا پانی کا گلاس ٹیبل پر رکھنے لگا تو شاذ نے کہا ’میاں ذرا احتیاط سے پانی رکھنا یہاں پلین کا ٹکٹ رکھا ہے ۔ ہم لوگ تب بھی خاموش رہے ۔ جب دوسری بار بیرا چائے کی پیالیاں ٹیبل پر رکھنے لگا تو شاذ نے پھر ایک بار اُسے ٹوکا، ’میاں چائے کی پیالیاں ذرا احتیاط سے رکھنا یہاں پلین کا ٹکٹ رکھا ہے ۔ ‘ ہمارے منہ تب بھی بند رہے ۔ مگر اسی اثناء میں برابر کی ٹیبل پر سو شلیسٹ پارٹی کے لیڈر گو سوامی نے جو اپنے پُر زور قہقہے کے لیے بدنام تھے کسی بات پر بہت زوردار قہقہہ لگایا تو میں نے انہیں ٹوکتے ہوئے کہا۔ ’گوسوامی صاحب ! ہمارا کچھ خیال کیجیے ذرا احتیاط سے قہقہہ لگایئے یہاں پلین کا ٹکٹ رکھا ہے ۔ اگر خدا نہ خواستہ اُڑ گیا تو۔ ۔ ‘ میرے اس جملے کو سنتے ہی شاذؔ نے پلین کا ٹکٹ میز سے اُٹھایا اور کرسی سے اُٹھتے ہوئے کہا، ’تم لوگ صرف مسخرے ہو۔ بات کرنے کی تمیز نہیں رکھتے ۔ تم لوگوں کی محفل میں کسی شریف آدمی کو نہیں آنا چاہیے ۔ ‘ یہ کہہ کر شاذ غصہ سے چلا گیا۔ ‘‘
انشایئے کا رشتہ مزاح نگاری سے ایسا ہی ہے جیسا شاعری کا سہل ممتنع سے ۔ دیکھنے میں تو شعر آسان اور سامنے کا نظر آتا ہے لیکن اگر کوئی کہنے جائے تو پسینہ آ جائے ۔ میرؔ کی شاعری اس کی بہترین مثال ہے ۔ ’’ نازکی اُس کے لب کی کیا کہیے پنکھڑی اک گلاب کی سی ہے ‘‘، کتنا آسان معلوم ہوتا ہے لیکن کہنے جایئے تو ذوقؔ جیسا استاد کہتا ہے ، ’’نہ ہوا پر نہ ہوا میرؔسا انداز نصیب ذوقؔ یاروں نے بہت زور غزل میں مارا‘‘۔ کچھ یہی بات طنز و مزاح کی بھی ہے ۔ مجتبیٰ حسین کے ، ’’چینی ایش ٹرے کی یاد میں ‘‘، ’’ سند باد جہازی کا سفر نامہ‘‘، ’’ مرزا غالب کی پریس کانفرنس‘‘ ، ’’ٹوکیو میں یاد ابنِ انشا کی‘‘ اور کئی اس طرح کے مضامین ہیں جو انشائیے کی تعریف میں آتے ہیں ۔ میں یہاں ’’ چینی ایش ٹرے کی یاد میں ‘‘ پر تھوڑی سی گفتگو کروں گا۔ علامت نگاری چاہے شاعری میں ہو یا انشائیے میں وہ اپنی ایک ما بعد الطبیعاتی رخ یا بُعد یا ڈیمن شن رکھتی ہے جو قاری کو حیران کرتی ہے ۔ اس مضمون کا عنوان خود ایک علامت ہے ۔ چینی ایش ٹرے ، اس سے قاری کا ذہن ایک ایسی شئے کی طرف جاتا ہے جو نہ صرف پرانی ہے بلکہ قیمتی بھی ہے اور اس کے ٹوٹنے کا افسوس پہلا احساس ہے جو ہم کو متوجہ کرتا ہے ۔ اب اس سے جڑی ہوئی ساری باتیں معنی خیزی کی ایک دنیا لیے ہمارے سامنے نمودار ہوتی ہے ۔ ایش ٹرے ہمارے تہذیبی ، ادبی اور ثقافتی شعور کی علامت بن جاتا ہے ، اس میں پڑے ادھ جلے اور بجھے ہوئے سگریٹوں کو دیکھ کر وہ کہتے ہیں ، ’’مثلاً یہ جو ادھ جلا سگریٹ ہے ، پروفیسر بھٹا چاریہ کا ہے جسے انہوں نے اس وقت بجھایا تھا جب ہم لوگوں نے ’وجودیت‘ کے مسئلہ پر اُن کی رائے سے یکسر اختلاف کیا تھا۔ پروفیسر بھٹا چاریہ اچانک آپے سے باہر ہو گئے تھے اور ہمارے خلاف کچھ نہ بن پڑا تو فوراً اپنا اَدھ جلا سگریٹ ایش ٹرے میں مسل دیا۔ یہ سگریٹ اب ایش ٹرے میں پڑا پروفیسر بھٹا چاریہ کی قوتِ برداشت کا جیتا جاگتا ثبوت فراہم کر رہا ہے ۔ یوں بھی ہم لوگوں میں جہاں ضبط کی حد ختم ہو جاتی ہے وہاں سے ایش ٹرے کی حد شروع ہوتی ہے ۔ میں بڑی دیر تک پروفیسر بھٹا چاریہ کے اَدھ جلے سگریٹ کو دیکھ کر مسکراتا رہا۔ مجھے یوں لگا جیسے پروفیسر بھٹا چاریہ میرے ڈرائنگ روم سے چلے نہیں گئے ہیں بلکہ سگریٹ کے اس ٹکڑے کے پیچھے چھپ کر بیٹھ گئے ہیں اور اپنی ’’وجودیت ‘‘کو ٹٹول رہے ہیں ۔ اور یہ محمود کا سگریٹ ہے ۔ اس سگریٹ کو میں اس لیے پہچانتا ہوں کہ محمود نے اُسے مجھ ہی سے مانگ کر پیا تھا۔ اور یہ سریندر کا سگریٹ ہے ۔ اِسے اُس نے اُس وقت بجھایا تھا جب ہمیں اس کی نظم میں کوئی مفہوم نظر نہیں آیا تھا۔ سریندر نے ہماری رائے جان کر اس سگریٹ کو کچھ ایسے اسٹائیل سے بجھایا تھا جیسے اس سگریٹ کے بجھنے سے اس کی نظم میں مفہوم کی روشنی چمک اُٹھے گی۔ جب اس کے بعد بھی ہماری سمجھ میں کچھ نہ آیا تو اُس نے دوسرا سگریٹ جلا لیا اور نئی نظم سنانی شروع کر دی۔ اب سریندر کے سارے سگریٹ ابہام کی راکھ کے ڈھیر میں چپ چاپ پڑے ہیں اور اُن کے برابر ہمارے وہ سگریٹ بھی پڑے ہیں جنہیں سریندر کی نظموں کو سمجھنے کی جستجو میں ہم نے جلایا تھا ۔ یہ سارے بے نام سگریٹ جو ادب اور ثقافت کا کوئی حصہ نہ بن سکے اب یوں ہی ایش ٹرے میں پڑے ہیں ۔ ‘‘ اگر یہ انشائیہ نہیں ہے تو پھر ہمیں یہ بات ماننی پڑے گی کہ انشائیہ وہ ہوتا ہے جس میں کوئی تخلیقی بات نہ ہو ، جس میں کوئی تہہ داری نہ ہو جس میں عقل و شعور کو بیدار کرنے والی کوئی بات نہ ہو۔ بہ ہر حال انشائیہ ہو کہ طنز و مزاح اب اُردو میں کم از کم ہندوستان کی حد تک معاملہ گمبھیر نظر آتا ہے ۔
میں اپنا مضمون نامی انصاری صاحب کے اس خیال پر تمام کرتا ہوں کہ ’’اُردو کے ادبی حلقوں میں اب یہ خیال راسخ ہوتا جا رہا ہے کہ مجتبیٰ حسین تک پہنچ کر طنز و مزاح کا قافلۂ نو بہار جیسے رک سا گیا ہے ۔ ان کے بعد کی نسل میں یوں تو بہت سے نام جگنوؤں کی طرح اپنی روشنی دکھا کر چھپ جاتے ہیں کبھی سامنے آ جاتے ہیں لیکن ان میں کوئی مزاح نگار ایسا نظر نہیں آتا جس سے مستقبل کی پائدار اُمیدیں قائم کی جا سکیں ۔ ‘‘

گوشہ خاور چودھری
کوائف و تعارف  خاور چودھری
________________________________________
نام	خاور چودھری
والدین	محمد علی۔ گل زہرہ(مرحومہ)
تاریخ پیدائش	15۔ اپریل1970ء
مولد	حضرو شہر، ضلع اٹک۔ پاکستان
تعلیم	بی اے
وسیلۂ معاش	صحافت/کالم نگاری
استادسخن	ڈاکٹر مبارک بقاپوری مرحوم(کراچی)
تصانیف	’’خواب، کرچیاں اور مسافر۔ ٹھنڈاسورج۔ چراغ بہ کف۔ چیخوں میں دبی آواز‘‘(’’ اُمید۔ نہ جنوں رہا‘‘ زیر ترتیب)
خدمات	(چیف ایڈیٹر ہفت روزہ ’’حضرو‘‘ ، چیف ایڈیٹر ہفت روزہ ’’ تیسرارُخ‘‘ ، چیف ایڈیٹر روزنامہ ’’تعلّم‘‘، مدیر ادبی رسالہ ’’ سحرتاب‘‘)
(جنرل سیکرٹری بزمِ علم و فن، اٹک۔ جنرل سیکرٹری حضروپریس کلب)
رابطہ	9سکندرپلازہ، حضرو، ضلع اٹک(پاکستان)43440
فون	+92-300-9755499
ای میل	khawarchaudhari@yahoo.com , hotmail.com
*****
تعارف
خاور چودھری زمانۂ طالب علمی سے ہی قلم سے وابستہ ہیں ۔ 1987ء میں لاہورسے شائع ہونے والے ایک ڈائجسٹ کے لیے کہانیاں ا ور مختصر مضامین لکھے بعد ازاں صحافت بھی شروع کر دی۔ 1994ء میں حضروسے شائع ہونے والے ادبی رسالے ’’چاک‘‘ کے لیے ناظم منتخب ہوئے ۔ 1998ء میں حضروشہرسے پہلا باقاعدہ اخبار’’ ہفت روزہ حضرو‘‘ جاری کیا۔ 2000ء میں ادبی رسالہ ’’سحر تاب‘‘ کی ادارت کی اور پھر 2001ء میں ایک اور ہفت روزہ اخبار’’تیسرا رُخ‘‘ میں چیف ایڈیٹر کی حیثیت سے فرائض انجام دیے ۔ 2005ء میں علاقائی روزنامہ ’’تعلّم‘‘ کے ایڈیٹر رہے ۔ اسی عرصہ میں کراچی سے شائع ہونے والے معروف ادبی ماہنامے ’’سخن ور‘‘ کے ساتھ بھی منسلک رہے ۔
مئی2005ء سے روزنامہ ’’اسلام‘‘ کے سا تھ بہ طور کالم نگار اور بیورو چیف وابستہ ہیں ۔ اس کے علاوہ ویب سائٹ۔ ’’القمر آن لائن‘ کے لیے بھی کالم لکھ رہے ہیں ۔ اس سے پہلے روزنامہ ’’جنگ"، "نوائے وقت"، "اوصاف"، "اذکار‘‘ اور دیگر اخباروں کے لیے اعزازی کالم لکھتے رہے ۔
خاور چودھری نے نظم اور نثر کے میدانوں میں بہ یک وقت طبع آزمائی کی۔ نعت، سلام، غزل، نظم، ہائیکو ، ماہیا، قطعہ، ناولٹ اور افسانے لکھے ۔ 1990ء میں نعت پر مشتمل ان کی کتاب ’’شمع فروزاں ‘‘ شائع ہوئی۔ 1996ء میں ان کا طویل ناولٹ ’’زنگ آلود خواہشیں ‘‘ کے نام سے ایک ڈائجسٹ میں شائع ہوا۔ 2001ء میں ان کے کالموں کا پہلا مجموعہ ’’خواب، کرچیاں اور مسافر‘‘ منظر پر آیا۔ 2006ء میں ان کے ہائیکو اور ماہیوں کی کتاب ’’ٹھنڈا سورج‘‘ شائع ہوئی۔ نومبر2007ء میں ان کے کالموں کا دوسرا مجموعہ ’’چراغ بہ کف‘‘ سامنے آیا اور جنوری2008ء میں ان کے افسانوں کا انتخاب ’’چیخوں میں دَبی آواز‘‘ کے نام سے شائع ہو چکا ہے ۔
جاپانی اصنافِ سخن ہائیکو اور واکا کی طرف ان کا رجحان زیادہ ہے ۔ ان کے ’’واکا‘‘ پر مشتمل مجموعہ ’’امید‘‘ کے نام سے جلد شائع ہو رہا ہے ۔
________________________________________

دُکھ میں گُندھے ہوئے کالم۔۔۔ ڈاکٹر ارشد محمود ناشاد
________________________________________
خاور چودھری عجب سیماب صفت آدمی ہے ۔ اُس کے اندر کی بے قراری اُسے اپنے ثابت و سالم وجود کو ریزہ ریزہ کرنے پراُکساتی ہے اور وہ تابع فرماں معمول کی طرح اس کارِ تخریب میں منہمک ہو جاتا ہے ۔ وہ بڑی چابک دستی سے اپنے ثابت وسالم وجود کو ریزہ ریزہ کر دیتا ہے ۔ انگ انگ ایک دوجے سے الگ ہو جاتے ہیں ۔ ابھی تخریب کا یہ سفرختم نہیں ہو چکتا؛ ابھی یہ ریاض مکمل نہیں ہو پاتا کہ اس کی نظر میں یہ سارا کیا کرایا کام نا محمود ہونے لگتا ہے ۔ محنت اکارت جاتی ہے ، عبادت بے معنی ہو جاتی ہے اور وہ ادھر اُدھر بکھرے ہوئے ریزوں اور ٹکڑوں سے از سرِنو اپنا وجود تعمیر کرنے کا خواب اپنی آنکھوں میں سجا لیتا ہے ۔ اُس کے اندر کی مہارتیں اُسے پھر ویساہی پیکر عطا کر دیتی ہیں ۔ اُس کے ناخن گرہیں لگانے اور کھولنے میں اس قدر طاق ہیں کہ پلک جھپکنے میں وہ زمانوں پر پھیلے ہوئے وقت کو باندھ اور کھول کر رکھ دیتا ہے ۔ اس سارے عمل میں کہیں فقیر کی ادائے بے نیازی اپنی جھلک دکھا جاتی ہے اور کہیں مداری کی ہُنرمندانہ چابک دستی ماحول پر نظربندی کا جال ڈال دیتی ہے ۔ دیکھنے والوں کو کُچھ سمجھ نہیں آتا۔ حواس بے احساس ہو جاتے ہیں ۔ منظر تھم جاتا ہے ۔ پس منظر جاگ اُٹھتا ہے ۔ اُس کی نگاہ تھمے ہوئے منظر کی اسیر نہیں رہ سکتی۔ وہ منظر کی ہمہ رنگی پر ایک نگاہِ غلط انداز ڈالتا ہے اور پھر پس منظر کی پہنائیوں میں گُم ہو جاتا ہے ۔ تھمی ہوئی چیزیں اور ٹھہرے ہوئے منظراس کی نگاہ میں بے وقعت و بے قیمت ہیں ۔ اُس کے قدم کسی ایک میدان میں رُک نہیں سکتے ؛نادیدہ دُنیائیں اُسے اپنی طرف بُلاتی ہیں اور وہ وفورِ شوق میں اُن کی طرف اُڑنے لگتا ہے مگر حیرت اُس وقت چہار چند ہو جاتی ہے جب وہ ان طلسم کدوں اور فسوں خانوں کی گرفت سے بھی بہ خیر و خوبی نکل آنے میں کامران ہو جاتا ہے ۔ اس کا وجود ثابت و سالم رہتا ہے ۔ انگ انگ سلامت اور دل پہلے کی طرح جواں تر_____!!
یہ جو کُچھ میں لکھ آیا ہوں محض ’’حسنِ تمہید‘‘ نہیں بلکہ ان حرفوں میں خاور چودھری کے نقش و نگار جگ مگا رہے ہیں ۔ اُس کے خال و خط کی رعنائی الفاظ کے ان جسموں میں روح کی طرح موج زن ہے ۔ ان حرفوں اور ان لفظوں کے باطن میں سانس لیتے خاور چودھری کے وجود کی شناخت میں میں آپ کی معاونت کرتا ہوں ۔ ٹھہرنا اس کے اختیار میں نہیں ۔ قیام کرنے کی عادت اُس کے خمیر میں نہیں ۔ حضروسے عروس البلاد تک کا طویل سفراُس نے لمحوں میں کر لیا۔ وہ دریا کے کنارے سے اُٹھا اور سمندرکے کنارے جا ڈیرے ڈالے ۔ مگر سمندراپنی لامحدودوسعتوں اور بے پناہ رنگینیوں کے باوجوداُس کے آئینۂ نگاہ میں عکس فگن نہ ہوا۔ اُس کے حاشیۂ خیال میں دریا کی روانی ثبت تھی، سواُس نے اپنے ریزہ ریزہ وجود کو سمیٹناشروع کر دیا اور پھر ایک لمحے میں رُکے ہوئے سمندرکے قُرب کو تیاگ کر رواں دواں دریا کے کنارے آن بیٹھا۔ جیسا گیا تھاویساہی لوٹ آیا۔ پورے کا پورا؛ ثابت وسالم __ __ _ ___اپنی مٹی سے بچھڑنے کی سزا بھگت کر آیا تو پھر اپنی مٹی سے ہی نئے جہانوں کی تعمیر کرنے لگا۔ نِت نئے منظر اُجالنا اور پھر پس منظر کی پہنائیوں میں گُم ہو جاناتواُسے ہمیشہ سے عزیز رہا ہے ، سو یہاں یہی آنکھ مچولی شروع ہوئی۔ اُس کا وجود ہر بار ایک نئے منطقے میں ظہور کرتا رہا۔ لذتِ پیدائی کے جنون نے اُس کے نقوش کو بگڑنے نہیں دیا؛ وہ ہمیشہ ثابت و سالم رہا۔ ادب سے صحافت اور صحافت سے ادب تک کے اسفار میں اُس کے قدموں نے کئی منزلوں کو چھوا مگر وہ رُکا نہیں کہ رُکنے کے ذائقے سے وہ ناواقف تھا۔ کبھی حضرو، کبھی سحرتاب، کبھی تیسرارُخ، کبھی تعلّم، کبھی غزل، کبھی نظم، کبھی ہائیکو ، کبھی ماہیا، کبھی واکا، کبھی افسانہ، کبھی مضمون، کبھی خط، کبھی کالم_________اس کے سفرکے کیا کیا پڑاؤ رہے _________ مگر اُس کے بال و پر میں رکھی سفرکی اُڑان کبھی ختم نہ ہوئی؛اُس کے قدموں میں پھیلی ہوئی مسافت کبھی پوری نہ ہوئی۔ وہ کتنے منطقے پامال کر آیا۔ کتنی زمینیں اُس کے قدموں تلے آئیں ۔ وہ کتنے زمانے گھوم آیا مگر حیرت ہے کہ ابھی وہ تھکا نہیں ۔ اُس کا وجود پہلے کی طرح ثابت و سالم ہے اور اس کا شوقِ سفراُسی طرح قائم و دائم ہے ؛ تازہ دم مسافروں کی طرح_ ____ _ __ _____!!!
میں خاور چودھری کے کالموں کے حوالے سے کُچھ باتیں کہنے چلا تھامگراُس کی شخصیت کی گھمن گھیریوں میں آپھنسا ہوں ۔ دراصل اُس کے کالم اُس کی شخصیت سے یوں پیوست ہیں کہ ان کو الگ نہیں کیا جا سکتا۔ اگر میں یہ کہوں تو شاید غلط نہ ہو گا کہ اُس کا کالم اُس کی شخصیت اور اُس کی شخصیت اُس کا کالم ہے ۔ شخصیت سے کالم اور کالم سے شخصیت تک کا یہ سفر وہی کر سکتا ہے جو اپنے وجود کو ریزہ ریزہ کر کے ازسرِ نو تعمیر کرنے کا ہُنر جانتا ہو۔ وہ جسے تخریب سے تعمیر کر آتی ہو۔ دردمندی اور دردآشنائی کے بغیر کرب زاروں کے سفرکی روداد بیان نہیں کی جا سکتی۔ بے چشمِ نم دیکھے ہوئے منظروں کی داستاں دوسروں کی پلکو ں کو انجم آشنا نہیں کر سکتی۔ خاور چودھری کی ہمہ رنگ شخصیت کی طرح اُس کے کالموں کا موضوعاتی تنوّع بھی دیدنی ہے ۔ سیاست، مذہب، معاشرت، تعلیم، ادب، سائنس، کھیل، ثقافت اور جانے کیا کیا اس کے کالموں میں سمٹ آیا ہے ۔ انسانوں کے رویّے ، میلانات، عادتیں ، تجربے ، احساسات اور خیالات کا کو ن سارنگ ہے جوان کالموں میں اظہار نہیں پاتا۔ اس کے کالموں کے آئینے میں صرف لمحۂ موجود ہی جلوہ گر نہیں بلکہ رفتہ و فردا کے رنگ بھی تمام تر جلوہ سامانیوں کے ساتھ موجود و متشکل ہیں ۔ اُس نے زندگی کا ادھورا خاکہ پیش نہیں کیا بلکہ اُسے ایک ایسے پیکر میں ڈھال دیا ہے جو اپنے نقش و نگار کے اعتبارسے کامل و مکمل ہے ۔
خاور چودھری کے کالم دُکھوں میں گندھے ہوئے ہیں ۔ وہ منظر کے جھلملاتے اور جگ مگ کرتے رُخ کو نہیں دیکھتا بلکہ پس منظر میں سسکتے ، روتے ، کُرلاتے ، لہو بہاتے اور بَین کرتے لمحوں کو کھوج نکالتا ہے ۔ اسلام اور پاکستان_________اس کے ایمان اور عقیدے کے دو ستون ہیں ۔ ان کی محبت اُس کے خون میں موج زن ہے ۔ ان سے وابستگی کاخماراُس کے رگ و پے میں سرایت کیے ہوئے ہے ۔ دُنیا کے موجودہ منظرنامے پر جب وہ امتِ مسلمہ کی زبوں حالی اور شکستگی کی اندوہ ناک صورتیں دیکھتا ہے تواُسے اپنا اندرٹوٹتا ہوامحسوس ہوتا ہے ۔ اُس کی رگوں میں خون جمنے لگتا ہے ۔ کرب ناکی کی اس کیفیت میں وہ محض ماتم نہیں کرتا بلکہ پس منظر میں جھانک کر غیروں کی ریشہ دوانیوں اور اپنوں کی عاقبت نا اندیشیوں کو شناخت کرتا ہے اور مکر و فریب، ظلم و استبداداور بے حسی و کم کو شی پر پڑے نقابوں کی دھجیاں اُڑا دیتا ہے ۔ اس کی حمیتِ ایمانی اور غیرتِ ملی اس کے قلم کو توانائی عطا کرتی ہے ۔ وہ بے خوفی اور بے باکی سے ظالموں ، غاصبوں ، آمروں ، وڈیروں ، مکاروں اور فتنہ پردازوں کو للکارتا ہے ۔ اُس کے اندردہکتی چنگاریاں شعلۂ جوّالہ کی صورت اختیار کر کے جب اُس کے کالموں میں اظہارپاتی ہیں توکیسے کیسے فرعونوں کے خرمنِ اناکو بھسم کر دیتی ہیں ۔ اُس کاقلم غفلت شعاروں اور تغافل کیشوں کے لیے تازیانہ بن جاتا ہے ۔
خاور چودھری کو دُکھ چننے اور غم بانٹنے کاجنون ہے _________لادوا اور ناقابلِ علاج۔ پہلے وہ دُکھوں کی تلاش میں پھر تا تھا اب دُکھ اُس کی تلاش میں رہنے لگے ہیں ۔ دُکھوں سے وابستگی کے اس عرصے میں اُس کی پلکو ں کے کنارے نم ناک اور اُس کاسینہ بارِ غم سے بوجھل رہا ہے ۔ اس کے با وجود وہ دُکھوں کو عزیزجانتا ہے ؛اُس نے اپنے نہاں خانۂ دل میں دُکھوں کو اس سلیقے اور قرینے سے سجایا ہوا ہے کہ اُس کے اندرکی مہارتوں پرحیرت ہوتی ہے ۔ اُس کاباطن رنگ رنگ اور قسم قسم کے دُکھوں کی آماج گاہ ہے ۔ اُس کا اندربھرا ہوا ہے ۔ ملتِ اسلامیہ کی زبوں حالی کادُکھ، ارضِ وطن کے جسدِ لہولہوکادُکھ، اُجڑی مسجدوں اور ویران مدارس کادُکھ، وانا، وزیرستان، کشمیر، فلسطین، عراق اور افغانستان میں ظلم وبربریت کانشانہ بننے والے نہتّے ایمان داروں کادُکھ، غُربت وافلاس کی چکی میں پسنے والے مفلوک الحال انسانوں کادُکھ، گندگی کے ڈھیروں سے رزقِ حیات تلاشتے نوخیز بچوں کا دُکھ، جہیزکو ترستی کنواری لڑکیوں کادُکھ، وڈیروں اور جاگیرداروں کے پنجوں میں پھنسے ہاریوں اور مزارعوں کادُکھ__________ان گنت دُکھ۔ بے پناہ دُکھ۔ خاور چودھری کے نہاں خانۂ دل میں سجی ہوئی دکھوں کی دُکان ہے ۔ وہ جب چاہتا ہے اور جس وقت چاہتا ہے اپنے بھرے ہوئے سینے سے ایک دُکھ نکالتا ہے اور کالم کے چوکھٹے میں جَڑدیتا ہے ۔ اُس کاوجودثابت وسالم رہتا ہے ، پہلے کی طرح مگراپنے پڑھنے والوں کو ریزہ ریزہ کرڈالتا ہے ۔ ’’ازدل خیزددردل ریزد‘‘کی سچائی اُس کے کالموں کو پڑھ کرآشکار ہوتی ہے ۔ کاکمال یہ ہے کہ وہ اپنے نہاں خانۂ دل میں سجائے ہوئے دُکھوں کو اپنے پڑھنے والوں کے دلوں میں اُتار دیتا ہے ۔ چابک دستی اور مہارت کے ساتھ۔ اس کام کو وہ فرض کی طرح انجام دیتا ہے ۔ پورے خشوع وخضوع کے ساتھ، کامل یک سوئی اور انہماک کے ساتھ۔
ادب سے وابستگی نے خاور چودھری کو قدرتِ بیان کی صفت سے مالامال کیا ہے ۔ اُس نے اپنے باطن کے درد، قلب کی بے قراری، خوابوں کی رعنائی اور خیالوں کے حُسن کو بہ تمام وکمال لفظوں کے قالب میں ڈھال دیا ہے ۔ اُس کے لفظ بولتے ہیں ؛اُس کے حرف جاگتے ہیں ۔ بے حسوں کو جھنجوڑکربے دار کرنے اور دُکھ آشناؤں کو گرنے سے سنبھالنے والے لفظ، اُس کے اندرکی مہارتوں کے گواہ ہیں ۔ اُس کے قارئین کا دائرہ وسعت آشنا ہونے لگاہے ۔ اُس کے جذب وشوق کی توانائی بڑھ رہی ہے ۔ میرایقین ہے کہ اُس کے قدموں کا استحکام اور سینے کی دردمندی اُس کی آنکھوں میں سجے ہوئے خوابوں کو ضرورشرمندۂ تعبیر کرے گی۔ وہ خاور ہے ______اسمِ بامسمّا۔ اُس کا افق بے آفتاب نہیں رہے گا۔ ان شاء اللہ

چیخوں میں دبی آواز  پروفیسر ہارون الرشید
________________________________________
آدمی عموماً جب لکھنا شروع کرتا ہے تو اسے اکثر اوقات یہ احساس نہیں ہوتا کہ وہ کیا لکھتا ہے اور کس لیے لکھتا ہے ۔ اس سے اس کی بے چینی بڑھتی ہے ۔ وہ کبھی جملے بناتا ہے ، کبھی قرطاس پرآڑی ترچھی لکیریں کھینچتا ہے اور کبھی لفظوں کے درمیان اپنے اندرکی بے چینی اور اضطراب کو پھیلانے کی کو شش کرتا ہے ۔ اس سے اس کا کیتھارسس تو ہو جاتا ہے لیکن اسے حقیقی طمانیت نہیں ہوتی۔ طمانیت کا پہلا زینہ کام کی نوعیت طے کرنا ہے ، جب کام کا تعین ہو جاتا ہے تو سوچ، ذہن اور خیال اعتدال پہ آ جاتے ہیں ۔ یہیں سے ایک ادب کی منزل بھی شروع ہوتی ہے ۔ آدمی نے جو کچھ کرنایالکھنا ہے اس کا فیصلہ وقت اور مقدر کرتا ہے اور جوکچھ طے ہے وہ طے ہے ، اس میں تبدیلی نہیں ہوتی۔ ہم تو اکثریہی خیال کرتے ہیں کہ ہم خود اپنی منزل کا راستہ متعین کرتے ہیں ، حالاں کہ ایسا نہیں ہے ۔
وہ مجھ کو بتا دیا گیا ہے 
جو لوحِ نصیب پر رقم ہے
وہ لوگ بڑے خوش نصیب ہوتے ہیں جواس کارگہِ شیشہ گری میں بہت کچھ کرتے ہیں ، یوں بھی ہوتا ہے کہ بعض لوگوں کا بہت سارا کام بھی کسی کو نظر نہیں آتا اور بعض کا تھوڑا سا کام بھی انہیں زندہ جاوید کر دیتا ہے ، یہ سب قسمت کی باتیں ہیں اور قسمت ایک ایسی دیوی ہے جو ہر کس و ناکس پر مہربان نہیں ہوتی۔ کسی کو بہت زیادہ نواز دیتی ہے اور کسی کے دامن میں چند کھوٹے سکے بھی نہیں آتے ۔
یہ انسان کی سخت جانی ہے کہ وہ مقدرکے ساتھ بر سر پیکار ہے ، اس کے حوصلے کی داد دینی چاہیے ۔ شہرت اور ناموری کا راستہ سنگلاخ چٹانوں میں چھپا ہوا ہے ، اکثرلوگ اُدھر کا رُخ کرتے ہیں ، کچھ شروع ہی میں دل ہار دیتے ہیں اور کچھ آخر تک چلنے کا عزم کر لیتے ہیں ۔
خاور چودھری بھی ایک ایسے ہی کردار کا نام ہے جو بہت سارے کام کرتا ہے اور مسلسل ادب کے اس بھاری پتھر کو اٹھائے ہوئے ہے جسے زیادہ تر لوگ چوم کر راستے میں ہی چھوڑ دیتے ہیں ۔
خاور چودھری شاعر بھی ہیں ، افسانہ نگار بھی اور صحافی بھی ، اور میری دانست میں جو ان تینوں شعبہ ہائے جات میں اپنی توانائیاں صرف کرتا ہے اس کے حوصلے کی بھی تعریف کرنی چاہیے اور اس کی محنت کو بھی خراج تحسین پیش کرنا چاہیے ۔ انہوں نے سب سے پہلے اپنے کام کا تعین کیا اور اپنے اندر کے آدمی کو مطمئن کرنے کے لیے شاعری، افسانہ نگاری اور صحافت کا جامہ پہن لیا۔ ان کے ان تینوں میدانوں کے تجربات ان کے افسانوں کی پہلی کتاب ’’چیخوں میں دبی آواز ‘‘ میں نظر آتے ہیں ۔ 17۔ افسانون کا یہ سفر ’’نیلا خون‘‘ سے شروع ہوتا ہے اور ’’آزادی ‘‘ تک پہنچتا ہے ۔ لیکن یہ سفر اور جد و جہد ان کا پہلا پڑاؤ ہے ۔ ان کے افسانوں کے اندر تخلیقی محنت اور عرق ریزی نہایت نمایاں ہے اور یہ ان کے اخلاص کی علامت ہے جوانہیں اس صنف میں کھینچ لایا ہے ۔ ’’نیلا خون‘‘ میں بانو خاتون کا کردار قدم قدم پر ہماری سوسائٹی میں نظر آتا ہے ۔ یہ ہر گھر کی کہانی ہے جو یہ بتاتی ہے کہ ہم کدھر جا رہے ہیں ۔
’’کرپٹ ونڈوز‘‘ کو بھی دوسرے زاویے سے دیکھیں تواس میں بھی وہی معاشرتی عذاب لہراتے ہوئے نظر آتے ہیں جنہوں نے ہماری زندگیاں اجیرن کر رکھی ہیں ۔ اس کی ترتیب اور اس کا کلائیمکس نہایت عمدہ ہے ۔
خاور چودھری شاعربھی ہیں اور صحافی بھی۔ ان کے افسانوں میں ہلکی ہلکی شاعرانہ فضابھی کروٹیں لیتی ہوئی نظر آتی ہے ۔ صحافی ہونے کے ناطے ان کی معلومات نہایت وسیع ہیں ان کاVISIONنہایت پھیلا ہوا محسوس ہوتا ہے ۔ عموما افسانے کے حوالے سے دیکھا گیا ہے کہ افسانہ لکھنے والوں کی ملکی وغیرملکی سطح کے حوالے سے معلومات اتنی زیادہ نہیں ہوتیں ، لیکن خاور چودھری کے حوالے سے یہ دیکھ کربے پایاں مسرت ہوتی ہے کہ انہوں نے صحافتی باخبری کو اپنے افسانوں میں نہایت خوبصورتی سے سمویا ہے ۔ ان کے زیادہ تر افسانے اگرچہ مختصر ہیں لیکن انہوں نے اس اختصار میں بھی وہ سب کچھ نہایت مہارت کے ساتھ کہہ دیا ہے جو وہ کہنا چاہتے ہیں ۔
’’ سانسوں کی مالا‘‘، ’’سوداگر‘‘ اور ’’کشکو ل‘‘ بنت، ساخت اور DIMENSIONکے حوالے سے نہایت خوبصورت افسانے ہیں ۔ ان کے افسانوں میں ان کی سوچ کی وسعت کا اندازہ لگایا جا سکتا ہے کہ وہ کیسے آدمی اور معاشرے کے باطن میں اُترجاتے ہیں ۔ خاور چودھری انسانی فطرت کا نہایت گہرا ادراک رکھتے ہیں ، انہوں نے اپنے افسانوں میں جہاں آج کے انسانوں کے دکھ کو دوردورتک پھیلا دیا ہے وہاں انہوں نے ان میں اپنی قدیم روایات کی جڑوں کو بھی نم کر دیا ہے ۔ انہوں نے اپنے افسانوں میں یہ چیز دکھا دی ہے کہ اپنی تہذیب اور تمدن سے کٹ جانے والوں کا کیا حال ہوتا ہے ۔
’’ چیخوں میں دبی آواز‘‘ میں اس آزادی کے سائے بھی اپنے ہونے کا پتا دیتے ہیں جو پچھلے ساٹھ سالوں میں ہم سے کھو گئی ہے ۔ اس میں ہماری گم گشتہ روایات کا خون بھی شامل ہے اور ان سے جڑے رہنے کا عہد بھی۔
________________________________________
ہائیکو نگاری کے تسلسل میں 'ٹھنڈاسورج'  ۔۔ محسن بھوپالی
________________________________________
’’اردوادب کے شعری ادب میں بیشتراصناف سخن مشرق وسطیٰ اور مغرب سے ہی آئی ہیں لیکن ان کے مقبول اور معتبر ہونے میں طویل عرصہ لگا جب کہ جاپان سے درآمد ہونے والی صنف سخن ہائیکو نے بیس پچیس برس کی قلیل مدت میں برصغیر پاک وہند میں جوحیرت انگیزمقبولیت حاصل کی ہے وہ اردواور اہل اردوکے لیے باعث فخرہے ۔
گزشتہ تقریباًدو دہائیوں میں صرف ہائیکو پرمشتمل درجنوں شعری مجموعے منظر عام پرآ چکے ہیں ۔ متعددادبی رسائل میں ہائیکو سے متعلق مضامین بھی شائع ہوتے رہے ہیں ۔ اس کے علاوہ ملک کے اہم شہروں کراچی‘اسلام آباداور کوئٹہ وغیرہ میں ہائیکو مشاعرے بھی منعقد ہوتے رہتے ہیں ۔ خصوصاًکراچی میں جاپان قونصل خانہ کے تحت1982ء سے سالانہ بنیاد پر تسلسل کے ساتھ ہائیکو مشاعرے کا انعقاد کیا جا رہا ہے جس میں اردوکے سینئرشعراکے علاوہ نئے شعراء بھی کافی تعداد میں پابندی کے ساتھ شریک ہوتے ہیں ۔ آج یہ بات نہایت تیقن کے ساتھ کہی جا سکتی ہے کہ ہائیکو اب اردو ادب کے قارئین کے لیے نہ صرف اجنبی صنف سخن نہیں رہی ہے بلکہ اصناف شعری میں گراں بہا اضافے کی حیثیت اختیار کر چکی ہے ۔
جس طرح شاعری کی دیگراصناف غزل‘قطعہ‘رباعی کے علاوہ مغرب سے آنے و الی اصناف‘آزادنظم‘نظم معریٰ‘ سانیٹ اور ترائیلے تک اپنی مخصوص ہیئت کی وجہ سے اپنی جداگانہ شناخت رکھتی ہیں ۔ اسی طرح ہائیکو بھی بشمول دیگرفنّی پابندی کے اپنی مخصوص ہئیت(FORM)کی وجہ سے پہچانی جاتی ہے ۔ ہائیکو کا پہلا اور تیسرامصرع مساوی الاوزان جب کہ دوسرے مصرعے میں ایک رکن زائد ہوتا ہے ۔ اساتذہ فن اور بیشترنقادوں نے مندرجہ ذیل ارکان کو ہائیکو کے اصل وزن کے انتہائی قریب ہونے کے باعث صحیح وزن قرار دیا ہے جسے ارکان ‘اعداد اور اردومصرعوں کی وضاحت کے ساتھ دیا جا رہا ہے :۔
فع لن۔ فع لن۔ فع = 5 
آ وا ۔ رہ پت۔ تے 
فع لن۔ فع لن۔ فع لن۔ فع = 7
تم نف۔ رت سے ۔ مت دے ۔ کھو
فع لن۔ فع لن۔ فع = 5
کل یہ۔ کو نپل۔ تھے
برصغیرپاک وہندکے تقریباً سبھی شعراء اس وزن کی پابندی کے ساتھ ہائیکو لکھ رہے ہیں ۔ یہاں یہ امرقابل ذکرہے کہ اس پابندی کو پہلے پہل جاپان قونصل خانہ کراچی کے سالانہ مشاعرے منعقدہ1983ء میں ہدایت کی بموجب ملحوظ رکھا گیا تھا۔ اس مشاعرے میں راقم نے جوہائیکو پیش کیے تھے ان میں سے دوہائیکو یہاں دینابے محل نہ ہو گا:۔
بازآؤں گاجا
مجھ کو توپھر سمجھانا
اس سے مل کرآ

بارش کا یہ ساز
رہ رہ کر یاد آتی ہے 
گھنگرو کی آواز
بعض نقادوں نے پروفیسر محمد امین کو ان کے ہائیکو مجموعے مطبوعہ1981ء(طبع اول)1982ء(طبع دوم)کی بنیاد پر انہیں پاکستان کا پہلا ہائیکو نگار قرار دیا ہے جب کہ ان کے ہائیکو کے تینوں مصرعے مساوی الاوزان ہیں اس لیے یہ ہائیکو کی بنیادی شرط یعنی ہیئت کی پابندی پر پورے نہیں اترتے چنانچہ انہیں مختصر نظمیں ہی شمار کیا جانا چاہئے ۔ اس واضح فرق کے بارے میں مصنف نے اپنے ہائیکو کے دیباچے میں خودتحریر کیا ہے :۔
’’اردوہائیکو اور بالخصوص میرے ہائیکو جاپانی ہائیکو سے مختلف ہیں ۔ ۔ ۔ میں نے چونکہ جاپانی ہائیکو سے متاثر ہو کرہائیکو لکھنے شروع کیے اور جاپانی ہائیکو کی خصوصیات کو ملحوظ رکھا ہے اس لیے میں اسے ہائیکو کا نام دیناہی مناسب سمجھتا ہوں ۔ ‘‘
مساوی الاوزان مصرعوں پرمشتمل مختصرنظمیں قیام پاکستان سے قبل بھی لکھی جا رہی تھیں ۔ مخمورجالندھری کی مختصر نظمیں کا مجموعہ جواسی نام سے کتابی صورت میں 1946ء میں شائع ہوا تھا۔ مذکو رہ مجموعے سے تین نظمیں دی جا رہی ہیں تاکہ میرے مؤقف کی تائید ہو سکے :۔
توکیاجانے تیرے سرپر
وقت کا چرخاگھوں گھوں کرتا
کات رہا ہے بال سفید

گزرا تھا ابھی کو ن سڑک سے کہ ابھی تک
ہاتھوں میں ہے بنئے کے اسی طرح ترازو
درزی کی سوئی پہلے جہاں تھی ہے وہیں پر

اک اور ناؤکنارے پہ بھرکے ڈوب گئی
امیدتھی کہ سمندرکی موج کف آلود
اٹھی‘بلند ہوئی اور پھر سے ڈوب گئی
ہائیکو کی ہیئت کے سلسلے میں بات یقیناخاصی تفصیل میں چلی گئی ہے لیکن یہ بنیادی مسئلہ تھا جس کی وضاحت مثالوں کے ساتھ ضروری تھی۔
پانچ سات پانچ کی پابندی کے ساتھ سینئرشعراء کے علاوہ جن نئے شعراء اور شاعرات نے کامیاب ہائیکو لکھے ہیں ان میں مہتاب الدین مہتاب‘لیاقت علی عاصم‘آفتاب مضطر‘ شبہ طراز‘ثروت سلطانہ ثروت‘اور رونق حیات کے نام قابل ذکر ہیں ۔ مہتاب اور عاصم کے علاوہ بقیہ شعراء کے ہائیکو کے مجموعے بھی شائع ہو چکے ہیں ۔ پچھلے چندبرسوں میں ہائیکو نگاروں کی اس کہکشاں میں خاور چودھری کے نام کا خوشگواراضافہ ہوا ہے ۔ انہوں نے مساوی الاوزان ہائیکو بھی لکھے ہیں او رہیئت کی پابندی کے ساتھ بھی لیکن میرے نزدیک ہیئت کی پابندی کے ساتھ لکھے گئے ہائیکو ہی ان کی پہچان ہیں جب کہ انہوں نے ماہیے میں بھی طبع آزمائی کی ہے ۔
ادبی مراکزسے دور ہونے کے باعث انہیں ہائیکو نگاروں میں کم ہی شمارکیا گیا ہے اور ان کے کلام کی خاطرخواہ اشاعت بھی نہیں ہو سکی ہے جب کہ انہوں نے نہ صرف ہیئت کی پابندی کو ملحوظ رکھتے ہوئے کامیاب ہائیکو لکھے ہیں بلکہ ہائیکو کے مزاج اور مضامین کو نہایت خوبصورتی سے برتا ہے ۔ جاپانی ہائیکو میں قوافی کا اہتمام نہیں کیاجا تا لیکن اردوکے کئی شعراء قوافی کی پابندی کے ساتھ بھی کہہ رہے ہیں اور پابندی کے بغیربھی۔ خاورؔکے بیشترہائیکو کے پہلے اور تیسرے مصرعے ہم قافیہ نہیں ہیں ۔ خاورؔنے مساوی الاوزان مصرعوں پرمشتمل ہائیکو بھی لکھے ہیں لیکن اصل وزن میں ہی لکھے گئے ہائیکو ان کی پہچان ہیں ۔
مثلاً 

قریہ قریہ دھوپ
میٹھے جھرنوں کا پانی
قصّے بُنتا ہے !

کالے موسم میں
وعدوں کی زنجیرکٹے
مشکل ہوآسان 

رفتہ فرداکیا
حال میں رہناسیکھ لیا
ہم دیوانوں نے

صحراصحرایاد
میری آنکھوں میں اتری
اشکو ں کی بارات
جاپانی ہائیکو میں موضوعات اور مضامین کے لحاظ سے موسم‘حشرات الارض ‘اور مظاہرفطرت کو کلیدی حیثیت حاصل ہے ۔ خاورؔ نے بھی اپنے انداز میں انہیں نہایت خوبی کے ساتھ اپنے ہائیکو کا موضوع بنایا ہے ۔
جھینگر‘جگنو‘رات
جذبوں کی سرگوشی سن
دیپک راگ نہ چھیڑ

زخمی زخمی خواب 
بادل‘برکھا‘ساون رُت 
تنہائی کی آگ

کُہرے کی چادر
پربت غم کے ٹوٹ پڑے 
شعلے اُٹھتے ہیں !

خودسے ڈرجاؤں 
چاندکی روشن راتوں میں 
سایہ ساتھ چلے
خاورؔکے بعض ہائیکو جاپانی صنف سخن‘‘سِن ریو‘‘پرپورے اترتے ہیں :۔
سگرٹ‘بیڑی‘پان
اب توایساکچھ بھی نہیں 
شاعرکی پہچان!

رازچھپائے کو ن
دوست سپولے بن بیٹھے 
ہاتھ ملائے کو ن
خاورؔنے اس صنف کو غالباًشعری ذائقہ بدلنے کے لیے استعمال کیا ہے لیکن ان کا اصل میدان ہائیکو ہے اور ‘‘ٹھنڈاسورج‘‘ ہائیکو کا ایک اہم مجموعہ ہے میں اسے ہائیکو کی سبدِ گل میں ایک تازہ پھول کا اضافہ سمجھتا ہوں جواہل نقدونظرکی توجہّ بھی حاصل کرے گا اور قارئین کی دادوتحسین کامستحق ہی نہیں حق داربھی ٹھہرے گا۔ ‘‘
(ماہنامہ ادب لطیف۔ جنوری2005ء)
حضرو کا سقراط  محمد خالد خان
________________________________________
راشدخان اور عبدالحمیدخان عابدؔکو داددیجئے جنہوں نے میرے ہاتھ میں قلم تھما دیا اور میں سوچ کے دائروں میں گرفتارلفظوں کامحتاج بیٹھا ہوں کہ مجھے کچھ لفظ مل جائیں جو میرا ذریعہ اظہاربنیں ۔
راشدعلی زئی کے توسط سے خاور چودھری سے پہلی ملاقات1998ء میں ہوئی۔ انہوں نے بتایاکہ یہ ایک ہفت روزہ ’’حضرو‘‘شروع کرناچاہتے ہیں ۔ میں نے بڑے غورسے خاور کی طرف دیکھا، بظاہروہ مجھے ٹھیک ٹھاک نظرآئے لیکن اپنی تسلی کے لیے مزیدگفتگوکی مددلی۔ کوئی علامت جنوں کی نہ چہرے پرتھی اور نہ ہی باتوں میں ، پھر یہ خسارے کاسودا کیوں ؟شایدنوجوان کو حالات کی سنگینی کا احساس نہ تھا۔ لہٰذا میں اس کی جتنی حوصلہ شکنی کر سکتا تھا، کی۔ کاروبارکے اسرارورموز سمجھائے اور نفع نقصان کی کسوٹی پرثابت کر کے دیاکہ یہ محض دیوانگی ہے ۔ میں مطمئن تھاکہ میں نے ایک انجان جذباتی نوجوان کو اونچ نیچ سمجھا دی ہے ۔ خاور اب بازآ جائے گا۔ مگرخاور نے مجھ سے کہا
’’مجھے آنے والے حالات کا ادراک ہے ۔ مجھے کیابیچنا ہے اور کیاکچھ سننا ہے ، میں جانتا ہوں ۔ آپ صرف یہ کریں کہ اخبار کے لیے لکھیں ۔ ‘‘
یہ نوجوان میری حیرتوں میں اضافہ کر رہا تھا۔ میرے جیسے لوگوں کو پڑھنے کی ترغیب دینے کے بجائے لکھنے کا کہنا بڑی عجیب بات تھی۔ اس پہلی ملاقات نے ہی مجھے یہ سوچنے پرمجبور کر دیاکہ یہ نوجوان کچھ کر کے رہے گا ؂
فارغ تو نہ بیٹھے گا محشر میں جنوں میرا
یا اپنا گریباں چاک یا دامن یزداں چاک
ہفت روزہ’’حضرو‘‘۔ ۔ ۔ اُس وقت چھچھ کی تاریخ رقم کر رہا تھا۔ خاور نے وہ کر دکھایاجوناممکن تھا۔ ہفت روزہ ’’حضرو‘‘ سے ’’تیسرارُخ‘‘کا سفربھی کڑی آزمائشوں اور مشکلات کی کہانی ہے ، لیکن آج کا موضوع خاور چودھری کی کتاب ’’خواب، کرچیاں اور مسافر‘‘ہے ۔ سو میں اسی کا ذکر کرنے جا رہا ہوں ۔ خاور نے اپنے کالموں میں جس جرأت کے ساتھ اظہار کیا ہے وہ انتہائی قابل ستائش ہے ۔ یہ الگ بات ہے کہ وہ نشترکو اتناصیقل کرتے ہیں کہ چبھنے پرفوراًتکلیف نہیں ہوتی۔ پہلاکالم ’’جنرلوں کو سلام‘‘۔ ۔ ۔ ’’قوم جرنیلوں سے اُکتا گئی ہے ‘‘لیکن ساتھ ہی صبروشکرکی تلقین۔ زخم کریدتے ہوئے لوگوں کی مرض کا علاج بھی تجویزکیا اور پھر لوگوں کی سوچ کے غلط دھارے کی نشاندہی بھی کی اور اصلاح کا پہلوبھی فراموش نہیں کیا۔
’’روایات کہن اور صرصرتازہ‘‘ میں کس خوبی سے مرض کی طرف توجہ دلائی:
’’آج کی عورت کی قدر کرو، اسے عفت مآب جانو، اگرخودغیرت مند ہوتواسے بھی غیرت مندسمجھو۔ ‘‘
یوں لگتا ہے قسامِ ازل نے خاور چودھری کو کوئی کام سونپ دیا ہے جواس نے ہرحال میں کرنا ہے ۔ قوم کے رُو بۂ زوال کردارکی تعمیراس کا مقصدہے ۔ نوازشریف کے حامی خود ہوں یانہ ہوں لیکن جب اس کے حامیوں اور وفاداری کا دم بھرنے والوں کو آنکھیں بدلتے دیکھاتوکالم کا عنوان’’چڑھتے سور ج کے پجاری ‘‘رکھا اور کالم توقیرعلی زئی مرحوم کے اس شعرپرختم کیا ؂
چڑھتے سورج کے پجاری کبھی کندن نہ ہوئے
آگ برسی تو وہی موم کے پیکر نکلے
چڑھتے سورج کے پجاری کبھی کندن نہ ہوئے
آگ برسی تو وہی موم کے پیکر نکلے
موجودہ حکو مت کو بھی مشورہ دے کراپنافرض پوراکیا’’جولوگ چڑھتے سورج کے پجاری ہیں انہوں نے سورج ہی کو پوجنا ہے ۔ ‘‘ایک کالم کا عنوان ملاحظہ ہو۔ ۔ ۔ ’’ فاتح= ہیروx مفتوح=ولن اور مسترد لوگ ‘‘اس کی میتھ میٹیکلی جو بیک گراؤنڈ ہے وہ یہ خود بتائیں گے ، لیکن اس کا موضوع بھی کردار سازی ہے ۔ خاور اپنی قوم سے بہت پُرامید ہیں لیکن کبھی کبھی
انہیں مایوسی بھی گھیرلیتی ہے اور اس عالم میں وہ قوم کو روبوٹ گردانتے ہوئے اس کی فاتحہ پڑھنے سے بھی گریز نہیں کرتے ۔ یہ کیفیت عارضی ہوتی ہے ۔ وہ مایوسی کے بھنور سے نکل کر قوم کو نوید سحر دیتے ہیں ۔ اپنے انتہائی عزیزدوستوں کی خبر لینے میں بھی انہیں کوئی ہچکچاہٹ نہیں محسوس ہوتی۔ ضلعی ناظم کی آمدپر’’خان گروپ‘‘کے بائیکاٹ کو درست نہ سمجھاتو دھڑلے سے کالم لکھا، لیکن جب ہم نے اپنے مؤقف کی وضاحت کی تواسے بھی اپنے اخبار میں چھاپ دیا۔
مجھے اس شخص کی جہتوں کا ادراک ابھی تک نہیں ہوا۔ یہ شاعرہیں ، صحافی ہیں ، کالم نگارہیں ، پبلشرہیں ، نباض ہیں ، دوست ہیں ، دشمن ہیں یا ایک درد مند انسان۔ ۔ ۔ ؟ان کے سامنے انسانیت اپنے اعلیٰ ترین معیارکے ساتھ جلوہ گر ہے ۔ یہ اپنے وطن کے باسیوں اور شہر کے ساتھیوں کو اعلیٰ مقام پر فائز دیکھنا چاہتے ہیں ۔
ایک عورت کے قتل پرانہیں شدید دکھ ہے اور جب اس خاتون کی میت کو غیر مسلم مرد غسل دیتے ہیں تو وہ شہر کی نازک عورتوں پربرس پڑتے ہیں اور نہیں مردہ ضمیر قرار دیتے ہیں ؂
ہم صبح پرستوں کی یہ ریت پرانی ہے 
ہاتھوں میں قلم رکھنا یا ہاتھ قلم رکھنا
ایک چھوٹے سے شہرکے محدودعلمی پس منظرکے باوجودان کی نظرعالمی سیاست ، امریکا کے کردار، سی ٹی بی ٹی، اور دیگربے شمارموضوعات پرمرتکز دکھائی دیتی ہے ۔ ۔ ۔ اور ساتھ ہی کالم میں تکنیکی مہارت، فکرکی گہرائی، منفرد انداز، ادبی چاشنی، ٹھوس مدلل اور واضح تجزیے بھی۔ مجھے حیرتوں کا سامنا ہے کہ یہ شخص حضر و میں بیٹھ کر یہ سب کیسے کر لیتا ہے ؟
میرے خیال میں توخاور حضرو کاسقراط ہے (معاف کیجیے گا، اگر میں تجاوزکر رہا ہوں )لیکن ربِّ رحیم سے دعا ہے کہ یہ زہرکے پیالے سے بچ جائے ۔ ۔ ۔ ہاں جبکہ فیض نے کہا تھا
ہاں جام اُٹھاؤ کہ بہ یادِ لب شیریں
یہ زہر تو یاروں نے کئی بار پیا ہے 

(تیسرارُخ5مئی تا11مئی2002ء)
(فروری2002ء کو ’’خواب، کرچیاں اور مسافرکی تقریب رونمائی کے موقع پر پڑھا گیا)
________________________________________


دوہے ۔۔ خاور چودھری
________________________________________
رُوپ ترا ہے چاندنی ، بال ہیں سونا تار
گوری تیرے کارنے ، جاؤں جیون ہار
***
گوری گائے گیت رے ، سجنا من کی آس
کو سوں پھیلی دُوریاں ، صدیوں پھیلی پیاس
***
ماٹی موری ذات ہے ، میں ماٹی کا پوت
کھشتری ہو تو پارسا ، پاپی جو ہو چھوت
***
دھرتی موری آگ ہے ، میں دھرتی کی آگ
میں بھولا ہوں ماترے ، بھولا دیپک راگ
***
میرے من کی آگ پر ساون بھادوں روئے 
گہری ندیا آنکھ کی ڈوب نہ جائے کوئے 
***
ماٹی کو سونا کہے ، مورکھ جھوٹ کمائے 
تن اگنی کی ساڑ سے ، من بگیا جل جائے 
***
جوت بجھی من آنگنا ، کاری ہے ہر سوچ
مار نہ جی کو لاٹھیاں ، نا اپنا منہ نوچ
***
بات سُریلی بانسری ، رُوپ سجیلا چاند
چھیل چھبیلی ناریاں ، تو رے آگے ماند
***
کملے خاور دھیان سے چل جیون یوں کاٹ
ماشہ اُوپر نا تلے ، سیدھا ہو ہر باٹ
ہائیکو   خاور چودھری
________________________________________
ہاتھ کی لکیروں میں 
تجھ کو ڈھونڈتے رہنا 
مشغلہ ہمارا ہے 
***
کہرے کی چادر 
پربت غم کے ٹوٹ پڑے 
شعلے اٹھتے ہیں 
***
اہتمام کر لینا 
سورجوں کی بستی میں 
رات نے اُترنا ہے 
***
اندھیر سراؤں 
درد کھلا دل کا 
پھر شام کی بانہوں میں 
***
رات دسمبر کی 
آنکھوں میں تصویر ہوئے 
پہلے پہل کے دُکھ 
***
پیلا سرخ گلاب 
میری آنکھ میں چھوڑ گیا 
اپنے جلتے خواب 
***
بارش کا یہ ساز 
رہ رہ کریاد آتی ہے 
گھنگرو کی آواز 
***
قریہ قریہ دھوپ 
میٹھے جھرنوں کا پانی 
قصّے بُنتا ہے ! 
***
کالے موسم میں 
وعدوں کی زنجیرکٹے 
مشکل ہو آسان 
***
رفتہ فردا کیا 
حال میں رہنا سیکھ لیا 
ہم دیوانوں نے 
***
صحرا صحرا یاد 
میری آنکھوں میں اتری 
اشکو ں کی بارات 
***
جھینگر، جگنو، رات 
جذبوں کی سرگوشی سن 
دیپک راگ نہ چھیڑ 
***
زخمی زخمی خواب 
بادل، برکھا، ساون رُت 
تنہائی کی آگ 
***
خودسے ڈر جاؤں 
چاند کی روشن را تو ں میں 
سایہ ساتھ چلے 
***
راز چھپائے کو ن 
دوست سپولے بن بیٹھے 
ہاتھ ملائے کون 
***
زندہ آنکھیں تو 
منظر روز ہرا چاہیں 
ڈھونڈ نیا اک میت 
***
منظر، منظر دھول 
اجلے چہرے ، کالے لوگ 
مشکل ہے پہچان 
***
جینا جیسے موت 
جلتی ریت میں زندہ ہے 
بھٹیارن کا دکھ 
***
کاگا، یاد، منڈیر 
دل تاریک کنوئیں جیسا 
آنکھیں بول پڑیں 
***
ہونٹ ترے شہتو ت 
میں صدیوں کا پیاسا ہوں 
دیکھ!نہ کر انکار 
***
صدیوں پھیلی پیاس 
لمس کی خوشبو پینے دے 
خالی میراجام 
***
قرنوں پھیلی پیاس 
برف کی دیوار کٹے تو 
چکھوں تیرا لمس 
***
ایسے جیتا ہوں 
پیاس کی شدت بڑھ جائے 
آنسو پیتا ہوں 
***
کیسا آبِ حیات 
میری پیاس بجھے جانوں 
تیرے دریا ہیں 
***
شہرِخواب اُجڑا تو 
ماندپڑ گئی جیسے 
روشنی ستاروں کی 
***
وقت تو گزرتا ہے 
چھوڑو وصل کی باتیں 
خود سے کیوں اُلجھتے ہو 
***
جب شکو ک بڑھ جائیں 
اعتماد کی چڑیاں 
پر سمیٹ لیتی ہیں 
***
دل گھر پھونک تماشا مانگے 
غم تو خود رو پودا ہے 
ٹھہرو، ٹھہرومت سلگاؤ 
***
خواہشوں کا خوں دوڑے 
پربتو ں کے ریشوں میں 
کو ہکنوں کے تیشوں میں 
***
رکھ دیا اندھیروں میں 
شبنمی اُجالوں کو 
تیرے سب حوالوں کو 
***
کوئی خواب، نہ عکس کوئی ہے 
"جن میں پیار کا شہر بسا تھا 
وہ آنکھیں ویران ہوئی ہیں " 
***
خُوب سنبھالو اشکو ں کو تم 
اب تو ہلکی آنچ ہے پیارے 
تب پھر شعلے بھی اُٹھیں گے 
***
ہجر کا موسم پھیل گیا ہے 
اور زخموں پہ کھرنڈ آئے ہیں 
یاد کے ناخن بڑھتے جائیں 
***
بُھوک طواف کرے جتنا بھی 
دست سوال دراز نہ کیجے 
اپنا تو منشور یہی ہے 
***
نومیدی کی چادر پھینکو 
حُسن کی کرنیں جاگ اٹھی ہیں 
گُھور اندھیر دریچوں میں 
***
جتنی دُور چلوں میں پیارے 
عمر کا رستہ بڑھتا جائے 
امرت دھارا کیسے پاؤں 
***
آگ پہاڑوں پر جلتی ہے 
سُوکھ گئیں خواہش کی ندیاں 
راکھ ہوئے وعدوں کے تارے 
***
تیرے نام نکھرتے موسم 
اپنی تو تقدیر ہوئے ہیں 
دُھوپ کی چادر، برف کا بستر 
***
ایک مہرباں سورج 
روشنی اُگاتا ہے 
اپنی آگ جلتا ہے 
***
کھولو کچھ اسرار 
رات کی بنجر چھاتی میں 
میری نیند اُگے 
***
جب تم یاد آئے 
گونگے خواب ہی کاشت کیے 
بنجر آنکھوں میں 
***
پھول ہوئے سب راکھ 
سچ کا کڑوا زہر پیا 
زخمی میرے ہونٹ 
***
تجھ کو سوچا تھا 
اور دل جلنے کی آواز 
شہر میں پھیل گئی 
***
تجھ کو دیکھا تھا 
کلیاں ساری پھول ہوئیں 
کتنا وقت ہوا 
***
اندھوں کا ہے راج 
تاریکی ہم راز ہوئی 
جگنوجیسے آگ 
***
من میں پھول کھلا 
خوشبو آخر قید ہوئی 
میری سانسوں میں 
***
ایک بریدہ شاخ 
جاتے موسم کا بوسہ 
پیڑ کے سینے پر 
***
ہاتھ سنہری ہے 
موت کے سوداگر نے پھر 
تتلی پکڑی ہے 
***
پاگل کو ن نہ ہو 
ٹھنڈا سورج تنہائی 
اور سلگتا من 
***
غربت، بے کاری 
کمرے کی چھت سے لٹکے 
ایک جواں کی لاش 
***
بانجھ بدلیوں نے پھر 
گھول کر پیا سورج 
سانس ہو گئی ٹھنڈی 
***
عہدِ وفا چھوڑو 
جب انجیر کے پیڑوں پر 
پھول نہیں کھلتے 
***
________________________________________

ماہیے  ۔۔خاور چودھری
________________________________________
گھور اندھیروں میں 
عمر گزرتی ہے 
بارود کے ڈھیروں میں 
***
کچھ آس نہیں رکھنا 
بانجھ شجر سے تم 
ہاں !پیار بہت کرنا 
***
گندم کی ہری بالی 
میرے مقدرکی 
ہر سیپ رہی خالی 
***
کچھ کام نہیں ہوتا 
عشق تمھارے میں 
آرام نہیں ہوتا 
***
وہ نین جو ملتے تھے 
پھول خزاں میں بھی 
ہر ڈال پہ کھلتے تھے 
***
پیپل کی گھنی چھاؤں 
شہرکی رونق میں 
وہ بھول گیا گاؤں 
***
کھیتو ں میں کھلی سرسوں 
تیرے لیے پیارے 
روتا میں رہا برسوں 
***
کھو جاؤں جو یادوں میں 
دیر تلک چمکے 
جگنو کوئی آنکھوں میں 
***
وہ چاند سی پیاری ہے 
جان چھڑکتی ہے 
اک ایسی بھی ناری ہے 
***
رنگوں سے بھرا موسم 
بیت چکا ساون 
کیا اشک بہائیں ہم 
***
سچ شہد سے میٹھا ہے 
رس ترے ہونٹوں کا 
انعام وفا کا ہے 
***
ہم آہ نہیں بھرتے 
دردِمحبت کی 
تشہیر نہیں کرتے 
***
زلفوں کو سنورنے دو 
روز اُلجھتے ہو 
کچھ کام بھی کرنے دو 
***
سجنی کاحسیں گہنا 
روٹھ گئے ہم تو 
آوازنہیں دینا 
***
تذکرہ محسن بھوپالی کا ۔۔۔ خاور چودھری
________________________________________
میں اپنا شعری مجموعہ”ٹھنڈا سورج“ترتیب دے رہا تھا ۔ چاہتا تھا کہ اس مجموعے میں کسی نام ور ادیب کی رائے شامل کروں ۔ ادبی رسالہ”تجدیدنو“کی مدیرہ محترمہ آپا عذرا اصغرصا حبہ کو فون کر کے اس حوالے سے مشورہ مانگا تو انھوں نے بلاتاخیردونام گنوائے ۔ پہلانام محسن بھوپالی صاحب کا تھا اوردوسراجناب انور سدیدکا ۔ پھر میں نے فیصلہ کیاکہ ان دونوں شخصیات میں سے کسی ایک کا انتخاب کر لیا جائے ۔ بہت سوچنے کے بعداول الذکر پر سوئی آٹکی۔ یہ جنوری 2004 ء کاکوئی یخ بستہ دن تھا ۔ میں نے کمپوزشدہ مسودہ کی ایک اہتمام سے جلد بندھوائی اور اپنا مختصر تعارف لکھ کرمحسن صاحب کی خدمت میں روانہ کر دیا۔ مجھے اُس وقت سخت حیرت ہوئی جب مجھے محسن صاحب کا جوابی خط موصول ہوا۔ انھوں نے کمال محبت سے لکھاکہ وہ”ٹھنڈاسورج“ پر ضرور رائے دیں گے ۔ میں اسی وقت انھیں شکریہ کا خط لکھنے بیٹھ گیا۔ مہینہ بھرگزر گیا تھا مگر اُن کی طرف خاموشی تھی پھر اچانک ایک روز ان کا خط آیا جس نے ان کی بیماری کی بدخبری دی۔ محسن صاحب نے لکھا تھا کہ اگرمجھے کتاب کی اشاعت میں جلدی ہے تو کسی اور سے رائے لے لوں ۔ تب میں نے کہا مجھے کوئی جلدی نہیں دیباچہ آپ ہی لکھیں گے اورجب تک میں انتظار کر لوں گا۔
مارچ 2004ء کے پہلے ہفتہ میں اپنے نام محسن صاحب کا پیکٹ پا کربہت مسرور ہوا۔ ٹھنڈا سورج پر رائے اپنی جگہ میرے لیے اہم تو تھی ہی اس پر لطف انھوں نے اپنی دو کتابیں بھیج کر کیا۔ بغیرکسی تعارف اورتعلق کے ان کی طرف سے برتی گئی محبت مجھے ان کا گرویدہ بنا گئی ۔ یوں ان سے میرا دلی واسطہ قائم ہو گیا۔ میں اپنی ادارت میں شائع ہونے والے اخبار’ ’تیسرارُخ“ کا ادبی صفحہ ہفتہ واربھجوانے لگا اور وہ ہر بار اپنی گراں قدر رائے سے نوازتے رہے ۔ اس ہفتہ وار اخبار کے لیے جب میں نے ملک میں موجود سینئر لکھنے والوں کے انٹرویوز کا سلسلہ شروع کیا تو ان سے بھی درخواست کی۔ مگران کی بیماری ہمیشہ آڑے آتی رہی۔ میری ہزارخواہش کے باوجود ان کا انٹرویو تیسرا رخ میں نہ چھپ سکا۔ یوں میرے افسوس کی کیفیت دو گنا ہو گئی۔ مجھے مرحوم اشفاق احمد کا انٹرویو لینے کا بھی شوق تھا اور میں اس میں بھی ناکام ہو چکا تھا ۔ اخبارکی مصروفیات میں ٹھنڈاسورج کی اشاعت کا منصوبہ پسِ پشت ہوتا گیا اوراُدھربھوپالی صاحب اپنے ہردوسرے خط میں اس کی اشاعت کے حوالے سے پوچھتے ۔ میں ہرباریہی کہتابس ابھی اسے اشاعت کے لیے دیتے ہیں اورپھر اخبار میں اُلجھ جاتا۔ محسن صاحب کی مسلسل”پوچھ گچھ “کے نتیجہ میں کتاب چھپنے کے لیے پریس میں دے دی گئی۔ یہاں ظلم یہ ہواکہ پرنٹر نے کمپوزشدہ مسودہ اورٹائٹل(جسے ملک کی معروف مصورہ و ا دیبہ مسزشبہ طراز نے انتہائی خلوص سے بنایا تھا )ضائع کر دیے ۔ یوں ایک بار پھر اس حوالے سے رکاوٹ آ گئی۔ اب جب بھی محسن صاحب کاخط آتا میں شرمندہ ہو جاتا۔ مجھے اعتراف ہے کہ ٹھنڈاسورج کی اشاعت کی تیزترتحریک جناب محسن بھوپالی کے خطوط سے ہی ہوئی۔ یوں جنوری 2006ء میں یہ کتاب چھپ کرآ گئی۔ جب کتاب انھیں بھجوائی گئی تو ان کا محبت اور خوشی سے لبریزخط سامنے پا کر ساری تھکاوٹ اتر گئی ۔ اگلے چند دنوں میں انھوں نے کچھ کتابیں مجھ سے منگوا کرمختلف رسائل، ریڈیو، ٹیلی ویژن اور اخبارات کو بھجوائیں ۔ اس طرح میرا اورمیری کتاب کاتعارف ہوا۔ انھوں نے لاہور کے معتبر ادبی رسالے ”ادب لطیف “ میں ”ٹھنڈاسورج“پربھرپورمضمون بھی لکھا۔ مجھے حیرت انگیزخوشی اس وقت ہوتی جب وہ ٹھنڈاسورج پر چھپا ہوا تبصرہ ارسال فرماتے ۔ محسن بھوپالی صاحب کی محبت سے یہ کتاب کئی ادب شناسوں تک پہنچی۔ کبھی کبھی اس حوالے سے مجھے اپنی کاہلی اور لاپروائی پرندامت بھی ہوتی تھی۔ ۔ مگر اُس طرف سے کبھی کوئی ایساموقع نہیں پیدا ہوا۔ میں سوچتا تھا ان کا یہ الطاف میرے لیے ہی خاص ہے مگر ہرہرنوواردنے ان سے والہانہ محبت کا اظہارکیا۔ گویاوہ ایک خوش بوکی مثال سب کے لیے اپنا من وارکھتے ۔ مگر آج … آج وہ ہم میں نہیں ہیں ۔ محبتیں بانٹنے والا، نئے لوگوں کو راہ دکھانے والا، حوصلہ افزائی کرنے والامحسن بھوپالی اس دنیاسے رخصت ہو گیا ہے ۔ وہ ادب کی قدیم اورجدید تاریخ کا انوکھا اور اکلوتا مسافرتھا ۔ اُس نے روایت کو بھی نبھایا اور جدت کو بھی اختیارکیا۔ مغربی ادب کے تراجم بھی کیے اورجاپانی اصناف ہائیکو اور واکا بھی متعارف کروائے ۔ نہ صرف خودان اصناف کو برتا بلکہ کئی لوگوں کو اس جانب لانے والے وہی ہیں ۔ کراچی میں جاپانی سفارت خانے میں ہائیکو کے مشاعرے برپا کرنے میں ان کا بہت بڑاحصہ ہوتا تھا ۔ اب شاید ہائیکو اور ”واکا“کے لیے کوئی اتنی بلندآوازنہیں اُٹھا پائے گا۔ محسن صاحب کی رحلت سے میرے لیے ادبی تحریک کا ایک دروازہ بند ہو گیا ہے ۔ جس کامجھے بہت صدمہ ہے ۔ کراچی میں مقیم ایک دوست نے جب اس سانحہ کی خبردی تو بے اختیار آنکھوں سے آنسوبہہ نکلے ۔ زندگی کے حوالے سے انھوں نے بہت پہلے کہا تھا :
زیست ہمسائے سے مانگا ہوا زیور تو نہیں 
ایک دھڑکا سا لگا رہتا ہے کھو جانے کا
محسن بھوپالی صاحب کاخاندانی نام عبدالرحمان تھا ۔ وہ29ستمبر1932ء کو بھوپال سے متصل ضلع ہوشنگ آبادکے قصبہ سہاگ پور میں پیدا ہوئے تھے ۔ مرحو م کے والد گرامی حاجی محمد عبدالرزاق محکمہ ڈاک و تار میں ملازم تھے ۔ اس لیے ان کا قرب و جوار میں تبادلہ ہوتا رہتا تھا ۔ یوں محسن صاحب بھی ان علاقوں سے واقف ہوتے گئے ۔ مرحوم نے ابتدائی تعلیم حبیبیہ مڈل اسکو ل اور الیگزینڈرہائی اسکو ل بھوپال سے حاصل کی ۔ ستمبر1947ء میں پاکستان ہجرت کر آئے اور لاڑکانہ میں سکو نت اختیار کر لی۔ 1951ء میں گورنمنٹ ہائی اسکو ل لاڑکانہ سے میٹرک کیا۔ 1954ء میں گورنمنٹ کالج لاڑکانہ سے انٹر کیا۔ سہ سالہ ڈپلومہ انجینئرنگ این ای ڈی انجینئرنگ سے 1957ء میں کیا۔ ایم اے اُردو جامعہ کراچی سے 1979ء میں کیا۔ ان کی اس رسمی تعلیم کے ساتھ ملازمت کا سلسلہ بھی جاری رہا۔ وہ1952ء میں ہی اوور سیئرکی حیثیت سے محکمہ تعمیرات سندھ سے وابستہ ہو گئے تھے اورپھر بہ حیثیت ایگزیکٹو انجینئر28جولائی 1993ء کو ریٹائر ہوئے ۔ محسن صاحب کا ادبی سفر پاکستان آنے سے پہلے شروع ہو چکا تھا تا ہم 1948ء میں ساحر عباسی کے رسالے ”بربط“ کراچی میں ان کی پہلی غزل شائع ہوئی۔ محسن صاحب کاسیاسی شعور بہت پختہ تھا ۔ 1954ء میں ملک کا سیاسی ماحول دیکھا تو کہہ اُٹھے :
نیرنگئی سیاستِ دوراں تو دیکھیے 
منزل انھیں ملی جو شریک سفر نہ تھے
ان کا یہ شعرضرب المثل بن گیا۔ 1956ء میں پیرعلی محمد راشدی نے اسے قومی اسمبلی میں پڑھا اور ملک کے تمام اخبارات میں شائع ہوا۔ اس سے اگلے دو سال کے دوران سردار عبدالرب نشتر نے یہ شعر اس قت پڑھاجب ری پبلکن پارٹی کے ڈاکٹر خان نے مغربی پاکستان کابینہ تشکیل دی تھی ۔ اور اب یہ شعرہرکوئی اپنے مقاصدکے لیے استعمال کرتا ہے ۔ محسن صاحب کی زندگی کا ایک دل چسپ واقعہ یہ بھی ہے جب1962ء میں کراچی پورٹ ٹرسٹ کا مشاعرہ ہو رہا تھا مرحوم حیدر آباد سے بلائے گئے تھے ۔ حبیب انصاری سیکرٹری انجمن ترقی اردو مشرقی پاکستان ان کے برابربیٹھے ہوئے شعرا کو لفافے دے رہے تھے تو انھوں نے ایک شاعر سے پوچھاکہ اس میں کیا ہے ۔ اُس شاعر نے انتہائی لاپروائی سے جواب دیا ڈھاکہ میں مشاعرہ ہو رہا ہے اوریہ ہوائی جہاز کا ٹکٹ ہے ۔ یہ سن کرمحسن صاحب تو گویا لال پیلے ہو گئے ۔ اُردو نیوز جدہ کی بدھ 14 جون1995ء کی اشاعت میں اس حوالے سے اپنی زبانی یوں کہا ” میں نے سوچا یا اللہ یہ کیا اندھیرہے !جن کی شاعرانہ حیثیت مشکو ک ہے وہ بلائے جا رہے ہیں اورہم نظر اندازہو رہے ہیں ۔ خیر۔ ۔ ۔ جب مشاعرہ پڑھا تو ٹکٹ تقسیم کرنے والے صاحب میرے پاس آئے اورنام پتہ لکھ لیا۔ بعد میں اس مشاعرہ میں ، میں بھی شریک ہوا۔ “محسن صاحب صحافت سے بھی وابستہ رہے ۔ انجمن کے نام سے جنگ میں ادبی کالم لکھتے رہے ۔ مختلف اداروں کی طرف سے اعزازات اورتعارفی اسناد حاصل کیں ۔ لگ بھگ بیس کتابیں تصنیف کیں اور سات درجن سے زایدکتابوں کے دیباچے یا پیش لفظ لکھے ۔ ”نظمانہ“ کے نام سے انھوں نے ادبی صنف متعارف کرائی ۔ اسی صنف کا ایک نظمانہ دیکھیے جس کاعنوان”نئی پود“ہے
سلمیٰ۔ ۔ ۔ ۔ ۔ میں تو ٹونی کو 
کہتے کہتے ہارگیا ہوں ۔ ۔ ۔ ۔ تم بھی کو شش کر دیکھو 
بیٹا اپنی مرضی سے گرشادی کی تو 
دودھ نہ بخشوں گی 
۔ ۔ ۔ ۔ ۔ ممی وہ کیا ہوتا ہے ؟
محسن صاحب کے حوالے سے علامہ نیازفتح پوری نے 1962ء میں کہا تھا ”محسن بھوپالی کے ہاں شعرمحض فن نہیں بل کہ اشارۂ صداقت بھی ہے ۔ “نام ورنقادڈاکٹر سلیم اختر نے 1975ء میں کہا تھا ”محسن تلخ طنز کا شاعر ہے اور یہ اچھا ہی ہے کہ اس تلخی سے قاری کتھا رسس کرتا ہے ۔ “ مرحوم احمد ندیم قاسمی یوں گویا ہوئے ”یہ اعزاز صرف محسن بھوپالی کا ہے کہ انھوں نے مختصر نظم کے امکانات کو اتنی ناقابل یقین وسعتیں دی ہیں ۔ “بہ قول انور سدید”محسن بھوپالی جب بھوپال سے روانہ ہوا تو اس کے کاندھوں پرغزل کاپھٹا ہوا لبادہ تھا اور منزل دشوار تھی لیکن جب وہ کراچی میں وارد ہوا تو اس کاذہن نئے جذبے سے معمور تھا اور آنکھوں میں مستقبل سے ٹکرانے کا عزم۔ کچھ عرصے اس نے غزل کی وادی کی خراماں خراماں سیر کی اور پھر قطعے کے چھوٹے سے قصر میں داخل ہو گیا۔ “سحر انصاری صاحب نے کہا”محسن کاطنزبہت تیکھا، تیز اور متاثرکن ہوتا ہے اور خاص بات یہ ہے کہ ان کے طنز میں تلخی یا زہر ناکی نہیں ہوتی۔ “ محسن بھوپالی صاحب خوش قسمت تھے کہ انھیں پروفیسر سحر انصاری، سلطان جمیل نسیم، حسن ظہیر، شوکت عابدی جیسی شخصیات کا ساتھ حاصل تھا ۔ ان تمام کے درمیان گہری اور انمٹ محبت تھی۔ مگرآج ان کا ساتھ سب سے چھوٹ چکا ہے وہ جوکہتا تھا :
تمھیں آسائشِ منزل مبارک 
ہ میں گردِ مسافت ہی بہت ہے
آخری منز ل کو روانہ ہو چکا ہے ۔ زندگی کی فریب اورکھردراہٹ سے پوری طرح واقف اور اس کے گدازپن اورحقیقتیں کا شناسا یوں کہہ گیا:
ایک لمحے کو معطل نہیں تپنے کا عمل 
زندگی جلتے دیے پر ہے ہتھیلی کی طرح 

جو بوالہوس کے تصرف میں لالہ زار آئے 
بتاؤ اہل چمن کیسے پھر بہار آئے 

ہزاروں دیپ جلا کر جو آپ بجھ جائے 
ہم اس چراغ کے بجھنے کا غم نہیں کرتے
یقینامحسن صاحب نے ہزاروں چراغ جلائے ہیں جن کی لوہمیشہ ان کی یاد دلاتی رہے گی۔ محسن صاحب75برس کی عمر میں رخصت ہو گئے ہیں اور بیوہ، چاربیٹوں اوردوبیٹیوں سمیت ہزاروں چاہنے والوں کو اپنے لیے آنسوبہانے والوں میں شامل کر گئے ہیں ۔ جب تک یہ سطریں شائع ہوں گی وہ منوں مٹی اوڑھ چکے ہوں گے ۔ محبتیں لٹانے والے اس شخص کی قبرپر اللہ رحمت کرے ۔
(روزنامہ”اسلام“19جنوری2007ء)
________________________________________
بوڑھا درخت ۔۔۔ خاور چودھری
________________________________________
ان گنت سالوں سے اپنی بانہیں پسارے ، سر نیہواڑے وہ زمین میں گڑا ہوا تھا ، زمانوں کی گریزپاگھڑیوں اور لمحوں نے اس کے وجود پرکھردراہٹوں کی داستان رقم کر دی تھی ، ہرنئی ساعت میں اس کے وجود پر ایک لکیرکا اضافہ ہو جاتا اور یہ لکیرکچھ توقف کے بعدگہری شکن میں بدل جاتی۔ پھر یہ شکنیں اس کے وجود کا حصہ بن جاتیں ، اس کی شخصیت کی پہچان ہونے لگتیں ۔ دیکھنے والوں نے خیال کیا کہ شاید اس کی جلد ازل سے ہی ایسی ہے ، لکیروں کا لباس اس نے پہلے دن سے ہی پہنا ہوا ہے ۔ حالاں کہ ایسانہیں ہے ، ایسانہیں تھا۔ اس کا وجود کبھی بہت نازک ، بہت دل کش، بہت خوب صورت تھا اور آج۔ ۔ ۔ آج صدیوں کی تھکاوٹ پہنے وہ زمین میں گویا گڑتا جا رہا تھا، اس کی بانہیں سکڑتی جا رہی تھیں ، اس کی خوشبو گھٹتی جا رہی تھی، اس کی ٹھنڈک مٹتی جا رہی تھی، موسموں کے تغیرات اور لوگوں کی بے اعتنائیوں نے اس سے اس کا اعتبار، اس کا حسن، اس کا دبدبہ، اس کا قد اور خوش بوتک چھین لیے تھے ۔ ۔ ۔ اور اب وہ گئی رتوں کی راکھ میں انگلیاں پھیرتے پھیرتے کچھ تھک سا گیا تھا ۔ ۔ ۔ بلکہ اکتاہٹ کے نشانات اس کے چہرے پرثبت ہو گئے تھے ۔ وہ کسی اور زمین میں نمو پانے کی خواہش رکھتا تھا۔ بے رُخی اور ستم شعاری پرمائل لوگوں کے پاس اس کے دکھ کو سمجھنے کے لیے کوئی وقت نہیں تھا۔ ہرکوئی اپنی اناکا اسیر ہو کر اپنی زندگی میں مگن تھا۔ ۔ ۔ وہ بھی جن کی موم سی نازک جلدکو اس نے اپنے میٹھے فرحت بخش سایوں میں پروان چڑھایا تھا اور ۔ ۔ ۔ وہ بھی جو عمرکا ایک طویل حصہ اس کی چھاؤں میں گزار کر زندگی کی بوقلمونیوں سے آشنا ہوئے تھے ۔ بیزاری اور بے دلی کے اس عالم میں تو اس پر اس کے سائے بھی گھٹ رہے تھے ، یوں وہ اپنی ذات کا اعتباربھی ختم کر چکا تھا۔ کتنے ہی لوگ اس کے ٹھنڈے سایے میں بیٹھ کر خوشیاں سمیٹ گئے اور کتنوں نے جھلساتی دھوپ سے گھبرا کر اس کی میٹھی، ٹھنڈی چھاؤں میں سکھ کا سانس لیا۔ ۔ ۔ اس کا اندازہ ممکن ہی نہیں ۔ اس نے کبھی بھی کسی آنے والے کو اپنے سے دُورنہیں رکھا، جو بھی آیا اسے کھلے دل سے اپنی بانہوں میں سمیٹ کر سینے سے چمٹا لیا ، مگر وقت نے دیکھا ، انھی لوگوں نے اس پرپہلاوارکیاجن کو زمانہ کے سرد و گرم سے اس نے محفوظ کیا۔ اتنامحفوظ کہ موسموں کی شدت ان پراثرانداز ہونے سے قاصر ہو گئی۔ طوفانِ باد و باراں کی سختی بجائے خودان کے لیے لطف کا باعث ہو گئی۔ ۔ ۔
اوخدایا!۔ ۔ ۔ آج تیشہ انھی ہاتھوں میں ہے جنہیں پکڑ کر اس نے چلنا سکھایا تھا۔ وہ جانتا تھاکہ ، اب اس کی فریادسننے والاکوئی نہیں ہے ، جلدیابہ دیرکسی ستم ایجادکے ہاتھوں اس کی زندگی کا چراغ گل ہو جائے گا۔ ۔ ۔ یاپھر نئی ہوائیں اس کے وجود خستہ کو خس وخاشاک کی مانند اُڑا لے جائیں گی اور یہ نشان چھوڑ کر بھی بے نشان کہلائے گا، مگرپھر بھی۔ ۔ ۔ پھر بھی وہ چاہتا تھاکہ ایک بار ہی سہی، ایک لمحہ کے لیے ہی سہی وہ چلے آئیں جن کی ہریا لی میں اس کا خون بہتا تھا ۔
وہ جنہیں کسی اور ہوانے آ لیا تھا نبوڑھے درخت کی زبان کہاں سمجھنے والے تھے ، انہیں تو یہ بھی یادنہیں رہا تھاکہ ان کی اصل یہی تو ہے جو پکار رہا ہے اور وہ تو یہ بھی بھول گئے تھے کہ، ان کے تن اور وجودپربھی ایک دن کھردرے ملبوس نے اُترنا ہے ۔ ان کے مضبوط بازوؤں نے سکڑ کر کمزور ہونا ہے ، تنی ہوئی گردن نے ڈھلک جانا ہے اور کھلے سینہ نے اپنے آپ میں سمٹ جانا ہے ۔ اور شایدوہ یہ بھی فراموش کر بیٹھے تھے کہ ان کے چھوڑے ہوئے نشانات وجود میں ہو کر بھی معدوم ہو جائیں گے ، بالکل اسی طرح جیسے ان کی موجودگی میں بوڑھا درخت بے نشان تھا۔
دُورشیشم کے گھنے درختوں میں فاختاؤں کی صدائیں بیدار ہوئیں اور ہواکے دوش پرسفر کر تے ہوئے آگے نکل گئیں ، کبھی کبھی اس گونج میں لٹورے کی آوازبھی مدغم ہونے لگتی۔ ان دہری آوازوں کی آمیزش نے احمدعلی کو ماضی میں دھکیل دیا تھا۔ ایک ایک منظر اس کے دماغ پر رقص کر تا اور پھر خود میں محو ہو کر آنسوؤں کی صورت اس کی پتلیوں تک نکل جاتا۔ اس لمحے وہ بائیں ہونٹ کے کو نے کو اپنے بوڑھے دانتوں میں داب لیتا اور ایک کو شش سے اشکو ں کو پینے کی دھن میں نکل جاتا۔ ۔ ۔ مگرپھر بھی چہرے پرثبت دوغاروں کے کو نے بھیگ جاتے اور وہ اپنی میلی آستین سے غاروں کے دھانوں کو رگڑ کر اُلجھ بیٹھتا ۔ مسلسل رگڑنے کے باعث غاروں کے گرداگرد سرخیوں کے پہاڑ اُٹھتے جا رہے تھے ۔ اس نے سوچاکہ اکہترسال کے طویل عرصہ میں ایک باربھی تو اس نے کانٹوں کی فصل نہیں بوئی تھی، پھر اس کے تمام کھیتوں میں ہمیشہ کانٹے کیوں اُگتے چلے آئے تھے ۔ ۔ ۔ کبھی اس نے میلامنظرنہیں دیکھا تھاپھر اس کی آنکھیں پھوڑے کیوں بن گئیں تھی، کبھی اس نے غیرلمس کو محسوس نہیں کیاپھر اس کی بانہیں شل کیوں ہو گئیں تھی۔ وہ سوچتا گیا اور روتا گیا۔ ۔ ۔ مگر کہیں اسے یہ سراغ نہ مل سکا کہ وہ کن بے ضابطگیوں کا صلہ پا رہا ہے ، کس تخم کی فصل کاٹ رہا ہے ؟ اسے یادآیاکہ شاہ جہاں پور سے چلنے والا قافلہ آٹھ افراد پر مشتمل تھا، جو منٹگمری تک پہنچتے پہنچتے سکڑ گیا تھا ۔ اب ایک وہ اور اس کی بیوہ پھوپھوتھیں ۔ ۔ ۔ جنہوں نے زندگی کو نئے سرے سے آغازکیا۔
بارہ کا سن ہوتا ہی کیا ہے ، اس عمر میں تو آدمی کو اپنی شناخت تک نہیں ہوتی زمانوں کی خبرداری کیوں کر ممکن ہے ۔ اسی سن میں احمدعلی نے ایک تھڑا ہوٹل پر کام شروع کیا تھا ۔ زندہ رہنے کے لیے جو ضروری تھا وہ اسے وہاں سے مل جاتا۔ اس کی شرافت کا ثبوت اس سے بڑھ کر اور کیا ہو سکتا تھاکہ چارسال بعد ہوٹل کے مالک نے اسے اپنی فرزندی میں لے لیا۔ اور پھر زندگی کی راہ پراس کا سفر رواں دواں ہو گیا۔ ۔ ۔ جوں جوں وقت کینچلی بدلتا گیا احمدعلی کے چہرے پر شکنیں بڑھتی گئیں ۔ یہ شکنیں اس کے اپنے لیے نہیں تھیں بلکہ ان تینوں کے لیے تھیں جو اس کی تقسیم تھے ۔ تینوں کو اس نے بڑی چاہ سے شہرکے مہنگے ترین پرائیویٹ تعلیمی اداروں میں پڑھایا اور پھر اعلیٰ تعلیم کے لیے گوروں کے دیس بھیجا۔ دو وہاں ٹھہر گئے ۔ ۔ ۔ اور ایک پلٹ آیا۔ اس لیے نہیں کہ اسے احمدعلی کی فکر تھی بلکہ اس لیے کہ وہ جس سے وابستہ ہو گیا تھاوہ وہاں رُکنانہیں چاہتی تھی۔
اسجدعلی سرکاری اسپتال میں ڈاکٹرمقرر ہو گیا تھا۔ انگریزی ڈگری کے باعث اسے جلدمقبولیت حاصل ہو گئی تھی۔ جب اس کا تبادلہ نسبتاً پسماندہ قصبہ میں ہوا تو اس کی چاندی ہو گئی۔ دھن اس پریوں برسنے لگا جیسے ساون کا بادل۔ چند ہی سالوں میں اس نے شہر میں سب سے بڑا بنگلہ اور تمام سہولیات سے آراستہ پہلا اسپتال تعمیر کیا۔ سرکاری اسپتال میں تعیناتی کے دوران اس نے خوب اثر و رسوخ قائم کر لیا تھا۔ جائز و نا جائزمقدمات میں لوگوں کو اُلجھا کر علاقہ کے سر کردہ لوگوں کے ساتھ تعلقات بنائے ، ان سے مال بٹورا ۔ ۔ ۔ اور پھر خود کو ان جیسا بنانے کے لیے ان کے سانچے میں ڈھال لیا۔ اب اس کے پاس کالے شیشوں وا لی انٹر کولر اور درجن بھراعلیٰ نسل کے کتے اور مسلح محافظ ہر وقت موجود رہنے لگے تھے ۔ اکلاپے کا مارا احمدعلی جوکبھی اس جانب نکل آتا تو اسجدعلی کا توہین آمیز رویہ اس کے لیے ناقابل برداشت ہو جاتا ، ناچار وہ اپنے گھر لوٹ جاتا۔ ۔ ۔ جو اس نے حلال کا ایک ایک روپیا جمع کر کے بنایا تھا۔ ۔ ۔ وہ گھر جو اسے شاہ جہاں پور کا بدل محسوس ہوتا تھا۔ ۔ ۔ وہ گھر جو اس کے رفیقِ سفرکی یادوں سے مہکتا اور کھلتا تھا۔ ۔ ۔ وہ گھرجہاں اسجدعلی پیدا ہوا اور پھر پہلا قدم اُٹھایا۔ ۔ ۔ حتیٰ کہ جوان بھی اسی گھر میں ہوا۔
پھر ایک رات تیزآندھیاں چلیں ۔ ۔ ۔ بوڑھادرخت اپنی جڑوں سے اکھڑ چکا تھا ۔ صبح دم لوگوں نے دیکھاتو نام ورسرجن ڈاکٹر کا باپ اپنی چارپائی کے نیچے تڑپ تڑپ کر دم تو ڑچکا تھا ۔ ۔ ۔ اور جب اس کے بیٹے کو اطلاع دی گئی تو وہ سیکڑوں میل دُوراپنے جاگیر دار دوستوں کے پاس بیٹھ کر کتوں کی عادات پر گفتگو کر رہا تھا۔ ۔ ۔ مگرکتے کی وفاداری کا وصف اس کی آنکھوں سے اوجھل تھا۔
٭٭٭
سانسوں کی مالا  ۔۔  خاور چودھری
________________________________________
گھرتو کیا اس نے خودکو ہی بھلا دیا تھا۔ سڑکو ں کی فٹ پاتھوں پر رات سے دن کرنا اور بیزاری کا نمونہ بنے بے وجہ گلیاں چھانتے پھر نا اس کا معمول تھا۔ ۔ ۔ جاڑے کی سرد راتوں میں کسی دکان کے چھجے تلے ، کانپتے ، ہانپتے بے طرح کے سود و زیاں کے شمار میں یوں مصروف رہتا، گویا اب ا س کی تدبیریں کارگرثابت ہوں گی۔ ۔ ۔ اور وہ زندگی کے دھارے میں پھر سے شامل ہو جائے گا۔
تکیہ اصحاب باباکے وسیع دالان میں صدیوں کی سزا کاٹتے بوڑھے پیپل کے کشادہ تنے سے پشت ٹکائے گھنٹہ بھر سے بیٹھے زمین کے سینے پرکڑھائی کر تے کر تے اس کی انگلیاں اچانک رک گئیں ۔ ۔ ۔ لگاجیسے لمحوں کی سسکیاں سنتے سنتے وہ خود بھی رو دیا ہو۔ خود رو جھاڑیوں کی طرح بڑھی ہوئی اس کی ڈاڑھی اور مونچھوں کے بیچوں بیچ نسبتاًسیاہی مائل ہونٹ لرز نے لگے ۔ ۔ ۔ اور پل جھپکے کی ساعت میں اکھیوں کی برسات نے خودروجھاڑیوں کو سیراب کر دیا۔ ایک ہچکی سی بندھ گئی ۔ ۔ ۔ یوں جیسے بادل گرج رہے ہوں ۔
بابا اصحاب کی گزوں کو محیط قبرکے سرہانے بنے ہوئے طاقچوں میں روشن دیے دھمال ڈالنے لگے ، پیپل کے پتوں نے ہوا سے تال ملاتے ہوئے ماحول کی نغمگی میں مزید اضافہ کر دیا تھا۔ تب کسی طرح سے فیقے کی نظراس پرآن تھمی۔ وہ یک بارگی اس کی طرف لپکا ۔ بے دھیانی پاؤں کی زنجیر ہوئی اور وہ ایک جھٹکے سے اوندھے منہ زمین پرآ رہا۔ ۔ ۔ رانا ہوٹل سے لائے گئے آلوؤں کے سالن نے اصحاب باباکے دالان کے حسن کو چار چاند لگا دیے ۔ مٹی کی ساختہ کشکو ل نماپلیٹ، دردسینے میں اُتار کر تین ٹکڑوں میں بٹ گئی، صوفی کی تندوری روٹیوں پرخارش زدہ کتیابے دھڑک جھپٹ پڑی تھی۔ ادھرفیقے کی کر اہیں بھی موجی سائیں کے ہچکیوں میں مدغم ہو گئیں ۔
موجی سائیں لگ بھگ تین برس پہلے اس شہر میں وارد ہوا ۔ ۔ ۔ اور اصحاب باباکا تکیہ نشیں بنا۔ جس قدراصحاب باباکے مزارکا صحن وسیع ہے اس سے کہیں زیادہ باباکا دل کشادہ ہے ۔ جوکوئی بھی مہمان ہوا۔ ۔ ۔ آخر کو میزبانی سے شرف یاب رہا، گویامالک ٹھہر گیا۔ اصحاب باباکے حوالے سے دوطرح کی باتیں مشہور ہیں ۔ کہا جاتا ہے کہ اشاعت دین کے سلسلہ میں کوئی صحابی رسولؐ یہاں آ رُکے تھے یہ انہیں کا مزار ہے ۔ ۔ ۔ جبکہ دوسری رائے یہ ہے کہ بابا موصوف کا نام صحاب یا اصحاب تھا۔ اصل حال سے کوئی واقف نہیں ۔
٭٭٭
مجیب اپنے والدین کی اکلوتی اولاد ہونے کی وجہ سے انتہائی حساس واقع ہوا تھا۔ اسے بچپن ہی سے دینی ودنیاوی علوم حاصل کر نے کا شوق رہا تھا ۔ صبح کا آغازنمازفجر سے کر تا، نماز کی ادائیگی کے بعدمسجد میں ہی تلاوت کلام پاک کر تا اور باقاعدگی کے ساتھ مولوی صاحب سے تفیسرپڑھتا۔ کالج بھی تسلسل سے جاتا اور کوئی ایک ’’پیریڈ‘‘ بھی ’’مس‘‘ نہ کر تا۔ اِدھرتفسیر قرآن مکمل کی تو اُدھرMscبھی شان دارنمبروں سے پاس کر لی۔ اس کے والدین اسے دیکھ دیکھ کر جیتے ۔ ۔ ۔ گویا ان کے سانسوں کی ڈوری مجیب کے ہاتھ ہو۔
حسب معمول شہتوت کا گھنادرخت اپنی بانہیں پھیلائے اس کا منتظرتھا۔ اس کی میٹھی، مسحور کر دینے وا لی چھاؤں ہمیشہ اس کے اعصاب جکڑ لیتی ۔ یہیں ۔ ۔ ۔ اسی لذت آمیز سایے میں بیٹھ کر وہ علینہ کی راہ تکا کر تا۔ ۔ ۔ اور جب وہ کھیتوں کی پگ ڈنڈیوں پرایک ادا سے سنبھل کر چلا کر تی تو مجیب اس سارے منظر کو اپنی آنکھوں میں قید کر لیتا۔ اور پھر اس خوش کن جادوئی کیفیت کا اسیر ہو جاتا۔
مگر۔ ۔ ۔ آج شہتوت کی میٹھی چھاؤں بھی اس کے اضطراب میں کمی نہ کر سکی تھی۔ کوئی پل تھا ، جو اسے چین لینے دیتا؟لمحے صدیوں کو محیط، وہ بے کل اور بے قرار۔ ۔ ۔ علینہ دُور سے آتی دکھائی دی تو وہ رات بھرکے سوچے ہوئے محبت آمیزلفظوں کو دُہرانے لگا۔ جوں جوں وہ قریب آتی گئی ، مجیب کی حالت سنبھالے نہ سنبھلتی۔ پورے وجود پرگویاکپکپی طاری ہو گئی ۔ شب بھرکے سوچے ہوئے تمام لفظ گونگے ہو گئے ۔ کسی اَن دیکھی طاقت نے اسے خوف زدہ کر دیا تھا ۔ اتنا کہ کھڑا رہنا اس کے لیے مشکل ہو گیا۔ اس قدرکم زورتو وہ کبھی نہیں تھا ۔ ساری قوتیں جمع کر کے اس نے علینہ کو روک ہی لیا۔
’’علینہ۔ ۔ ۔ اپناقُرب دے دو، ورنہ میں مر جاؤں گا‘‘
لرزتی زبان اور کپکپاتے ہونٹوں سے سرکنے والے الفاظ فضا میں تحلیل ہو گئے ۔ زمین میں گڑی ہوئی نظریں علینہ کے سامنے کہاں اُٹھ پائی تھیں ۔ ۔ ۔ اس وقت بھی نہیں جب علینہ نے کہا تھا
’’مجیب! میں کب سے منتظر و مضطرب تھی، جانتے ہو ایک ایک پل کانٹوں پے گزرا ہے میرا‘‘
علینہ یہی کہہ پائی تھی کہ مائی شمّوکی آواز نے دونوں کو چونکا دیا۔
٭٭٭
علینہ اس کے اپنے ہی گاؤں کی تھی، مقامی اسکو ل میں بچوں کو پڑھاتی۔ ۔ ۔ کس سلیقے سے فرشتوں نے اسے سنوارا تھا۔ مصور ازل کی تمام تر عنایتوں اور مہربانیوں نے اسے شاہ کاربنا دیا تھا۔ گاؤں کا گاؤں ہی تو اس کا متمنی تھا۔ کو ن تھا ایساجو اس نوبہارِ ناز کا اسیر نہیں تھا۔ بولتے نقوش، کھنکتی، مسکر اتی آواز۔ ۔ ۔ مجیب سے لوگ بھی جو پاگل ہوتے ہیں ۔ ۔ ۔ تو ایسے ہی نہیں ۔
’’مجیب !کس قدرچاہتے ہومجھے ؟‘‘
علینہ نے اس سے پوچھا ۔ ۔ ۔ اور پھر مجیب نے اس کا ہاتھ اپنے ہاتھ میں لیتے ہوئے کہا تھا
’’بھلایہ کیاسوال ہوا۔ ۔ ۔ خودسے کوئی کتنی محبت کر تا ہے ؟ میں تمھیں خودسے الگ تھوڑی سمجھتا ہوں ۔ تیری محبت میری شریانوں میں خون کی طرح دوڑرہی ہے ۔ میری سانسوں کا اعتبار تم سے ہے ‘‘
علینہ اس کے جواب پرخوشی سے نہال ہو گئی تھی۔ ۔ ۔ وقت نے رُکناکہاں سیکھا ہے ، جو وہ مجیب اور علینہ کا انتظار کر تا۔ بس سبک رفتاری سے گزرتاہی رہا۔
وہ رات مجیب پربہت بھاری تھی۔ فیصلہ کرنا اس کے لئے ناممکن تھا۔ ایک طرف اپنے اور علینہ کے والدین کی عزت کا سوال تھا، تو دوسری طرف سانسوں کی مالاکے بکھرنے کا خدشہ۔ علینہ اس کے لیے گھرتو کیازندگی چھوڑنے کو تیارتھی۔ اس نے دردمندی سے ہی سہی فیصلہ تو سنا دیا تھا
’’مجیب!جیانہیں جائے گامجھ سے تیرے بغیر، ابا کا انکار میں کہاں برداشت کر پائی ہوں ۔ ۔ ۔ علینہ کو اس دنیاسے کہیں دُور لے چلو!۔ ۔ ۔ دُور بہت دُور۔ ‘‘
یہ کہتے ہوئے اس نے مصحف رُخ پراپنی ہتھیلیوں کا غلاف چڑھا لیا تھا۔ مجیب لفظوں کو تصویر کر نے کے ہنر سے ناواقف۔ ۔ ۔ بس سوچتا ہی چلا گیا۔ وہ کم ہمت تھایاپھر معاملہ فہم۔ ۔ ۔ جبھی تو اس نے یہ کہا تھا
’’علینہ! میں مایوس نہیں ہوں ، تمھارے ابومان جائیں گے ، تم حوصلہ رکھو‘‘
٭٭٭
کوئی نہیں جانتا تھاکہ مجیب کہاں چلا گیا۔ البتہ اس کے عشق کے چرچے ضرور عام ہوئے ۔ اس کی والدہ غم سے نڈھال، نیم پاگل، جو کوئی دکھائی پڑتا۔ ۔ ۔ اس سے مجیب کے بارے میں معلوم کر تی۔ ۔ ۔ دیواروں سے کہتی پھر تی۔ اس کا والد اس کی تلاش میں کہاں کہاں نہیں پھر ا۔ اخبارات میں اور ٹی وی پر گم شدگی کے اشتہارات چلے ۔ ۔ ۔ مگرسب بے سود۔ ایک سال، دوسال اور پھر تیسرے سال کا آخری سورج بھی غروب ہو گیا، لیکن مجیب نہیں پلٹا۔
٭٭٭
بابا اصحاب کے دالان میں عرس شریف کی تقریبات بڑے زوروشور سے جاری تھیں ۔ مزارکے چاروں اور قطاراندر قطار دیے جلنے بجھنے کے عمل سے گزر رہے تھے ، فضا پر علی۔ ۔ ۔ علی۔ ۔ ۔ کے نعروں کی گونج چھائی ہوئی تھی۔ زائرین عقیدت سے مزارکی طرف دیکھتے ، دعائیں کر تے ، منتیں مانتے ۔ ۔ ۔ موجی سائیں زائرین کے شور سے بے نیاز، دنیا و ما فیہا سے بے خبر، مزار شریف کے احاطہ کی خستہ جا لیوں کا سہارا لیے بہ چشم نیم بازنیم درازتھا کہ، ایک شخص اس کی طرف لپکا اور گھڑی بھر میں اسے اپنی گرفت میں لے لیا۔ اسے سنبھلنے کا موقع ہی نہ ملا۔ پہلی باراسے اپنی شکستگی کا احساس ہوا۔ خواہش اور کو شش کے باوجود وہ کچھ نہ کر سکا۔ انسانوں کے دائرے میں وہ ساکت وجامدصدیوں سے پڑے پتھرکی ماننددکھائی دیا۔ حملہ اور نے اپنے دیگرساتھیوں کو بھی بلا لیا۔ ایک شور۔ ۔ ۔ قیامت برپا کر دینے والا شور ۔ ۔ ۔ جو تھمنے کا نام ہی نہیں لے رہا تھا۔ آوازیں چاروں اور سے اس کا تعاقب کر تیں اور وہ چیخ چیخ کر کہتا
’’ میں مجیب نہیں ہوں ، موجی ہوں ، موجی سائیں ‘‘
پھر حملہ اور وں میں سے ایک اس قریب آیا، نہ جانے اس نے کیابات اس سے کہی کہ وہ خاموشی سے ان کے ساتھ ہولیا۔ موجی سائیں کا خدمت گار۔ ۔ ۔ فیقابھی دبے قدموں پیچھے پیچھے چلنے لگا۔ زائرین عقیدت مندی میں مصروف ہو گئے ۔ موجی سائیں کے جان کاروں میں سے ایک نے کہا
’’آ جائیں گے سائیں !۔ ۔ ۔ انہیں کوئی کیاکہہ سکتا ہے ۔ ‘‘
٭٭٭
بابا اصحاب کے احاطہ سے نکل کر وہ سب موچی بازار کی تنگ وتاریک گلیوں سے ہوتے ہوئے بڑی سڑک پرآ گئے ، جہاں زندگی حسب معمول رواں دواں تھی۔ لاری اڈے پر موجی سائیں نے فیقے کو اپنے سینے سے لگایا۔ ۔ ۔ اور واپس کر دیا۔ کہنے والوں نے کیا نہیں کہا تھا اُسے ۔ مجیب کی والدہ کی حالت ۔ ۔ ۔ علینہ کی جرأت کی داستاں ۔ ۔ ۔ گاؤں بھرکی باتیں ۔ ۔ ۔ رفتہ کے قصے ، فرداکے اظہاریے ، مگر اس کے لفظ تو کہیں کھو گئے تھے ، گویاوہ بولنا ہی بھول گیا تھا۔ اسے کچھ کہناہی نہیں تھاشاید۔ لاری سے اُتر کر وہ ایک تانگے پر سوار ہو گئے ۔ اردگردکا ماحول اسے کچھ مانوس، کچھ اجنبی دکھائی دیا۔
رانی ماں کی تاریک کنویں جیسی آنکھیں روشن ہو گئیں ۔
’’مجیب یہ کیاحال بنا لیا ہے تو نے ؟‘‘
کہتے ہوئے اس نے اپنی بانہیں موجی سائیں کو سینے میں بھرلینے کیلئے پھیلا دیں ۔ جانے کتنی ہی دیرموجی سائیں رانی ماں کی چھاتی سے چمٹ کر روتا رہا۔ شاید دونوں روتے رہے ۔ پھر کتنی ہی شرمندگی، لجاجت اور منت کر تے ہوئے موجی سائیں نے رانی ماں کے سامنے ہاتھ جوڑتے ہوئے کہا
’’ماں !مجھے معاف کر دے ، میں نے تمھیں ستایا ہے نا‘‘
اور رانی ماں ۔ ۔ ۔ جی واری، جی صدقے ، جی کہول ۔ ۔ ۔ ک اور د کر تی رہی۔
٭٭٭
مجیب کی واپسی پرگاؤں بھرخوش تھا۔ ہرکوئی اس کی دل جوئی میں مصروف رہتا ۔ ۔ ۔ گزرے وقت کی باتیں سناتا۔ اور علینہ۔ ۔ ۔ ؟ بھلا علینہ سے زیادہ اس کی واپسی کی خوشی کسے ہوئی ہو گی؟اس نے تو مجیب کی خاطراپنی زندگی داؤپرلگائی تھی۔ گاؤں کی کو ن لڑکی تھی بہ جزاس کے جس نے پسندکی شادی کا نہ صرف اعلان کیا، بلکہ مجیب کے سواکہیں بھی شادی سے انکار کر دیا تھا۔ علینہ نے مجیب کی خاطر بے غیرتی، بے حیائی کے طعنے تک سنے ۔ وہ تو لمحہ لمحہ اس کے لئے مرتی اور جیتی رہی۔
علینہ اور مجیب کا رشتہ طے ہو گیا۔ محرم کی بیس تاریخ شادی کے لیے مقرر ہوئی ۔ دونوں خاندان قریب سے قریب تر ہو گئے ۔ ۔ ۔ غم اور خوشی کے موسم بتا کر تھوڑی آتے ہیں ۔ خوشی سی خوشی تھی۔ ۔ ۔ وہ دونوں تو گزرے ہوئے سالوں کی راکھ تک کو دفن کر چکے تھے ۔ زخم یوں مندمل ہوئے گویاکبھی تھے ہی نہیں ۔ اور جانیے ۔ ۔ ۔ رستے زخموں پرکھرنڈآ جائیں تو دُکھ کا احساس کسے رہتا ہے ؟
دونوں طرف پوری شدومدسے شادی کی تیاریاں جاری تھیں ، ٹھیک چار دن بعد مجیب اور علینہ ہمیشہ ہمیشہ کیلئے ایک ہونے والے تھے ۔ شادی کے لیے خریداری کی غرض سے مجیب اپنے ماموں زادبھائی شاہ میرکے ہم راہ نواحی شہرگیا۔ وہ جمعہ کا دن تھا۔ ۔ ۔ سولہ محرم کا دن۔ انہوں نے کچھ خریداری کر لی تھی، کچھ باقی تھی۔ دونوں بھائی شہرکی جامع مسجد میں نمازجمعہ کی ادائیگی کے لیے داخل ہو گئے ۔
کس قدرسرشاری اور ممنونیت سے وہ خداکے حضور جھکا تھا۔ ۔ ۔ رہ رہ کر اُسے علینہ یادآ رہی تھی۔ جوں جوں علینہ اس کے اعصاب پرحاوی ہوتی گئی وہ خداکی شکر گزاری میں بڑھتا گیا۔
٭٭٭
سانسوں کی مالاٹوٹ کر بکھرگئی تھی۔ مجیب اور شاہ میرکی میتیں جب گاؤں لائی گئیں تو گاؤں بھر میں کہرام مچ گیا۔ ہر آنکھ اشک بارتھی اور ہرزبان پر قاتلوں کے لیے بد دعائیں ۔ ۔ ۔ نامعلوم دہشت گردوں نے ان سمیت سات افرادکو نمازِجمعہ کی ادائیگی کے دوران اندھادھندفائرنگ کر کے شہید کر دیا تھا۔
٭٭٭
________________________________________
افسانے
چڑی کی بیگم  ۔۔۔ دیپک بدکی
________________________________________
میرے دوست نے پہلی نظر میں اس کانام چڑی کی بیگم رکھ دیا۔ ابھی میں نے کال بیل کاسوئچ دبایاہی تھاکہ جیون لال نے لپک کراپنے فلیٹ کا صدر دروازہ کھولا لیکن میرے ہمراہ اس لڑکی کو دیکھ کرٹھٹھک گیا۔ اس نے سوچا بھی نہ تھاکہ میرے ساتھ کوئی لڑکی ہو گی اور وہ بھی الٹے توے جیسی کالی۔ لڑکی کانام شیاملی تھا اور وہ نیلور آندھرپردیش کی رہنے والی تھی۔
شیاملی کے سیاہ چہرے کو نرم نرم روؤں اور کیل مہاسوں نے بدنما بنا دیا تھا۔ مہیب شکل وصورت نے اس کی شخصیت کے دوسرے جاذب پہلوؤں کو پس پشت میں ڈال دیا تھا۔ کسرتی بدن، متناسب اعضا، موٹے موٹے رسیلے ہونٹ اور نشیلی آنکھیں ۔ اس پرطرہ یہ کہ جب بھی وہ اپنے معطر چمکدار بالوں کو کھول دیتی تووہ اس کی پنڈلیوں تک لہراتے ۔ اس کے علاوہ ایشور نے اسے کوئل کی مانند سریلی آواز سے بھی نوازا تھا۔
اپنے غریب ماں باپ کابوجھ ہلکا کرنے کے لئے وہ نوکری کی تلاش میں دلی چلی آئی تھی۔ یہاں دواور دکنی لڑکیوں کے ساتھ کرائے کے مکان میں رہتی تھی۔ گریجویٹ ہونے کے ساتھ ساتھ اس نے ٹائپ شارٹ ہینڈ میں بھی کافی مہارت حاصل کی تھی۔ اسی لئے نوکری ڈھونڈنے میں زیادہ دیر نہ لگی۔
شیاملی کو بھگوان سے دوہی شکایتیں تھیں ۔ ایک یہ کہ وہ غریب گھرانے میں پیدا ہوئی تھی اور دوسری یہ کہ وہ سیاہ فام تھی۔ بچپن ہی سے وہ ان دونوں کو تاہیوں سے جوجھ رہی تھی۔ غربت کا ازالہ کرنے کے لئے وہ رات دن محنت کرتی۔ دن بھرآفس کاکام کرنے کے بعد وہ سیدھے ایس این داس گپتا کالج پہنچ جاتی جہاں وہ سول سروسزامتحانات کی تیاری کرتی۔ پھر گھر لوٹ کروہ آدھی رات تک پڑھائی کرتی۔ جہاں تک بدرنگی کاسوال تھا اس کا توڑتوحکیم لقمان کے پاس بھی نہ تھا۔ تاہم وہ چہرے اور مہاسوں کے نت نئے لوشن لگا کر ہرشب یہ سوچ کرسوجاتی کہ صبح تک اس کاچہرہ گورا اور ملائم ہو چکا ہو گا۔
شیاملی کے ساتھ میری ملاقات ایس این داس گپتا کالج میں ہوئی۔ مجھے اس بات کاگماں بھی نہ تھاکہ وہ ہسٹری کلاس میں مجھے گھورتی رہتی تھی۔ اس روز میں لیکچر کے دوران اچانک پیچھے مڑا اور میری نگاہیں اس کی نگاہوں سے جاٹکرائیں ۔ اس طرح اس کی چوری پکڑی گئی۔ میں نے مذاق کے طور پر اپنے ہونٹوں پرمصنوعی مسکراہٹ بکھیردی مگروہ اس کاکچھ اور ہی مطلب سمجھ بیٹھی۔ میری اس خفیف سی مسکراہٹ نے گویا اس کی حوصلہ افزائی کر دی۔ کلاس سے چھوٹتے ہی اس نے مجھے راہداری میں روک لیا۔ اس وقت اس کے ہمراہ ایک اور ہم جماعت تھی۔
’’ہیلو۔ ۔ ۔ ‘‘شیاملی نے بے تکلفی سے اپناہاتھ مصافحہ کے لئے آگے بڑھایا۔
’’ہیلو۔ ۔ ۔ ‘‘ میں نے ماحول کاجائزہ لیتے ہوئے بے دلی سے اپناہاتھ پیش کیا۔
’’لاسٹ منڈے کو آپ نے کہا تھاکہ آپ کے پڑوس میں کہیں کرائے کے لئے کمرہ خالی ہے ۔ اس کاکیا ہوا؟‘‘شیاملی نے مجھ سے پوچھا۔
’’کس روز۔ ۔ ۔ ؟کو ن ساکمرہ۔ ۔ ۔ ؟ میں تواس لڑکی سے پہلی بار مل رہا ہوں ۔ پھر وہ کیاکہہ رہی ہے ۔ ۔ ۔ ‘‘ میں تذبذب میں پڑگیا۔
شیاملی نے خودہی حالات کو سنبھالا۔ آنکھ مار کراپنی سہیلی کی طرف اشارہ کیا اور میں سمجھ گیاکہ وہ اس کی موجودگی میں اپنے دل کی بات نہیں کہہ پا رہی ہے ۔ میں نے سنبھل کرجواب دیا:’’ہاں ، بات کی تھی مگرجواب دوتین روز کے بعدملے گا۔ ‘‘
’’آپ فری ہو گئے یا اور بھی کوئی کلاس باقی ہے ؟‘‘ اس نے یک اور سوال کیا۔
’’اس کے بعدپولیٹیکل سائنس کی کلاس ہے ‘‘ میں نے پھر جواب دیا۔
’’تب تک میں باہرگیٹ کے پاس آپ کا انتطار کروں گی۔ ‘‘وہ میراجواب سنے بغیرہی وہاں سے چل دی اور مجھے قیاسی دنیا میں چھوڑگئی۔
کلاس ختم ہوتے ہی جب میں باہر نکلاتووہاں شیاملی کو منتظرپایا۔ مجھے یوں لگا جیسے میرے ساتھ کوئی جونک چمٹ گئی ہو۔ اس وقت مجھے فرارکاکوئی راستہ نہیں سوجھا۔ لہٰذا بوجھل قدموں سے ا س کے قریب جا کرکھڑا ہو گیا۔ وہ اکیلی تھی۔ بالکل اکیلی۔ ’’آپ ۔ ۔ ۔ آپ کو میں بہت دنوں سے دیکھ رہی ہوں ۔ کلاس میں بات کرنے کاموقع ہی نہیں ملتا۔ اس لئے بہانہ ڈھونڈنا پڑا۔ آپ کو براتو نہیں لگا؟‘‘
’’نہیں ، اس میں برالگنے کی کیابات ہے ۔ ‘‘ میں نے ہنس کراس کی بات ٹال دی۔
’’ڈونٹ مس انڈرسٹینڈمی ڈیر۔ دراصل میں نے جب پہلی بار آپ کو دیکھا نہ جانے کیوں میرے دل میں ایک طوفان سا امڈآیا۔ تب سے میں آپ کو رات دن دیکھناچاہتی ہوں ۔ آئی لویوڈیر۔ ‘‘
اس کی باتیں سن کرمجھے حیرت ہوئی۔ اس پرترس بھی آیا۔ میں نے سرسے پاؤں تک اس کاجائزہ لیا اور پھر اپنے آپ سے ہمکلام ہوا۔ ’’پیار اور اس لڑکی سے ۔ ۔ ۔ !نہ شکل نہ صورت۔ ۔ ۔ !کیاسمجھتی ہے وہ اپنے آپ کو ؟اس کو اپنی حقیقت معلو م نہیں ؟اس کاپیارجتانے کی ہمت کیسے ہوئی؟‘‘ میں نے من ہی من اس بلاسے چھٹکاراپانے کی سبیل کر لی۔ اپنے چہرے پر متانت کاخول چڑھا کر میں نے رکھائی سے جواب دیا:’’پیار۔ ۔ ۔ ! میں پیارویارکا قائل نہیں ۔ عملی قسم کا ادمی ہوں ۔ یہ افلاطونی پیار کے قصے مجھے راس نہیں آتے ۔ آخرکار بات وہیں پہنچ جاتی ہے ۔ یعنی سیکس پر۔ میرے پاس ان فالتوچیزوں کے لئے کوئی وقت نہیں ۔ ہاں ، اگرسیکس چاہئے تو میں حاضر ہوں ۔ ابھی اور اسی وقت۔ ۔ ۔ ‘‘
’’آپ کو اس بات کا احساس ہے کہ آپ میری بے عزتی کر رہے ہیں ؟ میں کوئی گری ہوئی لڑکی نہیں ہوں ۔ اپنے دل کی بات کا اظہار کرنا کوئی گناہ تو نہیں ۔ ‘‘
’’ میں نہ توآپ کی بے عزتی کر رہا ہوں اور نہ ہی آپ کو بری لڑکی سمجھتا ہوں ۔ میری مجبوری صرف یہ ہے کہ میں صاف گوہوں ۔ مجھے افلاطونی پیار پر یقین ہے نہ بھروسہ۔ اگرآپ میری بات کابرامان گئیں تومعاف کر دیجئے ۔ ‘‘ میں نے سوچا تھامیرادرشت جواب سن کر وہ برانگیختہ ہو جائے گی۔ شاید دوچار گالیاں بھی سنائے گی۔ اسی بہانے چھٹکاراتومل جائے گا لیکن اس کاردعمل کچھ اور ہی تھا۔ اس نے بڑی ندامت سے جواب دیا۔
’’ٹھیک ہے جیسی آپ کی مرضی۔ ‘‘اتناکہہ کر وہ نزدیکی بس اسٹاپ کی جانب چل دی۔
میں مصلحتاً وہیں رکا اور اس کے بس میں چڑھنے کا انتظار کرتا رہاتاکہ اس کے بعد اطمینان سے اپنی بس پکڑلوں ۔ کچھ توقف کے بعد وہ پلٹ کر میرے پاس لوٹ آئی اور بڑے ہی اعتماد سے گویا ہوئی:’’آپ بہت ہی سنگ دل ہیں ۔ کٹھوراور بے مروت!اگرآپ کو سیکس ہی چاہئے تھاکم سے کم میرادل رکھنے کے لئے تھوڑا بہت پیارکا اظہار تو کیا ہوتا۔ ‘‘
’’یہ ناٹک بازی مجھے نہیں آتی۔ ‘‘
’’ میں سمجھ گئی۔ آپ کاجواب سن کر میں مایوس ضرور ہوئی لیکن آپ سے الگ ہونے کے بعد مجھے اس بات کا احساس ہواکہ آپ دوغلے آدمی کبھی نہیں ہو سکتے ۔ آپ کے اندر جوہے وہی باہربھی ہے ۔ یہ عمرہی ایسی ہے کہ جسمانی بھوک مٹانے کے لئے ہرآدمی بے قرار رہتا ہے ۔ چاہے وہ لڑکا ہو یا لڑکی۔ پھر آپ سے کیاگلہ۔ آپ کو سیکس چاہئے نا؟ٹھیک ہے ۔ میں حاضر ہوں ۔ ابھی اور اسی وقت۔ ۔ ۔ !‘‘ میرا فقرہ دہراتے وقت اس کے لبوں پر فتنہ انگیز مسکراہٹ پھیل گئی۔
شیاملی کی بے باک پیش کش نے میرے ہوش وحواس اڑا دیئے ۔ حالات یوں کروٹ لیں گے مجھے گماں بھی نہ تھا۔ گیند اب میرے کو رٹ میں تھا اور فیصلہ بھی مجھے ہی کرنا تھا۔ میں نے آگا پیچھا دیکھے بغیر اس کو اپنے ناکتخدا دوست جیون لال کے گھرپہنچایاجدھر میں خود سول سروسز کی تیاری کے لئے عارضی طورپرمقیم تھا۔ دروازہ کھلتے ہی میں تیز تیز قدموں سے اپنے پڑھائی کے کمرے میں گھس گیا اور شیاملی میرے پیچھے پیچھے چلی آئی۔
کمرے کانقشہ دیکھ کراس کو تعجب ہوا۔ وہ اپنے آپ پرقابو نہ رکھ سکی اور اپنائیت سے پوچھ بیٹھی:’’یہ تمہاراکمرہ ہے ؟‘‘
’’ہاں ۔ ۔ ۔ اور کس کا ہو گا۔ ‘‘
’’یہ کتابیں یہ نوٹس، یہ قلم پنسل ، کاغذ۔ ۔ ۔ یہ سب تمہارے ہیں ؟‘‘
’’کیوں نہیں یقین نہیں آرہا ہے ؟‘‘
’’تمہارے طرز کلام سے میں سمجھ بیٹھی تھی کہ تم کوئی بگڑے دل شہزادے ہو جو محض تفریح کے لئے کالج آرہا ہے لیکن یہ کمرہ توالگ ہی منظردکھا رہا ہے ۔ ‘‘ شیاملی بلاتلف میرے بیڈ پربیٹھ گئی۔
’’جیسا چاہو سمجھ لو۔ مجھے محسوس ہو رہا ہے کہ میرے تخاطب کی چبھن ابھی بھی تمہارے دل میں ہے ۔ ‘‘
’’نہیں ، ایسا نہیں ہے ۔ میرے دل میں جوبات آئی وہ میں نے کہہ دی۔ ‘‘ اس نے میز پر رکھی ہوئی سگریٹ کی ڈبیا اٹھا لی۔ اس میں سے ایک سگریٹ نکالا اور اسے سلگا کر میری طرف بڑھا دیا۔
’’لوپی لو۔ مجھے سگریٹ پیتے ہوئے لوگ بہت اچھے لگتے ہیں ۔ ‘‘
میں نے اپنی انگلیوں میں سگریٹ پکڑلی اور مسلسل کش پرکش لگاتا رہا۔ کمرے میں دھوئیں کے بادل تیرنے لگے ۔ دفعتاً اس نے بھی سگریٹ چھین کر پینے کی کو شش کی مگروہ پیتی کم تھی اور کھانستی زیادہ۔
کئی بار اسے یوں محسوس ہواکہ میری نظریں اس کے پیراہن کو چیر کر اسے عریاں کر رہی تھیں ۔ وہ لجائی اور یکبارگی اٹھ کر کھڑکیوں کے پردے گرا دئے ۔ شاید اس کے دل کے کسی گوشے میں اپنی تحقیر کا احساس ابھر آیا تھا اور وہ دن کے اجالے میں اسے برداشت نہیں کرپا رہی تھی۔ اس کے باوجود کمرے میں ہلکی دودھیاروشنی چھن چھن کرآرہی تھی۔ بہرحال میرا اشارہ پاتے ہی وہ جھینپتی ہوئی پیاز کے چھلکو ں کی طرح اپنے کپڑے اتارتی گئی۔ اندرسے گندمی رنگ کاکسا ہوا، چکنا اور متناسب جسم ابھرتا گیا جس کی مخصوص مہک سے میراسارا وجود ملفوف ہو گیا۔ بدن فضول بالوں اور غیر ضروری چربی سے عاری تھاجس پر میری نظریں پھسل پھسل رہی تھیں ۔ بیڈ پرجولیٹی تو ایسالگا جیسے کالے گھنیرے گیسوؤں کی سیج پرزلیخا لیٹی ہوئی ہو۔ اس کا سارا وجود شعلہ بارتھا۔ چڑی کی بیگم اس ہیجان کاسبب بن جائے گی مجھے اس کا وہم و گماں بھی نہ تھا۔ محض ایک لمس نے ساری کائنات پلٹ دی۔
اس واقعہ کے بعدحالات نے عجیب سی کروٹ لی۔ ہم دونوں اپنے جسم بھول گئے اور ہماری روحیں آپس میں ہمکلام ہوتی گئیں ۔ عام طورپر محبت پہلے ہوتی ہے اور صحبت بعد میں ۔ یہاں تومعاملہ ہی الٹا ہو گیا۔ وہ جسم کے توسل سے میری روح کی گہرائیوں میں اترتی چلی گئی۔
وقت بھی دبے قدموں گزرتاچلا گیا۔ امتحان میں وہ ناکام رہی جبکہ میں کامیاب ہوا۔ نتیجتاً مجھے ٹریننگ کے لئے مسوری جاناپڑا۔ مجھے اس بات کا احساس ستانے لگا کہ میری خوشیوں کی خاطر شیاملی نے اپناذاتی کیریئر قربان کر دیا۔ پھر اس کے خط آنے لگے جنہیں میں اپنی بیوی کے خطوط پر ترجیح دیتا رہا۔ ایک طویل خط میں اس نے اپنی پوری زندگی کی کتاب کھول کر میرے سامنے رکھ دی۔ مجھے کملاداس کی مشہور سوانحاتی ناول’’میری کہانی‘‘ کے وہ الفاظ یادآ گئے ۔ ’’میراجی کرتا ہے کہ میں اپنے جسم کے ہر ایک عضو کو کاٹ کرکینواس پرسجادوں اور اس کا ایک کو لاج بنادوں تاکہ لوگوں سے کچھ بھی چھپانہ رہے ۔ ‘‘چڑی کی بیگم نے بھی میرے سامنے ایسا ہی ایک کو لاج ٹانگ دیا تھا۔
بچپن میں اس کو ایک پڑوسی لڑکے سے پیار ہوا تھا۔ سمندر کے ساحل پر دونوں ریت کے گھروندے بنایا کرتے تھے ۔ پھر ایک روزنیلور کے مشرقی ساحل پر زبردست سائیکلون آیا اور معصوم پرساد سمندر کی موجوں میں بہہ گیا۔ شیاملی اسے اپنے کو ٹھے سے لاچاردیکھتی رہی۔ اس کے بعد وہ اپنے دوست کو خوابوں میں تلاشتی رہی۔ اس کی تصویر کو کرشن کاروپ دے کر کینواس پر اتارتی رہی۔ ان تصویروں میں وہ رنگ توبھردیتی تھی مگر ان میں جان ڈالنے سے قاصر تھی۔
جن دنوں وہ دسویں جماعت میں پڑھتی تھی اس کے دانتوں میں اچانک شدیددرد اٹھا۔ وہ علاج کے لئے دانتوں کے ڈاکٹر کے پاس چلی گئی۔ ڈاکٹر ریڈی نے معائنہ کرتے وقت اس کے شہوت بھرے ہونٹوں کو چوم لیا۔ اس پہلے بوسے نے شیاملی کو تڑپاکے رکھ دیا۔ وہ باربار دانت درد کا بہانہ کر کے ڈاکٹر ریڈی کے کلنک پہنچ جاتی اور ڈاکٹر ریڈی اس کی معصومیت اور کم سنی کافائدہ اٹھاتا رہا۔ وہ شیاملی کے وجود کامحور بن گیا۔ ابھی سال بھی نہ گزرا تھاکہ ڈاکٹر نے اپنی ایک رفیق کار سے شادی کر لی اور ویلور جا کر اپنی سسرال میں ڈیرہ جما لیا۔
شیاملی کی زندگی کاکینواس اب دلی کی شکل میں نمودار ہو گیا۔ دلی میں گورے پنجابی چہروں کی کثرت تھی۔ آتے ہی اپنے یمپلائر اگروال سنز کے پروپرائٹر سے دوستی ہوئی مگروہ یگانگت پیدانہ ہوئی جس کی وہ متقاضی تھی۔ اس لئے بات آگے نہ بڑھی۔ شیاملی کو جس خلوص اور محبت کی خواہش تھی وہ اس شہر میں نایاب تھی۔
اس کی زندگی کے البم کو دیکھ کر مجھے یقین ہواکہ اتنے معاشقوں کے باوجود وہ بھولی بھالی تھی اور زندگی کے اتارچڑھاؤسے بے خبر۔ وہ ایسے انسان کی متلاشی تھی جواس کی صورت کو نظرانداز کر کے اس کی سیرت کی قدر کرتا۔
مسلسل تبادلوں کے باعث میں اس سے دور ہوتاچلا گیا۔ تین سال میگھالیہ میں تعینات رہا اور پھر مزیدتین سال آسام میں گزارے ۔ بال بچے ساتھ تھے اس لئے کبھی دلی جانے کی ضرورت بھی نہ پڑی۔ اسی وجہ سے خط وکتابت بھی منقطع ہو گئی۔
پھر چھ سال کی طویل مدت کے بعدمجھے تریننگ کو رس کے لئے دلی جانا پڑا۔ وہاں پہنچ کرمعلوم ہواکہ جیون لال نے پنجابی باغ میں اپنا ایک فلیٹ خریدلیا ہے اور شادی بھی کر لی ہے ۔ پہلی فرصت میں اس سے ملنے چلا گیا۔ کال بیل بجائی۔ چندثانیوں کے بعددروازہ کھلا اور سامنے چڑی کی بیگم نے میرا سواگت کیا۔ میں حیرت سے اسے دیکھتا رہ گیا۔ اتنی دیر میں اندر سے جیون لال کی آواز سنائی دی:’’ابے یار۔ اندربھی آؤ گے یاوہیں کھڑے رہو گے ۔ ‘‘
میں ڈرائنگ روم میں جا کر صوفے پرجابیٹھا۔ میری صورت دیکھ کر جیون لال بھانپ گیاکہ میں کس مخمصے میں گرفتار ہوں ۔ بے باکی سے کام لیتے ہوئے وہ گویا ہوا:’’اچنبھا ہو رہا ہے کیا؟یہ شیاملی ہے شیاملی۔ جس کو میں نے چڑی کی بیگم کا لقب دیا تھا۔ اب میری بیوی ہے ۔ ‘‘
دریں اثنا شیاملی کچن کے اندر چائے ، ناشتہ تیار کرنے کے لئے چلی گئی۔ جیون لال کی باتیں سن کر میرے چہرے پراستفسار اور تجسس کے آثار خود بخود نمودار ہو گئے جس کا اندازہ لگانا اس کے لئے مشکل نہ تھا۔ میرے پوچھے بغیرہی وہ مزید وضاحت کرنے لگا۔
’’یار ہوایوں کہ تمہارے چلے جانے کے بعدشیاملی کبھی کبھار مجھ سے ملنے آ جاتی تھی اور ہم دونوں گھنٹوں بیٹھ کرتمہارے بارے میں باتیں کیا کرتے تھے ۔ اس کے خلوص اور پیارکو دیکھ کر میں اس کا قائل ہو گیا۔ تم توشادی شدہ تھے ۔ اپنی دنیا میں کھو گئے ۔ تم نے شیاملی کو بالکل فراموش کر دیا اور وہ اس بھری دنیا میں تنہاپڑگئی۔ اس کا اب اس دنیا میں کوئی بھی نہیں ۔ میری ہمدردی کی وجہ سے وہ آہستہ آہستہ میرے قریب ترآنے لگی۔
تمہیں تومعلوم ہے کہ میری زندگی میں کتنی عورتیں آ چکی ہیں مگر شیاملی کی تو بات ہی کچھ اور ہے ۔ یہ وہ ساقی ہے جس کے ہاتھ سے ایک ساغرپی لوتو سارا میخانہ لٹانے کی خواہش پیدا ہوتی ہے ۔ یارسچ بتاؤں ۔ اگر میں مرنا بھی چاہوں تویہ مجھے مرنے بھی نہ دے گی۔ مگریارزندگی میں سیکس ہی سب کچھ نہیں ہے ۔ بیوی کے اور بھی فرائض ہوتے ہیں ۔ یہیں ہم لوگ مات کھاتے ہیں ۔ ہم سمجھتے ہیں کہ ایسی لڑکیاں جن کے بدن سے شرارے اٹھتے ہیں بیوی بننے کے قابل نہیں ہوتیں ۔ غلط، بالکل غلط۔ میری ازدواجی زندگی اس کی سندہے ۔ ایساکوئی وصف نہیں جو میری بیوی میں نہیں ہے ۔ اب توہمارے دوبچے بھی ہیں ۔ ذہین اور تیزفہم۔ تم انہیں دیکھو گے توحیران ہو جاؤ گے ۔ میں شیاملی کو پا کر اپنے آپ کو بہت ہی اقبال مند سمجھتا ہوں ۔ ‘‘
’’یہ جان کر بھی کہ وہ ۔ ۔ ۔ میرے ۔ ۔ ۔ ‘‘ میں اپنے آپ پرقابو نہ رکھ سکا تاہم بیچ میں ہی اپنی زبان کو مصلحتاً روک لیا۔
’’ہاں یہ جان کر بھی۔ جوانی میں کس سے لغزش نہیں ہوتی۔ جب تمہیں اور مجھے حق حاصل ہے توعورتوں کو کیوں نہیں ۔ یہ تواتفاق سمجھو کہ مجھے اس کی بیتی ہوئی زندگی کاعلم ہے ورنہ ارینجڈ میریج ہوتی تو مجھے اس کے ماضی کے بارے میں کہاں جانکاری ہوتی۔ دراصل ہم مشرق کے باشندے حقیقت سے آنکھیں چار نہیں کر سکتے ۔ عمر بھر خوش فہمیوں میں جینا پسند کرتے ہیں ۔ میں ان معمولی چیزوں کو زیادہ اہمیت نہیں دیتا۔
دریں اثنا شیاملی چائے کی ٹرے لے کرڈرائنگ روم میں داخل ہو گئی اور چائے کے کپ میز پرقرینے سے سجانے لگی۔
جیون لال کو نہ جانے کیا سوجھی۔ شیاملی کی طرف دیکھ کر بول اٹھا:’’دوست یاد ہے اس محبوبہ کو پہلی بار تمہارے ساتھ دیکھ کر میں نے کو ن سا نام دیا تھا؟‘‘
اور پھر خودہی بولنے لگا۔
’’چڑی کی بیگم۔ ہے ناواقعی چڑی کی بیگم جیسی میری محبوبہ۔ ‘‘
اس کی بات سن کرہم دونوں کھلکھلا کر ہنس پڑے ۔
تشکر: قرطاس، ناگپور
________________________________________

بُو   ۔۔۔ ڈاکٹر بلند اقبال
________________________________________
دین محمدنے پیٹی کھولی اور مال پر نظر ڈالی ۔ ۔
بھیڑوں اور دنبوں کی سوکھی ہو ئی رنگ دار کھالیں تہہ در تہہ ایک دوسرے پر قرینے سے رکھی ہوئی تھیں ۔ ہر ایک کھال اپنے زخم خوردہ ماضی سے بے نیاز ، ایک دوسرے سے بنا بدن ہی جڑی ، درد کے رشتے بانٹ رہی تھی اور چپکے چپکے آپس میں مل کر اپنے اور انسانوں کے درمیان اِس بھیانک رشتے پرقدرت سے شِکو ہ کر رہی تھی۔ دین محمد نے ایک اُچڑتی سی نظر تمام کھالوں پر ڈالی اور پھر نہ جانے کس خیال سے سب سے اوپر رکھی کھال پیٹی سے نکال کر اُس کو قریب پڑے لکڑی کے تختے پر بچھا دیا ’’اُونہہ ۔ ۔ اس قدر چھوٹی کھال ۔ ۔ آج کل لگتا ہے سالوں کو بڑی بھیڑیں بھی دستیاب نہیں ۔ ۔ دیکھو تو ، لگتا ہے کوئی میمنا ہی ذبح کر دیا ۔ ۔ اب اس سے کیا خاک جیکٹ بنے گی ۔ ۔ ہاں شاید سر کی ٹوپی بن جائے ‘‘۔ دین محمدخود سے بڑبڑایا ، ’’خیر مجھے کیا ۔ ۔ کارخانے والوں کے دھندے وہ ہی جانے ۔ ۔ سالا میں نے کوئی ٹھیکہ لیا ہے ۔ ۔ جیسا مال آئے گا ویسا ہی سپلائی کرونگا نہ‘‘، یہ کہہ کر دین محمد نے لکڑی کے تختے سے کھال اُٹھا کر پیٹی کے اوپر ہی پٹخ دی، اچانک اُسے لگا جیسے ایک تیز چھبتی ہوئی بو اُس کھال سے نکل کر اُس کے نتھنوں کے راستے مغز کی نچلی تہہ کو چیرتی چلی گئی ۔ لمحے بھر کے لیے تو جیسے وہ اپنے سارے ہوش ہی کھو بیٹھا ، اُسے لگا جیسے ایک نھنا مُنا ر یشم کے گو لے جیسا بھیڑکا بچہ اُس کی گود میں پڑا درد سے کراہ رہا ہے ۔ ۔ اور پھر کچھ ہی دیر میں پھر اُس کے حواس بہتر ہوتے چلے گئے ۔ چند دنوں میں دین محمد کو لگا جیسے وہ بو نہ صرف اُس کی ناک میں بُر ی طرح سے بس گئی ہے بلکہ اُس کے چاروں طرف پھیل سی گئی ہے ۔ ۔ ۔ دوکان کے ہر ایک کو نے سے دیواروں اور چھتوں کی کو ارڑوں تک ، کھڑکیوں اور دروازو ں سے گلیوں اور محلوں تک ، کھانے اور پانی سے دوستوں اور رشتے داروں تک ۔ ۔ سوتے جاگتے ، اُٹھتے بیٹھتے بس یہی بواُس کو متلائے رکھتی تھی ۔
دین محمد پچھلے پچیس سالوں سے چمڑے کی جیکٹس اور جوتوں کے کارخانوں کو سوکھی ہوئی رنگ دار کھالوں کی سپلائی کا دھندہ کر رہا تھا ۔ وہ قریب و جواد کے ذبح خانوں سے ہر ہفتے تازہ کٹی ہوئی دنبوں اور بھیڑوں کی کھالوں کو پیٹیوں میں اُٹھاتا ، اپنے ٹوٹے پھوٹے ٹرک پر لاد تا اور اڑھائی تین میل کے فاصلے پرشیر زمان رنگ ریز کی دوکان پر پھینک آتا ۔ ۔ شیر زمان رنگ ریز پچھلے کسی زمانے میں روپٹوں اور قمیص شلواروں کو کچے پکے رنگوں سے رنگا کرتا تھا مگر پھر جب اُس نے کپڑوں کے ساتھ ساتھ چمڑے رنگنے کا دھندہ بھی شروع کر دیا تو اُس کے کپڑے رنگوانے والے گاہک ایک ایک کر کے غائب ہو گئے ، کم وبیش ہر ایک گاہک نے رنگے ہوئے کپڑوں میں مرے ہوئے جانوروں کی بو کی شکایت کی تھی حالانکہ اُس نے گاہکو ں کو کتنا ہی جتایا تھا کہ کپڑے رنگنے کے برتن اور کھالیں رنگنے کی کڑھایوں میں زمین آسماں کا فرق ہے مگر شک کا علاج تو حکیم لقمان کے پاس بھی نہیں تھا ، وہ تو محض ایک معمولی رنگ ریز تھا۔ اور پھر کچھ عرصے میں خود شیر زمان کو بھی صرف چمڑے رنگنے میں ہی مزا آنے لگا ۔ وہ پہلے پہل کھالوں کو کئی گھنٹوں تک نمک ملے گرم پانی میں خوب ہی اُبالتا ، پھر اُنہیں دیر تک کافور کی دھونی دیتا اور پھر مچھلی کے تیل کے ڈبے میں ڈبکی دے کر لکڑی کیِسل پربچھا دیتا اور ڈنڈوں سے خوب ہی پیٹتا اور پھر اُنہیں رنگنے کے لیے کڑاہی میں چھوڑ دیتا ، اُس کو پورا یقین تھا کہ اس ساری ورزش کے بعد چمڑے سے مرے جانور کی بوایسے ہی نکل جاتی ہے جیسے قصاب کی چھری پھر نے سے جانور کی روح ۔ ۔
آخرکار تھک ہار کر دین محمد نے حکیموں ، طبیبوں کے مطب خانوں سے لے کر پیروں فقیروں کے آشیانوں تک کے چکر لگانے شروع کر دیے مگر اُس کی مایوسی میں اُس وقت اور بھی اضافہ ہو گیا جب اُسے وہاں بھی علاج کے بجائے اِسی بو سے سابقہ پڑنے لگا۔ تھک ہار کر ایک شام وہ شیر زمان کی دوکان پہنچا ، اُسے خیال آیا کہ ہو نہ ہو اُس کی اِس حالت کا زمہ دار شیر زمان ہی ہے ۔ اُسے یقین ہوچلا تھا کہ شیر زمان کے گاہکو ں کا کہنا بجا تھا۔ ۔ وہ کھالوں کو اچھی طرح دھوتا ہی نہ ہو گا اسی لیے تواُن کے کپڑوں سے بھی مرے ہوئے جانور وں کی بو آتی تھی۔
اور پھر اِس سے قبلکہ وہ غصے میں شیر زماں کی دوکان کا دروازہ زور زور سے بجاتا اُسے لگا جیسے بند دوکان کے اندر کوئی گھٹی گھٹی سسکیوں کے ساتھ رو رہا ہے ۔ دین محمد نے اپنے سارے غصے کو ایک ہی سانس میں اپنے سینے میں گھو نٹ دیا اور دھیمے سے دروازے کا ایک پٹ سرکا کر دوکان کے اندر جھانکا ۔ ۔ اُسے لگا جیسے دوکان کے باہر کی روشنی دروازے کی کھلتی دراڑ سے یکا یک نکل کر دوکان کو اندر سے روشن کر گئی اور شیر زمان کے روتے ہوئے سایے کو زمین سے کھینچ کر چھت تک لگا گئی ۔ دین محمد نے حیرت و استعجاب سے روتے ہوئے شیر زمان کو دیکھا جو دوکان کے ایک کو نے میں اپنے دونوں گھٹنوں کے بیچ سر دیے بلک بلک کر رو رہا تھا ’’ابے سالے تجھے کیا ہو گیا ، کیوں بلک بلک کر رو رہا ہے ، تیرے بیوی نہ بچے ، سگے نہ سو تیلے ۔ ۔ مرے ہوئے بھیڑوں کی سڑی ہوئی کھالوں کی بو سے میرے نتھنے پھٹے جا رہے ہیں اور تو ہے کہ بچوں کی طرح یہاں بلک رہا ہے ، ‘‘دین محمد نے شیر زماں کو چمکار کر کہا ۔
شیر زمان نے اپنی روتی ہوئی ڈ بڈباتی آنکھو ں سے دین محمد کو دیکھا اور کہا ’’ پگلے جب بو بہت تیز ہو تو وہ آنکھ کا آنسو بن جاتی ہے ۔ تو نے تو صرف پیٹی کی ایک کھال سونگھی تھی ، میں نے تو اُس کی ساری ہی کھالیں رنگیں تھیں ۔ ۔ ۔ جس شہر میں لوگ بھیڑوں کے ریشم جیسے بچوں کی کھالوں کی ٹوپیاں اور جیکٹس فیشن کے طورپر پہنتے ہوں وہاں آنکھوں میں آنسو اور ناکو ں میں مرے ہوئے بچوں کی بو ہی بستی ہے ۔ ‘‘

ناول
مائل بکرم راتیں۔ قسط اول ۔۔  اعجاز عبید
________________________________________
مایل بکرم ہیں راتیں
آنکھوں سے کہو کچھ مانگیں
خوابوں کے سوا جو چاہیں
(شہریار)
قرۃ العین حیدر کی نذر
’’پی چو۔ ہمارے سارے آیڈیلس!‘‘ رخشندہ نے آہستہ سے کہا۔ پھر اسے ہی محسوس ہوا کہ اس نے کتنی بیکار بے معنی لغو بات کہی ہے۔‘‘
(میرے بھی صنم خانے۔ ص۔ 202)
ستارے اور دھند
ہم نے موتی سمجھ کے چوم لیا
سنگ ریزہ جہاں پڑا دیکھا
(ناصر کاظمی)
٭
کمرے کی جھلملیوں سے صبح کے نور کی پہلی کرن شرماتی لجاتی اندر داخل ہو ئی۔ سامنے دیوار پر کلاک ایک سے بارہ اور پھر بارہ سے ایک تک مسلسل سفر کر رہا تھا۔ ٹِک ۔ٹِک۔ِٹِک ۔ٹِک
عمران صاحب کی آنکھ کھلتے ہی نظر سامنے رکھی تصویر پر پڑی۔ ابھی جیسے کل کی ہی بات ہے کہ شاہینہ نے کہا تھا کہ اس سال فرحان کو اسکول میں داخل کرنا ہے۔ اور اب یہ فرحان صدّیقی آ ئی۔اے۔ایس۔ اضلاع کے دوروں پر گھومتا رہتا ہے۔ ابھی روحی آۓ گی، صبح کی چاۓ ہمیشہ وہی اپنے ہاتھ سے لا کر دیتی ہے اور کچھ فرحان کی خبر سناۓ گی کہ پچھلی رات فرحان نے اس سے فون پر کیا کہا۔ شاید۔ انھوں نے تھکے تھکے سے انداز سے آرام کرسی پر بیٹھتے ہوۓ سوچا۔ شاید وتت نہیں بیتتا، ہم بیت جاتے ہیں۔ ٹک۔ ٹک۔ ٹک۔ ٹک۔ کلاک مسلسل چیخ رہا تھا۔
باہر باغ میں اشوک کے درختوں پر لا تعداد پرندے اپنی ایک ساں آواز میں چلاّۓ جا رہے تھے۔ انھوں نے اٹھ کر کھڑکی کھول دی ۔سڑک کے پار سامنے کے بنگلے کے باورچی خانے میں چولھا سلگا دیا گیا تھا اور دھواں اٹھ رہا تھا۔ ماحول میں کتنی شدید یکسانیت ہے۔ انھوں نے پھر سوچا اور پھر اپنی آرام کرسی پر واپس ہوۓ۔ عمران صاحب کو اس وقت یہ خیال نہیں تھا کہ ابھی قہقہوں اور مسکراہٹوں کے غباّرے فضا میں اڑنے لگیں تو۔۔۔۔!
٭
’کشی‘
کہکشاں نے چپ چاپ کروٹ بدلی۔
’اے کشی۔۔۔۔کہکشاں!‘
کہکشاں لحاف سے منہ نکالے بغیر کچھ کہنا ہی چاہ رہی تھی کہ ایک لمبی ’شی۔۔۔۔۔‘ کی آواز آ ئی.۔
انور اپنے بستر سے اٹھ کر لہکشاں کی طرف آیا۔ ۔’کشی۔ وہی اپنی کو ئل۔۔۔۔۔۔۔!‘
کہکشاں جھٹ پٹ اپنے بستر سے اچھلی۔ اور ماحول کی یخ زدگی سے بے خبے بغیر گرم کپڑوں کے دونوں پیچھے باغ میں نکل آۓ۔
’کل بھی ایسی ہی آواز تھی نا!۔۔۔ کیوں ہے نا کشی؟‘
’ہاں ۔یہ وہی اپنی کو ئل کی آواز لگ رہی ہے‘
کو ئل اب بھی اسی طرح پکارے جا رہی تھی۔’ کو۔۔۔۔۔۔۔ کو۔۔۔۔۔۔۔ کو۔ کو۔ کو۔ کو ۔کو‘
’نانی جان کہہ رہی تھیں کہ یہ اللہ میاں کو پکارتی ہے۔ تو۔۔۔تو۔۔۔ ہیں انو ّ بھیا ّ؟‘ کہکشاں نے ’تو۔۔‘ کویل کی آواز کی نقل کرتے ہوۓ کہا۔ انورنے کوئی جواب نہیں دیا۔ کہ اسے یک لخت یاد آ گیا تھا کہ اسے بھی تو کوئل کی پکار کا جواب دینا ہے۔
’ کو۔۔۔۔۔۔۔ کو۔۔۔۔۔۔۔ کو۔ کو۔ کو۔ کو ۔کو‘ کوئل چلاّئی۔
’ کو۔۔۔۔۔۔۔ کو۔۔۔۔۔۔۔ کو۔ کو۔ کو۔ کو ۔کو‘ انور کے ساتھ کہکشاں نے بھی جواب دیا۔
’یہی ہماری کوئل ہے جو روز اس پیپل کے پیڑ پر آ کر بولتی ہے۔ شاید یہاں ہی کہیں رہتی ہو‘ کہکشاں بولی۔ ٹھنڈی ہوا سے اس کی آنکھیں مچمچانے لگیں تھیں۔
’کشی! اس کوئل کا کچھ نام دیا جاۓ۔ اب یہ ہماری تو ہو ہی گئی ہے۔ جیسے ہمارا کتاٌ نہیں ہے سولجر‘
’ہاں ہاں۔ سوچو کوئی اچھا سا نام۔‘
دونوں سوچنے لگے۔
’کالو‘ کشی نے مشورہ دیا۔ ’کوئل کالی ہوتی ہے نا۔۔!‘
مگر انور کے ذہن میں جمعدارنی کا لڑکا کالو گھوم گیا۔ ’ اونہہ۔ کالو بھی کوئی نام ہے بھلا! اور پھر کالو تو لڑکوں کے نام ہوتے ہیں۔ پھر کیا پتہ یہ کوئل نر ہے یا مادہ‘
کوئل پھرسےپیپل کی شاخ سے اڑ کر پورب کی طرف چلی گئی۔ آموں کے درختوں کی طرف۔
’تو کیا کوئل نر بھی ہوسکتی ہے یا ہو سکتا ہے‘ ۔کہکشاں گڑبڑا گئی۔ اسے کوئل کے نر ہونے کے امکان پر سخت تعجبّ ہوا تھا۔
’اے انور کہکشاں! وہاں باغ میں پہنچ گۓ ہو۔ سوئیٹر کوٹ تو پہن لیتے! او چچیّ جان! دیکھۓذرا انوّ اور کشی کو۔ باغ میں بغیر گرم کپڑوں کے گھوم رہے ہیں۔ سردی لگ جاۓ گی۔‘ شکیلہ باجی برامدے سے چلاّ رہی تھیں۔ مگر انوّ اور کہکشاں بھاگ کر اپنے کمرے میں پہنچ چکے تھے اور جلدی جلدی سوئیٹر پہن کر خود کو بے حد محفوظ محسوس کر رہے تھے۔ ویسے ان کو یہ بھی یقین تھا کہ امیّ پر شکیلہ باجی کی بات کا کچھ خاص اثر نہ ہوگا۔ اور اس وقت تو امیّ کسی کام سے غفور کو پکار رہی تھیں جو شاید اب تک بوا کی کوٹھری میں سو رہا تھا۔
***
’’بڑے بھیاّ!‘‘
انور نے ناشتے کی میز پر دودھ کا پہلا گھونٹ لیتے ہوۓ کہا۔
’ہوں۔۔‘ بڑے بھیاّ نے آتے ہی اپنی چاۓ بنائی اور اب چینی گھول رہے تھے۔
’یہ حلوہ پراٹھا لیجۓ نا! مزے کا ہے!!‘
’ہاں ہاں، تم تو لو۔۔۔۔۔۔‘ وہ بے حد محویت سے چاۓ میں اس طرح شکر ہلا رہے تھے جیسے دنیا کا اہم ترین کام یہی ہو۔
’’بڑے بھیاّ! تھوڑا سا تو لیجئے نا‘‘ ۔ کہکشاں کوبڑے بھیاّ پر بیت ترس آ رہا تھا۔ بے چارے ناشتے میں محض چاۓ پۓ جا رہے تھے۔ اور اب پھر جو نکلیں گے تو رات تک کھانے کا کچھ ہوش تک نہ ہوگا۔
’’تم دونوں کو آج یکایک مجھ سے اتنی ہمدردی کیوں ہو گئی ہے۔‘‘ انھوں نے ہونٹوں پر ایک غمگین سی مسکراہٹ پھیلا دی۔ اور ایک پلیٹ اتھا کر تھوڑا سا حلوہ نکال کر سامنے رکھ لیا۔
’’بڑے بھیاّ! ہماری کوئل کا اچھا سا نام رکھ دیجئے کوئی‘‘ انور نے شرما کر کہا۔
’’لو بھلا اب کوئلوں کے نام رکھے جانے لگے‘‘ بڑے بھیاّ ہنس دیۓ۔
’کیا ہوا بھئی‘ ۔ امیّ بھی کمرے میں آ کر ناشتے کی میز پر بیٹھ گئیں۔
’ یہ انوّ اور کشی اپنی کوئل کا نام رکھنا چاہ رہے ہیں۔ مطلب یہ کہ کسی کوئل کو اپنا بنا لیا ہے‘ بڑے بھیاّ ایسے شرمندہ تھے جیسے یہ حماقت ان سے ہی سر زد ہو رہی ہو۔ اور امیّ کہہ رہی تھیں۔ ’کوئی کوئل کا بھی نام رکھتا ہے جیسے کوئی پالتو جانور ہو۔ ‘ٹھیک ہے بھائی۔ اس گھر کی توریت ہی نرالی ہے۔ کہ آنکھ کے اندھے اور نام نین سکھ۔ جسے عقل چھو کر نہ گزرے اس کا نام ایسا جیسے بہت عقل مند ہو۔ کالے کوےّ کی سی صورت کا نام ایسا جیسے کسی بے حد حسین کا نام ہو ۔۔۔۔۔ تو پھر اس گھر میں بھلا کوئلوں کے نام کیوں نہ رکھے جائیں گے‘
’امیّ آخر آپ کو عقیل چچا۔۔۔۔۔۔‘ بڑے بھیا نے کہنا چاہا تھا۔
’بس ۔ چپ رہو۔۔۔۔۔ اور شکیلہ تم سے کس نے کہا کہ یہاں چلی آؤ۔ تم کو تو اپنی ماں کو ناشتہ کرانے کا کہا تھا نا!‘
شکیلہ باجی دروازے سے ہی واپس چلی گئیں۔ نہ جانے کیوں وہ ہمیشہ اسی وقت ناشتے کے لۓ آتی تھیں جب بڑے بھیاّ ناشتہ کر رہے ہوتے۔ اور بڑے بھیاّ کے ناشتے کی نگرانی کرنے کے لۓ ہمیشہ امیّ چلی آتیں۔ مگر ان کی اس نگرانی میں کوئی زیادہ وقت نہیں لگتا تھا۔ بڑے بھیاّ اٹھ بھی چکے تھے اور جب غفور نے برتن سمیٹے تو ان کی پلیٹ میں اب تک اتنا ہی حلوہ رکھا ہوا تھا۔
انور اور کہکشاں ناشتہ کر کے بڑے بھیاّ کے کمرے میں پھرچلے گۓ ۔۔۔۔۔
’ بڑے بھیاّ! آپ نے بتایا نہیں؟‘
’کیا۔۔۔۔۔؟‘
’وہی ہماری کوئل کا نام!‘
’نام میں کیا رکھا ہے۔ کچھ بھی رکھ دو۔ اے۔ بی۔ سی۔ ڈی‘
انوّ اور کشی کی آنکھیں مرجھا گئیں۔
’اچھاّ دیکھو۔ کوئل کو ہندی میں کہتے ہیں کو کیلا۔ بس یہی نام رکھ دو۔۔‘
’یہ تو بہت لمبا نام ہے بڑے بھیاّ۔‘ مگر انوّ کو نام پسند آ گیا تھا۔
’تو پیار سے کو کی کہہ دیا کرو۔۔۔۔‘
’واہ واہ، کوکی کو کی!!!۔۔۔۔۔۔۔۔ ‘ انو اور کشی خوش خوش بھاگ گۓ۔
’اے کشی۔ میری بہن۔ اپنے بڑے بھیاّ کو یہ دے آؤ‘ شکیلہ نے کہکشاں کا راستہ روکا۔
گاجر کے حلوے کی پلیٹ تھامتے ہوۓ کہکشاں بولی. ’ جیسے آپ کے تو بڑے بھیاّ ہوتے ہی نہیں۔۔۔۔ ‘
’اور تمھارے لۓ یہ ٹافی۔۔۔۔‘
شکیلہ باجی نے جواب دۓ بغیر لال ریپر میں لپٹی ٹافی اس کی آنکھوں کے سامنے کر دی۔ کہکشاں نے روٹھنے کا سا بہانہ کرتے ہوۓۂ مونہہ موڑ لیا۔ لیکن پھر جانے کیا ہوا کہ کچھ لمحے بعد ہی ٹافی کا ذائقہ اس کے منہہ میں گھل رہا تھا اور شکیلہ باجی کے ہاتھ میں ٹافی کا خالی ریپر چرمرا رہاتھا۔
***
’دیکھو انوّ بھیا۔۔ یہ کیا؟‘
یہ ٹافی کے کاغذ کی جھلملاتی گڑیا تھی۔
’یہ تو دلہن لگ رہی ہے۔ جیسے منشی جی کی لڑکی نہیں لگ رہی تھی اپنی شادی کے دن۔۔۔۔‘
پھر یہ گڑیا کمرے کی شمالی دیوار میں لگی الماری میں اوپر کے خانے میں سجا کر رکھ دی گئی۔ اس میں تین خانے تھے۔ سب سے نیچے والا کہکشاں کا تھا، درمیان والا انور کا جس میں وہ اپنا ذاتی سرمایہ رکھتا تھا۔ اور سب سے اوپر والے خانے میں دونوں کا مشترکہ سامان رہتا تھا۔ یہ گڑیا دونوں کا مشترکہ خزانہ تھی۔
٭
’کیا کر رہے ہو خاور؟‘
’پہاڑے‘
’کتنے کا؟‘
’تیرہ کا۔۔۔۔ ‘
’ارے اس میں کیا رکھا ہے‘ انور نے شیخی بگھارنی شروع کی۔ ’مجھے تو بیس تک پہاڑے یاد ہیں بیس تک۔۔۔۔ اور آدھا، پواّ، پونا، سوایا سب کچھ۔۔۔۔ ‘
آج کل انور اور کہکشاں کی چھٹیاّں تھیں مگر خاور اب تک اسکول میں داخل نہیں کیا گیا تھا۔ اسے ماسٹر صاحب آ کر گھر پر پڑھاتے تھے۔
’ایسا کرو۔ تم ماسٹر ساحب کو بنۓ کا پہاڑہ سنا دو۔‘ انور نے بے حد سنجیدگی سے مشورہ دیا۔ پھر خود ہی رٹے ہوۓ سبق کی طرح دہرانا شروع کر دیا۔۔۔۔
’بنیا ایکم بنیا
بنیا دونی دال
بنیا تیا تیل
بنیا چوکے چاول
بنیا پنجے پان
؎بنیا چھکےّ چھالیہ
بنیا ستےّ ستوّ
بنیا اٹھےّ آٹا
بنیا نواں نون
بنیا دھام دھنیا‘
’مجھے اڑھائی کا پہاڑہ بھی یاد ہو گیا۔ سناؤں؟‘ اور خاور شروع ہو گیا۔’اڑھائی ایکم اڑھائی۔۔ اڑھائی دونی پانچ ۔۔اڑھائی۔۔۔۔۔۔‘
مگر انور بور ہو گیا۔ ’ختم کرو اسے۔ سنو۔ آج ہم نے کوئل کا نام رکھا ہے۔۔۔۔کوکی۔۔۔۔‘
’کوکی۔ یہ کیا نام ہے؟‘
’بڑے نبھیاّ نے نام تو رکھا تھا کوکیلا۔ جیسے شکیلہ‘
مشال کے لۓ شکیلہ باجی کا نام سامنے ہی تھا۔
’مگر ہم پیار سے اسے کوکی کہیں گے۔۔۔۔۔ ہماری پالتو کوئل ہے نا!‘
’تب تو مزے کی بات ہے۔ ہماری بلیّ کا نام ہے مکیِّ۔۔۔۔۔مکیّ مکیّ!!۔ چہ چہ چہ۔۔۔۔۔۔۔۔۔۔‘
اور میاؤں میاؤں کرتی صندلی بلیّ خاور کے پیر سے لپٹنے لگی۔
’مگر ماسٹر صاحب کہہ رہے تھے کہ مکیّ تو کسی چوہیا کا نام ہوتا ہے‘
خاور کو اپنی بلیّ کے نام پر شک ہوا‘
’تو کیا ہوا۔ امیّ کہتی ہیں نا کہ آنکھ کے اندھے نام نین سکھ‘ انور نے تسلی دی۔
کہکشاں نے موضوع بدلا۔۔۔۔۔’چلو ۔۔۔۔۔باہر چلیں۔ انجیر توڑیں گے۔۔۔۔۔‘
تینوں پھاٹک سے نکل کر انجیروں کے پیڑوں کی طرف جانے والی باغ کی پگڈنڈی پر چلے جا رہے تھے اور خاور گا رہا تھا۔۔
’چل چل چمن کے باغ میں میوہ کھلاؤں گا۔۔۔۔۔‘
’اور امیّ انور کو آوازیں دے رہی تھیں۔۔۔۔۔’ انوّ بیٹا۔ یہ چونیّ لے جاؤ اور بنۓ کے پاس سے چرونجی تو لے آؤ۔ یہ غفورا نہ جانے کہاں مر گیا۔۔۔۔۔‘
***
ڈگڈگی کی آواز سے انور اور خاور دونوں چونکے۔ ڈگڈگی مسلسل بج رہی تھی۔ مجمع جمع ہونے لگا تھا۔ یہ ایک بھالو والا تھا اور بھالو کے تماشے کے لۓ ان دونوں کا نہ رکنا ایک اہم ترین فریضے سے آنکھیں بند کر لینا تھا۔ بھالو اپنے مالک کے اشارے پر نت نۓ کرتب دکھا رہا تھا۔
’اے کالۓ۔ یہ سب تماشہ کس واسطے؟‘
اور بھالو اپنا پیٹ دکھاتے ہوے سب کے سامنے لیٹ گیا اور پیٹ پر ہاتھ پھیرنے لگا۔
پھر بھالو والا سب سے پیسے مانگنے لگا۔انور نے جیب میں چونیّ محسوس کی۔ پھر جلدی سے خاور کو کھینچا۔ اسے چرونجی یاد آ گئی تھی۔
دونوں بنۓ لی دوکان کی طرف چلنے لگے۔ بس یہ آخری گلی ہی تھی دو گھروں کے درمیان اور اس کے بعد موڑ پر ہی بنۓ کی دوکان۔ مگر اس چھوٹی ی گلی کی وجہ سے ہی انور اکیلا نہیں آیا تھا۔ اس گلی میں ایک ننھی سی طاق تھی اور اس طاق میں ایک ننھی منی سی قبر۔ اس پر سبز رنگ کیا ہوا تھا اور ایک تازہ گلاب کا پھول رکھا تھا۔ دیوار کے ایک سوراخ میں اگربتیاں سلگ رہی تھیں۔ یہ سیدّ صاحب کا مزار تھا۔
’نہ جانے کون پھول اور اگربتیاّں رکھ جاتا ہے یہاں۔ انور! تم نے کبھی سیدّ صاحب کو سلام کیا ہے؟ ‘
’نہیں تو ڈر لگتا ہے۔۔‘
’کہتے ہیں کہ قبروں پر سلام کرنا چاہۓ۔ اسلاّم و علیکم یا اہلِ قبر!‘
’مگر خاور۔ سمجھ میں نہیں آتا کی سیدّ صاحب کی اتنی چھوٹی سی قبر کیوں ہے؟‘ انور کے ذہن میں عقیل چچا کی لمبی چوڑی قبر کی یاد ابھی تازہ تھی۔
’ابا کہتے تھے کہ یہاں پہلے بڑا مزار تھا اور بڑی قبر تھی۔ مگر جس کی زمین تھی، اس نے وہیں مکان بنایا اور بڑامزار توڑ کر اس کی جگہ یہ چھوٹی سی طاق بنا دی۔ ۔۔‘
انور کے لۓ یہ نئ اطلاّع تھی۔ انور کے دماغ کے خزانے میں نہ جانےکتنے اسرار پنہاں تھے۔
’اور میرے اباّ تو ہمیشہ اس قبر کو سلام کرتے ہیں۔۔۔‘
اس نے مزید اطلاّع دی۔
انوّ کی آنکھیں حیرت سے پھٹی رہ گئیں۔ ابھی پچھلے دنوں بنۓ کی دوکان پر سائیکل کی دوکان والے شبراتی نے بتایا تھا کہ اس نے اس مزارپر سلام کیا تو ایک ’رباب‘ والی آواز نے جواب دیا ’وعلیکم اسلام‘ اور شبراتی ڈر کر بھاگ گیا تھا۔
بنۓ کی دوکان سے چرونجی لینے کے بعد موڑ مڑتے ہی پھر سیدّ صاحب زیرِبحث آ گۓ تھے۔اس مزار کو دیکھتے ہی ان کی یہ باتیں لازمی تھیں۔
’مجھ کو تو یہ لگتا ہے کہ سیدّ صاحب تھے ہی ذرا سے آدمی ۔۔۔‘ انورنے فیصلہ کن لہجے میں کہا۔ اور خاور بھی اس نئ تھیوری پر سنجیدگی سے غور کرنے کے بعد بولا۔ ’امیّ کہتی ہیں کہ کبوتر بھی سیدّ ہوتے ہیں۔شاید یہ سیدّ صاحب بھی کبوتر ہوں۔‘ انور نے سامنےکی مسجد کے میناروں پر اڑتے بیٹھےکبوتروں پر کچھ خوف سےنظر ڈالی۔ اس موضوع نے نیا رخ اختیار کر لیا تھا۔ آخر انور چپ نہ رہ سکا۔’ چپ رہو اب۔ مجھے ڈر لگ رہا ہے‘۔ پھر باقی راستہ خاموشی سے ہی طے ہوا تھا۔
***
بڑے بھیاّ!‘ انور نے بڑےبھیاّ کے گلے میں باہیں ڈال دیں اور کہکشاں نے ان کے ہاتھ سے کتاب چھین لی۔
’کوئی کہانی‘ انوّنےجلدی سے اپنی فرمائش اگل ہی دی۔
بڑےبھیاّ نے عینک اتار کر رکھ ہی دی۔ ’کون سی کہانی بھائی!‘
کوئی سی بھی۔ مگر بھوتوں والی نہیں۔۔۔‘ انور ابھی بھی سیدّ صاحب کے مزار والی گلی میں گھوم رہا تھا۔
پہلے یہ بتائیے آپ نے کبھی سیدّ صاحب کوسلام کیا ہے وہی طاق والے۔۔۔۔؟‘
’ارے وہ بنۓ کی دوکان کے پاس جن کا گلی میں مزار ہے۔‘ بڑے بھیاّ ہنس دئیے۔ ’کیا آج انھوں نے تمھارے سلام کا بھی جواب دے دیا۔۔۔؟‘
انور ے کچھ جواب نہیں دیا‘
’بھئ یہ بھوت پریت کچھ نہیں ہوتے۔۔۔۔سب لوگوں نے ایسے ہی جھوٹے قصےّ بنا لئے ہیں.‘
’سچیّ بڑے بھیاّ!‘ کہکشاں بولی۔ .مگر پریاں تو ہوتی ہیں۔ اچھےّ بچےّ جب رات کو سوتے ہیں تو پریاں ان کے تکۓ کے نیچے ٹافیاں اور چاکلیٹ رکھ جاتی ہیں۔ اور اس دن شکیلہ باجی کہہ رہی تھیں کہ کوئ پھول توڑے تو ایک پری مر جاتی ہے۔ کہا وہ پھول نہیں ہوتا، پری ہوتی ہے؟ ہیں بڑے بھیاّ؟‘
’تمھاری شکیلہ باجی نے کہا ہے تو پھر ٹھیک ہی کہا ہوگا۔ مگر بھائی انگریزی کہانیوں والی پریاں تو مش رومس میں رہتی ہیں۔ وہی جو ہوتی ہے نا کتےّٗ کی چھتری۔۔ اس میں۔ اچھاّ وہ کہانی سنائیں تمھیں جس میں ایک شہزادی کے سر میں کیل ٹھونک کر مینڈکی بنا دیا گیا تھا جادو سے۔‘
’ہاں ہاں بڑے بھیا١۔ وہی۔ کہکشاں خوش ہو کر پریوں کی بات بھول ہی گئ۔
بڑے بھیاّ کی کہانیوں میں سات شہزادے ہوتے تھے یا سات شہزادیاں۔ ساتویں شہزادے کا تیر کسی تالاب میں مینڈکی کے پاس چلا جاتا تھا جس سے اسے شادی کرنی ہوتی تھی۔یہ دوسی بات ہے کہ بعد میں پتہ چلتا تھا کہ وہ بھی شہزادی ہی تھی جسے جادو سے مینڈکی بنا دیا گیا تھا۔ یا پھرکوئی ساتویں شہزادی /شہزادہ اپنی قسمت کا کھانے کی وجہ سے معتوب ہو جاتی تھی/ہو جاتا تھا۔یہ سارے معزول شہزادے اور مظلوم شہزادیاں اپنےاٗجاڑ محلوں میں اپنی قسمت کا ماتم کرنے کے لۓ رہ جاتے تھے۔ انھیں ان ماتم گاہوں کے حصار کے باہر کا کچھ پتہ نہ تھا جہاں روشنیاں تھیں، رنگ تھے، سرٗ تھے۔
’تو پھر بادشاہ نے کہا کہ جس شہزادے کا تیر جس طرف جاۓ گا وہیں اس کی شادی کر دی جاۓ گی۔ پہلے شہزادے کا تیر شمال کی طرف گیا، اور وہاں ………‘
انور سوچ رہا تھا کہ دنیا بھر کی دادی اماّئیں اور نانی اماّئیں ایسی ہی کہانیاں سناتی ہیں۔ ہماری نانی دادی نہیں مگر بڑے بھیاّ نے ضرور اپنی نانی دادی سے ہی یہ سب کہانیاں سن رکھی ہوں گی۔
’دوسرے شہزادے کا تیر گیا جنوب کی طرف۔ تم جانتی ہو کشی شمال جنوب۔ جسے انگریزی میں نارتھ ساؤتھ کہتے ہیں۔‘ بڑے بھیاّ شمال جنوب سمجھانے لگے جیسا کہ ان کی عادت تھی۔ مگر انور کے ذہن میں گرمیوں کی ایک دوپہری چکرّ لگا رہی تھی۔
***
چچیّ بی اور امیّ نے آنگن میں کچیّ کچیّ مگر بڑی بڑی امبیوں کا ڈھیر لگا رکھا تھا۔ چچیّ بی مزے سے بڑے سے سروطے سے کھٹا کھٹ ان کے دو دو حصےّ کۓ جا رہی تھیں۔ انور اور کہکشاں ان کی ’بجلیاں‘ نکال رہے تھے اور جمع کرتے جا رہے تھے۔
’بجلی بجلی میرا بیاہ کدھر؟‘
انور نے امبیا کی بجلی کو پنجے میں پکڑ کر پھسلایا اور بجلی اچک کر آنگن کے پار کھڑکی سے ٹکرائی۔ اور اسی لمحے کھڑکی کھلی۔۔
’انو بھیاّ۔ کشی کہاں ہے؟‘۔ یہ صبیحہ تھی۔
***
سنو خاور۔ رات مجھ کو بڑا ڈر لگا۔ ایسا لگ رہا تھا جیسے مجھے سیدّ صاحب سلام کا جواب دے رہے ہیں۔وعلیکم اسلّام‘
’وہ ضرور جمعراتی ہوگا۔ ہمیشہ اسلام و علیکم کی جگہ وعلیکم اسلام کہتا ہےبے وقوف۔ ارے وہی جمعراتی جس نے اس دن کوتوالی کے پیچھے سر کٹا دیکھا تھا۔۔۔۔‘
’سر کٹا۔۔۔۔؟‘
’ہاں جناب۔ جمعراتی بتا رہا تھا کہ اس نے کیا دیکھا کہ کوتوالی کے پیچھے جو پیپل کا پیڑ ہے، اس سے کود کر سر کٹااترا اور جمعراتی سے پوچھنے لگا ۔۔۔’تو نے دیکھا ہے اس راستے میں کہیں میرا سر تو نہیں پڑا؟‘
’تو کیاوہ آدمی تھا جس کا سر نہیں تھا؟‘
’اور کیا ۔ ایسا ہی ہوگا، گردن تک آدمی، سر کٹا ہوا۔ اور جب وہ وہاں سے ڈر کربھاگا ہےتو پتنگوں والے چوراہے پر اسے سڑک پر کٹا ہوا سر بھی پڑا ملا۔ اور جناب ! اس نے تو پِچھل پیریاں بھی دیکھی ہیں!!!‘
’یعنی چڑیلیں۔ہیں خاور!!‘
’ ہاں وہ ٹرک چلاتا ہے نا۔ ایک رات وہ کسی سنسان سڑک سے گزر رہا تھا کہ اس نے جنگل میں روشنی دیکھی۔ اسے بھوک لگ رہی تھی۔ اس نے سوچا کہ کوئی گاؤں ہوگا۔ وہاں شاید اسے چاۓ مَل جاۓ۔ مگر جب روشنی کے قریب گیا تو وہاں کچھ عورتیں ناچ رہی تھیں، اور ان کے پیر الٹے تھے---- ایڑی سامنے اور پنجے پیچھے۔‘
’جیسے ہماری اردو کی کتان میں ایک ڈاکٹر صاحب نے گڑیا کے پیر الٹے سی دیۓ تھے‘
’ہاں ہاں ایسی ہی ہوتی ہیں پچھل پیریاں۔ اور انہیں کو چڑیل بھی کہتے ہیں۔خود ہمارے ابّا نے چڑیلوں کے پیروں کی پائل کی آواز سنی ہے۔‘
’بس کرو خاور۔۔۔۔۔ کیا مار بھوتوں چڑیلوں کی باتیں کۓجا رہے ہو۔ میرا تو ڈر کے مارے دم نکلا جا رہا ہے۔‘
’کیا ہو گیا انوّ بھیاّ ۔۔۔۔! صبیحہ جو ابھی آئی تھی، انور کے جملے کا آخری حصہّ سن کر پریشان سی ہو اٹھی۔
’بھوت چڑیلوں کی باتیں ہو رہی ہیں۔چیاؤں۔۔۔۔۔!‘
اور ونور نے صبیحہ کو ڈرانے کی کوشش کی حالاں کہ خود اس کا دلاب تک کانپ رہا تھا۔
***
’سات سمندر گوبھی چندر، بول میری مثھلی کتنا پانی۔۔۔۔؟‘
.اتنا پانی۔۔۔‘
صبیحہ اور کہکشاں نے محلےّ کی کئی بچیوّں کو اکٹھاّ کر رکھا تھا اور کھیل زوروں میں جاری تھا کہ امیّ نے آواز لگائی۔۔۔
’دونوں وقت ملِ رہے ہیں۔ اب بند بھی کرو‘ اور مچھلی نہ جانے کتنے پانی میں آ کر رک گئی۔ سورج ڈوب رہا تھا۔ خاور اور انور دور کھڑے آسمان پر اڑتے بگولوں کی قطار دیکھ رہے تھے۔
’اللہ دے رسول بخش۔ بگلے بگلے پھول بخش ‘
ان کی آنکھیں بند تھیں اور ہونٹ مستقل گردان کیے جا رہے تھے۔ پھر انور نے دھیرے سے آنکھیں کھولیں اور ’شگون‘ کے لیے پہلے بگلوں کی طرف دیکھا جو مشرق کی طرف جنگلوں میں دھیرے دھیرے گم ہوتے جا رہے تھے اور پھر اپنےہاتھوں کی انگلیوں کے سارے ناخنوں میں کچھ تلاش کیا۔
’دیکھو دیکھو ‘ خاور نے بائیں ہاتھ کی بیچ کی انگلی نچائی جس کے ناخن پر خشخاش کے دانے کے برابر داغ پڑ گیا تھا۔ انور کا دل بجھ سا گیا۔ بگلوں نے اسے کوئی پھول نہیں بخشا تھا۔ اس کے ہاتھ کی کسی انگلی کے ناخن میں کوئی داغ نہیں تھا۔وہ دھیرے دھیرے نپے تلے قدموں سے برامدے کی طرف آیا اور وہاں پڑی چار پائی پر بیٹھ کر اپنے ناخن پھر سے غور سے دیکھنے لگا۔
’ہماری بیچ کی انگلی پکڑو۔۔ ‘ خاور نے دائیں ہاتھ کی انگلیاں توڑ مروڑکر بائیں ہاتھ کے پیالے میں پیش کر دیں۔ انور سوچ میں پڑ گیا۔ بایاں ہاتھ ہوتا تو بگلے کے بخشے پھول سے بیچ کی انگلی پہچان بھی لیتا۔
’شاید یہ ہے۔ نہیں۔ یہ تو انگوٹھا ہے۔ یہ چھوٹی انگلی ہے جس میں کل میرے سامنے گلاب کے پھول توڑتے ہوۓ تمھارے کانٹا چبھ گیا تھا۔ ہاں۔ یہ رہی۔۔۔‘
اور اب انور مسکرا رہا تھا۔ اس نے صحیح انگلی پکڑی تھی۔ اب اس نے بھی فوراً اپنی بیچ کی ازنگلی پکڑوانے کے لۓخاور کے سامنے دوسرے ہاتھ میں انگلیاں اس طرح چھپا کر پیش کر دیں کہ ان کے صرف سرِے نظر آ رہے تھے۔
’یہ ہے۔۔۔ ہیں۔۔۔۔؟‘
مگر خاور کی آنکھوں کی چمک معدوم ہو چکی تھی۔ یہ انور کی چھوٹی انگلی کے پاس والی انگلی تھی، بیچ کی نہیں۔
***
شکیلہ باجی اپنی سہیلیوں کے ساتھ تاش کھیل رہی تھیں۔غلام بادشاہ کا کھیل عروج پر تھا کہ شکیلہ باجی غلام بن گئیں۔
’ہم توبھئی بادشاہ ہیں‘۔ رعنا آپا نے فخر سے کہا۔
’اور ہم تمھارے وزیر‘ قدسیہ باجی بولیں۔
’ہم تو بھئی سدا کے غلام۔ایکو بار بادشاہ نہیں بنے۔ بھولے بھٹکے وزیر ضرور بن چکے ہیں۔‘ شکیلہ باجی نے تاش کے پتےّ سمیٹ دیۓ۔ ’اب ختم کریں۔‘
’ہم لوگ کھیلیں؟‘ کہکشاں نے اجازت مانگی۔
’خراب مت کرنا پتےّ۔۔۔۔‘
شکیلہ باجی اور دوسری لڑکیاں اٹھ کر برامدے میں چلی گئیں۔
’آؤ تاش کے گھر بنائیں۔ ‘ صبیحہ نے تجویز کیا۔
’دیکھو کس کا گھر اونچا بنتا ہے۔‘ کہکشاں نے بازی لگائی۔ صبیحہ نے جلدی جلدی تاش کے چار پتوّں کو ترچھا کر کے کھڑا کیا اور ان کے اوپر ایک اور پتے کی چھت بنا دی۔ دوسری ’منزل‘ بھی اسی طرح بن گئی۔ اور اب تیسری منزل کے پتے لگا رہی تھی کہکشاں نے ابھی دوسری منزل کے پتے ہی سجاۓ تھے کہ سارا گھر فرش آ رہا۔ صبیحہ کی بھی تیسری منزل کی کوشش کامیاب نہیں ہوئی۔ مگر صبیحہ کا تاش کا گھر پہلے ہی گرِ چکا تھا۔’ آہا جی۔۔۔ ہم جیت گۓ۔۔ ہمارا گھر دو منزلوں کا!!!‘صبیحہ نے تالی بجائی
’’ہم سے نہیں بنتے ایسے اونچے اونچے گھر۔ ہمارے لیے تو چھوٹا سا گھر ہی کافی ہے۔‘
اداسی سے کہکشاں نے پتےّ پھر سمیٹ دیۓ اور چپ چاپ بڑے کمرے کی الماری پر رکھ آئی۔ وہاں امیّ ایک ساں خاور کی اماّں سے باتیں کیے جا رہی تھیں۔
’بھئی۔۔ مجھے تو ایک آنکھ نہیں بھاتا بھابھی کا رہنا۔ اور پھر اس پر یہ شکیلہ بھی۔ مظہر کے اباّ کو اپنے بھائی کا خاندان بھلے ہی عزیز ہو، مگر میں تو برداشت نہیں کرنے کی!! ‘
’مگر ایمان کی بات ہے کہ شکیلہ لاکھ گنوں کی لڑکی ہے۔‘
’تو کیا میں اپنے مظہر سے اسے بیاہ دوں؟ نہ نہ!! یہ تو نہیں ہونے کا۔ایک تو عقیل بھائی نے اپنی پسند سے رذیلوں کی لڑکی اٹھائی اوراس کی گود بھری۔ اور جب لڑکی جوان ہونے لگی تو گولی کھا کر خود قبر کی گود میں سو گۓ۔ شکیلہ میں بھی اپنے خاندان کی خصلتیں تو آئیں گی ہی۔ ڈوم جو ٹھہریں۔ خود ہی سن لو۔۔۔‘
اور شکیلہ باجی کے کمرے سے مدھمّ سروں میں میٹھی میٹھی آواز آ رہی تھی۔۔۔
اے ری۔۔۔ آلی پیا بنے۔ سکھی کل نہ پرت موہے گھری پل چھِن دِن‘
***
’شکیلہ باجی!! ‘ کہکشاں نے شکیلہ باجی کی آنکھیں پیچھے سے اپنے ہاتھوں سےبند کرلیں۔
’روٹی جل جاۓ گی بھئی۔ بد تمیزی مت کرو کشی‘
’اچھیّ باجی!! ایک روٹی ہم بھی پکائیں گے‘
کہکشاخ انتظار کرتی رہی۔ اور جب آٹے کی پرات میں آخری دو پیڑے بچے تو شکیلہ باجی نے دونوں پیڑوں سے تھوڑا تھوڑا سا آتا نکالا اور تیسرا چھوٹا پیڑا بنا دیا۔
’یہ تمھارے لئے‘ اور ایک ایک کر کے باقی دونوں روٹیاں بیلنے لگیں۔ اور پھر بیلن پٹرا کہکشاں کے سامنے تھا۔
’ہاتھ دھو کر آئی ہو نا؟؟ ‘شکیلہ باجی نے اپنے سگھڑاپے کا ثبوت دیا اور کچھ بزرگی بھی جتائی۔
’ہاں باجی۔ ‘کہکشاں نے روٹی گول کرنے کی کوشش کی مگر لنکا کا نقشہ ہی بن سکا۔ پھر بھی کہکشاں اس وقت بہت خوش تھی جب اس کی بیلی ہوئی روٹی توے پر سنک رہی تھی۔ اسے یک لخت محسوس ہوا اب اسے کھانا پکانا آ گیا ہے۔ چاۓ بنانی تو اس نے پہلے ہی سیکھ لی تھی کہ پہلے پانی کیتلی میں ابالا جاۓ اور پھر چاۓ کی پتیّ اسی میں ڈال کر اتار لو۔ اور پیالی میں دودھ اور چینی ملا کر چاۓ کا پانی ڈال دو۔ بس چاۓ تیاّر۔ اب کبھی ضرورت پڑی تو کم از کم خود چاۓ بنا ک اس کے ساتھ روٹی تو کھائی ہی جا سکے گی۔ بھوکے تو نہیں رہیں گے۔ اس نے دلِ ہی دلِ میں دعا مانگی کہ کسی دن گھر کے سب بڑے کہیں چلے جائیں تو چاۓ اور روٹی سے ناشتہ کیا جاۓ اور انور، خاور اور صبیحہ کی دعوت بھی کی جاۓ۔
***
’امیّ ! بھوک لگ رہی ہے‘
انوّ باورچی خانے میں ہی چلا آیا تھا۔ دروازے پر کھڑی امیّ بوا اور شکیلہ باجی کو ہدایتیں دے رہی تھیں۔ بوا برتن بھی دھوتی جا رہی تھیں۔ تانبے اور چینی کے برتنوں کی کھنک کے ساتھ المونیم کے برتن دھلتے وقت عجیب بے سری سی آواز پیدا کر رہے تھے۔ بوا برتن دھو کر باورچی خانے میں رکھی میز پر سجاۓ جا رہی تھیں۔ ان آواز وں میں شکیلہ باجی کی چوڑیوں کی کھنکھناہٹ بھی تھی جنھیں وہ آٹے میں سنے ہاتھوں سے اوپر چڑھا لیتی تھیں مگر آٹا گوندھتے ہوۓ چوڑیاں بار بار سامنے کی طرف سرک آتیں ۔
’تم چوڑیاں نہ پہنو تو اب تک دو چار روٹیاں تیار ہو چکی ہوتیں۔۔‘ امیّ باورچی خانے سے باہر چلی گئیں۔
’بس ابھی دو چار روٹیاں پک جائیں گی تو تم کھانا کھانے بیٹھ جانا۔‘ شکیلہ باجی نے انور کو تسلیّ دی اور چوڑیاں اتار کر طاق پر ایک طرف رکھ کر پھر تیزی سے آٹا گوندھنے لگیں۔ انور انھیں دیکھتا رہا۔ آٹا گوندھنے کے بعد اس کی نظریں لکڑی کے پٹرے پر رہیں۔ وہ غور سے دیکھتا رہا کہ کس طرح شکیلہ باجی آٹے کے پیڑے بنا کر خشکی میں دبا کر ہاتھ سے پھیلاتی ہیں اور پھر پٹرے پر رکھ کر بیلن سے گول بیل دیتی ہیں۔ اور پھر ایک ہلکی سی جنبش اور ایک چاند توے کی سیاہ آسمان پر چمک جاتا۔
پھر بوا نے اس کے سامنے کھانا لا کر رکھ دیا۔ ایک چھوٹی تپائی باورچی خانے میں ایسی ضرورت کے لۓ رہتی تھی۔
’گوشت میں ابھی پانی نہیں ڈالا ہے۔ بھنا ہوا ہی کھا لو۔ ‘ شکیلہ باجی نے اس کی پلیٹ میں ایک گرم گرم روٹی رکھ دی اور انور کھانے لگا اور دیکھتا رہا روٹیوں سے زیادی شکیلہ باجی کے ہاتھوں کو۔ اور کھانا ختم کر کے بھی یہی کھیل دیکھتا رہا۔ آٹے کی پیڑے پرات میں کم ہوتے گۓ۔ اور انور کھیل ختم ہونے کے خیال سے افسردہ ہونے لگا۔ پھر اچانک ایک خوش گوار احساس نے اسے ایک اور لمحے کا منتظر کر دیا۔ روٹی پکا کر شکیلہ باجی نے توا چولھے کے کنارے اوندھا دیا تھا۔
’توا ہنس رہا ہے!! توا ہنس رہا ہے!!‘
توے کے اندر والے حصےّ میں چنگاریوں کے سرخ ستارے جھلملا رہے تھے۔
’راکھ ڈالو۔ توے کا جلنا اچھاّ نہیں ہوتا۔ ‘ بوا نے مشورہ دے کر خود ہی جلدی سے توے پر راکھ کی مٹھیّ بکھیردی۔
***
امیّ اور چچیّ بی دونوں اپنے سامنے کدو کش رکھےگاجریں کدو کش کر رہی تھیں۔
'آہا۔۔گاجرکا حلوہ !!' کہکشاں نے سوچا اور اس کے مونہہ میں پانی بھر آیا۔ وہ خاموشی سے امیّ کے پاس بیٹھی یہ تماشہ دیکھتی رہی۔ صبیحہ آنگن میں شکیلہ باجی کا دوپٹہّ سکھانے میں مدد دے رہی تھی جو انھوں نے ابھی شنجرفی رنگ میں رنگا تھا۔ اور امی چچیّ بی سے گاجر چھیلتے چھیلتے باتیں کئے جا رہی تھیں۔
"سبزیوں والا باغ تو بکِ چکا۔ اب کیا گاجروں کا حلوہ بنے۔ ایک زمانہ تھا کہ میں نے انھیں ہاتھوں سے من من بھر گاجروں کا حلوہ بنایا ہے۔"
"وہ زمانہ تو کب کا لد چکا دلہن۔۔۔" چچیّ بی کی آنکھوں کے سامنے سے ماضی کے سایوں کا جلوس گزرنے لگا۔
"اور اب ظاہر ہے کہ گاجریں خرید کر تھوڑا سا حلوہ بنایا جائے اور اس میں بھی غیر حصہّ بٹا لیں تو کیا ملے گا بچوں کو۔۔؟"
امیّ نے آخری گاجر کدوکش کر کے کدوکش الٹا کر کے جھٹکتے ہوئے کنکھیوں سے چچی بی کی نورانی آنکھوں میں مہیب سایوں کا جلوس گزرتے دیکھا۔ یہ صفا ان پر چوٹ تھی۔
ّنگن میں دھوپ تیز ہو گئی تھی، شکیلہ باجی کا دوپٹہّ سوکھ چکا تھا، وہ دھیرے دھیرے قدموں سے برامدے میں چلی آئی تھیں اور امیّ اور چچی بی کی باتوں کو خاموشی سے ایک لمحہ سن کر کچھ سوچتے ہوئے تیزی سے اپنے کمرے کی طرف چلی گئیں ۔ ملحقہ کمرے سے دوسری ہی آوازیں ان کو دعوتِ سامعہ دے رہی تھیں۔
***
"اباّ میاں! گیہوں کی کٹائی اب قریب ہے۔۔۔۔۔۔"
"بھئی۔ مجھ سے مشورہ لینے کی کیا ضرورت۔ میں ٹھہرا مفلوج آدمی۔ تم ہی منشی فضل دین سے کہہ کر آدمیوں کو لگوالو۔"
"اباّ میاں، میں بھی یہی کہنے جا رہا تھا کہ منشی جی کو بلوا لیتے ہیں۔ آپ خود ہی ان کو حکم دے دیجئے گا، وہ سنبھال لیں گے۔ اس لئے کہ اب میرا کھیتوں میں جانے کا ارادہ نہیں ہے"
"بھائی، تم نے خود ہی تو کھیتوں میں کام کرنے کرنے کی خواہش کا اظہار کیا تھا ۔ تم کو پڑھ لکھ کر بھی ھل چلانا زیادہ پسند تھا کہ گوروں کی نوکری تم کرنا نہیں چاہتے"
ؔاباّ میاں! میں آزادی کے لئے کام کرنا چاہتا ہوں۔۔۔۔"
اباّ میاں کے ذہن پر 'زمیںدار' اخبار کی کئی سرخیاں دھول اڑاتی تیز رفتار بگھیّوں کی طرح گزر گئیں۔
'دہشت پسندوں کے گروہ کی گرفتاری'
'خاکسار تحریک'
'مسلم لیگ کے جلسے میں کانگریسیوں کی رخنہ اندازی'
'غسل خانہ خارجِ مسجد ہے۔ مفتی کان پور کا بیان'
آزاد ہند فوج۔۔۔ دہشت پسند۔۔۔مسلم لیگ۔۔۔ کانگریس۔۔۔عقیل بھائی۔۔۔۔ محمدّ علی۔۔۔۔۔
'میں شیروانی اور کرتے کے بٹن بھی کھول دیتا ہوں کہ گولی اور میرے سینے کی راہ میں کوئی رکاوٹ نہ ہو۔۔'
اباّ میاں! میں آزادی کے لئے کام کرنا چاہتا ہوں۔۔۔۔" ان کے ذہن میں پھر مظہر کی آواز گونجی۔ انور چپ چاپ کھڑا بڑے بھیاّ اور اباّ کو دیکھتا رہا۔ اباّ میاں کی ایک بوڑھی سفیدلٹ گھنی مونچھوں پر آ گری جسے انھوں نے اپنے رومال والے ہاتھ سے سر کی طرف پھینکتے ہوئے آنکھوں کے گوشے صاف کئے۔
"تم جو بھی کرو، حق کے لئے کرو۔ تم اپنے عقیل چچا کے بھتیجے ہو. اس صغیر اللہ کی اولاد ہو جسے سن ستاّون میں گوروں کا مقابلہ کرنے پر انعام کے طور پر سرکار سے یہ زمینیں ملی تھیں جن کی پیداوار تم اب تک کھاتے رہے ہو۔ حالانکہ اب ہم کو خود ہی اپنی رعایا۔۔۔۔۔۔۔‘ اباّ میاں رکے۔ انور دروازے کی اوٹ میں چپ چاپ کھڑا یہ پر اسرار باتیں سن رہا تھا اور سوچ رہا تھا کہ دنیا میں اب بھی کتنی باتیں ایسی ہیں جو نہ سمجھ میں آنے والی ہیں۔ سیدّ صاحب، سر کٹے اور پچھل پائیاں تو زندگی کا ضروری جز اور بے حد حقیقی چیزیں تھیں۔ ایک دم سامنے کی باتیں جو آسانی سے سمجھ میں آ جاتی تھیں۔ مگر یہ باتیں!!! دس گیارہ سال کی عمر میں تو اسے یہ سب باتیں سمجھ میں آجانی چاہئے اور اپنے سے چھوٹے خاور اور صبیحہ کو سمجھا بھی دینا چاہۓ تھا۔
***
انور ۔کہکشاں اور خاور۔صبیحہ کے گھروں کے آنگنوں میں کھلنے والی مشترکہ کھڑکی دن میں کئی بار کھلتی۔ کبھی ایک طرف سے بند ہوتی تو دوسری طرف سے کھڑکی بجا کر دستک دی جاتی۔ چاروں کے کان اس دستک کی پہچان میں بے حد تیز تھے کی ان کی آمد و رفت کا تو راستہ ہی یہ تھا۔ مختلف چیزوں کا تبادلہ ان کی ماؤں میں ہوتا اور یہ فریضہ بھی ان چاروں میں سے کسی کا ہوتا۔
اس دن بے حد صبح شاید چاروں ابھی سو ہی رہے تھے کہ کھڑکی پر دستک ہوئی تھی۔ آنگن کے پار کوٹھری میں سوئی ہوئی بوا اور غفور کی آنکھ کھل گئی۔ غفور نے کھڑکی کھولی۔ خاور کی امیّ پریشان سی کھڑی تھیں۔ ان کے ہاتھ میں ٹیلی گرام تھا۔۔۔
’ذرا جلدی سے مظہر میاں سے یہ تار پڑھوا دو۔ سو رہے ہوں تو جگا دو۔۔‘
غفور تار لے کر بڑے بھیاّ کے کمرے کی طرف اتنی تیزی سے گیا کہ کئی لوگوں کی آنکھ کھل گئی۔
’ بڑے بھیاّ!‘ اس نے دروازے پر دستک دی۔ اندر سے کوئی آواز نہ آئی۔ ’ بڑے بھیاّ!‘ اس نے دروازہ بجانے کے لۓ پھر دروازے پر ہاتھ رکھا تو تھوڑے دھکےّ سے دروازہ کھکل گیا جو اندر سے بند نہیں تھا۔ بڑے بھیاّ کمرے میں نہیں تھے۔ ان کے بستر پر بے شمار سلوٹیں پڑی ہوئی تھیں اور اباّ میاں پکار رہے تھے۔۔۔
’مظہر کو ابھی مت اٹھاؤ۔ تار مجھے دو میں پڑھ دیتا ہوں۔۔۔‘
غفور نے ٹیلی گرام ان کے ہاتھ میں دے دیا۔ اور اس سے پہلے کہ وہ کچھ کہتا، اباّ میاں نے تار بلند آواز میں پڑھا۔۔۔
’’ JAMAL EXPIRED(.) COME SOON رام پور سے آیا ہے یہ تار۔ بھابھی سے کہو کہ ان کے بھائی جمال کا انتقال ہو گیا ہے۔ انّ لِلّلہ واِنَّ اِلیہِ راجعون۔ ان کو فوراً بلایا ہے۔‘‘
’مگرصاحب بڑے بھیاّ؟؟؟‘
انور اور کہکشاں بڑے بھیاّ کے کمرے میں جھانک رہے تھے۔ کل شام کو انھوں نے وعدہ کیا تھا کہ اگر کل صبح وہ انھیں سلام کرنے آئیں گے تو ان کو انعام دیا جاۓ گا۔ انور کی فرمائش کلر باکس کی تھی اور کہکشاں کی تصویروں والی کہانی کی کتاب کی۔ مگر بڑے بھیا نہ جانے کہاں غائب تھے۔ البتہّ ان کے سرہانے کی تپائی پر ایک کلر باکس اور دو کہانی کی کتابیں رکھی ہوئی تھیں۔ انور نے جلدی سے رنگ کا ڈبہّ اٹھا لیا اور اسے ایسا محسوس ہوا جیسے کلر باکس پر بنا خرگوش بھاگتے بھاگتے دور سرسوں کے کھیتوں میں نکل گیا ہے اور صبیحہ کی کتابوں کے سر ورق پر بنے پھولوں پر کوئی سچ مچ کی تتلی آ بیٹھی ہے جو لمحے بھر بعد اڑ جاۓ گی۔
***
پھر ان چاروں کی چوکڑی میں ایک پانچواں سوار جنید شامل ہو گیا تھا۔ جنید جسے خاور کی امیّ رام پور سے لے آئی تھیں۔ ان کے مرحوم بھائی کی یاد گار جن کا ٹرک کے حادثے میں انتقال ہو گیا تھا۔ وہ بڑےفخر سے اپنے شہر رام پور کی باتیں بتا رہا تھا۔ ۔۔
’’اور ہمارے اسکول کے سامنے اتنا بڑا میدان تھا۔۔ جی ہاں جناب کہ گلیّ ڈنڈا کھیلنے میں مجال ہے جو گلیّ کبھی ہزار ہو جاۓ۔ ایک بار میں نے ہی گلیّ ہزار کی تھی۔ پہلے ہی ٹلٗ میں گلیّ آدھے میدان کو پار کر گئی تھی۔ پھر دوسرے کے بعد تیسرا ٹلٗ جو میں نے مارا تو گلیّ میدان کے باہر اسپتال کی چھت پر۔۔!!! اس دن کھیل میں اتنا مزا آیا تھا کہ گھر جانا یاد ہی نہیں رہا۔ اس دن ابا جان نے بہت مارا تھا۔۔۔‘‘
’’اباّ جان تم کو بہت مارتے ہیں کیا۔۔۔؟‘‘انور نے تعجب سے پوچھا۔
’’ہاں۔۔۔۔ بہت مارتے تھے‘‘ اس نے ’تھے ‘پر زور دیا۔ ’’اب تو وہ اپنی قبر میں گھسنے والے بجوّوں کو مارتے ہوں گے ‘‘۔ وہ استہزا سے ہنسا۔
’’اور امی ۔۔؟‘‘ انور کو جمال ماموں کی وفات کی بات بھول جانے پر شرمندگی کا احساس ہوا۔
’’اماں کا تو یاد ہی نہیں۔ میں بہت چھوٹا تھا کہ ایک دن وہ اسپتال گئیں تو واپس ہی نہیں آئیں۔ گھر میں خالہ تھیں۔ وہ نہ مارتی تھیں نہ پیار ہی کرتی تھیں‘‘ انور کو شکیلہ باجی کی بات یاد آئی۔ انھوں نے کہا تھا کہ ایک بار ان کے ابوّ ۔ عقیل چچا۔ اسپتال گۓ تو واپس ہی نہیں آۓ‘‘۔
’’یہ لوگ اسپتال کیوں جاتے ہیں جب واپس نہیں آ سکتے ‘‘۔ خاور نے اپنی راۓ ظاہر کی ۔
’’اسپتال تو علاج کے لۓ ہوتا ہے بیوقوف۔ مگر کسی کسی کا علاج ٹھیک نہیں ہو پاتا تو وہ بیماری سے مر جاتا ہے۔ دل دھڑکنا بند ہو جاتا ہے اور سانس رک جاتی ہے۔ پھر لوگ لے جاکر قبر میں لٹا دیتے ہیں۔‘‘ جنید نے نہایت عقل مندی اور بزرگی کا ثبوت دیا۔
اب تو شاید جنید بھی میرے ساتھ اسکول میں داخل کیا جاۓ گا۔ انور نے خوشی سے سوچا۔ مگر جنید نے ہی ایک بار بتایا تھاکہ وہ تو اپنے کسی دوست کے گھر سے لاکر اپنے سے اگلے درجے کی کتابیں بھی پڑھ چکا تھا۔ نئی کلاس شروع ہوتے ہی نئی نئی کتابیں آتی تھیں اور وہ پہلی ہی رات میں سارے سال کا کورس ختم کر دیتا تھا۔ اور اگلے اگلے دنوں میں دوسرے درجوں کی کتابیں مانگ کر لاتا تھا۔ کتنا قابل تھا بھئی یہ جنید!!
’’تم اسکول میں پڑھو گے۔۔؟‘‘ انور نے پوچھا۔
’’ہاں۔ امتحان پاس کرنے کے لۓ تو اسکول جانا ہی ہوگا۔ اور تمھارے اسکول کی ہی بات ہو رہی ہے۔ پھوپھا جان بتا رہے تھے۔ مگر بھائی ۔۔۔۔۔اب تو میں کتابیں لکھوں گا٬!!‘‘
’کیا مطلب؟‘خاور کی سمجھ میں بات نہیں آئی۔ ’
’ارے، یہ جتنی کتابیں ہوتی ہیں نا، رسالوں میں کہانیاں نظمیں ہوتی ہیں، یہ لوگ خود ہی تو لکھتے ہیں ہم تم جیسے۔ میری دو تین کہانیاں ’پھلواری‘ میں چھپ بھی چکی ہیں۔....‘
’پھلواری۔۔۔؟‘
’ارے وہ بچوںّ کا رسالہ ہوتا ہے نا۔ میں کچھ پرچے لے کر آیا ہوں،۔ دیکھ لینا۔ مزے کی کہانیاں نظمیں ہوتی ہیں اس میں۔ اب تو میں کہانیوں کی کتابیں لکھنے کی سوچ رہا ہوں۔۔‘
خاور اور انور نےجنید کو دفعتاً اپنے سے بے حد بہتر محسوس کیا اور احساسِ کم تری سے محجوب ہو کر جدا پو گۓ۔
***
انور نے آ کر حسبِ معمول بڑے بھیا کے کمرے میں جھانکا۔ ان کا کمرہ ترتیب سے سجا دیا گیا تھا۔ مینٹل پیس پر ان کی بکھرے بالوں والی تصویر مسکرا رہی تھی۔ بستر قرینے سے لگا ہواتھا۔ سرہانے کے دریچے سے ہوا کے ساتھ کمرے میں گھس آۓ عشق پیچاں کے پتےّ شکیلہ باجی کے چہرے کو سہلا رہے تھےاور ان کی بے حد چمکیلی آنکھوں کے بھیگے کناروں سے اپنی پیاس بجھا رہے تھے۔ نہ جانے کب سےشکیلہ باجی وہاں کھڑی تھیں۔اور کب تک کھڑکی کے پاس کھڑی رہیں۔ نہ جانے کب تک وہاں انوّ شکیلہ باجی کو گم صم کھڑا دیکھتا رہا اور بڑے بھیاّ تصوہر میں مسکراتے رہے۔
***
سردی کی مختصر چھٹّیوں کے بعد اسکول پھر کھل گۓ تھے اور دھیرے دھیرے گرمیاں بھی آ گئیں۔ اور ایک دن پانچوں سوار چونکے تو ان کو یہ احساس ہوا کہ آج کل ان کو بہت فرصت ہے۔ امتحان نزدیک سہی، مگر دن بہت بڑا ہے۔ اسکول بھی صبح سویرے کا ہو گیا تھا اور ١١ بجے چھٹیٓ ہو جاتی تھی۔ باقی دن بھر خوب لطف اٹھاۓ جا سکتے ہیں۔ انور، خاور اور جنید طویل ترین راستے سے اسکول سے لوٹا کرتے۔ راستے میں کتنی دل چسپیاں بھی تو بکھری پڑی تھیں!!۔ پتنگ والے چوراہے پر رنگ برنگی پتنگوں کے علاوہ چورن والے کا خوانچہ بھی ہوتا تھا۔۔ چورن میں تو شاید ان کو اتنا ذائقہ محسوس نہیں تھا مگر چورن والا چورن پر کچھ چیز ڈال کر جب آگ دکھاتا تھا تو اس ننھے سے شعلے کے تماشے میں ان کے چورن کی ساری قیمت وصول ہو جاتی تھی۔ اور اس نیک با سعادت فرض کی ادائیگی میں اکثر جیب کا ایک ایک پیسہ خرچ کر دیتے تھے جو ان کو اسکول کے وقفے میں خرچ کرنے کے لۓ دیا جاتا تھا۔
پھر بڑی مسجد کے پاس والا پیپل کا پیڑ تھا۔ جس کی ضڑوں کے پاس پتھرّوں میں گیرو لگا ہواتھا اور آس پاس کے ہندو گھروں کی عورتیں ناریل توڑ کر یا دودھ اور پانی بہا کر اس کی پوجا کرتی تھیں۔ اورجس کے سو شاخہ تنے سے ایسا منظر بنتا تھا جیسے کرشن جی اپنے مخصوص پوز میں ایک ٹانگ دوسری پر رکھے بانسری بجا رہے ہوں اور مسجد کے مناروں پر کبوتر۔ سیدّ صاحب!۔ اور تھوڑا آگے بسم اللہ ہوٹل پر ھبنے والے ریکارڈ ’’تیری گٹھری میں لاگا چور مسافر جاگ ذرا‘‘ اور اس کے ساتھ آواز ملا کر وہ گاتے۔۔۔۔’’مسافر بھاگ ذرا‘‘ اور خود بھی بگھاگتے ہوۓ آگے بڑھ جاتے۔ گھر آ کر کھانا کھاتے۔ پھر ساری دوپہر پڑی تھی۔ دوپہر کھانے کے بعد سارے بزرگ آرام کرتے تھے۔
ایسی ہی ایک گرم دو پہر کو انور نے اپنے کمرے سے نکل کر دوسرے کمروں میں جھانکا۔ چچیّ بی گہری نیند سو رہی تھیں۔ اور شاید ایسے ہی خواب دیکھ رہی تھیں جو وہ ہمیشہ امیّ کو سناتیں اور امی اپنا کام کرتے کرتے بے دھیانی سے ’ہاں۔ ہوں‘ کرتی رہتیں۔
’’..کیا دیکھتی ہوں کہ ایک کنواں ہے اور اس میں بہت گہرا پانی ہے۔ میں جھانکتی ہوں تو مجھے کنویں کی گہرائی میں شکیلہ کے ابوّ دکھائی دیتے ہیں جیسے وہ وہاں تیر رہے ہوں۔۔ پھر مجھے پکارتے ہیں کہ مجھے نکالو۔ میں تیزی سے ڈول ڈالتی ہوں اورتھوڑی دیر بعد ڈول نکالتی ہوں تو دیکھتی ہوں کہ اس میں شکیلہ کا نارنجی دوپٹّہ نکلتا ہے جو میں نے اس کے چوتھی کے جوڑے کے ساتھ بنایا ہے۔ بھیگے ہوۓ دوپٹےّ کو دیکھ کر میں چیخ مارتی ہوں اور میری آنکھ کھل جاتی ہے۔۔۔۔۔۔‘‘
انور نے یہ خواب سن کر پچھواڑے کے کنویں میں جھانکا تھا مگر اسے اس کنویں سے اسے کبھی کوئی دلچسپی پیدا نہیں ہوئی۔ سواۓ اس وقت کے جب ایک بلاّ کنویں میں گر کر مر گیا تھا اور اباّ میاں نے منشی چچااور بڑے بھیاّ سے چالیس ڈول پانی گن کر باہر نکلوا کر پھنکوایا تھا کنویں کو پاک کرنے کے لۓ۔
امیّ اور چچیّ بی کو سوتا دیکھ کر انور آگے بڑھ گیا۔ اباّ میاں کے کمرے میں جھانکا۔ ان کے سینے پر ’زمیں دار‘ اخبار کھلا پڑا تھا اور ان کے خراّنٹوں اور ہوا کے ساتھ اخبار کے ورق پھڑپھڑانی کی آوازوں سے فضا گونج رہی تھی۔ ان کے سر کی طرف بڑا سا پنکھا ساکت تھا۔ اس کی دوری برامدے میں لیٹے ہوۓ غحفور تک چلی گئی تھی جو میلی سی بوری کے بستر پر لیٹا ہوا سو گیا تھا۔ انور نے غفور کو دھیرے سے جھنجھوڑا۔۔
’’پنکھا نہیں چل رہا ہے۔۔۔۔‘‘ اس نے غفور کو اطلاّع دی۔ غفور نے آنکھیں مل کر کھولیں مگر اس سے پہلے ہی وہ مستعدی سے پنکھا ہلانا شروع کر چکا تھا۔ انور کو اطمینان ہو گیا کہ اب پنکھا بند ہو جانے کی گرمے سے اباّ میاں کی آنکھ کھلنے کا بھی خطرہ نہیں ہے۔ امیّ کے کمرے کا پنکھا بوا ہلا رہی تھیں۔ دالان میں ہی کہکشاں مل گئی۔ انور نے غفور کے سو جانے کی بات ہنس کر سنا ئی مگر زیرِ لب۔ اور پھر دونوں خاور اور صبیحہ کے آنگن کی کھڑکی پر دستک دے رہے تھے۔
***
پانچوں لوُ کے باوجود جیسے ٹہلتے ہوۓ سرکنڈوں کی جھاڑیوں تک گۓ اور کب واپس آ رہے تھے تو ان کے ہاتھوں میں ڈھیروں سر کنڈوں کی گانٹھیں تھیں۔ اور پھر بے حد انہماک سے سر کنڈوں کی مختلف چیزیں بنائی جا رہی تھیں۔
’’دیکھۓ جناب۔ ہم نے نہایت شاندار پستول بنایا ہے۔۔۔‘‘ جنید نے سر کنڈوں کے پستول کو ہاتھوں میں اٹھایا۔۔۔۔’’ہینڈس اپ۔۔۔۔۔!!!! ‘‘
یہ یقیناً جنید نے ان انگریزی فلموں سے سیکھا ہوگا جو اس نے اپنے اباّ کے ساتھ دیکھی ہوں گی۔
’’یہ دیکھو، پورا صوفہ سیٹ تیار ہو گیا۔ ایک میز، دو کرسیاں اور ایک لمبا والا صوفہ۔‘‘ یہ صبیحہ تھی۔
دھوپ میں زردی آتی گئی اور فرنیچر اور گھر ٹوٹتے رہے، بنتے رہے۔ اور سورج سرکنڈوں کی جھاڑیوں کے پیچھے چھپنے لگا۔
***
وہ اتوار کی چھٹیّ کی صبح تھی جب موسم ہمیشہ خوش گوار لگتا ہے۔ کہکشاں کو شکیلہ باجی اپنے ساتھ کہیں لے گئی تھیں اور انور اکیلا تھا۔ اس نے پائیں باغ کی طرف قدم بڑھا دۓ۔ ہر طرف یکسانیت تھی۔ سارے درخت ویسے ہی سر جھکاۓ کھڑے تھے۔ اس وقت ہوا بند تھی۔ اب دن چڑھے گا تو لوُ چلنی شروع ہو گی، پھر درختوں کے پتےّ بین کرتے زمین پر بکھرنے لگیں گے۔ مگر اس وقت کاموشی اور سکون تھا۔ سارے درخت۔۔ مگر نہیں۔۔ پپیتے کا درخت اپنی جگہ سے غائب تھا۔ اسے یاد آیا۔ کچھ دن پہلے مولوی چچا، اباّ میاں کے دوست لکھنؤ سے آۓ تھے۔ اور اپنے ہاتھوں سے انھوں نے پپیتے کا درخت ہلا ہلا کر اکھاڑ دیا تھا۔ ’’میرے ہوتے ہوۓ جمیل میاں، پپیتے کا یہ منحوس درخت میں نہیں رہنے دوں گا۔ ابھی مجھ میں اتنا دم تو ہے۔‘‘ انھوں نے اپنی چاند ستاروں والی ہری ٹوپی امرود کے درخت کی نکلی ہوئی ننگی شاخ پر لٹکا دی تھی اور دونوں ہاتھوں سے پپیتے کے تنے کو جھنجھوڑنے لگے تھے۔
انور اور کہکشاں مولوی چچا کو پپیتے سے کشتی لڑتے دیکھتے کبھی ان کی چاند ستاروں والی عجیب سی ٹوپی پر شاخوں سے چھنتی دھوپ سے مزید نقش و نگار بنتے ہوۓ دیکھتے رہے۔
باغ سے وہ آنگن میں آیا اور خاور کو بلانے کے لۓ کھڑکی پر دستک دی۔
’’بھائی جان تو پڑھ رہے ہیں‘‘ صبیحہ نے اطلاّع دی۔ تو ابھی تک وہ بڈھاّ ماسٹر بیٹھا ہوا ہے۔۔ انور نے سوچا۔۔ اسکول والے ماسٹر صاحب ہی کافی نہیں ہیں کیا؟؟ ’’تم آ رہی ہو؟‘‘ انور نے پوچھا مگر جواب دۓ بغیر بلکہ سوال مکمل ہونے سے پہلے صبیحہ کھڑکی پھلانگ چکی تھی اور انور کے آنگن میں اتر آئی تھی۔
’’آؤ۔ کاغذ کے ہوائی جہاز بنائیں‘‘۔ انور اباّ میاں کے کمرے سے پرانے اخبار اٹھا لایا تھا۔
پھر ہوائی جہاز بنتے بگڑتے رہے۔ کچھ اڑے، کچھ اڑ نہ پاۓ۔ اس کے بعد کشتیوں کا نمبر آیا، باغ کی نالی میں ایک کے بعد ایک کشتیاں اترتی رہیں، تیرتی ڈوبتی رہیں۔ ’’چلع کشتیوں کی ریس ہو جاۓ‘‘
’’یہ میری کشتی، تصویر کے کاغذ والی‘‘ صبیحہ نے اپنی ناؤ کی پہچان بتائی۔ ’’اور یہ میری‘‘۔ انور کی ناؤ کچھ دور تک بہتی چلی گئی مگر صبیحہ کی کشتی تھوڑی دور ہی تیر کر جھکی اور پانی میں ڈوب گئ۔ صبیحہ کی آنکھوں میں آنسو آُ گۓ۔
’’ارے روتی ہو‘‘۔ انور نے اس کے شانے پر ہاتھ رکھا۔ ’’وہ تصویر والی کشتی میری تھی بھائی ۔ تمھاری کشتی ہی جیت گئی ہے۔ آؤ تم کو اپنی صندوقچی دکھاؤں‘‘ اور انور صبیحہ کو اپنے کمرے میں لے آیا۔ اور کچھ دیر بعد اس نے فرش پر اپنی ساری کائنات ڈھیر کردی۔ نیلی پیلی شیشے کی گولیاں، پلاسٹک کے ننھے ننھے جانور، رنگ برنگ کی تتلیوں کے پر، سنہری بٹن، دو چار خوبسورت سے ڈاک کے ٹکٹ۔ کچھ ہوائی جہازوں کی رنگین تصویریں۔ اور ایک ننھی منی سی ڈائری جو اس نے اباّ میاں سے لی تھی۔
’’یہ سب تم لے لو‘‘۔
’’میں۔۔۔۔۔۔۔؟؟‘‘ صبیحہ نے حیرت سے آنکھیں پھاڑ دیں۔ اس کی آنکھوں کی جھیل خشک ہو چکی تھی۔
’’ہاں ہاں۔ لے لو۔۔۔ سچ مچ!!‘‘ انور نے اس طرح کہا جیسے وہ صبیحہ سے بہت بڑا اور اس کا بزرگ ہو۔
’’میرے پاس دو ہار ہیں۔ ایک تم کو لا دیتی ہوں۔‘‘ صبیحہ بھاگتی ہوئی اپنی کھڑکی کی طرف گئ۔ اور پھر واپس آئی تو اس کے ہاتھوں میں ایک زنجیر تھی جو شیشے کی رنگین چوڑیوں کے ٹکڑوں کو چراغ کے شعلے پر موڑ موڑ کر بنائی گئ تھی۔
***
پھر آموں کا موسم آیا اور پرانا ہو گیا۔ آم کھا کھا کر انھوں نے گٹھلیاں جمع کیں اور لیموں کے درخت کے نیچے بو دیں۔ کچھ دن بعد ان کے ’پپیۓ‘ اُگ آۓ۔ بڑی احتیاط سے انھیں توڑا گیا۔ انور، کہکشاں، خاور، صبیحہ اور جنید سب نے اپنے اپنے پپیۓ تقسیم اور منتخب کۓ، پھر ان کے گھسے کانے کے عمل کے ساتھ ساون کی بوندیں بھی پانچ آوازوں کے ساتھ کورس میں گا رہی تھیں:
آم کا
جام کا
کھڑی ببول کا
میرا پپیاّ بولے
پٹ پوں
پٹ پوں
پٹ پوں
صبیحہ کو یہ ’وظیفہ‘ یاد نہیں تھا۔ اس لۓ وہ مایوس نظر آ رہی تھی۔ معلوم نہیں اس جادوئی منمتر کے بغیر اس کا پپیاّ بول بھی سکے گا یا نہیں؟ مگر باقی سب زور زور سے چلاّۓ جا رہے تھے۔
’’پٹ پوں
پٹ پوں
پٹ پوں‘‘
اور صبیحہ پپۓ کو مزید گھسنے سے بور ہو کر منہہ کے پاس لا کر اسے بجانے کی کوشش کی تو اس کی ساری مایوسی دور ہو چکی تھی۔ اور بعد میں جب معلوم ہوا کہ اس کے پپیۓ کی آواز ہی سب سے زیادہ ہے تو اس کی خوشی کا ٹھکانہ نہ تھا۔
***
’’بادل نا مراد آتے ہیں اور گزر جاتے ہیں۔ کچھ بوندیں گرتی بھی ہیں تو گرمی کم بخت کم ہونے کا نام ہی نہیں لیتی۔‘‘ امیّ ہاتھ کی پنکھیا غصےّ سےپھینکتے ہوۓ برامدے سے بڑے کمرے میں چلی آئیں۔چھت پر لٹکے پنکھے کی طرف دیکھا ۔ ’’یہ غفور مرا ہر وقت سوتا رہتا ہے‘‘
برامدے میں بیٹھے بادلوں سے بننے والےہاتھی گھوڑے دیکھتے ہوۓ انور اور کہکشاں نے کمرے میں نظر ڈالی۔ امیّ کس سے بات کر رہی ہیں۔۔ دونوں نے ایک ساتھ سوچا اور کمرے میں کسی کو نہ پا کر خوف زدہ ہوۓ۔ نہ جانے کمرے میں کون ہےجو ان کو نظر نہیں آ رہا!! دونوں خاموش رہے مگر اس خاموشی میں اس عجیب وقوعے کے بارے میں ہزار گفتگوئیں شامل تھیں۔ کبھی کبھی موسم کے بارے میں اظہار خیال کے لۓ کسی مخاطب کی ضرورت پیش نہیں آتی، یہ انھیں پتہ نہیں تھا۔
***
پہلی بوند گری ٹپ!!
’’یا اللہ خوب برسے کہ جھڑی لگ جاۓ‘‘ ۔ چچیّ بی کو دعائیں مانگنے کی عادت سی تھی۔ ان کے کمرے سے ہر وقت یا اللہ سے شروع ہونے والا کوئی نہ کوئی جملہ سنائی دے جاتا تھا۔ شاید اللہ میاں نے اسی وجہ سے ان کی بات سننا چھوڑ دیا تھا۔
کہکشاں اور صبیحہ آنگن میں نکل آۓ اور بارش میں چکرّ لگاتے ہوۓ گا رہے تھے۔ ’’پانی بابا آیا۔ ککڑی بھٹےّ لایا‘‘۔
’’اری کم بختو۔ پہلی بارش میں نہیں نہاتے، بیمار ہو جاؤ گی‘‘۔
دونوں ڈر کر برامدے میں چلی آئیں اور اب خاور اور جنید بھی وہیں آ گۓ تھے اور برامدے کی پر نالیوں میں بار بار اپنے ہاتھ دھو رہے تھے۔ باہر آنگن میں درختوں کی پتیاّں چمک دار سبز ہو گئی تھیں۔ زمین سے سوندھی مٹیّ کی خوشبو اٹھ رہی تھی۔ ان تیز بارش کی جگہ ہلکی پھوار نے لے لی تھی۔ باہر محلےّ کے بچے چیخ رہے تھے
’برسو رام دھڑاکے سے۔
بڑھیا مر گئی فاقے سے‘
***
ایک برستی شام کو جنید نے اطلاّع دی۔
’’معلوم ہے کہ سانپ کے مونہہ میں ایک چیز ہوتی ہے۔ بڑی قیمتی۔۔ اسے منکا کہتے ہیں۔ پھر سانپ بارش کی کسی اندھیری رات کوکسی کھڑکی کی طاق میں یا دیوار کے کسی سوراخ میں یا پھر زمین میں ہی اپنے بل میں اسے اگل دیتا ہے۔ کسی کو یہ منکا مل جاتا ہے تو راتوں رات امیر ہو جاتا ہے۔ شاید ڈھونڈھیں تو ہم کو بھی یہ منکا ملِ جاۓ۔‘‘
کچھ دن پہلے ہی غفور کی کوٹھری کے پاس بوا کی پرانی کوٹھری پچھلی برسات میں گر گئی تھی اور اب تک مرمتّ نہ ہونے کی وجہ سے کھنڈر پڑی تھی۔ اسی کوٹھری میں پچھلے دنوں غفور نے سانپ مارا تھا۔ کالا لمبا سا، غفور نے اس کا نام ’ناگ‘ بتایا تھا۔ اور اب اس کوٹھری کا نام سانپ کی کوٹھری پڑ گیا تھا۔
’’سانپ کی کوٹھری میں دیکھیں۔‘‘ انور نے مشورہ دیا۔ ’’شاید وہیں سانپ نے منکا اگلا ہو۔۔‘‘
اور اب سب بنا خوف کے اس کھنڈر میں سانپ کے منکے کی تلاش کر رہے تھے۔ دھوپ ڈھلتی جا رہی تھی اور پھر سورج نے منہہ چھپا لیا۔اندھیرا بڑھ گیا۔
’’دیکھو دیکھو۔۔۔!!‘‘ صبیحہ نے آواز لگائی۔ پچھلی کھڑکی کے نیچے فرش کے ایک سوراخ سے ایک گول سی سرخ شے جھانک رہی تھی۔ ’’ہو نہ ہو، یہی منکا ہے۔ سانپ نے یہیں آ کر اگلا ہوگا‘
پھر دفعتاً سب کو اندھیرے اور سانپ کا ڈر لگا۔ وہ سب تیزی سے باہرآۓ، اور پھر صبح اس سرخ شے کو دیکھنے کا فیصلہ کیا۔ غفور چلاتا رہا...’’ہم ابہن بڑی ماں سے کہت ہیں کہ بھینّ اور بٹیا لوگ سانپ والی کٹھریا میں گھسے رہے۔ ڈر ناہیں لگت کیا؟؟‘‘
انور سوچنے لگا، صبح سب لوگ اس چیز کو دیکھیں گے، اگر یہ واقعی منکا ہوا تو۔۔۔!! اسے نکال کر اس کا کیا کریں گے؟؟ شاید اس پر جنید قبضہ جمانا چاہے کہ اس نے ہی منکے کی بات بتائی تھی۔ یا شاید صبیحہ رونے لگے۔ خیر صبیحہ رونے لگی تو وہ ضرور اس کی اجازت دے دے گا کہ منکا صبیحہ کو دے دیں۔ اسے مل جاۓ تو کوئی بات نہیں۔ مگر۔۔۔مگر۔۔۔’’سب سے پہلے میں ہی دیکھوں گا منکا کل صبح۔۔۔‘‘
اپنی اپنی جگہ شاید یہی سب ہی سوچ رہے تھے۔
***
مرغ کی پہلی بانگ کے ساتھ ہی انور اٹھ بیٹھا۔ دبے قدموں سے سانپ ًکی کوٹھری کی طرف گیا۔ ابھی روشنی نہیں پھیلی تھی۔ انور کھنڈر کے پاس ہی روشنی ہونے کے انتظار میں کھڑا رہا۔ تھوڑی دیر بعد وہ ہمت کر کے اندر گھسا۔ روشنی بڑھتی رہی مگر وہ سرخ سرخ سی پر اسرارشے اب تک اپنی ماہیت کو واضح نہیں کر سکی تھی۔ وہ ایک ٹک اسے دیکھتا رہا۔ تبھی خاور اور صبیحہ بھی اس کے پاس چلے آۓ، اور پھر کہکشاں بھی، مگر جنیدشاید ابھی سو رہا تھا۔
پھر دن پوری طرح نکل آیا۔سانپ والی کوٹھری کی کچی زمین کے سوراخ میں وہ شے واضح ہونے لگی۔ انور نے اس شے کو نکال لیا۔ پھر وہ چپ چاپ جنید کو خبر کرنے چلے گۓ۔ بے حد مایوس۔
یہ کسی فراک کا سرخ بٹن تھا۔

مضامین
'اندازِ بیاں اور' (راجہ مہدی علی خاں ) میری نظر میں  ۔۔۔ وزیر آغا
________________________________________
راجہ مہدی علی خاں کی نظمیں تحصیل مسرت کی جو ایک عمدہ مثال پیش کرتی ہیں اس میں زندگی اور اس کی کروٹوں کو ایک نئے زاویے سے دیکھنے کی وہ روش ہی نہیں ملتی جو بچپن کا طرۂ امتیاز ہے بلکہ زندگی سے مسرت اخذ کر نے کا وہ رجحان بھی ملتا ہے جو بچے سے مخصوص ہے ۔ جہاں تک زندگی کے عام مظاہر کو ایک نئے زاوئے سے دیکھنے کا سوال ہے ‘ راجہ صاحب کے ہاں اس رجحان کے نقوش بہت روشن ہیں ۔ اول تو یہی دیکھئے کہ نظم میں ان کا میدان سنجیدہ شعری تخلیق کی بجائے مزاحیہ تخلیق ہے اور مزاح کی نموتا زگی اور نئے پن کے بغیر ممکن ہی نہیں بے شک ایک سنجیدہ شعری تخلیق کی عظمت اس بات میں ہے کہ یہ گزر گاہ خاص وعام سے ہٹ کر ایک نئی راہ تراشتی ہے تاہم اگر یہ نئی راہ تر اشے تو بھی کم سے کم گوارا اور قابل برداشت ضرور ثابت ہو تی ہے لیکن مزاح کی دنیا کا انداز قطعاً نرالا ہے ۔ مزاحیہ تخلیق اگر ہنسی کو بیدار نہیں کرتی تو نا کامیاب ہو جاتی ہے اور ایک لحظے کے لیے بھی برداشت نہیں ہو سکتی ۔ چنانچہ مزاحیہ تخلیق کی صرف دوہی صورتیں ممکن ہیں ۔ ۔ ۔ کامیاب یا نا کامیاب ۔ ۔ ۔ کسی درمیانی منزل کا تصور نا ممکن ہے ایک لطیفے کا تجزیہ کریں تو صاف محسوس ہو تا ہے کہ اس کی تمام تر کامیابی اس کے ’’اچانک پن ‘‘ میں ہے ۔ اسی لیے جب ایک بار لطیفہ سن لیا جائے تو دوسری بار سننے پر اس کا اثر باقی نہیں رہتا نیز اگر لطیفہ کسی غیر ہمواری کا احساس نہیں دلاتا تو نا کامیاب ہو جاتا ہے ۔ راجہ مہدی علی خاں نے اپنی نظموں میں مزاح کی تخلیق کی ہے اور انہیں اس خاص میدان میں جو کامیابی نصیب ہو ئی ہے ۔ اس کی بڑی وجہ یہ ہے کہ راجہ صاحب نے زندگی کے عام مظاہر کے چھپے ہو ئے پہلوؤں پر روشنی کا ایک نیا پرتو ڈالا ہے ۔ دوسرے لفظوں میں انہوں نے ایک ایسے نئے مقام سے گردوپیش پر نظر دوڑائی ہے کہ شے کردار یاواقعہ کے مضحک پہلو سب سے پہلے ان کی نگاہ کا مرکز بنے ہیں پھر جب وہ ان مضحک پہلوؤں کو ناظر کے سامنے پیش کرتے ہیں تو گویا مسرت کی تخلیق کرتے ہیں اور ناظر ان کا ہم نوابن کر ان مضحک پہلوؤں سے محفوظ ہو تا چلا جاتا ہے ۔ یوں اس مسرت کا بچپن کے ساتھ ایک گہرا تعلق بھی ہے بچہ دو طرح کی مسرت تک رسائی پاتا ہے ۔ ایک تو اس مسرت تک جو حیرت و استعجاب کے باعث وجود میں آتی ہے ۔ مثلاً جب وہ ایک خوبصورت پھول ‘جانور یا بلبلے کو حیرت سے دیکھتا ہے تو فرط مسرت سے ناچ اٹھتا ہے ۔ دوسری طرف بچے کی مسرت زندگی کے مضحک پہلوؤں سے تحریک پاتی ہے مثلاً جب وہ کسی شے کو ٹوٹتے بگڑ تے یا بد شکل ہو تے دیکھتا ہے تو بے اختیار ہنسنے لگتا ہے ۔ راجہ مہدی علی خاں نے اپنی نظموں میں زندگی کے عام مظاہر کے مضحک پہلوؤں کو پیش کر کے موخرالذ کر مسرت کے حصول کے مواقع بہم پہنچا ئے ہیں اور اگرچہ ناظر کا ذوق مزاح بلند تر حیثیت رکھتا ہے ۔ تاہم ناظر کی ہنسی ناہمواریوں کے وجود ہی سے پیدا ہو تی ہے اور یہ ناہمواریاں بچپن سے متعلق بگڑی ہو ئی یا بد شکل صورتوں ہی کا ایک ارتقائی روپ ہیں ( ناہمواریوں سے تحصیل مسرت کے اس رجحان کا تفصیلی ذکر آگے آئے گا ۔
راجہ مہدی علی خاں کی نظموں میں پرانی اشیاء کو ایک نئی روشنی میں دیکھنے کا وہ رجحان ہی نہیں ملتا جو نا ہمواریوں کو سطح پر لا کر تحصیل مسرت کا موجب بنتا ہے بلکہ ان کے ہاں زندگی کے مظاہر کیفیات اور عناصر سے مسرت کا آخری قطرہ تک نچوڑ لینے کی وہ روش بھی موجود ہے جو اردو نظم کی عام ڈگر سے ہٹ کر معرض و جود میں آئی ہے ۔ اردو غزل میں غم ‘ کسک اور نفی کا رجحان عام طور سے رائج رہا ہے اور اردو نظم نے زیادہ تر ( جدید دور سے قبل ) نظریات کی تبلیغ کے لیے ایک حربے کا کام دیا ہے ۔ البتہ جدید نظم میں ’’ اندر ‘‘ کی دنیا سے متعارف ہو نے اور داخلی غم کو سطح پر لے آنے کا وہ رجحان ابھر آیا ہے جو اب تک صرف غزل سے خاص تھا ۔
اس میں کوئی شک نہیں کہ عظیم شاعری درد مندی اور غم کی پیداوار ہے اور اسی لیے بذلہ سنجی (wit ) کی شاعری کو فن کے زینے پر کوئی بلند مقام حاصل نہیں ۔ تاہم یہ شاعری فرد کو زندگی اور اس کی مسرتوں سے قریب تر لا نے کا جو ضروری فریضہ سر انجام دیتی ہے ۔
راجہ مہدی علی خاں کے ہاں مسرت اخذ کرنے کا رجحان ان نظموں میں بہت نمایاں ہے جو عورت اور مردکے ربط باہم سے متعلق ہیں ۔ اس ربط کے سلسلے میں شادی سے قبل کی جذباتی محبت اور شادی کے بعد کی غیر جذباتی لیکن ہمدردانہ وابستگی کو راجہ صاحب نے اپنی نظموں کا موضوع بنا یا ہے اور اپنی مخصوص افتاد طبع کے زیر اثر اس ربط کے ان پہلوؤں کو زیادہ اہمیت دی ہے جو زندگی کی چھوٹی چھوٹی مسرتوں اور ناہمواریوں سے متعلق ہیں نہ کہ ان پہلوؤں کو جو نا اسودگی ‘ غم اور محرومی کے باعث ایک انوکھی شدت اختیار کر لیتے ہیں ۔
راجہ صاحب کے ہاں ایک بچے کی سی معصومیت اور کھلنڈراپن ہے ۔ جس کے تحت وہ زندگی سے ہم کنار ہو تے اور اس کے مظاہر کے ساتھ گویا ’’ آنکھ مچولی ‘‘ کھیلتے چلے جاتے ہیں ۔ اس طرز عمل نے محبت کے موضوع کے سلسلے میں ان کی نظموں پر گہرے اثرات مرتسم کئے ہیں ۔ اور محبت کی طرف ان کے ردعمل کو اس طورمتاثر کیا ہے کہ اس میں ہنسی چہل خوش باشی اور محبت کی مسرتوں سے لطف اندوز ہو نے کا رجحان ابھرا ہے نہ کہ محبت کے غم میں ڈوبنے اور دنیا جہاں سے الگ تھلک ہو کر محبت کی کرنباک کیفیتوں کو سینے سے لگا نے کا رجحان چنانچہ ان کی اس قسم کی نظموں میں لڑکے اور لڑکی کی محبت تحصیل مسرت کی ایک دلچسپ مثال پیش کر تی ہے ۔ ممکن ہے بعض لوگ یہ کہیں کہ اس طرح تو پھر راجہ صاحب کی پیش کردہ ’’ محبت ‘‘ میں سستاپن ہے جو کسی طور پر بھی قابل قبول نہیں لیکن درحقیقت بات اس سے قدرے مختلف ہے اگر راجہ صاحب محض دونوجوان دلوں کی محبت کے چند سطحی پہلوؤں تک محدود رہتے تو اعتراض جائز تھا لیکن یہاں لطف کی بات یہ ہے کہ راجہ صاحب نے ان سطحی پہلوؤں کو پیش کرتے وقت محبت کی جذباتیت کو مذاق کا نشانہ بنا یا ہے ۔ وہ محبت کی ناہمواریوں کو اس انداز سے پیش کرتے ہیں کہ جذباتی کیفیات مضحکہ خیز نظر آنے لگتی ہیں اور ناظر ‘ شاعر کے ‘ شرارت بھرے تبسم کا سہارا لے کر ہنسنے لگتا ہے ۔ کو رٹ شپ کے ایام سے متعلق راجہ صاحب کی یہ چند نظمیں دیکھئے ۔ ان نظموں کے مطالعہ سے یہ خیال پیدا ہو تا ہے کہ شاعر نے محبت کے پر مسرت پہلوؤں کو ہی زیادہ تراپنی نگاہ کا مرکز بنا یا ہے اور محبت کی ان کرب ناک کیفیات کو منظر عام پر لا نے کی کو شش نہیں کی جو فراق ناکامی یا حادثے سے وجود میں آتی ہیں اور یہ شاعر کی افتاد طبع کے مطابق بھی ہے ۔
راجہ صاحب محبت میں ہنسی ‘ چہل ‘ مذاق اور مسرت کو زیادہ اہمیت دیتے ہیں ۔ دوسرا احساس یہ مرتب ہو تا ہے کہ وہ خود ہی اس محبت کو مذاق کا نشانہ بھی بناتے ہیں مثلاً نگوڑا ‘‘ میں انہوں نے چنری سکھانے کے بہانے کو مذاق کا نشانہ بنا یا ہے ۔ اسی طرح بنت عم میں محبت کی جذباتی سطحیت کو اجاگر کیا ہے ۔ ناظر ان نظموں کے مطالعہ سے تیسرا تاثر یہ قبول کر تا ہے کہ محبت کے سلسلے میں شاعر کے پیش نظر انسانی زندگی کا صرف وہی دور ہے جو آغاز شباب کا زمانہ ہو تا ہے اور جسے کسی بہتر خط کی عدم موجودگی میں (Adoloscence) کا دور کہنا چاہئے ۔ اس دور کی محبت میں نا پختگی اضطرار ‘ جذباتیت ‘ چہل اور ہنسی اور مذاق کی فراوانی ہو تی ہے ۔ گویا محبت میں کھلنڈراپن ‘‘ موجود ہو تا ہے ۔ راجہ صاحب نے محبت کے لا تعداد مختلف پہلوؤں میں سے ’’ کھلنڈر اپن ‘‘ کے پہلو کو اس لیے اپنی نظموں کا موضوع بنا یا ہے کہ ایک تو یہ پہلو خود شاعر کی مخصوص افتاد طبع کے عین مطابق ہے ۔ دوسرے جس قدر جذباتی اور ناپختہ کوئی کیفیت ہو گی ‘ اتنا ہی مذاق کا نشانہ بھی بنے گی چنانچہ راجہ صاحب آغاز شباب کی محبت کو اس کی تمام تر نا ہمواریوں اور بدحواسیوں کے ساتھ پیش کر کے مزاح کی تخلیق کرتے ہیں اور اس کے نتیجے کے طور پر قاری کو مسرت بہم پہنچا نے میں کامیاب ہو جاتے ہیں ۔
عورت اور مرد کے ربط باہم کی ایک صورت تو اٹھتی جوانی کی وہ جذباتی محبت ہے جسے راجہ صاحب نے اپنی نظموں کا موضوع بنا یا ہے ۔ ربط کی دوسری صورت ازدواجی زندگی کا وہ خاص رنگ ہے جو ایک کامیاب جذباتی محبت کا ضروری نتیجہ ہے ۔ اس رنگ کو اجاگر کر نے میں راجہ صاحب نے اس ’’ تضاد کو موضوع سخن بنا یا ہے جو جذباتی محبت کی ماور ائی کیفیات اور ازدواجی زندگی کی خالص ارضی حیثیت میں ہے اور اس طرح خوابوں کی شکست وریخت کے سارے منظر کو پیش کر دیا ہے ۔ اس عمل سے کوئی المِ انگیز کیفیت معرض وجود میں نہیں آئی بلکہ انسانی فطرت کی ایک نمایاں غیر ہمواری سطح پر نمودار ہو ئی ہے اور اسی لیے یہ ناہمواری تفریح طبع کا موجب بنی ہے ۔ پھر دیکھنے کی بات یہ بھی ہے کہ جب راجہ صاحب ازدواجی زندگی کی ننھی ننھی ناہمواریوں کو پیش کرتے ہیں تو قاری کے دل میں شادی کے بعد کی زندگی کے خلاف نفرت کا کوئی جذبہ پیدا نہیں کرتے بلکہ دلچسپ بات یہ ہے کہ عورت اور مرد کے اس طویل ربط باہم کو اجاگر کر تے وقت وہ ہمدردانہ انداز نظر کا مظاہرہ کرتے ہیں ۔
تشکر: روانامہ منصف، حیدر آباد


پاکستان کی چار معتبر آوازیں ۔۱  ۔۔۔۔  علیم صبا نویدی
________________________________________
ناصرؔ کاظمی کی تلمیحاتی شعر گوئی
مزاج کی برانگیختگی و اضطراب کے عالم میں بھی سوچوں کی سنجیدگی اگر دیکھنی ہے تو وہ ناصرؔ کاظمی کی غزلوں میں دیکھ سکتے ہیں ۔ ناصرؔ کاظمی کی سوچوں میں برہمی یا برانگیختگی بھی دھیمی دھیمی لہروں میں نئی کیفیات اجاگر کرتی ہے ۔ ناصرؔ کاظمی کی غزلیں گوناگوں رنگوں کو منتشر کرنے والے عد سے ہیں جن کے طیف میں احساسات نتھر نتھر کر حروف میں کیفیتِ خیال کے دائرے بناتے ہیں اور اس طرح کیفیات بلبلوں کی طرح سطح پر اُبھر کر نہ صرف نظارگی کو سیراب کرتے ہیں بلکہ سطح سے نیچے سالم بلبلوں کی قطاروں کے پیدا ہونے کی وجوہات کی تفہیم کا سامان بھی بہم پہنچاتے ہیں ۔ ناصرؔ کاظمی کی غزلیں منجھے ہوئے ذہن کی پیداوار ہیں جن میں شعری تہذیب کو ٹ کو ٹ کر بھری ہوئی ہے ۔ ناصرؔ کاظمی نے غزل کی شائستگی کو دوبالا کرنے میں بڑے انہماک سے کام لیا ہے ۔ ان کے پُرسکو ن سوچوں کے دھاروں سے جب غزلیں جنم لیتی ہیں تو ان میں جذبات کی ہیجان پر قابو پا کر قلم کو حرکت دینے کا ثبوت ملتا ہے ۔ ان کی غزلوں کا ہر شعر ایک نکھرے ہوئے گلدستہ کی صورت میں مرتب دکھائی دیتا ہے ۔ ہر شعر شائستگی کا پیکر معلوم ہوتا ہے ۔ بے جالفظیات کے درآنے کی ان میں گنجائش ہی نہیں ۔ خیال کے لیے الفاظ کی کفالت ، شعر کو سبک سیلانی بخشتی ہے ۔ نیز ان میں غنائیت بھی درآتی ہے ۔ غزل میں ان تمام مستحسنات کی گنجائش ناصرؔ کاظمی کے ہاں ملتی ہے ۔ ناصرؔ کاظمی جب تک تخلیقی سرگرمی میں مصروف رہتے ہیں ایک عالم کو اپنے چاروں طرف پھیلا لیتے ہیں اور ادھر ادھر سے حسب ضرورت خوشہ چینی کر کے اپنے خیالات کی تکمیل میں لگ جاتے ہیں ۔ ان کی دسترسی دور دور تک جاری رہتی ہے ۔ قُرب و بُعد کا سوال ان کے لیے کوئی دقت پیدا نہیں کرتا۔ وہ دور کی چیز بھی واضح طورپر دیکھ لیتے ہیں ۔ اور اسے قریب لا کر اس کا تجزیہ بھی کرتے دکھائی دیتے ہیں ۔
ناصرؔ کاظمی بہت صاف گوئی اور سبک روی کو اپناتے ہوئے ہی اپنے تخلیقی عمل کو آگے بڑھاتے ہیں ۔ ایک عام قاری بھی ناصرؔ کاظمی کی غزلوں سے حظ اٹھا سکتا ہے ۔ اس صاف گوئی اور سبک روی کے باوجود ان میں فصاحت و بلاغت برقرار ہے ۔ ان کے بہت سے اشعار زبان زد خاص و عام بننے کے قابل ہیں ۔ مثلاً یہ شعر:
اڑتی ہوئی زلف یوں پریشاں 
جیسے کوئی راہ بھول جائے 
وہی وقت کی قید ہے درمیاں 
وہی منزلیں اور وہی فاصلے
ان اشعار کی خوبی یہ ہے کہ زود فہم ہیں اور ہمیشہ ذہن میں محفوظ ہو جاتے ہیں ۔ ان سے ہر سطح کا قاری حظ اٹھا سکتا ہے ۔ ناصرؔ کاظمی ہر دقیق مضمون کو آسان ترین بنانے کے گُر سے واقف ہیں ۔ ان کے موضوعات حقیقی زندگی پر چسپاں ہونے والے حقائق ہیں ۔ یہ محض فکری کاوشیں نہیں ، کوئی بھی موضوع کھینچ تان کر ذہن میں سمونے کا عمل نہیں ہے ۔ صحیح معنوں میں غزل کے عروجی دور کی نشاندہی کرنے والی ناصرؔ کاظمی کی تخلیقات ’’برگِ نے ‘‘ میں سجا دی گئی ہیں تاکہ مکر ر مطالعہ کے کام آئیں ۔
ناصرؔ کاظمی کی غزلوں میں جو شستہ و شائستہ لفظیات ملتی ہیں تو اس کی وجہ یہی ہے کہ ان کا برمحل استعمال ہوا ہے ۔ انہیں تنہا کر کے پڑھیں تو کسی لغت پر پائے جانے والے الفاظ ہی ہیں ۔ ’’شستہ و شائستہ‘‘ لفظیات کی اصطلاح بہت کم شعراء کے کلام کے تعلق سے کہی جا سکتی ہے ۔ جتنے بھی عظیم غزل گو شعراء گزرے ہیں وہ اسی شستگی و شائستگی کے قائل رہے ہیں ۔ کسی موقع و محل میں اس کی مناسبت سے ادائیگی لفط نہ ہوتو وہ ہر گز شستہ و شائستہ نہیں کہا جا سکتا، اسی لیے اکثر شعراء کے ہاں بیشتر شعر کھردرے اور قدرے کم بلیغ محسوس ہوتے ہیں ۔ ناصرؔ کاظمی کے ہاں اس کی گنجائش ہی نہیں ۔ ان کے ہاں ایک بھی ایسا شعر نہیں ملے گا جو ان پر غیر شائستگی کا الزام عائد کرنے کا ذمہ دار ہو۔
ناصرؔ کاظمی کے ہاں سادگی اظہار کے باوجود علویت خیال اچھی طرح واضح ہوتی ہے ۔ ان کے اشعار سے یہ بات ثابت ہوتی ہے ۔
لے اڑی سبزۂ خودرو کی مہک 
پھر تیری یاد کا پہلو نکلا 
آنکھ کا تارا آنکھ میں ہے 
اب نہ گنیں گے تارے ہم 
شعلے میں ہے ایک رنگ تیرا 
باقی ہیں تمام رنگ میرے 
نگاہِ یاس کو نیند آ رہی ہے 
مژہ پر اشک بوجھل ہو گئے ہیں 
تکلیفِ غم فراق دائم 
تقریب وصال یار کچھ دیر 
ہر نفس شوق بھی ہے منزل کا 
ہر قدم یادِ رفتگاں بھی ہے 
ہم نے ایجاد کیا تیشہ ٔ عشق 
شعلہ پتھر میں نہاں تھا پہلے
ناصرؔ کاظمی کی غزلیں مانوس و مقبول اوزان ہی میں تخلیق پائی ہیں ۔ دقیق بحروں سے انہیں یا تو کوئی دلچسپی نہیں دلچسپی ہے بھی تو اپنے انتخاب میں انہیں نہیں رکھا۔ انہیں غیر مردّف غزلیں بھی کہنے کا شوق ہے ۔ اس کی وجہ یہ ہو سکتی ہے کہ قافیوں کی قید میں رہ کر تخلیقی عمل کو دھیما کرنے کی کو فت سے کبھی کبھی دامن بچانے اور سستا لینے کا خیال انہیں ہوتا ہو۔
ناصرؔ کاظمیؔ سماجی، سیاسی، معاشرتی اور تمدنی حالات سے نبرد آزما رہے ہیں ۔ ان کے کلام میں تاہم کسی طرح کی تلخی یا گہرا کرب نہیں ہے ۔ ان کے زخم رسنے کی بجائے مسکرانے کے عادی بن چکے ہیں ۔
ان کے کلام میں کئی اشعار تلمیحاتی ڈھنگ کے ہیں ۔ شاید اتفاقی طورپر قاری انہیں کسی واقعہ سے مربوط کرنے لگتا ہو یا واقعی قاری کا شک و شبہ ہی شاعر کا ایما ہو کچھ پتہ نہیں چلتا۔ ان کے ان اشعار سے کیا تعبیرات قائم ہو سکتی ہیں ؟
کیا دن تھے جب نظر میں خزاں بھی بہار تھی 
یوں اپنا گھر بہار میں ویراں نہ تھا کبھی 
کیا کہوں اب تمہیں خزاں والو 
جل گیا آشیاں میں کیا کیا کچھ 
یہ نگری اندھیاری ہے 
اس نگری سے جلدی بھاگ 
بہاریں لے کے آئے تھے جہاں تم 
وہ گھر سنسان جنگل ہو گئے ہیں 
خیال آ گیا مایوس رہ گزاروں کا 
پلٹ کے آ گئے منزل سے تیرے دیوانے 
شہر در شہر گھر جلائے گئے 
یوں بھی جشن طرب منائے گئے 
کیا کہوں کس طرح سرِ بازار 
عصمتوں کے دیے بجھائے گئے 
اس عہدِ نو میں قدر متاع وفا نہیں 
اس رسم و راہِ عہد کہن کو ترس گئے 
کہیں آگ اور کہیں لاشوں کے انبار 
بس اے دورِ زماں دیکھا نہ جائے
ناصرؔ کاظمی ہر دور کی غزل کے نبض شناس ہیں اور ہر دور کی مستحسنات کو اپنانے میں شوق اور مستعدی سے کام لیا ہے ۔ غزل ناصرؔ کاظمی کی محبوب ترین صنف ہے اور وہ اس سے ایک محبوب کی طرح عشق کرتے ہیں ۔ گوکہ وہ اس کا اقرار نہ کرتے ہوں ان کی تخلیقات سے یہ بات پوری طرح واضح ہے کہ وہ اس صنف کو اپنے ہاتھوں کوئی زک نہیں پہنچائیں گے اسی لیے ان کی غزلیں اپنے پورے نکھار کے ساتھ تخلیق پذیر ہوئی ہیں ۔ انہیں اس بات کا احساس ہے کہ غزل بہت سوں کے ہاتھوں مجروح بھی ہوئی ہے وہ اسے ایک معتوب بات تصور کرتے ہیں ۔ ناصرؔ کاظمی شاید اس ضمن میں یہ اشعار نہ کہے ہوں مگر قاری ان اشعار سے ایسا اثر لے سکتا ہے ۔
بقدر تشنہ لبی پُرسش وفا نہ ہوئی 
چھلک کے رہ گئے تیری نظر کے پیمانے 
بھٹک رہا ہے جہاں قافلہ بگولوں کا 
کبھی ہجوم تھا ان راستوں میں پھولوں کا 
ذرا گھر سے نکل کر دیکھ ناصرؔ 
چمن میں کس قدر پتّے جھڑے ہیں 
ویراں پڑا ہے میکدہ حسنِ خیال کا 
یہ دور ہے بہائے ہنر کے زوال کا
اور اردو غزل کے ہر دور سے اپنی وابستگی و سرشاری کا احساس ناصرؔ کاظمی کو ہے اور اس ضمن میں یہی ایک شعر کافی ہے ۔
ڈھونڈیں گے لوگ مجھ کو ہر محفل سخن میں 
ہر دور کی غزل میں میرا نشاں ملے گا
***
 
اِقبال اور ہم  ۔۔۔رحمت یوسف زئی
________________________________________
اِقبالؔ کی وفات کو تقریباً 68 برس گزرچکے اور اس طویل عرصے کے بعد بھی جب ہم شاعرِ مشرق پر غور کرتے ہیں تو محسوس ہوتا ہے کہ اقبالؔ آج بھی اتنے ہی اہم ہیں جتنے کل تھے ۔ سچ پوچھیے تو بیسویں صدی پوری کی پوری اقبالؔ کی صدی تھی اور اکیسویں صدی میں بھی اقبال کی اہمیت فزوں سے فزوں تر ہوتی رہے گی بلکہ یہ کہا جائے تو غلط نہ ہو گا کہ اقبال کا اثر آنے والی کئی صدیوں تک قائم رہے گا۔
بیسویں صدی کا دوسرا نصف حصہ عالمِ انسانیت کے لیے اس وجہ سے زیادہ اہم ہے کہ سائنسی ترقیوں نے پورے کرۂ ارض کا احاطہ کر لیا، زندگی تیز رفتار ہوتی چلی گئی، الکٹرانک انقلاب نے دنیا کو مختصر سے مختصر ترین کر کے ایک طرف فاصلے کم کر دیے تو دوسری طرف امن کو عنقا بنا دیا، سامراجی طاقتوں نے تمام اقوام کو اپنی مٹھی میں کرنے اور ان کو اپنا دست نگر بنانے کے لیے جنگ کا ہتھیار استعمال کیا۔ آج یہ عالم ہے کہ ساری دنیا پر جنگ کے سائے منڈلا رہے ہیں ، عام امن پسند انسان کے ذہنوں پر جنگ کا خوف طاری ہے ۔ دوسری جنگ عظیم کی بنیاد نسلی برتری پر تھی۔ جس کے خلاف اتحادی طاقتوں نے ہتھیار اٹھائے لیکن اب یہی اتحادی قوتیں اسی نسلی برتری کے عمیق غار میں اترتی جا رہی ہیں ۔ اقبالؔ نے فاشزم اور نسل پرستی کے خلاف آواز بلند کی تھی کیوں کہ وہ اس عفریت کی تباہ کاریوں کو پہلی جنگ عظیم کے دوران محسوس کر چکے تھے ۔ آج اکیسویں صدی میں نسل پرستی کا خطرناک عفریت شدت اختیار کر رہا ہے ، فرقہ وارانہ نفرت کی آگ سے کوئی لک محفوظ نہیں ، اخلاقی معیارات اپنی آخری سطح کو چھورہے ہیں ، مغرب کے دباؤ میں مشرقی اقدار چور ہوتی جا رہی ہیں اور یہ ایسا المیہ ہے جو ہر ایک کو متاثر کر رہا ہے ۔ اقبالؔ نے بھی ایک نظام کا خواب دیکھا تھا اور وہ نظام تھا عدل و انصاف کا، سماجی برابری کا، انسانیت سے محبت کا اور یہ خواہش اس وقت تک شرمندۂ تعبیر نہیں ہو سکتا جب تک کہ ایک اعلیٰ نظام حیات انسانیت کی رگوں میں جاگزیں نہ ہو، اسلام نے اسی نظامِ حیات کو پیش کیا تھا۔ لیکن ہم نے اپنے آپ کو مغرب کی چمک دمک کے حوالے کر دیا۔ انسانیت کی اعلیٰ قدروں کی پاسداری کی بجائے ہم نے ذاتی مفاد اور وقتی آسائش کو ترجیح دی، اقبالؔ آسائش سے کنارہ کشی کرتے ہوئے جہدِ مسلسل اور حرکت کی طرف متوجہ کرتے رہے ، لیکن ہم نے اس پیغام کو بالائے طاق رکھ دیا ہم نے اکیڈمیاں بنائیں ، اقبالؔ پر عظیم الشان جلسے کیے ۔ اقبال کے فلسفۂ حیات اور ا سکے پیغام پر دھواں دھار تقریریں کیں ، مضامین لکھے ، کتابیں شائع کیں عمل کے معاملے میں ہم نے بخل سے کام لیا۔ یہی وجہ ہے کہ ہمارا معاشرہ ذہنی افلاس کا شکار ہو گیا اور اس ذہنی افلاس نے ہمارے معاشرے کو بامعنی اور مقصدی زندگی سے کو سوں دور کر دیا۔
بڑے شاعر کا کمال یہ ہے کہ اس کا پیام ہر دور کے لیے ہوتا ہے ، اقبالؔ کا معاملہ بھی یہی ہے وہ اپنے دور میں ایک اہم اور بڑے شاعر کی حیثیت سے تو جانے ہی جاتے تھے لیکن آج بھی اقبالؔ کی فکر اور قوتِ اظہار دہنِ انسانی کو اپنی گرفت میں لینے کی بے پناہ صلاحیت کی حامل ہے ۔ ایران کے انقلاب کے پس منظر کو ٹٹولا جائے تو اس میں فکِر اقبالؔ کی چنگاریاں جا بجا چمکتی نظر آئیں گی، خمین شریعتی اور کئی دوسرے رہنماؤں نے اقبالؔ کی فکر سے استفادہ کرتے ہوئے اس طرح لہو گر مایا کہ ایک نئے انقلاب کی راہیں ہموار ہو گئیں ۔
اقبالؔ اس اعتبار سے بھی عظیم ہیں کہ انہوں نے انسانوں کو ذاتی مفاد سے آگے بڑھ کر پوری ملت کے مفاد کو مد نظر رکھنے کا پیام دیا تھا۔ مغرب سے اقبالؔ اس وقت بھی نالاں تھے جب چہاردانگ عالم میں مغرب کا ڈنکا بج رہا تھا۔ اس کی وجہ یہ بھی تھی کہ ان کی دور بین نگاہیں مستقبل کو دیکھ رہی تھیں اور انہیں صاف نظر آرہا تھا کہ انسانیت کس راہ پر گامزن ہے ۔ اسی لیے انہوں نے مغرب کی مادہ پرستی کے خلاف آواز بلند کی اور اس فتنے کو کچلنے کے لیے سارے عالمِ انسانیت کو مشرق کی روحانی اقدار کو مستحکم کرنے کی طرف متوجہ کیا تھا۔ وہ مشرقی اقدار کو آفاقی اقدار میں ڈھالنے کے متمنی تھے ۔
عظیم شاعری کی ایک اہم خصوصیت یہ بھی ہے کہ اس میں معنی کی کئی جہتیں ہوتی ہیں ۔ اقبال کے ہاں یہ چیز بدرجۂ اتم موجود ہے اور شاید اسی لیے ان کی تفہیم آسان نہیں ۔ لیکن مشکل یہ بھی ہے کہ اقبالؔ کی فکر اور فن کے جِن کو ہر کوئی اپنی بوتل میں بند کرنا چاہتا ہے ۔ ترقی پسند ادیبوں اور شاعروں نے انہیں اپنی بوتل میں بند کرنا چاہا اور اقبال کو مارکسی فکر سے متاثر قرار دینے کے لیے ایڑی چوٹی کا زور لگا دیا، پاکستان کے اربابِ حل و عقد نے نھیں نظریۂ پاکستان کا بانی قرار دے کر اپنا ٹھپہ لگا دیا اور ہندوستان کے دانشوروں نے اقبالؔ کو ہندوستان کا شاعر مانتے ہوئے ان کی انسان دوستی کو پاکستان سے الگ کر کے پورے برصغیر کے تناظر میں دیکھنے کی کو شش کی۔ کبھی انہیں صرف مسلمانوں کا مفکر و شاعر ثابت کر کے ایک دائرے میں محصور کر دیا گیا۔ چلیے اگر ہم یہ مان لیں کہ اقبالؔ کی فکر کا منبع اور محور اسلام ہے تب بھی کیا کوئی اس بات سے انکار کر سکتا ہے کہ اسلام کا پیغام صرف مسلمانوں تک محدود نہیں ، کیا یہ ایک حقیقت نہیں ہے کہ اسلام کا پیغام ساری کائنات کے لیے ہے ۔
کائنات کا سب سے اہم مظہر اضطراب ہے ، اضطراب ہی اس عظیم دھماکے (bigbang ) کا سبب بناجو سائنسی نقطۂ نظر سے اس کائنات کی بنیاد مانا جاتا ہے اور چوں کہ انسان بھی اس کائنات کا ایک فرد ہے اس لیے اس میں بھی اضطراب کا عنصر لازمی طور پر موجود ہے ۔ یہ اضطراب ہی ہے جو انسان کو جہد مسلسل کی طرف مائل کرتا ہے اور جس کا نتیجہ آج کی مادی ترقی بھی ہے ، اور یہی اضطراب انسان کو مادی ترقی سے دور لے جانے اور اضطراب سے سکو ن کی طرف متوجہ کرنے کا سبب بن جاتا ہے ۔ یہی وجہ ہے کہ مغربی سماج میں ہیپی ازم، گے ازم، لزبزم اور ایسی نہ جانے کتنی تحریکیں ہیں جو نام نہاد مہذب دنیا سے کنارہ کشی اختیار کرنے کی طرف راغب کرتی ہیں ۔ یہی اضطراب، بے چینی ، تجسس ، جستجو اور خوب سے خوب تر کی تلاش انسان کو نئی دنیاؤں کی کھوج تک لے گئی۔ یہ سلسلہ جاری ہے اور جاری رہے گا۔ اقبالؔ فطرتِ انسان کے اس اضطراب کو نہ صرف محسوس کرتے ہیں بلکہ وہ اسے ایک جہت دے کر عالمِ انسانیت کی بقا و بہبود کے لیے استعمال کرنے کی تلقین بھی کرتے ہیں ۔ وہ بظاہر غیر مضطرب سماج اور دورِ حاضر کے انسان کے ذہن میں اس اضطراب کی سومانی لہر کو بیدار کرنا چاہتے ہیں ۔ ان کی فکر کا محور جملہ بنی نوع انسان اور پوری کائنات ہے ۔ میرے ایک دوست باقر باقری نے ایک بار اقبالؔ پر تبصرہ کرتے ہوئے کہا تھا کہ : اقبالؔ نے ماضی کے جھروکو ں سے حال کے آئینے میں مستقبل کی تصویر دیکھی ہے اور اسی لیے انہیں متکلم ماضی، مبصر حال اور پیغمبر مستقبلکہنا چاہیے ۔ میں سمجھتا ہوں کہ یہ بات صدفی صد درست ہے ۔ اقبالؔ نے ماضی کے جھروکو ں کو اس لیے نہیں کھولا کہ وہ ماضی پرست تھے ، بلکہ وہ حال اور مستقبل کو تابناک ماضی سے استفادہ کی دعوت دینا چاہتے تھے ۔ اقبالؔ کا پیام حرکت و عمل ہے اور ان کا خواب تمام انسانیت کے لیے اعلیٰ آفاقی اقدار کی تعمیر و تشکیل۔ ضرورت اس بات کی ہے کہ اقبالؔ کے خواب کی تعبیر کے لیے ہم حرکت و عمل کے ذریعے ذہن سازی کا اہم فریضہ انجام دیں ۔
***
________________________________________
مطالعہ
یوسف ناظم، طنز و مزاح اور 'جاتے جاتے' ۔۔۔ مرزا خلیل احمد بیگ
________________________________________
جناب یوسف ناظم اردو کے ان بزرگ ترین ادیبوں میں ہیں جو نہ تو پڑھتے پڑھتے تھکتے ہیں اور نہ لکھتے لکھتے ۔ جس طرح ان کا مطالعہ نہایت اَپ ڈیٹ رہتا ہے ، اسی طرح ان کا قلم بھی ہمیشہ رواں دواں اور چاق و چوبند نظر آتا ہے ۔ عمر کی اس منزل میں بھی، جب کہ انسان گوشہ گزیں ہو جاتا ہے ، یوسف ناظم نے قلم کو ہاتھ سے نہیں رکھا ہے اور اب بھی ان کے اندرنہ صرف پڑھنے کا بلکہ لکھنے کا بھی حوصلہ ہے جس کا بین ثبوت ان کی تازہ ترین تصنیف ’جاتے جاتے ‘ (دہلی : تخلیق کار پبلشرز ، ۲۰۰۸ء) کی اشاعت ہے ۔
طنز و مزاح نگار کی حیثیت سے یوسف ناظم کسی تعارف کے محتاج نہیں ۔ وہ ہمارے عہد کے اردو کے چوٹی کے مزاح نگاروں میں شمار کیے جاتے ہیں ۔ وہ گذشتہ نصف صدی سے زیادہ عرصے سے لکھتے آرہے ہیں اور کبھی آنکھوں سے اوجھل نہیں ہوئے ۔ ڈیڑھ دو سال قبل جب ان کے طنز یہ ومزاحیہ مضامین کا گراں قدر مجموعہ ’ایک کتاب اور ...‘ کے نام سے منظرِ عام پر آیا تو میں نے انہیں لکھا کہ خدا کرے ’ایک کتاب اور ...‘ کے بعد آپ کی ایک کتاب اور آئے ، پھر ایک کتاب اور آئے اور یہ سلسلہ یوں ہی جاری رہے ۔
چند روز قبل جب انہوں نے از راہِ عنایت ’جاتے جاتے ‘ کا ایک نسخہ مجھے ارسال کیا تو میری خوشی کی کوئی انتہانہ رہی کیوں کہ اس سے مجھے اس بات کا پختہ یقین ہو گیا کہ ان کا قلم اب بھی متحرک اور ذہن زر خیز ہے ، اور خرابیِ صحت اور پیرانہ سالی کے باوصف انہیں گل افشانیِ گفتار پر وہی قدرت حاصل ہے ۔ لیکن اس کتاب کے نام نے مجھے افسردگی اور حزن و ملال کی کیفیت سے دو چار کر دیا۔ خدا کا شکر ہے کہ کتاب کے مطالعے کے وقت ایسا کچھ بھی محسوس نہیں ہوا گویا ’’تبسم برلبِ اوست‘‘۔
’جاتے جاتے ‘ یوسف ناظم کے چھوٹے بڑے بائیس طنز یہ و مزاحیہ مضامین کا مجموعہ ہے ۔ شروع میں ان کا لکھا ہوا ’’ایک معتدل اور متناسب الاعضا پیش لفظ ‘‘ بھی شامل ہے ۔ ایک اچھا اور کا میاب مزاح نگار ہر بات میں مزاح کا پہلو ڈھونڈ نکالتا ہے اور اپنی شوخیِ طبع، شگفتگیِ مزاج اور حسنِ مزاح سے سیدھی سادی بات کو بھی نہایت دلچسپ اور پرُ لطف بنا دیتا ہے جس میں کبھی کبھی طنز کا عنصر بھی شامل ہو جاتا ہے ۔ متذکرہ پیش لفظ میں انہوں نے اپنے ہی نام ’’یوسف ‘‘ کی ’’ی ‘‘ یا ’’ے ‘‘ سے متعلق کیسی پرُ مزاح باریکی پیدا کی ہے ۔ زبان و مسائلِ زبان سے پیشہ ورانہ دلچسپی رکھنے کے باوجود میرے ذہن میں کبھی یہ بات نہ آئی کہ لفظِ یوسف میں پہلا حرف چھوٹی ’’ی ‘‘ہے یا بڑی ’’ے ‘‘ کیوں کہ ابتدائی حالت میں ماقبلِ واؤ واقع ہونے پر مذکو رہ دونوں حروف کی ترکیبی شکلیں یکساں ہیئت اختیار کر لیتی ہیں جیسا کہ لفظِ یوسف میں دیکھا جا سکتا ہے ، لہٰذا یہ کہنا انتہائی مشکل ہے کہ ’’یوسف‘‘ میں واؤ سے قبل چھوٹی ’’ی‘‘ کی ترکیبی شکل استعمال ہوئی ہے یا بڑی ’’ے ‘‘ کی۔ ایک مزاح نگار اس لسانی باریکی پر کس طرح غور کرتا ہے ، ذرا ملاحظہ فرمائیں :
’’خاکسار کا اصلی نام یوسف چھوٹی یعنی چڑیا کی طرح سر جھکائے بیٹھی ہوئی ’’ی ‘‘ سے نہیں ہے بلکہ عہدِ غالبؔ کے تجمل حسین خاں کے ورثا میں سے کسی شاہانہ مزاج کے وارث کی طرح لیٹی ہوئی بڑی ’’ے ‘‘ سے ہے ۔ ‘‘ (’جاتے جاتے ‘، ص ۹ و ۱۰)
طنز و مزاح کو ہمارے نقاد ایک نہایت ہلکی پھلکی ، آسان اور سہل الحصول ادبی صنف سمجھتے رہے ہیں ، لیکن یوسف ناظم کی اس بارے میں رائے بالکل مختلف ہے ۔ ان کے نزدیک ’’یہ وہ جادو ہے جو سر چڑھ کر بولتا ہے اور بعض صورتوں میں سرکے اوپر سے بھی گزر جاتا ہے ۔ یہ قطرے کے گہر بننے کا عمل ہوتا ہے ‘‘ (’ایک کتاب اور ...‘، ص ۹)۔ ان کا یہ بھی خیال ہے کہ ’’دوسری اصنافِ ادب میں شرائط ہی شرائط نافذ ہیں جب کہ مزاح کے لیے صرف ایک شرط ہے کہ وہ مزاح ہو، اور یہ ایک شرط بھی کتنی کڑی شرط ہے ‘‘ (ایضاً )۔ یوسف ناظم مزاح نگاری کو ’’ایک خوشگوار، مستقل ، مستحکم اور مہذب اسلوبِ نگارش‘‘ تسلیم کرتے ہیں (ایضاً )۔ اس میں کوئی شک نہیں کہ مزاح نگاری ادب کی ایک مستقل و مستحکم صنف ہے ، لیکن خود ان کی مزاح نگاری ایک خوشگوار اور مہذب اسلوبِ نگارش کا بہترین نمونہ پیش کرتی ہے ۔ اس کے علاوہ شوخیِ گفتار، خوش طبعی، شگفتگی اور زندہ دلی بھی ان کے مزاح کے اسلوب کی نمایاں خصوصیات ہیں ۔
یوسف ناظم کے اسلوب کی بہتوں نے تقلید کرنا چاہی۔ مشفق خواجہ جو خود ایک اعلیٰ پایے کے مزاح نگار تھے یوسف ناظم کی ’’پیردی‘‘ میں نثر لکھنے کی آرزو رکھتے تھے ، لیکن عمر نے وفانہ کی۔ انہوں نے یوسف ناظم کو ایک موقع پر لکھا تھا کہ ’’آپ کی تقلید میں نثر لکھنے سے بوڑھا بھی جوان دکھائی دیتا ہے ...‘‘ (بہ حوالہ ’جاتے جاتے ‘، ص ۷۹)۔
’جاتے جاتے ‘ کے مضامین روز مرہ کی زندگی کے احوال و واقعات اور مشاہدات و تجربات کو سامنے رکھ کر لکھے گئے ہیں ۔ یوسف ناظم عام زندگی کی جزئیات کو لے کر ان میں ظرافت کارنگ اس طرح پیدا کرتے ہیں کہ وہ جزئیات سب کے لیے دلچسپی اور تفریح کا باعث بن جاتی ہیں اور انہیں پڑھ کر قاری ہنسنے یا مسکرانے پر مجبور ہو جاتا ہے ۔ لیکن یوسف ناظم محض ’مزاح برائے مزاح‘ کے قائل نہیں ۔ ان کے مزاح میں اکثر گہرا طنز بھی پایا جاتا ہے جو قاری کو کچھ سوچنے پر بھی مجبور کر دیتا ہے ۔
یوسف ناظم نے روایتی موضوعات اور کرداروں کے علی الرغم اپنے طنز و مزاح کی بنیاد انسانی رویوں (Human behaviour) پر رکھی ہے ۔ انہیں رویوں میں جب وہ کوئی مضحک پہلو ڈھونڈلیتے ہیں تو مزاح معرضِ وجود میں آتا ہے ۔ بعض انسانی رویوں سے فن کار کے دل میں غصہ، جھلاہٹ یا برہمی پیدا ہوتی ہے جو طنز کا باعث بن جاتی ہے کیوں کہ ان کیفیات کا راست اظہار مناسب خیال نہیں کیا جاتا اور نہ ہی یہ مہذب معاشرے میں ممکن ہے ۔ مزاح (جسے ظرافت بھی کہتے ہیں ) میں ہنسوڑپن اور تفننِطبع کا عنصر غالب رہتا ہے اور اس کا مقصد محض تفریح یا ہنسناہنسا نا ہوتا ہے ، لیکن طنز کے پیچھے کوئی نہ کوئی حقیقت یا سچائی چھپی ہوتی ہے جو برملا یا کھلم کھلا بیان نہیں کی جا سکتی۔ اسی لیے طنز کا سہارا لیا جاتا ہے ۔ طنز اور مزاح دونوں وہاں گھل مل جاتے ہیں جب ہنسی ہنسی میں کوئی تلخ حقیقت بیان کر دی جاتی ہے یا کوئی گہری اور چبھتی ہوئی بات کہہ دی جاتی ہے جو راست یا سادہ اسلوب میں نہیں کہی جا سکتی۔
انسانی رویوں کے علی الرغم طنزو مزاح کی بنیاد مظاہر (Phenomena) پر بھی رکھی جا سکتی ہے ، جیسے کہ فطری ، سماجی اور سائنسی مظاہر۔ رشید احمد صدیقی کے طنز و مزاح کے محرکات انسانی رویوں کے علاوہ فطری اور سماجی مظاہر بھی ہیں ، مثلاً ارہر کا کھیت، عدالت، تحریک نان کو اپر یشن ، سردی( ’’کرسمس کازمانہ تھا جب انگریز کیک اور ہندوستانی سردی کھاتا ہے ‘‘۔ ) ، برسات، یکہ، ٹائیفائڈ، وغیرہ۔ اسی طرح اکبر الہٰ آبادی کے طنز و ظرافت کو انسانی رویوں کے علاوہ سماجی اور سائنسی مظاہر نے بھی جِلا بخشی ہے ، مثلاً جدید تعلیم، بے پردگی، ووٹ ، ڈنر ، کو نسل ، ہوٹل، پارک، ریل، انجن، موٹر، ایروپلین، وغیرہ۔
یوسف ناظم نے ’جاتے جاتے ‘ میں انسانی رویوں کا بڑا گہرا مطالعہ اور مشاہدہ پیش کیا ہے ۔ یہاں وہ مزاح نگار سے زیادہ ماہرِ نفسیات نظر آتے ہیں ، لیکن طنز کے نشتر لگانا نہیں بھولتے ۔ رشید حسن خاں مرحوم کا خاکہ لکھتے وقت انہیں دہلی یونیورسٹی کے شعبۂ اردو کے ایک ایسے شخص کا رویہّ یاد آ گیا جس سے انہوں نے خاں صاحب کا پتا پوچھ لیا تھا، چنانچہ وہ لکھتے ہیں :
’’ میں ایک مرتبہ مرحوم سے ملاقات کی غرض سے دلی یونیو رسٹی گیا اور اس یاد گار جامعہ کے شعبۂ اردو میں پہنچ کر میں نے جن صاحب سے رشید حسن خاں کا پتا اور ٹھکانا دریافت کرنے کی جرأت کی ان صاحب کی طبعِ نازک پر، کہ وہ علم کے نہیں ، اپنے گریڈکے بوجھ تلے دبے تھے ، بارگزرا کیوں کہ رشید حسن خاں موصوف کے ہم منصب نہیں تھے ۔ موصوف کے اس اندازِ بیان سے ان کے دوسرے رفقائے کار کے بارے میں میرے دل میں کوئی بدگمانی نہیں پیدا ہوئی لیکن مجھ پر یہ حقیقت منکشف ہو گئی کہ ذہانت اور ذہنیت میں کتنا فرق ہے ۔ ‘‘ (’جاتے جاتے ‘ ، ص ۷۳)
ایک سرجن کا اپنے زیرِ نشتر مریض کے ساتھ کیسا رویہ ہوتا ہے اور وہ مریض اس سرجن کے ساتھ کس طرح پیش آتا ہے یہ یوسف ناظم کے ایک مضمون ’’گردے جائیدادِ منقولہ ہیں ‘‘ میں ملاحظہ فرمائیں :
’’ویسے سرکاری دوا خانوں میں بھی ایسے ماہرِ فن سرجن موجود ہیں جو آپریشن توا پنڈکس یا کسی اور عضوِ جسمانی کا کرتے ہیں لیکن آپریشن کے دوران زیرِ نشتر رہنے والے مریض کے دو گردوں میں سے ایک گروہ اپنے اغراض ومقاصد کے لیے حاصل کر لیتے ہیں اور مریض کو اس سرقے کا علم اس وقت ہوتا ہے جب اس کی سانس اکھڑنے لگتی ہے ۔ کہاجاتا ہے کہ کئی سارق سرجن لا تعداد گردوں پر ہاتھ صاف کر چکے ہیں ... گردوں کی چوری بھی بہتوں کی نظروں کے سامنے ہوتی ہے لیکن دیکھتا صرف سرجن ہے ۔ مریض تو دوا کے زیرِ اثر غنودگی میں ہوتا ہے ۔ اس آپریشن کے کامیاب ہو جانے کی خوش خبری پر اس کی باچھیں کھل جاتی ہیں اور وہ ڈاکٹر کی فیس کے علاوہ بھی کچھ نذرانہ ہنسی خوشی پیش کرنے میں پس و پیش نہیں کرتا۔ آدمی کے جسم میں یہی ایک عضو ہے جو قابلِ فروخت ہے ۔ ‘‘ (ایضاً ، ص ۳۶)۔
زیرِتذکرہ کتاب میں کچھ اچھوتے موضوعات پر بھی ظنزیہ و مزاحیہ مضامین ملتے ہیں جن کی طرف دوسرے مزاح نگاروں نے شاید بہت کم یا بالکل توجہ نہیں دی ہے ، مثلاً پالتو جانور، پرندے ، شیر، کتے ، کوئل، چکو ر، پھل پھول ، وغیرہ۔ ان تمام مخلوقات اور اشیا میں یوسف ناظم نے انسانی زندگی اور طرزِ معاشرت کے حوالے سے کوئی نہ کوئی مضحک پہلو ضرور پیدا کیا ہے جس میں طنز بھی چھپا ہوا ہے ۔ انگریز قوم کا کتوں کے ساتھ جو رویہ ہوتا ہے اسے یوسف ناظم نے یوں قلم بند کیا ہے :
’’انگریز قو م نے اپنے معاشرے میں کتوں کو بھی اعلا مقام دے رکھا ہے ۔ یہ بھی ان کی حسِ مزاح کا شاخسانہ ہے ۔ وہ لوگ کتوں کو بھی اعضائے قوم ہی مانتے ہیں اور خاص طور پر وہاں کی خواتین توان کی اتنی دلدادہ ہوتی ہیں کہ کسی کی گود بھی کتے سے خالی نہیں پائی جاتی۔ خود کتوں نے بھی مہذب اور متمدن ہونے میں کوئی کسر نہیں چھوڑی ہے ۔ ان کے گلے میں کوئی چرمی پٹہ یا رنگین موقاف ہویا نہ ہو، وہ پار کو ں میں ٹہلتے ہوئے کوئی ناز یبا حرکت نہیں کرتے ۔ کسی بھی ہم جنس کو اگر دیکھتے بھی ہیں تو صرف دیکھتے ہیں ۔ بد نیتی پر مایل نہیں ہوتے ... ہم تو انگریز قوم کی کتوں سے والہانہ محبت کے قایل ہیں ۔ ان کے یہاں کتوں سے بغل گیر ہونا یا ان سے بوس و کنار کے مراسم رکھنا کوئی معیوب فعل نہیں بلکہ اگر ان میں مراسم اتنے شدید اور بے محابا نہ ہوں تو اسے پسماندگی سمجھا جاتا ہے ۔ ‘‘ (ایضاً ، ص ۳۲ و ۳۳)
جب تک کہ فن کار کے مزاج میں شگفتگی ، خوش طبعی اور زندہ دلی؛ اور گفتار میں شوخی و گل افشانی نہ ہو مزاح نہیں پیدا ہو سکتا ۔ لیکن مزاح کی تخلیق میں زبان کا بھی غیر معمولی رول ہوتا ہے ۔ زبان کے ہی الٹ پھیر اور زبان کے ہی تخلیقی، انوکھے اور نادر استعمال سے مزاح معرضِ وجود میں آتا ہے ۔ زبان کا تخلیقی استعمال زبان کے عام استعمال سے مختلف ہوتا ہے ۔ یہ زبان کا وہ استعمال ہے جس کی طرف عام آدمی کا ذہن نہیں جاتا ۔ اسے زبان کے استعمال میں ندرت، جدت اور انوکھے پن سے تعبیر کر سکتے ہیں ۔ ایسی زبان فن کار کی طباعی اور اکثر زبان کے مقررہ ’ نارم‘ (Norm) سے انحراف کے نیچے میں ظہور پذیر ہوتی ہے ۔ فن کار زبان ی تخلیقیت کے لیے جن لسانی حربوں (Tools) کا استعمال کرتا ہے ان میں ایہام، رعایتِ لفظی، مناسبتِ لفظی ، تضاد، قافیہ بندی ، تحنیسں صوتی وغیرہ کا فی اہم ہیں ۔ یوسف ناظم ایک زندہ دل، خوش طبع اور شگفتہ مزاج فن کار ہونے کے ساتھ ساتھ زبان کے تخلیقی استعمال پر بھی کا مل قدرت رکھتے ہیں ۔ یہی وجہ ہے کہ اُن کی طنز یہ و مزاحیہ تحریریں فنی اعتبار سے اعلیٰ معیار کی حامل ہیں جن سے کوئی بھی ادبی مورخ صرفِ نظر نہیں کر سکتا۔
نام کتاب	جاتے جاتے
مصنف	یوسف ناظم
ناشر	تخلیق کار پبلشرز
 	104/B۔ یاور منزل، آئی بلاک،
لکشمی نگر، دہلی ۔ 110092
صفحات	۱۲۲
سنہِ اشاعت	۲۰۰۸ء
قیمت	150:00روپئے

شاعر تیز رو  ۔۔۔ ڈاکٹر مسعود جعفری

شاعر صبح بہاراں حفیظ انجمؔ ان تیز گام شاعروں میں سے ایک ہیں ۔ جن کا تخیل خلاّقانہ ہے ۔ سوچیں ہواؤں کی طرح سُبک شیشے کی طرح صاف شفاف ہیں ۔ ان کے لوح و قلم میں جولانی بھی اور تابانی بھی ہے ان کی طرزِ فکر میں گہرائی و گیرائی دونوں یکساں ہیں اُن کی نظر میں آفاقیت ہے ۔ وہ ہر پل ہر لمحہ چاہتوں کے گلاب کھِلانا چاہتے ہیں انہیں زندگی سے کوئی شکایت نہیں ہے
وہ یہ نہیں کہتے کہ:
وہ صبحوں ، شاموں ، راتوں اور حسین موسموں کے نغمہ سنج ہیں اُن کے اشعار میں انسانی جذبات کی بھرپور ترجمانی پائی جاتی ہے ۔ اُن کی غزلیں حقائق ورومان کا حسین سنگم ہیں ۔ حفیظ انجمؔ نے زندگی کو قریب سے دیکھا ہی نہیں اُسے برتا بھی ہے ۔ اس کا مکمل تجربہ بھی کیا ہے اسے ہر رنگ میں دیکھا ہے آزمایا ہے ۔ اسی لیے اُن کے ہاں جابجا ریاکاری، نمود و نمائش ، خودستائی کے خلاف شدیدرد عمل پایا جاتا ہے وہ رشتوں کے مصنوعی پن کو آشکار کرتے ہیں ۔ جھوٹی رِفاقتوں پر کاری ضرب لگاتے ہیں انسانی قدروں کے نقیب ہیں ۔ کسی موڑ پر بُرائی سے مصالحت نہیں کرتے ۔ اُن کے اشعار میں بلا کی دردمندی پائی جاتی ہے ۔ اُن کا سماجی رویہ انسان دوستی کی اقدار پر ٹھہرا ہوا ہے وہ سوسائٹی کے دوہرے معیار پر وار کرتے ہیں اس کے چہرے سے منافقت کی نقاب اُتاردیتے ہیں وہ موجودہ دور کے زہریلے انسانوں کا خاکہ کھینچتے ہیں ۔ ان کے لہجے کی کاٹ ملاحظہ کیجیے :
بن سنور کر مکان سے نکلے 
سانپ بچھو بھی شان سے نکلے 
گولہ بارود اور مشین گنیں 
سب ترے سائبان سے نکلے
***
انسانوں سے بچ کر رہنا سیکھ ذرا 
زہریلے ہیں سانپ سے بڑھ کر کیا بولوں 
خدا پرست نہیں خود پرست لگتا ہے 
مری نظر میں بڑا تیرہ بخت لگتا ہے
حفیظ انجمؔ کی شاعری کا سفر آسان بھی رہا اور دشوار گزار بھی وہ دفتری مصروفیات کے ہجوم میں بھی شعر کہتے رہے ۔ اور اس خیال کی نفی بھی کرتے رہے کہ شاعری کے لیے خوش گوار ماحول چاہئے انہوں نے انتہائی غیر شاعرانہ فضا میں اپنے تخلیقی سفر کو جاری رکھا، انہیں پیدائشی شاعر کہوں تو غلط نہ ہو گا، اُن کے اپنے خاندان میں دور دور تک کسی کا بھی شاعری سے واسطہ نہیں رہا۔ اس خشک پس منظر کے باوجود حفیظ انجمؔ نے شعر و ادب کو اپنا اُوڑھنا بچھونا بنا لیا۔ اُن کے دیوان خانے میں اینٹکس (Antics) یا شیر کی کھال کے بجائے معتبر اُردو جریدوں کی جلوہ گری رہتی ہے ۔ کیا دہلی کیا بمبئی کیا لکھنو بلکہ سرحد پار لاہور اور کراچی کے رسائل بھی میز پر نظر آتے ہیں ۔ نئی ادبی تحریکات سے باخبر رہتے ہیں ۔ اسی لیے ان کی شاعری میں عصری حسیت نمایاں نظر آتی ہے ۔ آج ہند و پاک کے علاوہ کینڈا، آسٹریلیا، جرمنی ، امریکہ، لندن کے معیاری جریدوں میں حفیظ انجم کا کلام دکھائی دیتا ہے ۔ انہوں نے بہت ہی کم عرصے میں شہرت کی بلندیوں کو چھولیا ہے ۔ اخباروں کے رسالوں کے مدیر اُن کے کلام کو شائع کرتے ہوئے مسرت محسوس کرتے ہیں ۔ میں نے بھی ان کی غزلیں پڑھتے ہوئے انبساط کی لہروں کو محسوس کیا ہے ۔ ان کی جدّت طرازیوں نے اُن کے شاعرانہ قد کو اونچا کر دیا ہے ۔ نئی نسل کے شاعروں کے لیے حفیظ انجمؔ مشعل راہ ہیں ۔
انتخابِ کلام
سنا ہے میں نے بھی دنیا حسین جنت ہے 
یہ سچ ضرور ہے ، لیکن کسی کسی کے لیے 
کوئی یقین کریں یا نہیں کریں سچ ہے 
چرائی جاتی ہیں لاشیں بھی سرجری کے لیے
***
سنہری مچھلیاں گر دیکھنی ہیں 
ہمارے گاؤں کا تالاب دیکھو 

لبِ ساحل وہ شاید آکھڑے ہیں 
کھِلا ہے جھیل میں مہتاب دیکھو 

وہ شخص بھی مرنے کی دعا مانگ رہا ہے 
جس شخص کو جینے کی سزا ہو گئی ہو گی 

وہ پوچھ رہے ہیں کہ بتا آخری خواہش 
چہرے کی اُداسی میں فنا ہو گئی ہو گی
غزل
وہ کوئی شاہ نہ تھا رکھ رکھاؤ ایسا تھا 
کہ تخت و تاج سے اس کو لگاؤ ایسا تھا 
تمہارا خط میں پڑھا تو بڑا عجیب لگا! 
ہر ایک لفظ میں شامل تناؤ ایسا تھا! 
چُنے گئے ہیں موالی شرابی خونی بھی !!! 
میں کیا بتاؤں کہ اب کے چناؤ ایسا تھا 
مجھے بھی دار ملی درد کا الاؤ ملا ! 
جو آپ نے تھا دیا وہ سُجھاؤ ایسا تھا 
وہ نوٹ چھاپنے والی مشین تھا شاید 
تمہارا بیٹا یقیناً کماؤ ایسا تھا!!! 
وہ ایک پیڑ تھا برگد کا چیونٹیوں سے بھرا 
ہمیشہ نیر بہانا سوبھاؤ ایسا تھا! 
میں خود کو گھانس کا تنکا سمجھ لیا انجمؔ 
تھا بہہ نکلنا ہی بہتر بہاؤ ایسا تھا
تشکر روزنامہ منصف، حیدر آباد

مصاحبہ
مہرافشاں فاروقی سے ایک گفتگو، ترجمہ  ۔۔۔امجد جاوید

( افشاں فاروقی، ممتاز نقاد شمس الرحمن فاروقی کی دخترِ نیک اختر ہیں )
انگریزی کی معروف ادیبہ مہر افشاں فاروقی کی مرتب کردہ دو ضخیم جلدوں پر مشتمل اردو ادب کے آکسفورڈ انڈیا ادبی گلدستوں (انتھالوجی) کی رونمائی حال ہی میں نئی دہلی میں ہوئی۔ ہندوستان سے لے کر امریکہ تک دنیا کے ہر ادبی گوشے نے اس انتھالوجی کی پذیرائی کی اس غیر معمولی تحقیقی کام کو جہاں پروفیسر مشیر الحسن وائس چانسلر جامعہ ملیہ اسلامیہ نئی دہلی نے پسند فرمایا۔ وہیں پروفیسر کارلوکپولہ آکلینڈ یونیورسٹی نے بھی اس کام کو بے حد سراہا ہے ۔ یہ انتھالوجی نہ صرف ایک ادبی دستاویز کی حیثیت رکھتی ہے ۔ بلکہ یہ لازوال اور بیش بہا ادبی تاریخ اور اس کی وراثت کا نہایت اچھا اور سائنٹفک تحفظ بھی ہے ۔ اس انتھالوجی میں اردو ادب کی ایک سوسالہ تاریخ اور اس عہد کے 90 نامور ادیبوں اور شاعروں کے ۰۳۱ تخلیقی شاہ کاروں اور جواہر پاروں کو بڑی تحقیقی لگن اور عرق ریزی سے یکجا کیا گیا ہے ۔ اس کام کی تکمیل کے لئے مہر افشاں فاروقی نے چار سال صرف کئے ہیں ۔
مہر افشاں فاروقی کا تعلق اُترپردیش کے شہر الہ آباد سے ہے ۔ آپ اردو ادب کی ہی نہیں ادبی دنیا کی باوقار نامور اور نابغۂ روزگار شخصیت محترم شمس الرحمٰن فاروقی کی دختر ہیں ۔ ہمہ خاندان آفتاب است کی مصداق۔ مہرافشاں فاروقی آج کل ورجینا یونیورسٹی میں جنوبی ایشیائی ادب کی پروفیسر ہیں اور خصوصاّ جنوبی ایشیاء کی تہذیب اور اردو زبان و ادب کے حوالہ سے جانی جاتی ہیں ۔
مذکو رہ بالا ادبی گلدستوں ( انتھالوجی) کے حوالہ سے موقر انگریزی روزنامہ دی ہند و کے ممتاز صحافی و کالم نگار ضیاء السلام نے مہر افشاں فاروقی سے گفتگو کی۔ اس گفتگو کے اقتباسات قارئین کے ملاحظہ کے لیے پیش ہیں ۔
سوال: ادب سے شغف اور ادب کی معمولی سی سوجھ بوجھ رکھنے والوں کی بھی یہ رائے ہے کہ اردو ادب میں ایک طلسماتی دنیا کا ماحول اور فوق البشر صفات رکھنے والے ہیروؤں کو ہی ہمیشہ دیکھا گیا ہے ۔ کیا یہ اردو فنکاروں کی ماضی پرستانہ مجرم ضمیری نہیں ہے ؟
جواب:۔ قطعاً نہیں ! اردو ادیب کبھی ماضی پرستی کا شکار نہیں رہا۔ آپ کا اشارہ شاید اُن تکراری یا ترجیحی موضوعات کی جانب ہے جن میں صرف عشق یا گل و بلبل کی باتیں کی گئیں یا عشق یا گل و بلبل کو استعارہ بنا کر اردو ادب کی ترجمانی کی گئی۔ حقیقت بالکل اس کے برعکس ہے ۔ اردو ادیب نے ساری کائنات کو ، بڑے وسیع مشاہدات کو بڑے کامیاب طریقے سے فنی سطح پر برتا بھی ہے اور ایک عام ادبی اصول یہ بھی ہے کہ پرانے موضوعات کو نئے ڈھنگ، نئے انداز اور نئے اسالیب میں پیش کر کے ادبی سرمایہ میں اضافہ کیا جائے ۔ یہ ایک اہم ادبی ذمہ داری بھی ہے ۔ مزید برآں یہ حقیقت بھی ہے کہ ہماری ادبی روایات انتہائی طور پر خود مکتفی اور ثروت مند رہی ہیں ۔ عہدِ غالب اردو ادب میں ایک نمایاں تبدیلی سے عبارت ہے ۔ جہاں یہ سوال اٹھائے گئے کہ ادب اور ادب کا مزاج کیا اور کس کا ہوا اور معاشرے میں انسان کا رول یا کردار کیا ہے وغیرہ اسی عہد میں ادبی سوچ و فکر کے نئے انداز اور نئے زاوئیے وضع ہوئے ۔ دراصل ناسٹلجیا یا ماضی پرستی اس عہد کے ایسے لکھنے والوں میں تھی جن کے خیالات منتشر اور پراگندہ تھے جو انگریزی زبان میں لکھنا پسند کرتے تھے ۔
سوال: زبان اور اس کے مزاج میں پچھلے کئی سالوں سے غیرمعمولی تبدیلیاں وقوع پذیر ہوئی ہیں ۔ اور اس کا نمایاں اثر ہ میں اردو تنقید پر بھی نظر آتا ہے ۔ ہمارے معاشرے کی صورتِ حالات پر ہلکی اور کاری ضرب سعادت حسن منٹو اور عصمت چغتائی جیسے قلم کاروں نے لگائی تھی ۔ کیا آج کا قلم کار بھی سماجی حالات پر اپنے غم و غصہ کا اظہار اسی بے باکی اور جراْت سے کرتا ہے ؟
جواب:۔ اردو کے جدید قلم کاروں نے تجرید، مبہم الجھی ہوئی یا گنجلک علامتیں یا تمثیلیں اپنے اظہار کے لیے اپنائی ہیں ۔ یہ سب محض فنی عظمت اور اپنے انفرادی تجربات میں معنویت اور گہرائی پیدا کرنے کے لیے کیا گیا۔ جدید قلم کاروں نے اپنے ذاتی تجربات اور قلبی واردات میں قاری کو بھی شامل کرنے کی کو شش کی ہے ۔ چبھتے ہوئے عصری مسائل پر بے لاگ اور بیباک فنی اظہار کی پابندی ہمارے قلم کاروں پر کبھی نہیں رہی اور نہ ہی کبھی سماجی مسائل پر غم و غصہ کا اظہار اردو قلم کاروں کا بنیادی مسئلہ رہا ہے ۔
سوال: جدید ادب میں کوئی پائیداری نہیں پائی جاتی اور اکثر یہ دیکھا گیا ہے کہ وہ فرانسیسی اور امریکی ادب سے متاثر رہا ہے ۔ اس ضمن میں آپ کا کیا خیال ہے ؟
جواب:۔ پائیداری سے مراد یہ ہے کہ ہر عہد میں اس کی ادبی معنویت اور تروتازگی برقرار رہے ۔ اس اعتبار سے یہ کہنا کہ جدید ادب میں پائیداری نہیں ہے ۔ قبل از وقت ہو گا۔ اس کا فیصلہ تو آنے والا وقت ہی کرے گا۔ ہم نہیں ! اور نہ ہی یہ ہمارا کام ہے ۔ جہاں تک جدید لکھنے والوں کا فرانسیسی اور امریکی ادب سے متاثر ہونے کا معاملہ ہے ہم میں سے بیشتر قلمکار فرانسیسی اور انگریزی زبانوں سے قطعاً نابلد ہیں ، رہی بات ان دونوں زبانوں کی ادبی وسعت عظمت اور توقیر کی تو میرا یہ خیال ہے کہ ان زبانوں کے ادب نے ہر عہد میں دنیا کی دیگر زبانوں کے ادب کو مجموعی طور پر متاثرکیا ہے ۔
سوال:۔ علامتیت روبہ زوال ہے ۔ کہیں اس زوال کی وجہ بڑھتی ہوئی شہری زندگی اور برق رفتاری سے بدلتا دنیا کا منظر نامہ تو نہیں ہے ؟
جواب:۔ حقیقت مستقل نہیں رہتی یعنی تبدیل ہوتی رہتی ہے ۔ تبدیلی فطرت ہے ۔ اقدار بدل سکتے ہیں ۔ زندگی کے راستے اور اس کی نشانیاں دھندلی اور مسخ ہو جاتی ہیں زندگی مختلف راستوں سے گزر کر بدلتے ہوئے حالات سے تجربات حاصل کرتی ہے ۔ ان تبدیلیوں اور تحریکو ں کو ہم قبول کرتے ہیں اور یہی ہمارے ادب، شعور اور وجود کا حصہ بنتی ہیں ۔ علامت پر یہ الزام کہ وہ روبہ زوال ہے میں اس بات سے متفق نہیں ہوں کیوں کہ آج کی تیز رفتار شہری زندگی میں جہاں کہیں سچا اور علمی ادب خلق ہو گا وہاں علامت کسی نہ کسی روپ میں جلوہ گر ضرور ہو گی۔
سوال:۔ عہدِ جدیدیت۔ کہیں یہ ادب عالیہ کلاسیکل ادب کے احیاء کا عہد تو نہیں ہے ؟۔
جواب:۔ میں ایک ادب کی طالب علم اور نقاد ہوں ۔ منجم یا اختر شناس نہیں کہ پیش قیاسی کروں نہ ہی یہ میرا منصب ہے ۔ بہر حال! یہ واضح اور اظہر من الشمس ہے کہ جدیدیت نے ادب کی تعبیر و تفہیم اور ادب شناسی کے جو اصول واضع کئے تھے وہ آج بھی تازہ کار ہیں ۔ اگرچہ آج ان اصولوں کو مختلف نام دئیے جا رہے ہیں ۔
سوال:۔ یہ حقیقت ہے کہ ترجمہ نگاری کی خاطر خواہ پذیرائی نہیں ہوئی۔ کیا یہ ضروری نہیں کہ تراجم کے ذریعہ ہماری نئی نسل کو جو دوسری زبانوں کے ادب سے ناواقف ہے ، واقف کرایا جائے تاکہ وہ دیگر زبانوں کے ادب کی نزاکتوں اور لطافتوں سے آشنا ہو سکے ؟
جواب:۔ اردو کے نثری ادب میں ترجمہ نگاری نے غیر معمولی جوہر دکھائے ہیں اور اس باب میں قابل قدر کام بھی ہوا ہے ۔ میں یہ نہیں سمجھتی کہ ترجمہ نگاری کو قدر کی نگاہ سے نہیں دیکھا گیا۔ اردو میں تقریباً تمام ملکی و غیر ملکی زبانوں کی اہم اور شاہ کار تخلیقات کے تراجم کا کام ہوتا رہا ہے سب سے پہلے اس کام کا بیڑہ فورٹ ولیم کالج نے اٹھایا تھا جس کے تحت بڑے اچھے اور معیاری تراجم منظرِ عام پر آئے ۔ اس کی روشن مثال باغ و بہار ہے جسے غیر معمولی شہرت حاصل ہوئی۔
سوال:۔ اس ادبی گلدستہ ( انتھالوجی) میں شامل اردو کی قداور ادبی شخصیتوں پر آپ نے بڑے جامع انداز میں اپنی رائے کا اظہار کیا ہے اس انتخاب کو معروضی بنانا آپ کے لیے کتنا مشکل تھا۔
جواب:۔ میں سمجھتی ہوں ادبی گلدستہ (انتھالوجی) ایک شخصی دستاویز ہوتا ہے اور جہاں تک بات مرتب کی ہے تو یقیناً مرتب کی پسند، ناپسند یا اس کے اپنے معیار کی عکاسی گلدستہ ( انتھالوجی) میں ناگزیر ہے ۔ پھر بھی میں نے اس انتخاب کو اس عہد کے نمائندہ ادب کا انتخاب بنانے کی حتی الامکان کو شش کی ہے ۔
سوال:۔ انتھالوجی میں شامل قلم کاروں کے منتخبہ چند ایک فن پاروں اور تعارف کے ساتھ ان فن کاروں کی ادبی قامت اور عظمت کو واضح کرنا آپ کے لیے کتنا دشوار تھا؟
جواب: ایسا شاذ و نادر ہی ہوتا ہے ادب کو جدیدیت یا کلاسیکیت کے تناظر میں سو چا اور پرکھاجائے ، حقیقت یہ ہے کہ جدید ادب نے جہاں اپنے آپ کو کلاسیکی رجحانات سے جوڑے رکھا ہے ، وہیں عہدِ حاضر کے نت نئے خیالات ، تصورات اور احساسات کے توسط سے ادب کو ایک نئی تازگی و توانائی بھی عطا کی ہے جس کی نمایاں مثال اردو غزل ہے اگر چہ غزل کا منبع عربی، فارسی اور ترکی ادبی روایت ہے لیکن اردو میں بھی یہ اسی طرح روشن، رواں ، تازہ اور ثروت مند ہے ۔ مثلاً عشق کو ہی لیجئے ۔ یہ غزل کا دائمی موضوع رہا ہے لیکن جدید غزل گو شعراء کے ہاں عشق سے بیزاری اور اُکتاہٹ کے باوجود غزل اپنی تمام رعنائیوں کے ساتھ جلوہ گر ہے اور اپنی بے پناہ قوت کا ثبوت دے رہی ہے ۔ بالآخر میں اپنے اس کام سے بے حد مطمئن ہوں کہ میں نے جدید اردو ادب کے بتدریج ارتقاء کی صحیح تصویر کشی کی ہے ۔
تشکر روزنامہ منصف، حیدر آباد

نظمیں
ولی دکنی  ۔۔۔۔  رؤف خیر

سخن کے باب میں ایسے ولی بھی ہوتے ہیں 
مرید لکھنوی و دہلوی بھی ہوتے ہیں 

جو اپنی آئینہ پیراہنی پہ نازاں تھے 
وہی نمونۂ حیرانگی بھی ہوتے ہیں 

لگا سکی نہ یہ بادٕ شمال اندازہ 
دکن کی خاک سے پیدا ولی بھی ہوتے ہیں 

ولی نے جو دکنی میں کھلائے پھول وہی 
حریفِ گل کدۂ فارسی بھی ہوتے ہیں 

لگا کے جوڑ سلیقے سے وہ زبانوں میں 
نئی زبان کے بانی کو ی بھی ہوتے ہیں 

یہ میرؔ و حاتمٓ و فائزؔ یہ آبروؔ، یکروؔ 
اثر پذیر ولیؔ سے ولی بھی ہوتے ہیں 

سخن شناس اگر ہیں تو مان کر دیں گے 
رؤف خیر جو زندہ ولی بھی ہوتے ہیں
1720ء تاریخِ وفات دلی دکنی

تخلیق  ۔۔۔۔ انوپا

تخلیق کسی صنف کی محتاج نہیں 
فرق صرف اتنا ہے کہ قلم یا تیشہ کسی کے ہاتھ میں ہے 
سچا لفظ برہنہ آتا ہے 
نہ تم اسکو عروض و ارکان کے گھٹنے پہنا سکتے ہو 
نہ پروز و فری ورس کے ناقص تجربوں کے انڈرویر 
کیا تمنے دیکھا نہیں 
سچی شاعری 
منافقوں کے تالو سے زبان کھینچ لیتی ہے


تمہیں کب چاہ سکوں گی  ۔۔۔ نگہت نسیم

کچھ خواب میری آنکھوں نے پلوُسے یوں باندھ رکھے ھیں 
پلکو ں کی منڈیروں پہ اشکو ں نے جیسے تھام رکھے ہیں 
دیکھتی ہوں تم یہی ہو پاس میرے 
بے خودی کے سارے موسم سبز بارشوں میں بھیگے میرے پاس پڑے ہیں 
تھماری روشن آنکھیں محبت کے نور سے اور جلتی جاتی ہیں 
تم اپنی دھن میں جانے کیا کیا کہے جاتے ہو 
سات سمندر اپنی ہی دھن میں بہے جاتے ہو 
وہی شب و روز کی تفصیل 
وہی وقت اور کام کی تاویل 
اور پھر میری یاد کی تمثیل 
میں ھنس پڑتی ہوں اور سارے منطر بدل جاتے ہیں 
یوں لگتا ہے تم نہین وہاں کوئی اور پل ہوتے ہیں 
اداس نامراد سی رات آنگن میں اُتر آتی ہے 
ہر طرف تمھاری خوشبو سی سرسراتی ہے 
میں خواب میں ہی اپنے وھم سے بھاگنے لگتی ہوں 
بے قراری سے تمہیں یہاں وہاں ڈھونڈنے لگتی ہوں 
شکر خواب تھا کہہ کرخود کو بہلانے لگتی ہوں 
پھر 
وقت کے ماتھے پر امیدٍ وصال کا ایک پل ٹھہر جاتا ہے 
دشتٍ خواب میں لمحہ جیسے پیاس کا ٹھہر جاتا ہے 
شاخٍ ہجر پھر کانپنے لگتی ہے 
نا امیدی کانٹے بونے لگتی ہیں 
نیندوں میں آج تمھاراکہیں نشاں نہ تھا 
ڈاک میں بھی تمھارا کہیں اتہ پتہ نہ تھا 
کاش یہ خواب میں ہی ہوا ہو 
اور مجھے اب آنکھیں کھولنا ہو 
پھر سارے منطروں نے بدلنا ہو 
منظر بدل گئے جاناں 
میں نے یہ کیا سُنا کہ میری آنکھیں حیرت کدہ ہیں 
سُن کے آواز تمھاری میری سماعتیں ماتم کدہ ہیں 
اٍس برس بھی تم نہ آ سکو گے 
اچھا ۔ ۔ کوئی بات نہیں ۔ ۔ ۔ کہتے ہوئے میری آواز دھندلا جاتی ہے 
اگلے برس تو آ سکو گے ۔ ۔ کہتے ہوئے میری امید سبز ہو جاتی ہے 
شاید ۔ ۔ ۔ دیکھو ۔ ۔ ُسنتے ہی انتظار کی ایک فصل اُگنے لگتی ہے 
میرے پلوُ سے بندھے سب خواب گرنے لگتے ہیں 
پلکو ں کی منڈیروں پہ رکھے اشک ٹوٹنے لگتے ہیں 
نہیں جانتی مجھے تم سے یہ کیسی محبت ہے 
اٍس رشتے کا نام کیا ہے ؟ 
اٍسے کب تک نباہ سکو نگی 
تمہیں کب تک چاہ سکو نگی

کتاب کی واپسی  ۔۔۔ ابنِ سعید

آج کئ دن بعد اس نے وہ کتاب مجھے لوٹائی تھی 
نیچی پلکو ں بوجھل قدموں سے وہ میرے پاس آئی تھی 
یوں تو کوئی بات نہیں تھی 
جانے کیوں وہ گھبرائی تھی۔
گھر لا کر جب اس کو کھولا 
عجب سی خوشبو بسی ہوئی تھی 
ہر صفحے پر اسکے لمس کی 
نرمی جیسے رچی ہوئی تھی 
کیا اس نے چوما تھا اس کو 
لبوں کی گرمی بسی ہوئی تھی۔
سرخ گلابوں کے کچھ پتے 
کچھ ورقوں میں دبے ملے تھے 
نازک نازک ننھے ننھے 
شاید پورے نہیں کھلے تھے 
رنگ اور خوش بو تو باقی تھے 
لیکن پتے سوکھ چلے تھے ۔
پینسل کی کچھ مٹی مٹی سی 
کچھ گوشوں میں تحریریں تھیں 
کچھ پنوں پر پھول بنے تھے 
کہیں کہیں پر تصویریں تھیں 
طرح طرح کے نقش میں پنہاں 
میرے نام کی تحریریں تھیں ۔
ایک ورق پہ کچھ دھبے تھے 
گولائی میں شکن پڑے تھے 
کیا ہو سکتے تھے وہ آخر 
شاید کچھ قطرے ٹپکے تھے 
آخر ان قطروں میں کیا تھا 
شاید کچھ نازک جذبے تھے ۔
پاگل لڑکی تم نے مجھ کو 
کیسے یہ پیغام دیے ہیں 
میں بیچارہ خزاں رسیدہ 
کب میں نے یہ کام کیے ہیں 
کیسے تم کو اپناؤں میں 
راہ میں میرے بجھے دیے ہیں ۔
میری راہیں بہت کٹھن ہیں 
اپنے نازک قدم نہ ڈالو 
مت میرے ہمراہ چلو تم 
اپنا گھروندا الگ بنا لو 
تھوڑا خود کو اور رلا لو 
اپنے ان جذبوں کو سلا لو
 
غزلیں
رئیس الدین رئیس

لفظ و معانی ذہن ہمارا تول رہا ہے صدیوں سے 
جانے کیا تخلیق میں اپنی جھول رہا ہے صدیوں سے 
سرگوشی ہوتی رہتی ہے واضح کوئی لفظ نہیں 
میرے اندر شاید کوئی بول رہا ہے صدیوں سے 
کچھ کھوٹے سکو ں کے بدلے اک بے نام ترازو میں 
اپنا خون پسینہ کوئی تول رہا ہے صدیوں سے 
کیسے ہو پہچان یہاں اب جھوٹے سچے لوگوں کی 
چہرہ چہرہ روز نیا اک خول رہا ہے صدیوں سے 
شاخِ یقیں سے وقت کا طائر کیا جانے کب اُڑجائے 
بیٹھا وہم کے سائے میں پر تول رہا ہے صدیوں سے 
خون سے بھیگی ریگِ ہوس پر اب تک میرازخمی ہاتھ 
آئینہ اخلاص کے ذرے رول رہا ہے صدیوں سے

إاطیب اعجاز

کھولوں گا میں غم کے دفتر شام تو ہو 
اُجلے ہوں گے سارے منظر شام تو ہو 
غم کا سونا پگھلے گا یہ دن تو ڈھلے 
چھلکیں گے آنکھوں کے ساغر شام تو ہو 
دھوپ کی چادر تان کے دن بھر ساتھ چلے 
دیکھیں گے اب شام کا منظرشام تو ہو 
یادوں کی گہرائی ناپیں گے ہم بھی 
پھیکیں گے اس جھیل میں پتھر شام تو ہو 
گپ شب کر نے آئیں گے اک دوجے سے 
چندا ساحل اور سمندر شام تو ہو 
یادوں کا میلہ لگنے کو ہے اطیبؔ 
ناچ اٹھیں گے دیوار و در شام تو ہو


سید اعجاز شاہین

کیا قیامت ہے ستارے کرہ خاک میں ہیں 
خس وخاشاک مگر رفعت افلاک میں ہیں 
ایک تو میں کوئی صوفی نہ مصفی میرا دل 
وسوسے کچھ تو ترے سینۂ ناپاک میں ہیں 
کس لئے گھات میں ہیں چاہتے کیا ہیں آخر 
مشتبہ سے یہ ہیولے جو مری تاک میں ہیں 
آتش و نور سے پھر کیوں نہ یہ افضل ٹھہرے 
جتنے امکان نمو کے ہیں اسی خاک میں ہیں 
نہ سرکتی ہے ز میں اور نہ گزرتا ہے زماں 
یوں ہی زنجیر بہ جاں لمحۂ سفاک میں ہیں 
آج روشن ہوا مجھ پر کہ میں کیا ہوں کیوں ہوں 
آج آفاق مرے حیطۂ ادراک میں ہیں
sashaheen@gmail.com


محمود احمد غزنی

حالتِ ہستیِ ویران سے کہتے ہیں کہ رہ 
دل میں ٹھہرے ہوئے طوفان سے کہتے ہیں کہ رہ 
اس نے رہ کر بھی اجاڑی ہے یہ دل کی بستی 
ہم اسے پھر بھی دل و جان سے کہتے ہیں کہ رہ 
ہر طرف بھوک ہے گلیوں میں لہو بہتا ہے 
پھر بھی ہم وقت کے سلطان سے کہتے ہیں کہ رہ 
اب تو آسانیاں دیتی ہیں بہت دکھ دل کو 
لوگ جاتے ہوئے طوفان سے کہتے ہیں کہ رہ 
گھر کے حالات ہی ایسے ہیں کریں کیا غزنی 
دل نہیں چاہتا، مہمان سے کہتے ہیں کہ رہ
***

اک ملاقاتِ سرِ راہ سے پہلے مرنا 
کتنا آساں تھا تری چاہ سے پہلے مرنا 
کیا ضروری ہے بھلا کو ن سی مجبوری ہے 
اک پیادے کا کسی شاہ سے پہلے مرنا 
میری بیٹی تیرے والد کو بہت دکھ ہو گا 
دیکھ کچھ روز نہ تنخواہ سے پہلے مرنا 
اپنے ان چارہ گروں کو نہ کوئی دکھ دینا 
ہونٹ پر آتی ہوئے آہ سے پہلے مرنا 
بے ضمیروں کے بدن تیر رہے ہوں جس میں 
ایسے دریا کی گزر گاہ سے پہلے مرنا 
شاعری دیکھنا پھر عزتیں دے گی تجھ کو 
وہ جو سچی نہیں اس واہ سے پہلے مرنا 
دیکھنا چاند کی توہین نہ کرنا غزنی 
ایسا کرنا کہ شبِ ماہ سے پہلے مرنا


افتخار راغب

امید مت لگاؤ تدبیر سے زیادہ
ملتا نہیں کسی کو تقدیر سے زیادہ

تقدیر سے زیادہ تدبیر آزماؤ 
تقدیر پر یقیں ہو تدبیر سے زیادہ

گجرات سے زیادہ زخمی کیا گیا ہوں 
ہے درد میرے دل میں کشمیر سے زیادہ

اُس قوم کی قیادت پھر رہ سکی نہ قائم
تخریب کی جب اُس نے تعمیر سے زیادہ

حالانکہ قصرِ فن کی کمزور سی کڑی ہوں 
لیکن ہے بوجھ مجھ پر شہتیر سے زیادہ

چاہت کی ڈور ہے یہ ، دو دل بندھے ہیں اِس میں 
مضبوط ہے یہ دھاگا زنجیر سے زیادہ

فرصت کہاں کسی کو اِس دورِ تیزرَو میں 
تلخیص کارگر ہے تفسیر سے زیادہ

ہے وقت کا تقاضا راغبؔ کہ ہو توجہ
تقریر و گفتگو پر تحریر سے زیادہ

ثنا اللہ ظہیر

کہیں بھی حکو مت نہیں کر سکا
جو کھل کر محبت نہیں کر سکا

بچھڑ کر بھی وہ اتنا نزدیک ہے 
میں کوئی خیانت نہیں کر سکا

کئی دن سے اک دل میں آباد ہوں 
کئی دن سے ہجرت نہیں کر سکا

مجھے اس سے اتنی محبت رہی
کہ میں اس کی عزت نہیں کر سکا

مجھے زندگی نے خود آواز دی
تو کفرانِ نعمت نہیں کر سکا

وہاں اب نئے شہر آباد ہیں 
جہاں بھی میں وحشت نہیں کر سکا

کسی در پہ سر بھی جھکایا نہیں 
اگر چہ بغاوت نہیں کر سکا

مجھے بھی شرارت سے نفرت ہی تھی
میں جب تک شرارت نہیں کر سکا

میں اس شخص سے اتنا خوش بھی نہیں 
پر اس کی شکایت نہیں کر سکا


محمد احمد

سراغِ جادہ و منزل اگر نہیں ملتا
ہمیں کہیں سے جوازِ سفر نہیں ملتا

لکھیں بھی دشت نوردی کا کچھ سبب تو کیا
بہ جز کہ قیس کو لیلیٰ کا گھر نہیں ملتا

یہاں فصیلِ انا حائلِ مسیحائی
وہاں وہ لوگ جنہیں چارہ گر نہیں ملتا

ہزار کو چہء نکہت میں ڈالیے ڈیرے 
مگر وہ پھول سرِ رہگزر نہیں ملتا

پھر آبیاریِ نخلِ سخن نہیں ہوتی
دلِ حزیں جو پسِ چشمِ تر نہیں ملتا

پیامِ شوق کو گیتوں میں ڈھالیے کیوں کر
مزاجِ بادِ سُبک بھی اگر نہیں ملتا

چلو کہ پھر سے رفیقوں کی بزم سونی ہے 
چلو کہ سنگِ ملامت کو سر نہیں ملتا

بشر بنامِ بشر تو بہت ہیں دنیا میں 
بشر کی خوبیوں والا مگر نہیں ملتا

چلو پھر اُس کے جھروکے میں پھول رکھ آئیں 
سخن کوئی جو اگر معتبر نہیں ملتا

جہاں میں ایک تمہی منفرد نہیں احمدؔ
یہاں تو کوئی بھی مثلِ دگر نہیں ملتا


***

یوں تو کوئی دوش نہیں تھا کشتی کا ، پتواروں کا
ہم نے خود ہی دیکھ لیا تھا ایک سراب کناروں کا

جھڑتی اینٹیں سُرخ بُرادہ کب تک اپنے ساتھ رکھیں
وقت چھتوں کو چاٹ رہا ہے ، دشمن ہے دیوارں کا

تیز ہوا نے تنکا تنکا آنگن آنگن دان کیا
گم صُم چڑیا طاق میں بیٹھی سوچ رہی ہے پیاروں کا

سُرخ گلابوں کی رنگت بھی اچھی ہے پر سوچتا ہوں
قوس و قزح سی اُس کی آنکھیں ، رنگِ حیا رخساروں کا

کاش سروں کی بھی قیمت ہو دستاروں کے میلے میں
کاش وفا بھی جنسَ گراں ہو طور تِرے بازاروں کا

دھوکہ دینے والی آنکھیں ، دھوکہ کھا بھی لیتی ہیں
راکھ اُڑا کے دیکھ تو لیتے رنگ ہے کیا انگاروں کا

من میں غم کے پھول کھلیں تو لفظ مہکنے لگتے ہیں
دل آنگن بھی دیکھا ہوتا ، تم نے خوش گُفتاروں کا

بند گلی بھی خود میں جانے رستے کتنے رکھتی ہے
ہم دروازے کھوج نہ پائے ، دوش ہے کیا دیواروں کا

ایسا تھا کہ آنچل بن کے دھرتی کو سُکھ دینا تھا
ورنہ امبر بھی کیا کرتا ، سورج ، چاند ، ستاروں کا

بس یادوں کی کو مل رُت میں عمر تمام گزر جائے
ورنہ احمد ہجر کا موسم ، موسم ہے آزاروں کا

اعجاز عبید

ہزاروں خواب ہیں جو دن کی ہشیاری میں رہتے ہیں 
مگر ہم ہیں کہ راتوں کی طرف داری میں رہتے ہیں 
بہت مرجھا گئے ہوں، پھر بھی خوشبو کم نہیں ہوتی 
بہت سے پھول ایسے اپنی الماری میں رہتے ہیں 
مرصع تخت کے پایوں کو دیمک کھا چکی کب کی 
مگر شاہانِ قوم اپنی طرحداری میں رہتے ہیں 
ہواۓ فصلِ گل باہر سے چھو کر گزرے تو گزرے 
کہ ہم اپنے جنوں کی چار دیواری میں رہتے ہیں 
بہت کافی ہے اقلیمِ سخن کا منصبِ ادنیٰ 
اسی اپنی عملداری کی سرشاری میں رہتے ہیں

طنز و مزاح
بس کہ دشوار ہے  ۔۔ محمد احمد

غالباً یہ گزشتہ ہفتے کی بات ہے جب محفل میں ایک شعر برائے تشریح پیش ہوا ، شعر غالب کا تھا اور کچھ یوں تھا۔
؂ رگ سنگ سے ٹپکتا ، وہ لہو کہ پھر نہ تھمتا 
جسے غم سمجھ رہے ہو یہ اگر شرار ہوتا
ہم نے سوچا کہ کیوں نہ اس شعر کی تشریح کی جائے ، بہت عقل کے گھوڑے دوڑائے مگر کچھ بن نہ پڑا ، شعر کے مفاہیم تو خیر ہم پر کیا کھلتے خود ہمارا ہی پول کھلا چاہتا تھا۔ قریب تھا کہ ہ میں اچانک ہیر ساری شرمندگی محسوس ہوتی کہ ایسے کڑے وقت میں غالب ہی کے ایک شعر نے آ کر سنبھالا دیا۔ بروقت یاد آنے والا شعر یہ تھا۔
؂ آگہی دامِ شنیدن ، جس قدر چاہے بچھائے 
مدعا عنقا ہے اپنے عالمِ تقریر کا
بس پھر کیا تھا ہماری فطری ڈھٹائی عود کر آئی اور رعونتِ جہل سے لبریز ایک مسکراہٹ ہمارے ہونٹوں پہ کھیلنے لگی ہم نے بڑی شان سے سوچا کہ جب شاعرِموصوف سے اس قسم کا دعویٰ سرزد ہو ہی گیا ہے تو اُسے نبھانے کہ لیے کچھ نہ کچھ ترجیحات تو شعر گوئی میں ملحوظِ خاطر رکھی ہوں گی ورنہ مدعا اتنا بھی عنقا نہیں رہتا جتنا کہ اب تھا ۔ اس خود ساختہ اور کسی حد تک بے ساختہ تسلّی سے دل کو گوں نا گوں اطمینان نصیب ہوا، اور ہم نے سوچا کہ ہم خواہ مخواہ ہی خود کو لعن طعن کرتے (اگر کرتے تو)۔ بہرحال اطمینانِ قلب بڑی چیز ہے اور یہ نادر شے ہاتھ آہی گئی توہم نے سوچا کہ اس سے پہلے کہ ہم بھی بوئے گل ، نالۂ دل اور دودِ چراغِ محفل کی فہرست میں شامل ہو جائں اس نئے اطمینان کے جِلو میں پھر سے شعر کی طرف راغب ہو جاتے ہیں سو ہم پھر سے غالب کے شعر کو تکنے لگے بالکل ایسے ہی جیسے شعر اب تک ہمارا منہ تک رہا تھا۔ کافی سوچ بچار کے بعد البتہ اتنا ہ میں ضرور سمجھ آ گیا کہ بہت ہی خوب ہوا کہ غالب کا مفروضہ ، مفروضہ ہی رہا اور اس نے حقیقت کا روپ نہیں دھارا ، ورنہ وہ رن پڑتا کہ تشریح کی بھی تشریح ہو جاتی تو بھی بات سنبھالے نہ سنبھلتی۔ اس سے زیادہ کوئی اور تفہیم ہماری گراں قدر فہم و فراست کے سامنے کھڑی ہونے کی جرات نہیں کر سکی۔
کلامِ غالب اور ہماری یہ مڈ بھیڑ نئی ہرگز نہیں تھی بلکہ اس سے پیشتر بھی غالب کی غزلیں اور اشعار ہ میں مغلوب کرنے کی سعیِ لاحاصل کرتے رہے تھے ۔ کئی ایک بار تو ہم جان چھڑاتے چھڑاتے جاں بلب ہو گئے ، لیکن شاید کوئی لیا دیا کام آ گیا جو جاں بچ گئی، لیکن کلامِ غالب اور اس کے بعد کی غالب فہمی سے جان پھر بھی نہ چھوٹی۔
؂ میں نے چاہا تھا کہ اندوہِ وفا سے چھوٹوں 
وہ ستمگر مرے مرنے پہ بھی راضی نہ ہوا
ہم میں اور کوئی خوبی ہو نہ ہومستقل مزاجی کی خو البتہ بدرجہ اتم موجود ہے اور اس بات کا ثبوت بھی ابھی آپ کو دیے دیتے ہیں کہ ایک زمانۂ دراز ہو جانے کے باوجود بھی ہمار ی غالب فہمی غلط فہمی سے آگے نہ بڑھی ، اور جناب اس استقلال کے ساتھ ساتھ ہماری ثابت قدمی بھی دیکھیے کہ ہم آگے نہ بڑھ سکے تو کیا ہوا ایک قدم پیچھے بھی نہیں ہٹے ۔ ہم سوچتے ہیں کہ جو لوگ غالب کو سمجھنے یا سمجھانے کی کو شش کرتے ہیں ، وہ یہ کیوں بھول جاتے ہیں کہ خود غالب نے بھی اس کارِ لاحاصل میں پڑنے کا کشٹ نہیں کیا اور قربان جاوئں کیا صاف گوئی سے کام لیا غالب نے کہ جناب یہ سب مضامین غیب سے اُ ن کے خیال میں آتے ہیں اور اس میں اُ ن کا کوئی دوش نہیں ہے ، لیکن ہمارے مہم جو طبع احباب روز ایک غزل لئے ۔ "کاتا اور لے دوڑی" کی مشقِ پیہم میں مصروف نظر آتے ہیں ۔ ہاں تو ہم بتا رہے تھے کہ کلامِ غالب اور ہماری یہ چپقلش نئی نہیں تھی بلکہ اس کی عمر بھی ہمار ی غالب نا شناسی کی عمر سے کچھ ہی کم ہو گی۔ اسی طرح اوائل عمری میں بھی ایک بار دیوانِ غالب ہاتھ میں لیے بیٹھے تھے اور دامِ شنیدن بچھائے سے نہیں بچھ رہا تھا اور ہم دیوان ہاتھ میں لیے دیوانے ہوئے جا رہے تھے کہ اچانک ایک شعر نظر آیا ، ایک لمحے کے لیے تو لگا کہ اکیسویں صدی کے کسی بہت ہی مشہور "میڈیا پروموٹڈ" شاعر کا شعر دیوانِ غالب میں غلطی سے آ گیا ہے اور اب یہ آہوئے پریشان دیوانِ غالب میں موجود دوسرے اشعار میں اپنے عہد کے سے عیاں چہرے تلاش کر رہا ہے جو یقینا وہاں نہیں تھے ۔ خیر شعر کچھ یو ں تھا۔
؂ دلِ ناداں تجھے ہوا کیا ہے 
آخر اس درد کی دوا کیا ہے
ذرا سا دشوار سہی لیکن کسی حد تک سمجھ آ گیا، شعر کیا سمجھ آیا ہم اپنی نو دریافت غالب فہمی کے زعم میں غزل کی زمین پر سر پٹ خیالوں کے گھوڑے دوڑانے لگے لیکن وائے تقدیر کہ اگلے ہی سنگِ میل پر (یعنی اگلے ہی شعر میں ) ہم اپنے منہ زور گھوڑے سمیت غزل کی زمین پر پڑے کراہ رہے تھے ، شاید غزل کی زمین پر بھی کوئی گڑھا پڑ گیا تھا ہاں البتہ اتنا نہیں تھا کہ مٹی ڈال دی جائے ، عین ممکن ہے کہ غزل کے توازن میں کچھ فرق پڑگیا ہو، کیوں کہ ہم با ذاتِ خود تو بے وزن نہیں تھے ۔ بہرحال اگلے شعر میں ہم نے دیکھا کہ ۔ ۔ ۔ ۔ ۔ غالب صاحب نے اپنا تخلص "غالب "سے بدل کر" مشتاق "رکھ لیا ، اور اپنے اس کارہائے عظیم پر بھی باز پُرس خدا سے ہو رہی ہے ۔ ہم بہت سٹپٹائے کہ یہ کیاماجرہ ہے ، پہلے " اسد "پھر "غالب "اور اب یہ "مشتاق"۔ ہ میں یوں لگا کہ شایددیوانِ غالب کوئی مشترکہ منصوبہ تھا ، جسے تین مختلف اشخاص نے حسبِ ضرورت برتا ہے ، بلکہ یوں کہیے کہ برتاکیا ہے بھگتا ہے اور جہاں جہاں ممکن ہوا ، آنکھ بچا کر اپنا تخلّص شامل کر دیا۔ بس اس سوچ کا آنا تھا توہ میں خود پر پہلے غصّہ اور پھر ترس آیا کہ ہم اس کم سنی میں تین تین ایسے لوگوں کو بھگت رہے ہیں جن کی شاید آپس میں بھی نہیں بنتی۔ جھٹ دیوان بند کیا اور انجان بن گئے ۔ ایک عرصۂ دراز کے بعد جب یہ غزل دیکھنے کا اتفاق اور ہمّت ہوئی تو تیسرے شعر نے غالب کے منہ میں زبان کی موجودگی کی تصدیق کی، اور ساتھ ساتھ ہی مُدعا کے باز پُرس کی اجازت بھی مرحمت فرمائی، بہت افسوس ہوا کہ پچھلی پسپائی سے پیش تر اگر تیسرا شعر بھی جیسے تیسے پڑھ لیا ہوتا تو کچھ نہ کچھ لے ہی مرتے ۔
ٓبیچ کے عرصہ میں کئی ایک دفعہ دیوانِ غالب سے آنکھیں چار بھی ہوئیں لیکن ہ میں ہر بار یہ ہی لگا کہ کی یہ دیوان زبانِ حال سے ایک ہی بات کہ رہا ہو:
؂ مت پوچھ کہ کیا حال ہے میرا تیرے پیچھے 
تو دیکھ کہ کیا رنگ ہے تیرا میرے آگے
ہم نے غور کیا تو ہمارا رنگ زرد ہور ہا تھا، بس پھر کیا تھا ہم نے فوراً ایک جھر جھری لی اور رفو چکر ہو گئے اور رفو گر کے پاس پہنچ کرہی دم لیا، اور اپنے گریبانِ سخن فہمی کے چار گرہ کپڑے میں غالب شناسی کا پیوند لگوانے کی ناکام کو شش کرنے لگے ، رفو گر کے ٹال مٹول سے لگا کہ وہ اس عاشقِ نیم جاں کو معشوق فریبی کے الزامِ جاں شکن میں دھروانے کا پکا پروگرام بنائے بیٹھا ہے اور خاموش نگاہوں سے کہ رہا ہے کہ
؂ بے خودی بے سبب نہیں غالبؔ 
کچھ تو ہے جس کی پردہ داری ہے
سو ہم نے سوچا کہ کہیں ہم بھی مثالِ غالب ۔ "دھوئے گئے ہم ایسے کہ بس پاک ہو گئے "کا راگ الاپنے پرنہ مجبور ہو جائیں ، سو وہاں سے بھی ٹلنے میں دیر نہ لگائی یہاں تک کہ دشمن ہماری لاش دیکھ کر غم ناک یا مسرور بھی نہ ہو سکا۔
کئی زمانے غالب کو بھول کر فکرِ دنیا میں سر کھپاتے رہے اور فکرِ دنیا ہمارے لیے بھی کسی وبال سے کم نہیں تھی ، اور شاید غالب اور اس مغلوب میں ایک یہی قدرِ مشترک تھی ورنہ توہمارے اور غالب کے عناصر میں بالکل بھی اعتدالِ باہمی نہیں تھا۔ غرض یہ کہ غالب سے اور کلامِ غالب سے اس قدر بے اعتنائی برتنے کہ باوجود بھی ہمارا اور کلامِ غالب کا رشتہ۔ جسم اور " کمبل "والا رہا، اور ہم پورے وثوق سے کہ سکتے ہیں کہ کمبل کا کردار ہم نے ہرگز نہیں کیا۔ پھر بھی مفاہیم پوری طرح کھل کر کبھی سامنے نہیں آئے بلکہ ایک تشنگی سی رہی اور شعر حافظہ میں "تیرِ نیم کش" کی طرح اپنے دائمی قیام کا احساس دلاتے رہے ۔ شایدایک وجہ فارسی اور فارسی زدہ اردو بھی رہی ہو (لیکن ہم تیل بیچنے کے خوف سے فارسی سیکھنے کی ہمت کبھی نہیں کر سکے )۔ بہر کیف اس نہج پہ آکہ ہم بھی اپنی بے سروپا گفتگو میں گاہے گاہے غالب کے شعر ٹانکنے لگے اور مسائلِ تصوف کی تفہیم میں غالب کے شانہ بہ شانہ ڈوبتے اُبھرتے رہے ۔ ویسے یہ بات شاعرِ موصوف کو ابھی تک نہیں پتہ ہے اور نہ ہی آپ بتایئے گا ورنہ اُن کی حالت یقینا دیدنی ہو گی اور کہتے نظر آیئں گے ۔
؂ حیراں ہوں دل کو روؤ ں ، یا پیٹوں جگر کو میں 
مقدور ہو تو ساتھ رکھوں ، نوحہ گر کو میں
بات بہت طویل ہو چلی ہے اور سوچتا ہوں کہ یہ سب پڑ ھ کے غالب کیا سوچتے ہوں گے ۔
؂ جمع کر تے ہو کیوں رقیبوں کو 
اک تماشہ ہوا گلہ نہ ہوا 
اور 

؂ ہے کچھ ایسی ہی بات جو چپ ہوں 
ورنہ کیا بات کر نہیں آتی
لیکن ہم سوچتے ہیں کہ کلامِ غالب اور ہم میں دوری کی وجہ غالب کی مشکل پسندی نہیں بلکہ ہماری اپنی کج فہمی اور کو تاہ بینی ہے سو خیال آتا ہے کہ
؂ ہم پیشہ و ہم مشرب و ہمراز ہے مرا 
غالب کو بُراکیوں کہو اچھا مرے آگے
بعد میں غالب نے یہ شعرشاید ہمارے لیے ہی کہا:
؂ عاشقی صبر طلب اور تمنّا بے تاب 
دل کا کیا رنگ کروں خونِ جگر ہونے تک
اور ہم کہتے ہیں کہ
؂ حق مغفرت کرے عجب آزاد مرد تھا (آمین)

مطالعہ

'طائر لاہوتی' کی طائرانہ نظر  ۔۔۔  ڈاکٹر لئیق صلاح

جناب محمود بن محمد آئی پی ایس و سابق سفیر حکو مت ہند برائے سعودی عرب کی تصنیف بعنوان’’طائرانہ نظر‘‘ ، ۴۴ مضامین پر مشتمل ہے ، جو ۲۵۴ صفحات کا احاطہ کیے ہوئے ہے ۔ صاحب تصنیف کا تعلق انتظامیہ کے محکموں سے رہا جہاں بے حد محتاط رہنے کی ضرورت ہوتی ہے ۔ ایک شعبے کا تعلق صرف ریاست کی حد تک تھا تو دوسرا پورے ملک کی نمائندگی کا حق ادا کرنے والا، یعنی قومی اور بین الاقوامی سطح کا مشاہدہ بھی رہا اور تجربہ بھی۔
زیر نظر تصنیف میں مذکو رہ محکمہ جات سے متعلق موضوعات کے علاوہ مصنف نے دیگر عنوانات پر بھی خامہ فرسائی کی ہے ۔ محکمہ پولیس کے بارے میں اپنے مشاہدات و تجربات کو پُر تاثیر بنانے کے لیے دیگر مفکرین کے خیالات و اقوال سے بھی استفادہ کیا ہے ۔ اس تصنیف میں جو واقعات پیش کئے گئے ہیں وہ شنیدہ کم اور دیدہ زیادہ ہیں ، عنوان تو طائرانہ نظر‘‘ ہے لیکن ’’سرسری ہم جہاں سے گزرے ‘‘ والا معاملہ نہیں ۔ بلکہ بقول اقبال : ہر قطرۂ دریا میں دریا کی ہے گہرائی کا احساس ہوتا ہے ۔
محمود صاحب نے محکمہ پولیس میں اپنی ملازمت کا طویل عرصہ گزارا ہے ۔ اس لیے بے شمار مشاہدات کا ذکر ہے ۔ ایسے کئی عہدیداروں نے جنہوں نے اپنے فرائض کی تکمیل تو کی، لیکن ان کو کس حد تک ذہن میں محفوظ رکھا، یہ کہنا مشکل ہے ۔ محمود صاحب نے ان یادداشتوں کو نہایت سلیقے سے مرتب کر کے آنے والی نسلوں کے لیے ایک قیمتی سرمایہ بطور تحفہ عنایت کیا ہے ۔ پولیس اور عوام کے ربط کا انکشاف کرتے ہوئے جن حقائق سے روشناس کرایا ہے ۔ وہ ایسی تصویریں ہیں جن سے ہم بہت کم واقفیت رکھتے ہیں ، پولیس کے ذہن میں عوام کی خامیاں زیادہ اور خوبیاں کم ہوتی ہیں ۔ اسی طرح عوام پولیس کو اپنا بہی خواہ اور ہمدرد سمجھنے سے قاصر رہتے ہیں ۔ چنانچہ محمود صاحب نے ایک فاضل جج کی طرح عوام اور پولیس کو ان کی کو تاہیوں سے واقف کرایا ہے ۔ مثلاً پولیس کا عوام سے کس طرح کا برتاؤ ہونا چاہیے ۔ ان کے غیر مہذب انداز پر شدید ناپسندیدگی کا اظہار کیا ہے ۔ دوسری طرف پولیس کی خوبیوں کی مدح سرائی کر کے ان کو ناراضگی کا موقع نہیں دیا۔
مصنف نے پولیس کی کار کر دگی کے متاثر ہونے کے مختلف اسباب پر روشنی ڈالی ہے ۔ یعنی اقتدار تو بظاہر محسوس ہوتا ہے ، لیکن اختیار نہیں ہوتا۔ غنڈہ گردی کی پشت پناہی کرنے والے ان اختیارات کو روبہ عمل لانے میں رکاوٹ بن جاتے ہیں ۔ نوجوان نسل میں منفی رجحانات کے اسباب و علل اور سد باب کا تجزیہ بھی خوبی سے کیا ہے ۔ پولیس کی نا اہلی کا سبب عملے کی کمی قرار دیا ہے ۔ پولیس کی ذمہ داریوں کا ذکر کرتے ہوئے ، دستور کے پاس و لحاظ، قانون کے وقار، عوام میں اعتماد پیدا کرنے کو اہمیت کا حامل بتلایا ہے ۔ عصر حاضر میں برائیوں کا مرکز درس گاہیں بن گئی ہیں ۔ فرقہ وارانہ ہم آہنگی کی بجائے فرقہ واریت کا درس دیا جا رہا ہے ۔ ایسی صورت میں خوف اور نفرت پر قابو پانا ضروری ہے ۔ محمود صاحب نے اس اندیشہ کا اظہار کیا کہ امن کی جگہ ظلم کی حکمرانی ہو گی۔
محمود بن محمد نے محکمہ پولیس میں ایک بورڈ کے تشکیل کی تجویز پیش کی ہے ۔ ان کا کہنا ہے کہ اس سے وابستہ دانشوروں کا تعلق نہ تو سیاست سے ہو اور نہ محکمہ پولیس سے ، یہ بورڈ خود مختار ہونا چاہئے ۔ پولیس کے انتخابات میں محتاط اور دانش مندانہ رویہ اور سیکو لر نقطۂ نظر کی اہمیت پر روشنی ڈالی ہے اور بتلایا کہ منتخب افراد کی کار کر دگی کا انحصار تربیت پر ہوتا ہے ۔ پولیس اور انسانی حقوق کے رشتے مستحکم ہونے چاہئیں ، ورنہ محافظ انسانیت اور ظالموں میں فرق کرنا مشکل ہو گا۔ جراثیم کی تفتیش میں جسمانی اذیت کی بجائے سائنٹفک طریقوں کے استعمال کو مناسب قرار دیا ہے ۔
مصنف نے حکو مت کی منصوبہ بندی میں پولیس حکام کی شمولیت اور اسمبلی و پارلیمنٹ کے انتخابات میں رہنماؤں کے کردار و اقدار پر توجہ مرکو ز کرنے کا مشورہ دیا ہے ۔ مجرموں اور غنڈوں سے سیاست کو پاک رکھنا، ان کا مطمح نظر ہے تاکہ جمہوریت کی عظمت و وقار برقرار رہے ۔ موصوف نے بحیثیت سفیر ہندوستان کے تعلقات بیرونی ممالک سے اور خاص طور پر مشرق وسطیٰ کے ممالک سے اہم قرار دیا ہے ۔ اس طرح تعلقات کا اثر تجارت پر ہو گا، اور ملک کی معاشی ترقی کے اِمکانات روشن ہو جائیں گے ۔
محمود صاحب نے ایک قدیم حیدرآبادی کی حیثیت سے خانوادۂ آصف جاہی سے اپنے احترام و اخلاص کا مظاہرہ کرتے ہوئے آصفیہ دورِ حکو مت کی رواداری اور شہزادی دُرِّ شہوار کی سیرت و شخصیت پر بھی روشنی ڈالی ہے ۔ ان بے شمار مضامین میں اسلام، مسلمان اور تصوف کے علاوہ مجاہد آزادی مولانا ابوالکلام آزاد کے حالات و کارناموں سے روشناس کرایا ہے ۔
’’طائرانہ نظر‘‘ کے مطالعہ سے اس بات پر تعجب ضرور ہوتا ہے کہ پولیس کا ایک اعلیٰ آفیسر اپنے محکمہ سے غیر متعلق موضوعات کے بارے میں کیسے خامہ فرسائی کر سکتا ہے ، لیکن موصوف کی مختصر سی خود نوشت سے اس راز کا انکشاف ہوا کہ مصنف کی وابستگی ادب سے بھی رہی ہے ۔
منصف قابل مبارک باد ہیں کہ دنیاوی ذمہ داریوں اور فرائض کی تکمیل کے ساتھ، مذہبی امور کا حق بھی ادا کیا۔
اردو صرف شعر و ادب کی زبان نہیں ، اس زبان میں زندگی سے متعلق مختلف امور پر بھی اظہار خیال کیا جا سکتا ہے ۔ اس کا جیتا جاگتا ثبوت زیرنظر تصنیف ہے ۔
قیمت: مجلد 250/- $10/- ۔ ۔ ۔ ۔ ۔ ۔ ۔ ۔ ۔ غیر مجلد 200/- $7/-
ملنے کا پتہ: لمعان پبلی کیشنز، چھتہ بازار ، حیدرآباد۔



'ٹھیس نہ لگ جائے آبگینوں کو'   ۔۔۔   رؤف خیر

عابد مرزا محکمہ جنگلات میں اپنے فارسٹ آفیسر رہے ۔ وہ لکھتے ہیں کہ ’’ملازمت کے دوران اور پھر ملازمت سے سبکدوش ہونے کے بعد علم دوستوں کی صحبت اور مطالعے کی عادت نے میرے ادبی ذوق کی آبیاری کی۔ ‘‘ چونکہ ان دنوں وہ فارغ ہیں ، اس لیے انہوں نے معاشرے میں پھیلی ہوئی خرابیوں کا پردہ چاک کرنے کا بیڑہ اٹھایا ہے ۔ معاشرے میں غیر ضروری رسومات و بدعات اس قدر رچ بس گئی ہیں کہ ان پر نظر ہی نہیں جاتی۔ عابد مرزا اپنے قلم کے عدسے سے ان کو محدب کر کے دکھاتے ہیں ۔
ان کے مضامین میں بین السطور کئی دیگر مسائل بھی بار پاتے ہیں ، جیسے ’’یادش بخیر‘‘ میں حافظے کی کمزوری کے ساتھ ساتھ شادی کی محفل میں نوشہ کی تاخیر زیر بحث آتی ہے ۔ دعوتیوں کو نوشہ کے عقد سے پہلے ہی طعام سربراہ کر دیا جاتا ہے ۔
خلائی مشین اور دھرتی کے لال‘‘ میں بھی امریکی خلائی شٹل ڈسکو ری کا خلاء میں چند دن گزار کر سلامت زمین پر آرہنا تو دراصل بہانہ ہے ۔ عابد مرزا زمین پر پھیلے ہوئے مسلکی تعصبات پر چوٹ کرتے ہیں ۔ وہ بتاتے ہیں کہ محض اتنے سے فقہی مسئلے پر کہ بوقتِ اقامت کھڑے ہونا چاہئے کہ بیٹھے رہنا چاہیے ۔ سرپھٹول ہوتا رہتا ہے ۔
کتوں پر پطرس بخاری کے بعد یوں تو کئی مزاح نگاروں نے لکھا ہے مگر بخاری بہرحال متفقہ طور پر سرفہرست ہیں ۔ عابد مرزا نے ’’امریکن کتے ‘‘ لکھتے ہوئے بش کے کتوں کی ضیافت اور عام انسان کے معیار زندگی کا جائزہ لیا ہے ۔
قربانی کے بکرے ‘‘ بھی عنوان سے ہٹ کر حسن کی بے لباسی اور عشق کی ہوس ناکی پر چوٹ ہے ۔ مجھے کیا برا تھا مرنا اگر ایک بار ہوتا‘‘ بھی جہیز اور جوڑے گھوڑے کے موضوع پر ہے ۔ اکثر و بیشتر ایک لاکھ نقد مسجد میں عقد۔ والا معاملہ دیکھنے میں آتا ہے ۔ مفتیوں کے لیے ایک مشغلہ ہاتھ آتا ہے کہ اگر نوشہ نے سونے کی انگوٹھی پہن رکھی ہوتو عقد جائز ہو گا کہ نہیں ؟
واعظ و خطیب کی نصیحت تو مسجد کی سیڑھیوں سے نیچے کم کم ہی اتر پاتی ہے جب کہ اہل قلم کی طنزیہ کاٹ ذہن و دل پر دیر تک دستک دیتی رہتی ہے ۔
عابد مرزا نے Initial کے لئے چھوٹی دستخط کے الفاظ برتے ہیں ۔ عام دفتری محاور ے میں اسے ’’چڑی بٹھانا‘‘ کہتے ہیں ۔ ویسے دستخط جمع مذکر استعمال ہوتے ہیں ۔
’’مسکراہٹ‘‘ کے کئی انداز ہوا کرتے ہیں ۔ گوتم بدھ کے مجسمے کی خصوصیت دکھاتے ہوئے اجنتا کے غار میں گائیڈ بتاتا ہے کہ اس مجسمے کو ایک زاوئیے سے دیکھیں تو ہنستا دکھائی دیتا ہے اور دوسرے زاوئیے سے دیکھئے تو روتا ہوا لگتا ہے ۔ عابد مرزا نے ٹالنے والی مسکراہٹ طنزیہ مسکراہٹ، نقلی مسکراہٹ اور پیشہ ورانہ مسکراہٹ کی اچھی روداد بیان کی ہے ۔
عابد مرزا کا ایک اور طنزیہ مضمون ’’عام ہے اہلِ مدارس میں عداوت کی زباں ‘‘ میں واضح کیا کہ
مسلکی بنیادوں پر افتراق و انتشار کی وجہ سے دین بدنام ہو رہا ہے ، جب کہ جمعہ و عیدین کا اجتماع اتحاد کی دعوت دیتا ہے ۔
عابد مرزا اپنے طنز و مزاح کو بے دلیل و بے جواز کبھی نہیں چھوڑتے ۔ آغاز ہی میں وہ اپنا حوالہ پیش کر کے بات میں طنز کی کاٹ پیدا کرتے ہیں ’’جیسے ’’حادثہ چاہئے زندگی کے لیے ‘‘ کا آغاز بحراحمر میں مصری جہاز کے غرقابی میں بچ جانے والوں کے تاثرات سے ہوتا ہے اسی میں وہ بس کے سفر اور ٹرین کے سفر میں حادثہ کے بعد ایکس گریشیا کے فرق کو ہدف بناتے ہیں ۔
مختصر یہ کہ عابد مرزا کا ہر مضمون کسی نہ کسی پیغام پر اختتام پذیر ہوتا ہے ۔ چھوٹے چھوٹے واقعات و حادثات کو بنیادی موضوع بنا کر لمحۂ فکر دینے والے مضامین لکھے گئے ہیں جو ایک درد مند دل کی پکار ہیں اور صاحبانِ دل تک رسائی چاہتے ہیں ۔
صفحات:132۔ قیمت 75 روپے ۔ پتہ: 4-601/23 ایم بی نگرگلبرگہ585105
تشکر روزنامہ منصف، حیدر آباد
تبصرے
'شاخِ گل' بچوں کی منظومات  ۔۔۔ امان الحق بالاپوری

بچوں کی رنگارنگ نظموں پر مشتمل احمد امام کا مجموعہ اپنے معنی خیز عنوان ’’ شاخِ گل‘‘ نیز اپنے دیدہ زیب اور خوش رنگ سرورق اسے مزید دلفریبی عطا کرتے ہیں ۔
احمد ا مام کو درس و تدریس سے وابستگی نے بچوں کی نفسیات ، پسند اور ناپسند پر گہری نظر رکھنے کا بھرپور موقع فراہم کیا ہے جس سے فائدہ اٹھا کر وہ بچوں کی وجدانی ضروریات کے مطابق انکے ذہن کے میزان پر پورے اترنے والے موضوعات تلاش کرتے ہیں جن سے بچوں کی تربیت بھی ہو جاتی ہے اور کھیل کھیل میں وہ کام کی باتیں بھی سیکھ لیتے ہیں ۔
اس ’’ شاخِ گل ‘‘ پر پہلے جو پھول اپنی خوش رنگی اور عطر بیزی کی بناء پر قلب و روح کو تازگی عطا کرتا ہے وہ نذرانۂ حمد ہے جس کا مکالماتی انداز بڑا نادر ہے ۔ ؂
بگڑجائے مقدر تو بناتا کو ن ہے اللہ بھٹکنے والوں کو رستہ دکھاتا کو ن ہے اللہ
’’بھارت کے بچے ‘‘ ’’آزادی کا جشن‘‘ اور ’’ پرچم ہندوستانی‘‘ نظموں کے ذریعہ وطن سے محبت اور اس پر جاں نثاری کا جذبہ پیدا کرنے کا کام لیا ہے ۔ علم کی افادیت ، جہالت کے مضر اثرات ، آداب وا کرام ، فرمانبرداری، صحت و صفائی، اخلاقی قدریں ، رحم دلی، تعلیم مساوات اور مطالعے کی ترغیب، پانی، درخت، پھل پھول اور موسم جیسے قدرت کے فطری نظاروں کو بھی موضوع سخن بنایا گیا ہے ۔ چند نظمیں بچوں کی تفریح سے عبارت ہیں ۔ مثلاً سرکس، میلے کی سیر ، جادوگر، مینا کی شادی، بچوں کے مزاج سے ہم آہنگ عام فہم سادہ اور سہل زبان میں نظمیں تخلیق کی گئی ہیں ۔ اسی مناسبت سے کہانیاں سننا، انہیں پڑھنا بھی بچوں کو مرغوب ہوتا ہے ۔ شاعر نے اس پہلو کو بھی نظر انداز نہ کرتے ہوئے مشہور سبق آموز کہانیوں کو بہت ہی آسان زبان میں نظم کیا ہے جو ہر عمر کے بچوں کے لیے اپنی سادگی ، روانی اور معلوماتی پہلو کی بناء پر فائدہ مند ثابت ہوں گی۔ ’’ شاخ گل‘‘ پر چند پھول پہیلیوں کی شکل میں بھی ہیں ۔ پہیلیاں نہ صرف دل بہلانے ، ہنسنے ہنسانے کا کام کرتی ہیں بلکہ بچوں کو ذہنی ورزش کے مواقع بھی فراہم کرتی ہیں اسی خیال کے مدنظر شاعر نے بچوں کے دل کی باتیں قومی پرندہ، اجلاپنچھی، چوکیدار ، شیر کی خالہ، ریگستانی سواری اور کالا پربت جیسے دلچسپ عنوانات کے تحت پہیلیاں پیش کی ہیں ۔ جو کتاب کا ایک دلچسپ باب ہے ۔ ’’شاخ گل‘‘ پر احمد امام نے چند سائنسی پھول بھی کھلارکھے ہیں ۔ جن میں کمپیوٹر، موبائل فون، کیلکو لیٹر، ہوائی جہاز اور سوپر فاسٹ ٹرین کے ذریعہ بچوں میں سائنسی رجحان کو فروغ دینے کی کامیاب کو شش کی گئی ہے ۔
کچھ شوخ رنگ کے پھول مثلاً شرارتی غزل، بن میں مشاعرہ، جنگل میں الیکشن، لیڈر کی شکل میں الگ اپنی بہار دکھلا رہے ہیں ۔ الغرض حسنِ سلیقہ سے مرتب کی گئی، نظمیں بچوں کی ہمہ جہت ذہنی اور اخلاقی تربیت کے ہر پہلو پر تعلیمی ضروریات کی تکمیل میں معاون ثابت ہوں گی اور بچوں کے ادبی ذوق کو سیراب کریں گی۔ جس کی اہمیت و افادیت کا اعتراف معروف شاعر و ادیب ڈاکٹر محبوب راہیؔ نے بھی اپنے پیش لفظ میں کیا ہے ۔ موصوف کی اس بیش بہا رائے پر اپنی بات ختم کرتا ہوں کہ ’’ ہر اردو اسکو ل کی لائبریری میں اس کی شمولیت لازمی ہوتاکہ احمد امام بچوں کے لیے آئندہ برسوں میں مزید خوبصورت اور دلکش نظموں کے کارآمد مجموعے پیش کرنے کے لیے کمربستہ رہیں ۔ ‘‘
صفحات : 108
قیمت : 60 روپے
رابطہ : چوڑی محل ، بالاپور، ضلع اکو لہ (مہاراشٹر) 444302
تشکر روزنامہ منصف، حیدر آباد

رسالہ 'نئی کتاب'  ۔۔۔ رشید انصاری

شاہد علی خاں کی زیر ادارت نکلنے والے رسالہ ’’ نئی کتاب ‘‘ کا نقش ثانی یعنی شمارہ نمبر دو شمارہ نمبر ایک سے زیادہ وقیع ہے جس کا اندازہ ’’ اس شمارے میں ‘‘ کے عنوان سے دی گئی فہرست پر ایک نظر ڈالنے سے ہی ہو سکتا ہے مضامین ، نط میں ، غزلیں ، طنز و مزاح ، افسانے یا کہانیاں ، انشائیہ ، انٹرویو ، تبصرے اور قارئین کے خطوط سب ہی کچھ اس میں موجود ہے اور جو بھی ہے وہ خوب ہے ۔
اداریے سے پتہ چلا ہے کہ یہ شمارہ مشمولات کی کثرت کی وجہ سے تقریباً 450 صفحات کا ہو رہا تھا ۔ کیا اچھا ہوتا اگر واقعی ایسا ہی ہوتا ! اور رسالے کی قیمت 80 روپئے کی جگہ 100یا 120 روپئے کر دی جاتی ! اس طرح پاکستانی رسائل کا مقابلہ ہوتا اور ’’ سوغات ‘‘ کی یاد تازہ ہو جاتی ہے ۔
280 صفحات میں حصہ نظم صرف 26 صفحات پر محیط ہے 21-20 غزلیں 5 نظمیں اور 7 قطعات کہنے والوں میں نئے اور قدرے غیر مانوس ناموں کے ساتھ مخمور سعیدی ، انور سدید ، عادل منصوری ، ملک زادہ منظور احمد ، ستیہ پال آنند اور رؤف خیر جیسے ممتاز اور معروف نام بھی شامل ہیں ان شعراء کے علاوہ لطف الرحمن ، سوہن راہی نظر بریلوی اور سریواستورند کی تخلیقات خاص طور پر ستائش و توصیف کے لائق ہیں ۔
آٹھ افسانوں میں احمد صغیر صدیقی ، صغیر صدیقی، شرون کمار ورما اور ڈاکٹر وسیم صدیقی کے افسانے قابل ذکر ہیں تاہم ایک دو افسانے خاصے کمزور بھی ہیں صفیہ صدیقی کا افسانہ ہجری ادب کا اچھا نمونہ ہے ڈاکٹر وسیم صدیقی کے افسانے میں انگریزی الفاظ کا بے تحاشہ استعمال ایک اچھے افسانے کا مزہ کر کرا کر دیتا ہے ۔ شمس الرحمن فاروقی صاحب کے انٹرویو میں فاروقی صاحب نے کہا ہے کہ ’’ برائی یہ ہے کہ جب آپ کی زبان میں اسی مفہوم کو ادا کرنے کے لیے اچھے سبک اور خوش آواز الفاظ
ہیں تو ان کو ترک کر کے آپ انگریزی یا ہندی کا کوئی لفظ لائیں ‘‘ حد تو یہ ہے کہ آسٹریلیا کے شہر ’’ پرتھ ‘‘ کا نام بھی انگریزی رسم الخط میں لکھا گیا ہے ۔ کاش ! فاروقی صاحب کی باتیں افسانہ نگار پر اثر انداز ہو سکیں ! یٰسین احمد کا مختصر افسانہ بھی متاثر کرنے میں کامیاب ہے ۔
عطیہ خاں کا انشائیہ بھی خوب ہے اردو میں اس قسم کے انشائیوں کی خاصی کمی ہے حسین کی تحریروں کے ساتھ عابد معز اور اسد رضا بھی ہوں تو یہ قصہ خودبہ خود دلچسپ ہو جاتا ہے ۔ یوسف ناظم کی قوت مشاہدہ اور انداز بیان قابل توصیف ہے ۔ مجتبیٰ حسین کا ’’جرم اور جمہوریت‘‘ پڑھ کر بہت سارے قاری شاہد ہماری طرح کہہ اٹھیں کہ ’’یہ بھی میرے دل میں ہے ‘‘۔ مجتبیٰ تو ہمارے آپ کے اپنے ماحول کو پیش کر کے ہ میں مسکرانے کے ساتھ ’’مبتلائے فکر‘‘ بھی بڑی خوبی سے کرتے ہیں ۔
مضامین کا حصہ بے احد اہم اور جاندار ہے شمس الرحمن فاروقی فضیل جعفری ، مرزا خلیل احمد بیگ ، ڈاکٹر معین الدین جینا بڑے اور ڈاکٹر شاذیہ عمیر جیسے لکھنے والوں کے مضامین کا ایک جگہ جمع کر نا ہی بڑی بات ہے ان کے علاوہ دیگر مضامین بھی اعلی ذوق کی تسکین کا ساماں کرتے ہیں پنڈت برج موہن دتاثریہ کا 1940ء میں لکھا ہوا مقالہ ’’ناگزیر قیل وقال ‘‘ شائع کر کے ’’نئی کتاب‘‘ نے اردو والوں پر احسان کیا ہے اس مقالے سے (جس میں زبان اردو پر بعض اعتراضات کا مسکت جواب دیا گیا ) اردو والوں کے لیے ایک مفید اور پر مغز تحریر ہے تو اردو ہندی مسئلہ سے دلچسپی رکھنے والوں کے لیے یہ ایک ’’توشہ خاص ‘‘ ہے ہ میں امید ہے کہ اس قسم کی تحریریں ڈھونڈ نکالنے اور شائع کر نے میں فاضل ایڈیٹر اور ان کے ساتھی ہمت ، جرأت اور استقامت کا ثبوت دیں گے ۔ محترم شمس الرحمن فاروقی صاحب سے ندیم صدیقی کا لیا ہوا انٹرویو پڑھ کر ندیم صدیقی کو ہم مبارک باد پیش کرتے ہیں ۔
’’جائزے ‘‘ کے تحت نوعدد تبصروں میں ’’نئی کتاب پر یوسف ناظم کا تبصرہ سید ارشاد حیدر اور ملک زادہ جاوید کے تبصرے سب ہی کو پسند آئیں گے دوسرے تبصرے بھی خوب ہیں ۔
خوب صورت سرورق اور عمدہ کتابت و طباعت کے بڑی محنت اور جانفشانی سے منتخب اور ترتیب دئیے گئے تمام شمولات آپ کو بقول یوسف ناظم ’’دیر تک اپنی گرفت میں رکھیں گے ‘‘۔
صدر مجلس ادارت شمس الرحمان فاروقی
صفحات ____ 280
قیمت ____ 80 روپئے
زر سالانہ ____ 200 روپئے
پتہ ____ ڈی 24 کا لندی لنج روڈ
ابو الفضل انکلیؤ جامعہ نگر نی دہلی 110025
تشکر روزنامہ منصف، حیدر آباد

شعر و حکمت۔ دور سوم کتاب ۔۹  ۔۔۔  اعجاز عبید

شہر یار اور مغنی تبسم کا ترتیب شدہ یہ شمارہ شائع ہو گیا ہے ۔ حسبَ معمول یہ کتاب دو جلدوں میں ہے جن کے مجموعی صفحات کی تعداد ساڑھے بارہ سو ہے ۔
اس شمارے کے مشمولات کا مختصر جائزہ پیش ہے :
اہم گوشے ۔ مخدوم صدی کے باعث مخدوم محی الدین کے گوشے میں ان کے پارٹی ساتھی مغنی تسم کے ہی تحریر کردہ حالاتِ زندگی، راج بہادر گوڑ کا مضمون، کامریڈ باجی جمال النسا، سے ضیاء الدین شکیب کی گفتگو۔ کے علاوہ عرشی اختر، علہ احمد فاطمی اور قمر رئی کے مضامین شامل ہیں ۔
دوسرے گوشے مختلف ادیبوں اور شاعروں پر ہیں ۔ صاحبانِ گوشہ ہیں ۔ :
مصحف اقبال توصیفی
مہتاب حیدر نقوی
عالم خورشید
عبد الاحد ساز
شارق کیفی
فرحت احساس،
حمیدہ شاہین،
غضفر
اور طارق چھتاری
پہلے حصے میں مخدوم کے علاوہ غضنفر تک کے گوشے ہیں جب کہ طارق چھتاری کا گوشہ جلد دوم میں ہے ۔ ان گوشوں کے اہم فنکار:
مصحب اقبال توصیفی پرشمیم حنفی، بلراج کو مل، رفعت سروش اور شفیق فاطمہ شعریٰ وغیرہم کے مضامین
مہتاب حیدر نقوی پر صغیر افراہیم، فرحت احساس وغیرہ کے مضامین
عالم خورشید پر وہاب اشرف، مظہر امال اور عبد اصمد وغیرہ کے مجامین
عبد الاحد ساز پر سلیمان اطہر جاوید اور داؤد کاشمیری کے مضامین
شارق کیفی پر خالد جاوید ، سرور الہدیٰ اور نعمان شوق کے مجامین
فرحت احساس پر قضی افضال ھسین، امتیاز احمد اور علی احمد فاطمی کے مجامین
حمیدہ شاہین کے کو ائف اور شاعری پر کچھ آراء
غضنفر پرضخیم گوشے میں وہاب اشرفی، اقبال مجید، ش، وئیل احمد، عنبر بہرائچی وغیرہ کے مضامین
اور طارق چھتاری کت گوشے میں انیس رفیع، شافع قدوائی اور راشد انور راشد وغیرہ کے مضامین۔
گوشوں کے علاوہ دوسرے تنقیدی مضامین سید خالد قادری، ناصر عباس نیر، معراج رعنا، صغیر افراہیم، انور سدید اور نجیبہ عارف کے ہیں ۔
تجزئے کے تحت ستیہ پال آنند، نصیر احمد ناصر اور سعید احمد کی نظمیں اور بالترتیب ناصر عباس نیر، عامر عبد اللہ اور پروین طاہر کے طویل و بسیط تجزئے شامل ہیں ۔
نظموں کے شعراء کرام ہیں : کشور ناہید، شفیق فاطمہ شعریٰ، شاہین، امجد اسلام امجد، ستیہ پال آنند، احسن رضوی، جینت پرمار، ظگر گورکھپوری، سلیم آغا قزلباش، شاہین عباس، ارمان نجمی، ش ک نظام، شہپر رسول، زبیر شاداب، اظہار وارثی، فاطمہ تاج، کاوش عباسی، راشد انور راشد اور پرویز شہریار
کہانیوں میں 7 طبع زاد کہانیوں (قیوم راہی، ناصر بغدادی، مشعف عالم ذوقی، طاہر نقوی، ترنم ریاض، آصف زہری اور اسرار گاندھی )کے علاوہ ستیہ جیت رے ، مکنال سنگھ، چترا مدگل اور کمل کمار کی کہانیوں کے ترجمے بھی شامل کئے گئے ہیں ۔
جن شعراء کی غزلیات شاملِ کتاب ہیں ان کے اسماء ہیں :
کشور ناہید، امجد اسلام امجد، شاہین، مظہر امام، ، رفعت سروش، ، انور سدید، مظفر حنفی، سلطان اختر، حامدی کاشمیری، احسن رضوی، ظفر گورکھپوری، ناصر الدین خاں ، چندر پرکاش شاد، ش ک نظام، کرشن کمار طور، شاہین عباس، عشرت ظفر، عامر عبد اللہ، ارمان نجمی، رفیعہ شبنم عابدی، کاوش عباسی، اظہار وارثی، معراج رعنا، شکیل جاذب، خورشید طلب، ذکی طارق، شناور اسحٰق، رضوان الرضا رضوان، ریاض لطیف، فاطمہ تاج، فرمان چودھری، غلام بشیر اسد اور مظہر محی الدین
ساڑھے بارہ سو صفحات کی اس کتاب کو چار سو روپئے میں مکتبۂ شعر و حکمت،
6-3-659/2, Kapadia Lane, Somaji Guda, Hyderabad 500 082
سے خریدا جا سکتا ہے ۔ کتاب مکتبے کے علاوہ شہر یار کے گھر، میڈیکل روڈ، علی گڑھ، مکتبہ جامعہ، دہلی، ادارۂ ادبیاتِ اردو، پنجہ گٹہ، حیدر آباد، ایجوکیشنل پبلشنگ ہاؤس، شمشاد مارکیٹ علی گڑھ اور ماڈرن پبلشنگ ہاؤس 9، گولہ مارکیٹ، دریا گنج دہلی سے بھی حاصل کیا جا سکتا ہے ۔


***
اس متن کی پروف ریڈنگ بہت کم ہوئی ہے، اس کو کسی ورڈ لسٹ جنریشن کے مقصد کے لئے استعمال نہ کیا جائے۔

