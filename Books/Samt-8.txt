سمت
شمارہ 8
شمارہ آٹھ، جولائی تا ستمبر ۲۰۰۷ء
مدیر: اعجاز عبید

مجھے کہنا ہے کچھ۔۔۔۔



لیجیے تازہ شمارہ حاضر ہے۔ ہم ہمیشہ ’سمت‘ کو خوب سے خوب تر بنانے کی کوشش کرتے ہیں، اب یہ آپ کے ذمے ہے کہ فیصلہ کریں کہ یہ جستجو کس حد تک ہم کر سکے ہیں۔
اس شمارے میں ایک گوشہ عبد الرحیم نشتر کے بارے میں ہے۔ نشترؔ اپنی ذات میں انجمن ہیں، بچوں کے ادب سے لے کر ان کی نصابی تعلیم تک، ہر شعبے میں وہ فعّال رہے ہیں۔ یہاں ان کی صرف شعر گوئی کا احاطہ کیا گیا ہے۔
اردو کی ترویج کے لیے ہم حتی الامکان کچھ نہ کچھ کرتے ہی رہتے ہیں۔ اس بار بھی اس سلسلے میں آپ کے مدیر کے کالم کے علاوہ دو اہم مضامین شرکِ اشاعت ہیں۔ اس سلسلے میں ہماری ڈیجیٹل لائبریری بھی فعال ہے جہاں ہم تصویروں یا ان پیج سے حاصل شدہ پی ڈی ایف فائلوں کی بجاۓ اردو تحریر میں کتابیں فراہم کرتے ہیں۔ اس شمارے سے ہم یہاں بھی یہ اضافہ کر رہے ہیں کہ ان کتابوں کی فہرست یہاں بھی دستیاب ہو جو مکمل ہو چکی ہیں اور ڈاؤن لوڈ کے لیے فراہم ہیں۔ ساتھ ہی ان کتابوں کی بھی اجمالی فہرست بھی یہاں دی جاۓ گی جو زیرِ تدوین ہیں یہ معلومات ہمارے اردو کے گوشے میں مل سکتی ہے۔ اس پروجیکٹ میں آپ سے تعاون کی اپیل ہے۔
اگلا شمارہ انشاء اللہ  منی کہانی کے لیے مخصوص ہوگا۔ اپنی مختصر کہانیاں جلد روانہ کریں۔

اعجاز عبید

گوشۂ  عبد الرحیم نشتر

پہلا شعری مجموعہ: اعراف۔ ۱۹۷۲ء
دوسرا شعری مجموعہ: شامِ گراں ۔ ۱۹۷۸ء

عبدالرحیم نشتر کی غزل گوئی


ابراہیم اشکؔ

پھر اک نئے سفر پہ چلا ہوں مکان سے
کوئی پکارتا ہے مجھے آسمان سے

وہ زد پہ آگیا تھا نہتا بھی تھا مگر
میں نے ہی کوئی تیر نہ چھوڑ ا کمان سے

یہ اشعار عبدالرحیم نشتر کی غزل کے ہیں۔ پہلا شعر شاعر کی جستجو اور اڑان کا ہے جسے کوئی آسمان کی بلندیوں سے آواز دے رہا ہے اور دوسرا شعر اس کے کردار کی ترجمانی کررہا ہے۔ اس کی بہادری کا ثبوت یہ ہے کہ وہ اپنے دشمن پر جو اس کی زد میں ہے اور نہتا بھی ہے اس پر وار نہیں کرتا ہے۔ یہ دونوں اشعار عبدالرحیم نشتر کے فن اور شخصیت کی پہچان کے لئے کافی ہیں۔ 
اب تک عبدالرحیم نشترؔکے دو شعری مجموعے شائع ہوچکے ہیں ۔ پہلا شعری مجموعہ ’’اعراف‘‘ ۱۹۷۲ء  میں شائع ہوا اور دوسرا ۔ ۔  ’’شامِ گراں ‘‘ ۱۹۷۸ء  میں شائع ہوا ۔ ان کی دو کتابیں جدید غزلوں کے انتخاب پر بھی ہیں جو ’’چاروں اور‘‘ اور ’’ارتکاز‘‘ کے نام سے شائع ہو چکی ہیں۔ اس کے علاوہ عبدالرحیم نشترؔادبِ اطفال کا ایک معتبر نام بھی ہے۔ جن کی پیاری پیاری اور سبق آموز نظمیں ہر ماہ بچوں کے رسائل میں نظر آ جاتی ہیں۔ لیکن یہاں ہمیں ان کی غزلوں سے بحث ہے۔ 
عبدالرحیم نشترکی غزلوں میں استاد ذوق اور داغ کی روایت کا اندازِ بیاں صاف طور ہر محسوس کیا جاسکتا ہے۔ ان کے یہاں شوخی بھی ہے اور شرارت بھی۔ ادب کی چاشنی بھی ہے اور ذہانت بھی۔ بیان کی سادگی بھی ہے اور ندرت بھی۔ چند اشعار مثال کے طور پر پیشِ خدمت ہے ؂

مجھے گد گدا کر وہ خو د بھی ہنسی
ہوا بھی ہے لڑکی کوئی شوخ سی

وہ کون لوگ ہے خوشبو کو باندھنے والے
میں کس دیار میں دامن پسارنے آیا 

اسی کا نام ہے وردِ زباں کہ جس نے مجھے 
کہیں سے توڑ دیا او ر کہیں سے جوڑ دیا

اپنے لٹ جانے کا احساس نہیں ہے مجھ کو 
جانے کیا میں نے ان آنکھوں میں خزانے دیکھے

وہ ایک شکل بنانے میں جس کو عمر لگی
وہ ایک شکل بنی تو اسے بگاڑ دیا

نشتر کی شاعری میں یہ رنگا رنگی ان کی انفرادیت کا ثبوت دیتی ہے۔ شعر موزوں کرنے کی صلاحیت تو خدا کئی لوگوں کو دے دیتا ہے لیکن معنی و مفہوم سے اشعار کو سجانے اور سنوارنے کا ہنر کم ہی شعراء کو ملتا ہے۔ جو اس جستجو میں اپنا سفر کرتے ہیں وہی اپنے فن کو زندۂ جاوید بناتے ہیں ۔ عبدالرحیم نشتر کے یہاں بھی یہ کوشش قدم قدم پر دکھائی دیتی ہے۔ وہ جب روایت سے جدت کی طرف قدم بڑھاتے ہیں تو ان کے یہاں ہمیں کچھ ایسے اشعار بھی ملتے ہیں ؂

چلا تھا گھر سے کسی رس بھری صدا کے لئے 
مجھے عذاب ملا اک کرخت لہجے کا 

مجھ کو بھی لیتے چلو روشن ضمیروں کے حضور
میں بھی اپنی ذات کا ٹوٹا سبو لیتا چلوں

میں نے اپنی زندگی تو کاٹ لی خیرات پر 
میرے پیچھے آنے والوں کو تو نگر بھیجنا

عبدالرحیم نشترنے اپنی غزل میں ایمائیت اور اشارے سے ایک نئی جان ڈال دی ہے۔ ایمائیت کی توسط سے انہوں نے اپنے فکر و احساس کو شعری پیکر بخشا ہے اور قاری تک پہچانے کی کوشش کی ہے۔ ذہن و ادراک کے پس منظر میں ان کی آواز اور اپنی شخصیت ایک علامتی تصور کا روپ ڈھال لیتی ہے جس میں ان کے ذاتی احساس ، خیال اور غم و خوشی کے جذبات حرکت و عمل پر آمادۂ اظہار رہتے ہیں ۔ یہ تسلیم شدہ حقیقت ہے کہ جذبہ وخیال کی رنگینی ، رعنائی اور لطافت کے دائمی اور پر تاثیر ہونے میں ایمائیت اور رمزیت کے عناصر مدد دیتے ہیں کیونکہ داخلی احساسات کے نرم و لطیف جذبوں کی سچی نمائندگی رمز و ایما کی توسط سے ہی ممکن ہے۔ دراصل یہ ایمائیت یا رمزیت و داخلیت کے ہی خوبصورت اشارے ہیں جو عبدالرحیم نشترکے یہاں تمام شعری لوازمات کے ساتھ پائے جاتے ہیں ۔ اس کے علاوہ ان کے یہاں ایک نئی معنویت اور انفرادیت کے نقوش بھی اجاگر ہوئے ہیں اور ان کا اسلوب ، لب و لہجہ اور زبان وبیان میں تبدیلیاں بھی پیدا ہوئی ہیں جس کے زیر اثر نیا شعور، جدید اشارات و علامات، نئے موضوعات، شدید تر اجتماعی اور انفرادی جذبات و احساسات کی ہمہ گیری اور آفاقیت جیسی خوبیاں ان کے اشعار میں منعکس ہوئی ہیں ؂

 وہ اپنی خاک نشینی پہ ناز کرتا ہے
ہمایوں کو بھی میسر ہے تاج و تخت کہاں 

مجھے بھی چاروں طرف تشنگی نے دوڑایا
مری نگاہ پہ آبِ رواں کے سائے تھے

پلٹ کے دیکھا نہیں ایسے آنکھ بند ہوئی 
میں جارہا تھا مناظر مجھے بلاتے رہے 

ہونٹ دریا کے سوکھے ہوئے رہ گئے 
تشنہ لب چل دیا تشنگی رہ گئی
 
ہماری تشنگی سے کس قدر سیراب ہیں دریا 
لبِ ساحل ہماری لاش پر بھی جشن برپا ہے 

گرم رکھتا ہوں موت کا بازار
زندگی کا ہے کیا شعور مجھے

عبدالرحیم نشترایک حقیقت پسند اور کھلے ذہن کے شاعر ہیں جو اپنی نگاہ زندگی کے ہر شعبے پر مرکوز رکھتے ہیں اسی لئے ادب کے جدید تقاضوں، عقلیت و داخلیت کے فلسفہ، شعر و ادب کے جدید تصورات، رمزیت وایمائیت، ابلاغ و ادراک اور اس کے مسائل سے دوچار بھی ہوتے ہیں ۔ جس سے ان کی شاعری میں انسانی قدروں کی اشاعت کے ساتھ زبان کی نرمی، بیان کی شگفتگی، تشبیہات و استعارات اور الفاظ و محاورات کا بر محل استعمال، اختصار، ٖفصاحت، بامعنی علامتیں اور سادگی جیسی لفظی و معنی خصوصیات بھی پائی جاتی ہیں ؂

 ایک خوشبو تھی کہ جس نے مجھ کو پاگل کردیا 
ڈھونڈتا پھرتا ہوں لیکن پھول سا کو ئی نہیں 

شب گزاری کا طرب خیز بہانہ دیدے
اجنبی شہر مسافر کو ٹھکانہ دیدے

 میں تو جھرنا ہوں پہاڑوں سے اترنے والا
ہے کوئی گیت مرے ساتھ بکھرنے والا

 چہرہ چہر ہ اب اسی کا روپ میں دیکھا کروں 
اس ستم گر نے سبھی کو اپنے جیسا کردیا 
 
تھے خشک پات پاؤں پڑے تو بلک اٹھے 
کانوں میں چیخ گونج اٹھی ا ور میں کھلا 

 ہم سوئے تھے ساحل پر چھوتی تھی ہمیں موجیں
 محسوس یہ ہو تا تھا ر قصیدہ لہو جاگا

عبدالرحیم نشترکی شاعری میں محبت کا میٹھا رس بھی ہے اور دل کے ٹوٹنے کی مدھم کسک بھی ہے۔ کہیں کہیں لطیف طنز بھی ہے اور پیار بھرے نشتر بھی۔ کہیں ان کے اشعار گنگنانے کو بھی جی کرتا ہے۔ یوں کہا جاسکتا ہے کہ زندگی کے مختلف تجربات سے گزرتے ہوئے جو کچھ بھی شاعر نے محسوس کیا ہے اسے اوراقِ پارینہ پر اتار دیا ہے اور یہ اوراق سنہری بنتے چلے گئے ہیں ۔ کسی شاعر کا ایک شعر بھی اسے زندہ رکھنے کے لئے کافی ہوتا ہے۔ عبدالرحیم نشتر کو ان کے کتنے اشعار زندہ رکھیں گے یہ تو آنے والا وقت ہی بتائے گا ۔ فی الحال ہم اتنا کہہ سکتے ہیں کہ انہوں نے شاعری کا یہ سفر بڑی سنجیدگی اور ایمانداری سے طے کیا ہے۔


مدیر: اعجاز عبید
