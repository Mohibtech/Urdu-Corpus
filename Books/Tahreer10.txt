


تحریرِ نو

ممبئی
شمارہ 2009ء







اداریہ
______________ظہیر انصاری

	آج کے  دور میں  پبلسٹی کی اہمیت سے  انکار نہیں  کیا جا سکتا۔ اگر کہا جائے  کہ اس شعبے  نے  ہمالیائی ترقی حاصل کی ہے  تو بے  جا نہ ہو گا۔ زندگی اور معاشرے  کے  ہر حصے  کو متاثر کر کے  اپنی بات منواتا ہوا یہ شعبہ (اشتہارات)مزید کچھ کر گزرنے  کے  در پے  ہے۔ اس شعبے  نے  ایک صنعت،ایک کاروبار کی حیثیت حاصل کر لی ہے۔ اور یہی سبب ہے  کہ(ملک اور بیرونِ ملک) بیشتر کمپنیوں  اور تجارتی اداروں  کے  یہاں  باضابطہ ایک پبلسٹی ڈپارٹمینٹ (شعبۂ اشتہارات)ہوتا ہے۔ اس کا ایک عملہ ہوتا ہے۔ اس کے  لئے  ایک بجٹ (ہر سال کے  لئے )مختص کیا جاتا ہے  اور یہ طے  کیا جاتا ہے  کہ اشتہارات کہاں  کہاں  اور کتنی تعداد میں  دیئے  جائیں  جس سے  کمپنی کو فائدہ ہو اور لوگ اشتہار سے  متاثر اور پھر مرعوب ہو کر اس کمپنی کا پروڈکٹ خریدیں۔ کبھی کبھی ایسا بھی ہوتا ہے  کہ فائدہ یا نقصان کی پر واہ کئے  بغیر بھی(فائدہ یا نقصان ان کا منشاء نہیں  ہوتا) کمپنیاں  اپنا اشتہار چھپواتی ہیں  کہ وہ ان کے  بجٹ کا حصہ ہوتی ہیں  اور رواں  مالی سال(financial year )میں  کسی بھی طرح مختص رقم خرچ کرنا ہوتی ہے۔ Saridon،AnacinاورCrocin کے  اشتہارات اسی زمرے  میں  آتے  ہیں۔ پرائیویٹ سیکٹر کے  علاوہ سرکاری اشتہارات بھی ہوتے  ہیں  جن میں  حکومت اپنی پالیسیوں  اور کار گزاریوں  کو بتاتی ہے۔ 
	یہ بات اظہر من الشمس ہے  کہ اشتہارات سے  اردو سیکٹر کو محروم رکھا جا رہا ہے۔ اردو سیکٹر سے  میری مراد اردو اخبارات،رسائل، جریدے، اردو ٹی وی چینلس وغیرہ ہیں  جن میں  نا ماتر اشتہارات کی شمولیت ہے۔ سر کاری اشتہارات کا بھی یہی حال ہے۔ 
	یہ جانتے  ہوئے  بھی کہ کسی بھی اخبار،رسالہ یا ٹی وی چینلس کے  لئے  اشتہارات ریڑھ کی حیثیت رکھتے  ہیں،ہم نے  اس پر آج تک احتجاج نہیں  کیا ہے۔ اردو کی بقا کے  لئے  جو بھی کرنا ہے  ہمیں  ہی کرنا ہے۔ آج کل بازار میں  امکانات (options )کھلے  ہوئے  ہیں۔ ایک جیسی چیزیں  (products )اور خدمات(services )مہیا کرانے  والی کئی کمپنیاں  تھوڑے  بہت فرق کے  ساتھ موجود ہیں۔ کیا ایسا نہیں  ہو سکتا کہ ہم وہی چیزیں  اور خدمات استعمال کریں  جو اپنے  اشتہارات اردو سیکٹر کو دیتی ہوں  اور انکا سرے  سے  بائیکاٹ کریں  جو اپنے  اشتہارات اردو سیکٹر کو دینے  سے  گریز کرتی ہوں۔ احتجاج اور پھر بائیکاٹ کی لو جب ان تک پہنچے  گی تو یقیناً اس معاملے  میں  وہ اپنا احتساب کرنے  پر مجبور ہوں  گی۔ آخر ایک بڑی اردو آبادی ان چیزوں  اور خدمات کا استعمال تو کرتی ہے ؟پہلے  ہم ملکی سطح پر اور پھر بین الاقوامی سطح پر اپنی احتجاج درج کرا سکتے  ہیں  اور اس طرح اپنی موجودگی کا احساس ان کمپنیوں  کو بخوبی دلا سکتے  ہیں۔ 
	یہ کمپنیاں  کہہ سکتی ہیں  کہ مرسڈیز یا بی ایم ڈبلیو خریدنے  والا کون اردو والا ہے ؟اس کا آسان سا جواب یہ ہے  کہ دس سے  پندرہ لاکھ کے  کار (خریدنے  والے  تو ہیں )بنانے  والی کمپنیاں  تو اپنا اشتہار اردو سیکٹر کودے   سکتی ہیں۔ اور ہم وہی گاڑیاں  خریدیں  جن کا اشتہار ہمارے  اردو سیکٹر میں  آئے۔ یہ تو ایک مثال ہے۔ کیا یہ ستم ظریفی نہیں  ہے  کہ پورے  ممبئی،دہلی،کلکتہ،لکھنؤ،حیدرآباد میں  اردو کا ایک ہورڈنگ نظر نہیں  آتا حتیٰ کہ اردو آبادی والے  علاقے  میں  بھی۔ 
	ہندوستان میں  موبائل فون کے  نیٹ ورک میں  زبردست اضافہ ہوا ہے۔ ایک طرح سے  موبائل سیکٹر میں  انقلاب آ گیا ہے  اور یہ موبائل تقریباً بیس کروڑ ہندوستانیوں  کے  پاس پہنچ چکا ہے  جس میں  یقیناً اردو والے  بھی خاطر خواہ تعداد میں  ہیں۔ یہ جان کر بے  حد خوشی ہوتی ہے  کہ موبائل سیکٹر میں  ہندوستانی کمپنیاں  ہی سر فہرست ہیں  مثلاً ایئر ٹیل،ریلائنس،ٹاٹا وغیرہ۔ سال رواں  کے  دسمبر سے  ٹیلی فون ریگولیٹری آتھو ریٹی آف انڈیا کی مداخلت سے  ایسا ممکن ہو سکے  گا کہ آپ اپنا موجودہ نمبر رکھتے  ہوئے  موبائل سروس مہیا کرانے  والی کمپنیوں  کو بدل سکیں۔ مثلاً اگر آپ کے  پاس ٹاٹا کا کنیکشن ہے  اور آپ ریلائنس کے  لئے  جانا چاہتے  ہیں  تو آپ کا نمبر وہی رہے  گا (ٹاٹا والا) اور آپ ریلائنس کی خدمات حاصل کر سکیں  گے۔ اس سہو لت میں  اردو کا فروغ پوشیدہ ہے۔ ہم اسی موبائل سروس کو استعمال کریں  جو ہمارے  اردو اخبارات،رسائل اور اردو چینلس کو اشتہارات دیتے  ہوں۔ ممکن ہے  احتجاج کی آواز پہنچنے  کے  بعد ساری کمپنیاں  اشتہارات دینے  لگیں۔ 
	ایسا ہم ہر پروڈکٹ کے  ساتھ کر سکتے  ہیں۔ مثلاً کولگیٹ،کلوز اپ،مسواک وغیرہ ٹوتھ پیسٹوں  میں  سے  ہم کوئی ایک چن سکتے  ہیں  کیونکہ یہ سارے  ہر سواد کا فلیور (flavour )تیار کر رہے  ہیں۔ اسی طرح تیل صابن وغیرہ میں  بھی ایسا کر سکتے  ہیں۔ ہمارے  پاس احتجاج اور بائیکاٹ کو باور کرانے  کی حکمت عملی ہونی چاہئے۔ وہ مجبور ہوں  گے  کیوں  کہ آج آبادی زحمت نہیں  رحمت ہو گئی ہے  اور یہ بات ساری دنیا محسوس کرتی ہے  اور اردو کہاں  نہیں  ہے  ؟۔ ضرورت اسے  محسوس کرانے  اور مارکیٹ سے  جوڑنے  کی ہے  اور ہم حکومت کو بھی راضی کریں  کہ وہ اردو اخبارات اور رسائل کو سرکاری اشتہارات اچھی تعداد میں  دینے  کا بندوبست کرے۔ ٭٭٭


سیاست
 امریکی جمہوریت
_______________اطہر رضوی

	اس حقیقت سے  انکار نہیں  کیا جا سکتا ہے  کہ سر دست امریکہ کا عالمی اقتدار پر اجارہ ہے۔ ساتھ ہی یہ حقیقت بھی مسلمہ ہے  کہ امریکہ جہاں  گیر ی اور جہاں  بانی کے  فن میں  انگریزوں  کے  مقابلے  میں  ابھی تک مبتدی ہے۔ اس نے  اپنے  تسلط کو برقرار رکھنے  کے  ضمن میں  اپنے  رفیقوں  اور دشمنوں  کے  انتخاب میں  ہمیشہ غلطیاں  کی ہیں۔ اس نے  عالمی خارجہ پالیسی کی تاریخ میں  ایشیائی،افریقی، جنوبی امریکہ،عربوں،مسلمانوں  اور تیسری دنیا کے  بے  آواز،بے  آسرا،ستم زدہ اور مظلوم عوام کے  خلاف ان کے  فاسق،ظالم،جابر، ڈکٹیٹروں  اور غیر جمہوری حکمرانوں  کی حمایت کی ہے۔ 
	ایک طرف وہ جمہوریت کی برکتوں  کا مسلسل ڈھنڈورا پیٹتے  ہیں  اور ساتھ ہی جمہوری طریقے  سے  اور نہایت ایمان داری کے  ساتھ منتخب شدہ عوام کے  مقبول لیڈروں  کو سی آئی اے  کی سازشوں  کا شکار بنا کر اقتدار سے  محروم رکھتے  ہیں۔ ان کی اس ریا کارانہ پالیسی نے  انہیں  عصر حاضر کے  بد نام یا غیر مقبول ترین اور متکبر ترین شہری بنا دیا ہے  اور یہ دراصل بذات خود ایک المیہ ہے  اس لئے  کہ اگر امریکی اقتدار کے  خود بین،خود سر،ریاکار،تانا شاہی گروہ کو امریکی عوام سے  جدا کر دیا جائے  تو وہ غالباً دوسری یورپی اقوام کی بہ نسبت اپنی سادگی،فیاضی،کشادہ دلی اور تصنع سے  مبرا شخصیتوں  کی بدولت دنیا کے  بیشتر علاقوں  میں  زیادہ مقبول ثابت ہوں  لیکن بد قسمتی سے  وہ اب جہاں  بھی جاتے  ہیں اپنی مذموم حکومت کی ذہنیت اور اس کے  کرتوت کی چھاپ ان پر لگی ہوتی ہے۔ 
جمال ناصر نے  ایک مرتبہ انہیں  کوسا تھا۔ 
''You Americans, you may choke to death in your fury''....
اور خمینی نے  اپنی جلا وطنی کی واپسی پر انہیں  ’’ابلیس اعظم ‘‘کا نام کیا تھا۔ 
There are many good people who think that the war between Communism vs West is to be replaced by a war between the West and the Muslims.. William Pfaff-New Yorker 1.28.01
یہ بات بظاہر ناقابل اعتبار نظر آئے  لیکن حقیقت یہ ہے  کہ اشتراکیت کی ایک طرح کی غیر متوقع موت سے  امریکی سوچ کے  نظام کے  تانے  بانے  بکھر سے  گئے  ہیں۔ امریکی Psyche کی بقا اور صحت کیلئے  Good guy-bad guy کا تصور از بس ضروری رہا ہے۔ 
	امریکہ نے  روس کے  اشتراکی نظام کی ستر سالہ حیات میں  اسے  مختلف توہین آمیز نام دیئے  لیکن جو نام اس کی شخصیت کے  ساتھ چپک کے  رہ گیا وہ ریگن کا دیا ہوا نام Evil Empire تھا۔ اس سے  پہلے  ونسٹن چرچل چیک کے  روس کے ’ آہنی پردے ‘Iron Curtain کی اصطلاح استعمال کی تھی جس کا مغربی صحافت میں  ہمیشہ حوالہ دیا گیا۔ چر چل کو جو انگریزی زبان پر قدرت تھی کسی اور انگریزی داں  حکمراں  کو نصیب نہ ہوئی۔ 
	جب تک کمیونسٹوں  کی یہ’ خبیث مملگت‘Evil Empire قائم رہی امریکہ کو اپنی سوچ کے  دائرے  میں  ایک تخریب کا ر انحرافیت کا سامنا کرنا تھا اور اس کیلئے  ’سفید مکان‘ کے  صدرنشین سے  لے  کراسٹیٹ ڈیپارٹمنٹ کے  ارباب اقتدار اور ان کے  مشیروں  پینٹا گون کے  ماہروں  اسلحہ سازی کے  سوداگروں  میڈیا کے  پیغمبروں  اور ہالی وڈ کے  تصور سازی کے  جادوگروں  کے  پاس ایک کلاسیکی تمثیلی دشمن یا حریف موجود تھا جو ان کی فکر و عمل کی شریانوں  میں  متحرک خون مسلسل فراہم کر رہا تھا۔ اشترا کیت یا روسی نظام کے  استخراج نے  امریکی نفسیات میں  ایک خلا پیدا کر دیا تھا۔ سٹیٹ ڈپارٹمنٹ کے  جغادری مشیروں  کو اپنی رشحات فکر اپنی خدمات کے  ایکدم غیر ضروری یا حشو و زائد ہو جانے  کا خدشہ محسوس ہونے  لگا تھا۔ 
میرا رفیق وہ نہ بنا جب تلک رہا
اب وہ چلا گیا ہے  تو صدمہ ہوا مجھے !
	امریکی مصنف اور طنز نگار مائیکل مورMichel Moore نے  جارج بش کے  انتخاب اس کی شخصیت صلاحیت اور حکومت پر طنز ومزاح کی تہہ داری کے  ساتھ امریکہ کی جمہوریت کے  ان گھناؤنے  پہلوؤں  کو اپنی کتاب ’احمق گورے  لوگ‘Stupid White Men میں  افشا کیا ہے  جنہیں  پڑھ کر امر یکہ کی نام نہاد جمہوریت کے  تعلق سے  کچھ دیر سوچنا پڑتا ہے۔ مائیکل مور نے  واقعات متعلقہ شخصیات اعداد و شمار اور پس پردہ جواز کے  ساتھ ثابت کیا ہے  کہ بش کی الیکشن میں  کامیابی ایک دھاندلی خاندانی رسوخ بددیانتی اور فراڈ کا نتیجہ تھی۔ 
	وہ بش کی جعلی اور نقلی(Fictitious) صدر کہتا ہے۔ 
	صدر منتخب ہونے  کے  بعد وہائٹ ہاوز میں  سویڈن کے  وزیر اعظم سے  بات چیت کرتے  ہوئے  اس نے  جملہ کہا تھا۔ اس کو اس وقت اس کا علم نہیں  تھا کہ دونوں  کے  نزدیک ٹی وی کے  کیمروں  کے  علاوہ ایک ’زندہ‘ مائک بھی لگا ہوا تھا۔ اس نے  کہا اور لوگوں  نے  سنا :
" Its amazing I won. I was running against peace, prosperity and incumbency". George W. Bush. June Swedish. 14,2001 (In Conversation with Swedish Prime Minister )
 اسطرح وہ گیارہ ستمبر سے  پہلے  ایک عرصے  تک ذہنی کشمکش کا شکار رہا۔ حقیقت سے  باخبر ہوتے  ہوئے  اس کا رد عمل فطری تھا۔ کیا وہ صدارت کی کرسی پر بیٹھنے  کا صحیح حقدار تھا کہ نہیں ؟ اور کلنٹن جیسی متحرک اور مقناطیسی شخصیت اور ذہین دماغ کے  اسٹیج سے  ہٹ جانے  کے  بعد وہ کیا کرے  اور کیا کہے  جس کی بدولت اس کی مقبولیت کی لکیر سمیت الراس کی جانب سفر کرنا شروع کر دے۔ یہ شاید قطعی طور پر مناسب بات نہ ہو لیکن بش کے  مخالفین نے  یہ کہا کہ گیارہ ستمبر بش کا معاون و مددگار ثابت ہوا اور پھر اسامہ بن لادن نے  ایک پیچیدہ منطق(Twisted Logic) کے  تحت بش کی صدارت کو جان بخشی۔ 
	تاریخ کی یہ ایک آزمودہ حقیقت ہے  جب ملک میں  امن شانتی اور خوشحالی ہو تو عوام کے  اذہان سیاست کے  زیر و بم سے  زیادہ متاثر نہیں ہوتے  ہیں  لیکن اگر کبھی کہیں  جان اور ملک کی سلامتی کے  خوف وخطرکی فضا موجود ہو یا پیدا کی جائے  تو حکومت کیلئے  ان تک پہنچا ایک خفیہ مدد ثابت ہوتی ہے۔ 
	۱۱/ ۹ کے  منحوس دن نے  بش کی حکومت کے  خدوخال بدل دیئے  جیسے  ہی اس نے  نعرہ لگایا کہ ہم بن لادن کا افغانستان کے  غاروں،صحراؤں  اور دہشت گردی کے  اڈوں  میں  پیچھا کریں  گے  اور بہت جلد وہ یا اس کی لاش ہماری فوجوں  کی دسترس میں  ہو گی۔ امریکہ کی تاریخ میں  پہلی مرتبہ ایک برسر اقتدار صدر کی مقبولیت ۹۰!فیصد تک پہنچ گئی۔ اس تقریر کے  ساتھ جارج بش کا خود اعتماد چرخ ہفتم تک پہنچ چکا تھا۔ 
	موجودہ تاریخ کے  تمام تجزیہ نگاروں  کی یہ مشترکہ رائے  ہے  کہ جارج بش ایک نا پسند شخصیت کا حامل ہے۔ امریکی صدروں  کی تاریخ میں  کسی صدر کی صلاحیت اور قابلیت ساری دنیا میں  خصوصاً یورپ میں  اتنی مشکوک اور مشتبہ نہیں  تصور کی گئی ہے۔ 
	۱۱/ ۹!کے  بعد اس نے  اپنی پہلی تقریر میں  ساری دنیا کو مخاطب ہو کر کہا :’’یا تم ہمارے  ساتھ ہویا ہمارے  خلاف ہو(یعنی دہشت گردوں  کے  ساتھ ہو)اس تناظر میں  درمیانی مؤقف کی کوئی گنجائش نہیں  ہے ‘‘۔ 
	جمہوریت کے  تصور میں  حق انتخاب کی ضمانت اور اختلاف رائے  کا احترام ایک بنیادی اصول بتایا جاتا ہے۔ امپریل ازم مطلق العنانیت کی تعریف فراہم کرتی ہے۔ 
	بش کا اعلان ’جمہوریت کی روح سے  انحراف اور امپیریل ازم کی تجدید کا‘ اعلان تھا۔ بش نے  اپنی صدارت کے  محض دو سالوں  میں  اپنے  متکبر،تشدد پسند، خبیث مشیروں  کے  مشوروں  پر عمل کرتے  ہوئے  جن بین الاقوامی قوانین،جنیوا کنونشن کے  معاہدوں  اور انسانیت کے  مقدس اصولوں  کی بے  حرمتی کی ہے  وہ ہمیشہ اس کی صدارت کی میراث Legacy تصور کی جائے  گی۔ 
	سیمیول ہنٹنگٹن عالی شہرت یافتہ ’سیاسی سائنسداں ‘ ہارورڈ یونیورسٹی کا پروفیسر ہے۔ Samuel Huntington نے  ۱۹۹۲ء؁ کے  موسم گرما میں  عالمی شہرت یافتہ مجلے  Foreign Affairs میں  اپنا مقالہClash of Civilizations چھپوایا۔ یہ مقالہ اس نے  ہارورڈ کی سیمینار The Changing Security Environment and American National Interest کیلئے  تیار کیا تھا۔ ۱۹۹۱ء؁ کے  آخری ہفتے  سو ویت سلطنت بحیثیت USSR ختم ہو چکی تھی۔ ’تہذیبوں  کا تصادم‘ ایک انتہائی جاذب نظر اور فکر انگیز موضوع تھا۔ ہنٹنگٹن نے  جس خیال کا اظہار یا جس امکان کی پیش گوئی کی تھی وہ دراصل کوئی نادر یا ناگفتہ بہ بات نہیں  تھی۔ برنارڈلوئس Bernard Lewis نے  ۱۹۹۰ء؁ میں  The Islamic' Fundamentalism' کے  عنوان پر لیکچر دیا تھا جو بعد میں 'The roots of Muslim rage' نے  تاریخی اور ثقافتی تناظر میں  ان ہی خطوط پر ریسرچ کی تھی۔ تاہم ہنٹنگٹن کی کتاب ہر مصنف کیلئے  گزشتہ عشرے  کی سیاسی اور ثقافتی تاریخ کے  تجزیے  کیلئے  ایک محبوب اور مقبول Cliche بن کر عالمی کتب خانوں  کی زینت بن گئی۔ اشتراکی نظام کا  خاتمہ جو گزشتہ سو سال کا اہم ترین واقعہ تھا، مؤرخین کیلئے  وہ یک لخت ایک طرح کا Outdated موضوع بن گیا۔ سارے  دماغ اور سارے  قلم اسلام کی دہشت گردی اسلام کی بنیاد پرستی اور ایک نئے  'Bad Guy' کی سرزنش میں  مصروف ہو گئے۔ 
	’تہذیبوں  کا تصادم ‘ ساری دنیا کے  صاحب علم مصنفین،مقررین، مفکرین اور معترضین کا گزشتہ دو عشروں  میں  مقبول ترین موضوع رہا ہے۔ ان میں  اکثریت ان افراد کی ہے  جنہوں  نے  اس نظریے  کو سرے  سے  مسترد کیا ہے۔ ہنگٹن نے  دراصل اٹھارہویں  صدی کے  مغربی مصنفین نے  اسلام کی شخصیت اور اس کی تعلیمات کے  تعلق سے  جورسمی Stereotype اور تعصب بھرے  نظریات پیش کئے  تھے  ان ہی کو تاریخی حوالوں  اور جغرافیائی اعداد و شمار کا چولا پہنا کر اپنی کتاب کو ایک مکمل تحقیقی مقدمے  کی ہیئت دینے  کی سعی کی ہے۔ ہنگٹن نے  ۱۹۹۷ء؁ میں  اپنی دوسری تصنیف میں  اپنے  تہذیبی تصادم کے  نظریے  میں  ترمیم کی۔ 
	اخترالایمان نے  اپنے  شعری مجموعے  کے  دیباچے  میں  ایک بڑی گھمبیر اور فکر انگیز بات کہی تھی بات بظاہر نہایت سادہ ہے  لیکن توجہ طلب ہے۔ انہوں  نے  لکھا ’’ایک مدت سے  مجھے  یہ احساس ہونے  لگا ہے  کہ وہ ’بڑے  لوگ‘ جو پیدا ہوا کرتے  تھے  اب وہ پیدا نہیں  ہوتے  ‘‘۔ غور کیجئے  ہمارے  دور میں  نہ کوئی سقراط ہے  نہ کوئی بقراط، نہ اب کہیں  کن فیوشش Confucius پیدا ہوتا ہے  نہ ابن سینا۔ 
	سقراط جو انسانی تاریخ کا (یکے  از) عظیم ترین ذہن تصور کیا جاتا ہے  اس نے  مرنے  سے  پہلے  ایک لافانی بات کہی تھی ’’میری دانش اور حکمت کی بنیاد میرا ایقان ہے  کہ میرا سارا علم انجام کار صفر کے  برابر ہے ‘‘بدقسمتی سے  اس دور کے  ’بالشیتے  دانشوروں ‘ نے  سقراط کو فراموش کر دیا۔ جمہوریت کے  بنیادی تصور کے  ساتھ جو چار آزادیوں  کی ضمانت کا حوالہ ہے  ان میں  ’حق اظہار ‘غالباً اہم ترین ہے۔ حق اظہار رائے  کے  بغیر ذہن میں  کشادگی، سو چ میں  اعتدال اور برتاؤ میں  برداشت کی صلاحیت کبھی پیدا نہیں  ہو سکتی لیکن یہ سب کہنے  کے  بعد حق اظہار کا ناجائز اور تخریبی استعمال جمہوریت کی برکتوں  کو لعنت یا عذاب میں  تبدیل کر سکتا ہے۔ بدقسمتی سے  مغرب میں  یہ دستور ایک معمول بن چکا ہے۔ 
	مغربی تہذیب کی ’مقدس ترین گائے ‘ جمہوریت ہے  جس سے  مشرق کا پورا Intelligential اور اشرافیہ اتنا متاثر اور مرعوب ہو چکا ہے  کہ وہ اس نفاست اور فضیلت سے  مزین انسانیت کی اعلیٰ ترین اقتدار سے  مرصع کلب کے  ممبروں  کی فہرست  میں  اپنے  ناموں  کی عدم شمولیت پر ہر دم خجالت محسوس کرتا ہے۔ حقیقت یہ ہے  کہ مغرب کی فکر و نظر کی مکمل آزادی اس کی بے  لاگ اور بے  باک صحافت اور ’عوام کی منتخب کی ہوئی،عوام کیلئے ،عوام کی حکومت‘ اور سوسائٹی کے  ہر فرد کا بزرگی اور رفعت کی سیڑھی کے  آخری زینے  تک چڑھنے  کا مساوی حق ایک دلکش فریب ہے۔ امریکی جمہوریت کا محور ’’زر‘‘ ہے  !
	دو طاقتیں  جو اس محور کے  طواف کو برقرار رکھتی ہیں  وہ صہیونیوں  کا مطلق زور اور طاقتور لابیوں  کے  نمائندے  ہیں !
	بش کی کابینہ کا (یکے  از) اہم ترین رکن رمز فیلڈ ان دنوں  تکبر اور خود بینی کا مجسمہ نظر آتا ہے۔ 
	۱۱/ ۹!کے  بعد افغانستان کے  طالبان اور القاعدہ سے  کسی قسم کی ہمدردی کا اظہار کئے  بغیر ان کے  زیر حراست ملزموں  کے  ساتھ کیوبا کے  ایک ناقابل برداشت قید خانے  میں  جو ظلم و تشدد کیا جا رہا ہے  اور تمام عالمی اصولوں  انسانیت کے  تقاضوں  اور Geneva Convention کے  معاہدوں  کو جس طرح پامال کیا جا رہا ہے  اس کی نظیر موجودہ تاریخ میں  کہیں  نہیں  ملتی ہے۔ 
	امریکہ نے  کیوبا میں  اپنی ملٹری چھاؤنی میں  انتہائی گرم زمینوں  اور بے  رحم فضاؤں  میں   Guantanamo Bayپر خیمے  اور ٹاٹ لگا کر ایک محبس بنایا ہے  جس کا نام  Camp X-Ray ہے  اس قید خانے  میں  افغانی ملزموں  کے  ہاتھ اور پیر باندھ کر گردن میں  طوق ڈال کر مرغی خانے  میں  ٹھنسی ہوئی مرغیوں  کی طرح بند کیا گیا ہے۔ ان بدنصیبوں  میں  کئی سولہ برس سے  کم عمر نوجوان بھی شامل ہیں۔ یہاں  امریکی ہٹ دھرمی اور تاناشاہیت ملاحظہ ہو دنیا کے  ہر بین الاقوامی معاہدے  کی خلاف ورزی میں  امریکی انہیں  ’جنگی قیدی‘ نہیں  کہتے۔ انہیں  وہ Enemy Combatants تصور کرتے  ہیں  اور یہ شدید خباثت بھری مصلحت ہے۔ جنگ کے  قیدی قرار دیئے  جانے  پر وہ جینوا کنونشن کی تمام طے  شدہ مراعات کے  مستحق ہوتے۔ انہیں  وکالت کا حق ہوتا،انہیں  بغیر چارج لگائے  Amnesty International کے  رپورٹوں  کے  مطابق ان پر جس نوعیت کے  ظلم کئے  جا رہے  ہیں  وہ کسی جدل کی تاریخ میں  قیدیوں  پر نہیں کئے  گئے۔ ان کے  گلوں  میں  رسی کا پھندا اتنا تنگ ہوتا ہے  کہ انہیں  سانس لینے  میں  دشواری ہوتی ہے۔ انہیں  ہر دم سر جھکائے  ہوئے  بیٹھنے  کا حکم ہوتا ہے۔ گزشتہ سال ۲۵ !قیدیوں  نے  خودکشی کرنے  کی کوشش کی اور یہ ساری کاروائیاں  غیر قانونی ہے  اس مجس میں  آٹھ سو سے  زیادہ قیدی موجود ہیں۔ ان میں  یقیناً بہت سے  وہ بدنصیب ہوں  گے  جو بے  قصور ہوں گے۔ ان میں  ایک درجن کے  قریب کمسن ملزم ہیں۔ اگر امریکی جمہوریت کی بنیاد عدل اور انصاف کے  اصولوں  پر رکھی گئی ہے  تو اس عظیم جمہوریہ کے  ایوان عدالت میں ا س ظلم کے  خلاف آوازیں  کیوں  نہیں  اٹھائی جاتی ہیں  اور پھر امریکی جمہوریت میں  مساوی حقوق اور مساوی مواقع کا اشتہار در اصل نمائشی حیثیت رکھتا ہے۔ جہاں  تک سیاسی اقتدار کا تعلق ہے  امریکہ میں  صلاحیت سے  زیادہ مالیت اور حیثیت درکار ہوتی ہے۔ ملک کے  اعلیٰ ترین عہدے  کیلئے  کھڑے  ہونے  کیلئے  امیدواری کے  اعلان کے  دن امیدوار کے  بینک میں  اس کے  اپنے  کم از کم ۲۰!ملین ڈالر ضروری ہوتے  ہیں اور پھر مہم کے  آغاز پر اور اس کے  دوران اس کے  حمایتیوں  اور۔۔۔۔ کی کروڑوں  ڈالر کی امداد کے  وعدوں  کے  بغیر کوئی امیدوار محض قابلیت اور صلاحیت کی بنا آگے  نہیں  بڑھ سکتا اور پھر اس جمہوری حکومت میں AIPAC(American Israel Public Affairs Committee) کی قبولیت خوشنودی اور امداد کے  بغیر کسی امیدوار کی نامزدگی کی سطح تک پہنچنا تقریباً غیر ممکن ہوتا ہے۔ کانگریس سینیٹ اور دوسرے  سرکاری عہدوں  کیلئے  امیدواروں  کو ان ہی ضروریات کا سامنا کرنا پڑتا ہے۔ یہودیوں  کے  انتہائی منظم اور انتہائی طاقتور ادارے  AIPAC نے  حکومت کے  ہر محکمے  اور شعبے  میں اپنے  کارندے  لگا رکھے  ہیں۔ وہ سینیٹ اور کانگریس کے  ہر ممبر کا کسی بھی قرارداد(خصوصاً اسرائیل کے  تعلق سے )پر رائے  دہی کا مکمل ریکارڈ اپنے  کارکنوں  کو پہنچاتے  ہیں۔ الیکشن سے  پہلے  ہر امیدوار کے  ریکارڈ کا جائزہ لیا جاتا ہے،کسی ممبر نے  اسرائیل کی مستقل مالی امداد کے  سلسلے  میں  کوئی پس و پیش تو نہیں  کی یا اپنی تقریروں  کے  دوران اسرائیل سے  وفاداری کے  اظہار میں  کسی قسم کا اجتناب تو نہیں  کیا اگر کسی امیدوار کی رپورٹ کا رڈ زیادہ تشفی بخش نظر نہیں  آیا تو اس کے  دوبارہ منتخب ہونے  کے  امکانات تقریباً صفر کے  برابر ہوتے  ہیں۔ 
	نیو یارک کا میئر جولایانی جب ریٹائر ہوا تو بلوم برگ (ایک ارب پتی یہودی) انتخاب لڑنے  کھڑا ہوا۔ اس نے  انتخاب جیتنے  کیلئے  اپنی مہم پر پچپن ملین ڈالر خرچ کئے  جبکہ نیو یارک کے  میئر کی سالانہ تنخواہ ڈھائی لاکھ ہوتی ہے۔ یہ اقتدار حاصل کرنے  کے  مساوی مواقع کی ایک تصویر ہے۔ سینٹ کے  سارے  مقتدر ارکان کسی مسئلے  پر ووٹ دینے  سے  پہلے  سرمایہ دار حمایتی گروپوں  کے  مفاد اور نقطۂ نظر کو سامنے  رکھتے  ہیں۔ زر خرید غلام اپنے  آقاؤں  کی مرضی کے  خلاف کبھی آواز نہیں  اٹھاتے۔ ملک میں  کسی نقطہ اور موضوع پر اکثریت کی رائے  کی کوئی وقعت نہیں  ہوتی۔ امریکی صدر پوری کانگریس اپنی مجموعی طاقت کو استعمال کرتے  ہوئے  Corporate Powers طاقتور لابیوں  اور Interest Groupsکے  خلاف قانون پاس کرنے  میں  ہمیشہ ناکام رہتے  ہیں۔ 
	جہاں  تک بنیاد پرست Evangelists تبلیغی پادریوں  کا تعلق ہے  ان سے  ٹکر لیتے  ہوئے  ہر حکومت ہچکچاتی ہے۔ اس لئے  کہ اکثر صدروں  کے  روحانی مشیر وہی ہوتے  ہیں۔ جارج اور ویل کی شہرہ آفاق تصنیف "1984" میں  مستقبل کے  ایک ایسے  نظام کی صورت گری کی گئی تھی جہاں  اسٹیٹ کسی تحریر کے  الفاظ کو اپنے  مفادات کی روشنی حسب مرضی معنی پہنا سکتی تھی۔ 
       "A Politician system in which words can be used at state discretion to mean any thing to meet the needs of state policy"...(George Orwell-1984) جارج اور ویل کی نگارش ایک علامتی انشائیہ تھا جو دنیا کے  بہت سے  حکمرانوں  اور ان کے  رویوں  کی تمثیلی تصویر تھی۔ ایڈورڈ ہرمن اور نوم چامسکی نے  اپنی انتہائی اہم اور گراں  قدر تالیفManufacturing Consent میں  اور ویل کے  علامتی ملک اور نظام کو حقیقتوں  کی شناخت سے  آراستہ کیا ہے۔ (Edward Herman and Noam Chomsky) ہرمن اور چامسکی کی یہ معرکۃ الآراء کتاب امریکی میڈیا کے  خلاف کوئی نظریاتی،اختلافی تحریر نہیں  ہے۔ امریکہ کے  طبع شدہ اور نشریاتی میڈیا کی آزادی غیر جانبداری اور حق پسندی کے  ادعا کا واقعاتی مثالوں  حوالوں  نگارشات اور بیانات کی روشنی میں  اس طرح پول کھولتی ہے  کہ عام قاری کو امریکی میڈیا کی تخلیق کی ہوئی کسی بھی خبر کو بغیر تحقیق کے  قبول کرنے  میں  دشواری محسوس ہوتی ہے۔ 
	 Manufacturing Consent دراصل اتنا جامع اور خوبصورت نام ہے  کہ اس کا اردو میں  ترجمہ اس کی معنوی نزاکت کو مجروح کر سکتا ہے۔ 
	امریکی حکومت اور امریکی میڈیا کے  مابین جو مخفی اور دقیق  Subtle & Surreptitious سمجھوتا ہے  اس کی تصویر کشی ہرمن اور چامسکی نے  حقیقی اور مستند حوالوں  اور اقتباسات سے  کی ہے۔ امریکی دہشت گردی کی تاریخ کی ابتدا سے  عراق کے  موجودہ سانحے  تک ہر خبر جو عوام یا ناظرین و سامعین تک پہنچائی جاتی ہے  اسے   موزوں  اور قابل قبول الفاظ کے  ڈھانچے  میں  پہلے  سمویا جاتا ہے۔ میڈیا چاہے  وہ الیکٹرانک ہویا پرنٹ ا سے  ناظرین،سامعین اور قارئین تک پہنچانے  سے  قبل خبروں  کے  انتخاب اس کی ترتیب اور اس کی پیش کش میں  چند بنیادی فرائض پیش نظر ہوتے  ہیں مثلاً
	٭ ایسی کوئی خبر اطلاع یا رپورٹ نہ چھپے  جس سے  اسرائیل کے  افضل Image پر کوئی منفی تاثر پیدا ہو سکے۔ رابرٹ فسک اسے  Script Approvalکی پابندی بتا تا ہے۔ 
	٭سی آئی اے  اور ایف بی آئی کی مہیا کی ہوئی اطلاعات جو بعد ازاں  قطعی بے  بنیاد ثابت ہوں  یا وہ خبریں  جن سے  امریکی عالمی مخبری قطعی غیر موثر ثابت ہو ان کی نشر و اشاعت میں  احتیاط اور اختیار تمیزی کا استعمال ضروری ہوتا ہے۔ 
	امریکی نشریاتی میڈیا میں  (امریکہ میں  سب سے  بڑے  اور با اثر سٹیشن) NBC, ABC, CBS, CNN پر چھ بجے  شام کو پیش کی ہوئی خبریں  ان کی ترتیب ان کی نہج ان کا بین السطور خیال ان کا Subliminal پیغام پچانوے  فیصد یکساں  ہوتا ہے۔ صرف ایک شام ان چاروں  سٹیشنوں  پر دی ہوئی خبروں  کا BBC سے  نشر کی ہوئی خبروں  سے  موازنہ کرنے  پر اس بیان کی تصدیق ہو سکتی ہے۔ ان کی پرنٹ میڈیا کے  اہم ترین نمائندوں  New York Times, Washington Post, New York Herald Tribune, Wall Street Journal میں  اسرائیل،مشرق وسطیٰ، عرب ممالک،اسلام،دہشت گردی،امریکہ کے  منفرد طاقتور ترین ملک ہونے  کے  تعلق سے  اس کی ادارتی پالیسیوں  میں  ایک دوسرے  سے  اختلاف یا  انحرافیت کی جھلک شاذ ہی نظر آتی ہے۔ 
	 امریکی میڈیا کے  موثر ترین مبصر ین جب اپنے  قلم کے  جادو اور زبان کی قدرت اور اپنی شہرت کے  بوتے  پر کسی خیال کو احسن جائز اور قابل قبول بنا کر پیش کرتے  ہیں  تو ان کی آراء میں  اتنا وزن ان کے  مشوروں  میں  اتنی استقامت ہوتی ہے  کہ امریکی اذہان انہیں حرف حق سمجھ کر قبول کرتے  ہیں۔ ریٹائر ہونے  کے  آخری دن تک والٹر کرانکائٹ Walter Cronkite پورے  امریکہ کی معتبر ترین شخصیت تصور کیا جاتا تھا۔ اگر چہ کرنکائٹ نے  اپنی پچپن سالہ نشریات میں  ایک مرتبہ بھی کبھی اسرائیل،فلسطین اور امریکی غیر منصفانہ حکمت عملی کے  تناظر میں  ایک لفظ نہیں  کہا۔ یہاں  اگر کوئی کہے  کہ اس کو جو دیا جاتا تھا وہ اسے  پڑھتا تھا تو اس میں  اس کا کیا قصور ؟ایک تو یہ کہ یہ درست نہیں  ہے  امریکہ کے  بڑے  سٹیشنوں  کے  Anchorman کو خبروں  کو پڑھ لیتا تھا تو اسے  معتبر ترین نشری صحافی کیوں  کہا جاتا تھا؟1969 ء میں  جنرل ڈیگال نے  یہودیوں  کے  متعلق ایک جملہ کہہ دیا تھا:"They are too sure of themselves" امریکہ میں  ڈیگال کے  بیان پر کھلبلی مچ گئی تھی۔ دوسرے  دن والٹر کرانگائٹ دوڑے  ہوئے  پیرس پہنچے  اور ڈیگال سے  پوچھا’’جناب صدر کیا آپ واقعی Anti Semitic ہیں ؟ لبنان کے  سانحے  کے  دوران سارا اسرائیل شیرون کو بیروت کا قصائی پکار رہا تھا۔ امریکہ کے  معتبر ترین شخصیت کرانکائٹ صاحب یروشلم جا کر شیرون سے  پوچھ سکتے  تھے ’’ مسٹر شیرون لوگ آپ کو بیروت کا قصائی کیوں  پکار رہے  ہیں ؟‘‘
	فکر و نظر کی تفریق انسانی سرشت کی میراث ہے۔ اس کا وجود اور اس کا رواج دینا کی ہر سوسائٹی اور ہر دور میں  پایا گیا ہے۔ اسلامی تہذیب میں   معاشرے  کی تقسیم عموماً مذہبی اور غیر مذہبی یا اعتدال پسند قدامت پسند اور جدیدیت یا جمہوریت پسند حلقوں  میں  بٹی رہی ہے۔ مغرب کے  صاحب فکر حلقوں  میں  تفریق کی بنیاد سماجی انصاف تصور آزادی اور مساوی حقوق کے  اختلافی نظریات ہیں  یقیناً لائق ستائش ہیں۔ ۱۱ / ۹نے  ایسا لگتا ہے  کہ ساری فکری،نظریاتی،سیاسی مذہبی اور ثقافتی اختلافات کی سوچ کی نہج بدل کے  رکھ دی ہے۔ اس سطح کے  فکری مد و جزر کی نظیر عالمی تاریخ میں  نظر نہیں  آتی ہے۔ مغرب کی صحافت نے  ان متنوع مکاتب فکر کے  اذہان کو مختلف نام دیئے  ہیں۔ 
	دائیں  بازو Right Wing کے  قدامت پرست اور تشدد پسند Hawks کہلاتے  ہیں۔ بائیں  بازو Left Wing کے  معتدل طبع لوگوں  کو Dove یاModerates کہا جاتا ہے۔ ریپبلیکن پارٹی کے  دور اقتدار میں  بنیاد پرست عیسائی Ultra Conservatives کا ہمیشہ زور بڑھ جاتا ہے  اور پھر نوزائیدہ مسیحیBorn Again Christians ان کو کہا جاتا ہے  جو ساری عمر لہو لعب میں  گزارنے  کے  بعد یکا یک کٹر مذہبی بن جاتے  ہیں۔ 
	انقلابی اور اختلافی فکر کے  دانشور ہر دور اور ہر ملک میں  پیدا ہوئے  ہیں۔ تاہم گیارہ ستمبر کے  بعد انہوں  نے  مغرب میں  اپنا ایک قابل توجہ مقام پیدا کیا ہے۔ وہ نظریاتی مخالفین یاDissenters کہلاتے  ہیں۔ اس گروہ میں  امریکہ کے  ان نڈر بے  باک انصاف پسند حق گو مقرین اور مصنفین ہیں  جو اپنی شعلہ بیانی اور صداقت نگاری سے  ہر سوچنے  والے  ذہن میں  ایک لمحاتی ارتعاش پیدا کر دیتے  ہیں۔ انکی قوت نطق کے  جادو کی شہرت اتنی ہمہ گیر ہے  کہ ان کی شمولیت کے  اعلان پر کالجوں  اور یونیورسٹیوں  کے  آڈیٹوریم ہمیشہ بھر جاتے  ہیں۔ ان شہرہ آفاق معترضین میں  نوم جامسکی Noam Chomsky، رابرٹ فسکRober Fisk، ایڈورڈ ہرمنEdward Herman، یوری آنری Youi Avnery،ڈینس برنٹینDennis Bernsteinاور پاکستانی نژاد متحرک شخصیت طارق علی سب سے  نمایاں  نام ہیں۔ کوریا،ویتنام،جنوبی امریکہ میں  سی آئی اے  کی دہشت گردیاں ،واٹرگیٹ،اسرائیل کے  مظالم،افغانستان کی جنگ اور امریکہ کی تازہ ترین چنگیزیت،ایسا کوئی واقعہ واردات،المیہ،موضوع اور مؤقف نہیں  جس پر ان نامور معترضین نے  اپنا زور قلم یا جوہر نطق استعمال کر کے  دنیا کو حقیقتوں  اور صداقتوں  سے  قریب لانے  کی کوشش نہ کی ہے۔ 
	یہاں  ایک بات کا اظہار توجہ طلب ہے،یہ حقیقت مستحق تحسین بھی ہے  اور نکتہ رس بھی۔ بازنیا کی بدنام قتل گا ہوں  اور ہزاروں  مسلمان عورتوں  کی عصمت ریزی کی خوں  چکاں  داستان کو سب سے  پہلے  جس صحافی نے  دنیاتک پہنچایا اس کا نام گٹمن تھا۔ 
	رامے  گٹمن ایک یہودی رپورٹر اور مصنف ہے۔ اسی طرح طارق علی کے  علاوہ مغرب کے  معروف ترین اور انتہائی مؤثر مندرجہ بالا معترضین سب کے  سب یہودی ہیں۔ یہاں  ذہن میں  دو خیالات پیدا ہوتے  ہیں،کون سا خیال حقیقت شناس ہے  اس کا فیصلہ مشکل نظر آتا ہے۔ کیا ہماری دنیا میں  حق صداقت اور انصاف کے  علم بر دار صرف چند یہودی مصنفین اور مقررین ہیں  جن کی خداداد جسارت انہیں  دنیا کی عظیم ترین طاقت کے  چھپے  ہوئے  کرتوت کو افشا کرنے  کی صلاحیت بخشتی ہے ؟یا یہ کہ یہ بھی ان کی اس غیر مرئی طاقت کا مظاہرہ ہے  جو ان کے  نژاد سے  وابستہ ہے  اور اس کی بدولت امریکی حکومت کا اقتدار بھی انہیں  آنکھیں  دکھانے  سے  قاصر ہے۔ 
	امریکہ میں  حق اظہار کی آزادی یقیناً موجود ہے  جو قابل تحسین ہے  لیکن حق اظہار جمہوریت کی فہرست میں  ضمانت شدہ بر کتوں  میں  سے  صر ف ایک ہے  اور یہ سر تھامس مورے  کے  جزیرہ ’یوطوپیا‘Utopia کا صرف ایک منظر ہے۔ 
	سو ویت یونین کے  اشتراکی نظام میں  جو نام نہاد لعنتیں  تھیں  اور امریکی جمہوری طرز میں  جو مفروضہ اور تصوراتی (Conceptual) برکتیں  ہیں  ان کا اگر غیر جانبدارانہ موازنہ کیا جائے  تو نہایت تلخ اور کھردری حقیقتیں  اجاگر ہوتی ہیں۔ 
	اشتراکی نظام میں اسٹیٹ جنتا کی بہتری کیلئے  ان کی زندگی کے  تمام تر فیصلے  خود کرتی تھی۔ روسی عوام کو حق انتخاب،حق اظہار،حق عبادت،حق اجتماع اور حق سیاحت کی آزادیاں  نصیب نہیں  تھی تاہم وہ انہیں  روٹی،کپڑا،مکان اور معالج فراہم کرتی تھیں۔ 
	امریکی سرمایہ داری نظام میں  ہر شخص کو منہ کھولنے  کی اجازت ہے  ہر فرد کو قلم کے  پورے  استعمال کا حق ہے۔ جمع ہو کر شور پکار کرنے  پر کوئی پابندی نہیں  اپنی صلاحیت کے  مطابق مستقبل کا پیشہ منتخب کرنا بڑی حد تک ممکن ہے۔ ہر شخص اپنے  مسلک کی روشنی میں  عبادت کر سکتا ہے  تاہم ملک اور قوم کی تقدیر کے  فیصلے  سیاست،معیشت،فلاح و بہبود،تعلیم و صحت،جنگ و امن،جہانگیری اور جہاں  بانی کے  فیصلے  عوام نہیں  کرتے۔ یہ فیصلے  مخصوص مقتدر لابیاں  Special Interest Groups صیہونیوں  کی AIPAC اور JINSA کی ایجنسیاں ،امریکہ کے  مطلق العنان  Corporate Power اور امریکی عیسائیت کے  Moral Right کے  علمبردار کرتے  ہیں۔ 
	اگر عوام امریکہ سے  تمباکو نوشی کے  سد باب،آتشی اسلحہ کے  خرید و فروخت پر پابندیGays & Lesbians اور اخلاقیات بچوں  کی Pornography کی اربوں  ڈالروں  کی صنعت کو قلع قمع کرنے  اور ملک میں  نسلی تناسب کی اساس پر معیشت اور دولت کی تقسیم کے  موضوعات پر منصفانہ استصواب عام کروایا جائے  اور سارے  نتائج کا موجودہ مروجہ نظام سے  موازنہ کیا جائے  تو غالباً امریکی جمہوریت اتنی پاک،شفاف اور مقدس نہیں  کھائی دے۔ 
	امریکہ کی جمہوریت کسی دکان میں  لگے  ہوئے  SALES کے  دلفریب اشتہار کی مانند ہے  جس میں  اشیاء کی لاگتوں  کے  دعوے  بعض صحیح،بعض نیم صادق،کچھ مشتبہ اور باقی جھوٹے  ہوتے  ہیں۔
٭٭٭
( یہ مضمون اطہر رضوی کی کتاب ’’کون عبث بدنام ہوا؟،دہشت گردی :پس منظر۔۔۔۔۔ جواز۔۔۔۔۔ تجزیہ‘‘ سے  ماخوذہے۔ یہ کتاب ستمبر ۲۰۰۳ء؁ الحمد پبلکیشنس،رانا چیمبرز،سیکنڈ فلور(چوک پرانی انار کلی)،لیک روڈ،لا ہور(فون نمبر7310944/72311490 )سے  شائع ہوئی ہے۔ یہ کتاب خاص طور سے  امریکی طاقت کی رعونت اور دہشت گردی کے  خلاف جنگ کے  پس منظر میں  لکھی گئی ہے۔ پڑھنے  کے  بعد اندازہ ہوتا ہے  کہ جو سورت حال ۲۰۰۳ء؁ میں  تھی وہی آج بھی ہے  بلکہ اس سے  کہیں  زیادہ بدتر ہے۔ اس کتاب میں  پس  منظر کے  تحت سلطنت عثمانیہ،اندلس کی سوغات،مسلم ترکی اور یورپ،وہابیت اور اسلام،قذافی اور سبز کتاب،مغربی اور اسلام دشمنی وغیرہ عنوانات،جواز کے  تحت صورت معکوس،کالے  افریقی اور امریکی انصاف، ہیگ کی عالمی عدالت اور نکارا گو ا،سی آئی اے  کی تخریبی مہمات وغیرہ عنوانات اور تجزیے  کے  تحت افغانستان کا المیہ،تہذیب اور تیل،امریکی جمہوریت،۱۱/ ۹ اور افغانستان،کون عبث بدنام ہوا ؟ وغیرہ عنوانات پر سیر حاصل،جامع اور مدلل مضامین تحریر کئے  گئے  ہیں۔ اس کتا ب پر درج قیمت ۳۰۰ پاکستانی روپے  ہے۔ اس کتاب کے  لئے  مصنف (کینیڈا) کے  ٹیلی فون نمبر (905)826-7677 اور فیکس نمبر(905)826-0330 اور E-mail : raz01@rogers.com پر رابطہ قائم کیا جا سکتا ہے۔ (مدیر)


سماج
چھکّا صاحب !
________________شمیم طارق
	تعزیرات ہند کی دفعہ ۳۷۷!کی نئی تشریح پر مبنی دہلی ہائی کورٹ کے  فیصلے  کے  بعد ملک بھر میں  جو بحث چھڑی ہے  اس کے  کچھ ایسے  تشویشناک اور عبرتناک پہلو سامنے  آئے  ہیں  جنہیں  نظرانداز کرنا خطر ناک نتائج کا حامل ہو گا۔ مثلاً یہ جانتے  بوجھتے  کہ مذہبی نقطۂ نظر سے  ہی نہیں  اخلاقی،سماجی اور طبی نقطۂ نظر سے  بھی ہم جنسی کا فعل ایک قبیح فعل ہے  اور دہلی ہائی کورٹ نے  دو بالغ افراد کے  اپنی مرضی سے  ہم جنسی کا مرتکب ہونے  کو جس طرح ناقابل تعزیر ٹھہرایا ہے  اس کو ہندوستان کے  عام لوگوں  نے  پسند نہیں  کیا ہے۔ سپریم کورٹ نے  ہائی کورٹ کے  فیصلے  کو بحال رکھا ہے۔ وزیر قانون ویر پاموئلی نے  عدالت کے  فیصلے  کو تحقیق و جستجو اور غور و فکر کا نتیجہ قرار دیا ہے۔ مشہور قانون داں  رام جیٹھ ملانی نے  یہ کہتے  ہوئے  دفعہ ۳۷۷! کی نئی تشریح کو جائز ٹھہرایا ہے  کہ لارڈ میکا لے  کھجور ا ہوکے  ان مندروں  سے  واقف نہیں  تھا جہاں  بہیمت بھی تصویروں میں  دکھائی گئی ہے۔ اس تشریح کے  خلاف کچھ دقیانوسی لوگ شور مچا رہے  ہیں  مگر شور مچانے  والوں  میں  بہت سے  لوگ اس فعل میں  مبتلا ہیں  اور اردو کو چھوڑ کر تقریباً تمام ہندوستانی زبانوں  کے  اخباروں  میں  ایسے  مضامین کی اشاعت بڑھ گئی ہے  جن میں  ہم جنسی کے  فعل کو قبیح ثابت کرنے  والے  دلائل کو غلط ثابت کرنے  کی کوشش کی جا رہی ہے۔ مضمون نگاروں  کا اصرار ہے  کہ  :
	٭یہ صحیح ہے  کہ جاندار نر ہوتے  ہیں  یا مادہ اور ہر جاندار میں  جنس مخالف کیلئے  کشش یا رغبت پائی جاتی ہے  جو بالآخر ان کی نسل کی افزائش کا باعث بنتی ہے  مگر قدرت نے  کچھ ایسے  جاندار بھی پیدا کئے  ہیں  جن میں  نر اور مادہ نہیں  ہوتے  بلکہ ایک ہی وجود میں  نر اور مادہ دونوں  کی خصائص اور اعضاء پائے  جاتے  ہیں۔ 
	٭کچھ جانوروں  میں  ہم جنسی کی علت بھی موجود ہوتی ہے۔ 
	٭جنس مخالف کی طرف راغب ہونا اور ان سے  جنسی لذت حاصل کرنے  کے  ساتھ نسل کو بڑھانا فطری عمل ہے  تو ترک تجرد کی زندگی بسر کرنا
 (بر ہمچریہ) غیر فطری عمل ہوا کیونکہ اس عمل سے  انسان لذت سے  بھی محروم رہتا ہے  اور اسکی نسل بھی نہیں  بڑھتی، اس کے  باوجود ہر دور میں  بر ہمچریہ کو تقدس حاصل رہا ہے  لہٰذا ہم جنسی کے  فعل کو غیر فطری عمل کیوں  قرار دیا جاتا ہے ؟
	٭ہم جنسی کے  فعل کو مغربی تہذیب اور یورپ میں  پنپنے  والے  رجحانوں  سے  جوڑا جاتا ہے  مگر حقیقت یہ ہے  کہ بھارتیہ یون درشن (جنسی عمل سے  متعلق ہندوستانی فکر و فلسفہ) میں  واتسیاین کے  ’کام سوتر‘ کو اور کھجوراہو کی ’مورتیوں  ‘ کی تخلیق اس دور میں  ہوئی تھی جب یورپ اندھیرے  میں  تھا اس لئے  ہم جنسی کے  فعل کو مغرب سے  درآمد کئے  گئے  فعل کی حیثیت سے  دیکھنا درست نہیں  ہے۔ 
	اردو کے  اخبار و رسائل میں  بیشتر مضامین ہم جنسی کے  قبیح فعل کی  مخالفت میں  ہوتے  ہیں  مگر ادبی رسائل میں  ایسے  شعروں ،کہانیوں  اور مقالوں  کی اشاعت بڑھتی جا رہی ہے  جو پڑھنے  والوں  میں  سنسنی اور غیر فطری عمل کی تحریک پیدا کرتے  ہیں۔ اردو کی شعر ی روایت میں  اختر شیرانی تنہا ایسے  شاعر ہیں  جنہوں  نے   :  
٭	بستی کی لڑکیوں  میں  بدنام ہو رہا ہوں   /  سلمٰی سے  دل لگا کر
٭	یہی وادی ہے  ہمدم جہاں  ریحانہ رہتی تھی 
٭	وہ کہتی ہیں  کہ اپنی زندگی کی داستان لکھئے  
جیسی نظموں  اور 
مری ’’حسرت بوسہ ‘‘کو ناز سے 
’’بری بات ہے ‘‘کہہ کے  بہلا گئی
جیسے  غزل کے  شعروں  کے  ذریعہ اپنی محبوب کے  عورت ہونے  کا احساس دلایا ہے۔ ورنہ اکبر ایسے  مصلح اور ظرافت سے  جراحت کا کام لینے  والے  شاعر کے  یہاں  بھی ایسے  شعر موجود ہیں  جن سے  ہم جنسی کے  رجحان کو تقویت حاصل ہوتی ہے۔ 
کس شان سے  جھنجھلا کے  وہ کہتے  ہیں  شب وصل
تم تو ہمیں  کروٹ بھی بدلنے  نہیں  دیتے 
اردو کی متصوفانہ شعری روایت میں  بھی یہ رجحان موجود ہے ،ولی ؔکا  شعر ہے     ؂
شغل بہتر ہے  عشق بازی کا            کیا حقیقی کا کیا مجازی کا
	اردو کے  بزرگ نقادوں  نے  خصوصاً مسعود حسین رضوی ادیب نے  اردو شاعری کے  معشوق کے  جنس ذکور سے  تعلق سے  رکھنے  کی بڑی پاکیزہ اور قابل فہم دلیلیں  پیش کی ہیں  اس کے  باوجود اردو کے  بہت سے  شعروں  کو سنتے  اور پڑھتے  وقت شرمندگی کا احساس ہوتا رہا ہے  اور اب تو باقاعدہ ہم جنس کی تحریک سے  متاثر ہو کر شعر کہے  جا رہے  ہیں۔ کہانیاں  بھی اس رجحان سے  مستثنیٰ نہیں  ہیں۔ عصمت چغتائی نے  ’’لحاف‘‘ لکھ کر جس جنس بیماری یا بیمار ذہنیت کو بے  نقاب کیا تھا، بعد کے  کہانی کاروں نے  اس سلسلے  کو آگے  بڑھاتے  ہوئے  عورتوں  اور مردوں  کی ہم جنسی کے  موضوع پر کئی کہانیاں  لکھی ہیں۔ ان میں  بعض کہانیاں  اچھی بھی ہیں  مگر وہ شہرت و مقبولیت (ایک دوسرے  معنیٰ میں  بدنامی) کسی کو نہیں  ملی جو عصمت کو ملی تھی۔ 
	مگر اردو کے  شاعروں  اور کہانی کاروں  نے  جو کچھ لکھا تھا اور ہم جنسی کے  حق میں  آج کے  قلمکار جو لکھ رہے  ہیں  اس میں  ایک نمایاں  فرق یہ ہے  کہ آج کے  قلمکاروں  کی تحریر ان کے  تخلیقی تجربے  میں  نہیں  ڈھل سکی ہیں۔ وہ جو کچھ لکھ رہے  ہیں  ہم جنسی کے  رجحان کے  ترجمان بن کر لکھ رہے  ہیں  اور اتنے  فحش اور بھونڈے  اندار میں  لکھ رہے  ہیں  کہ انکی تحریروں  کو پڑھتے  ہوئے  گھن سی محسوس ہوتی ہے۔ ایک صاحب نے  تو یہاں  تک لکھا ہے  کہ اگر ہم جنسی کا فعل غیر فطری فعل ہے  تو شادی کی بندش بھی قطعی غیر فطری عمل ہے۔ یہ طرز فکر اس درجہ بیہودہ اور وحشیانہ ہے  کہ اسکا جواب دینے  کی بھی ضرورت نہیں۔ اس طرح یہ کہہ کر بھی ہم جنسی کے  فعل کا جواز فراہم نہیں  کیا جا سکتا کہ ’’بر ہمچریہ‘‘ بھی غیر فطری عمل ہے  اور یہ صدیوں  سے  ہمارے  معاشرے  میں  نہ صرف مقبول ہے  بلکہ تقدس اور تحسین کی نگاہ سے  دیکھا جاتا ہے۔ کچھ لوگوں  نے  یہ رائے  بھی دی ہے  کہ جب یہ قبیح فعل کا ارتکاب کرنے  والے  ہر دور میں  اور ہر معاشرے  میں  رہے  ہیں  تو پھر اسکی مخالفت کی کیا ضرورت ہے ؟ جو گوارا کرے  گا وہ یہ فعل نہیں  کریگا،جو گوارا نہیں  کرے  گا وہ یہ فعل کریگا۔ اس کو قانون کے  دائرے  میں  لا نے  کی کیا ضرورت ہے ؟اس کا جواب یہ ہے  کہ اگر چہ یہ صحیح ہے  کہ ہم جنسی کا فعل بدکاری ہے  اور یہ بدکاری صدیوں  سے  کی جا رہی ہے  لیکن اس کو اخلاقی طور پر درست،قانونی طور پر جائز اور سماجی طور پر قابل قبول قرار دینے  کی تحریک موجود ہ دور میں  ہی چلائی گئی ہے۔ یہ تحریک کتنی منظم ہے  اور اس پر کتنا خرچ کیا جا رہا ہے  اسکا اندازہ اس سے  کیا جا سکتا ہے  کہ جس عدالت نے  اس قبیح فعل کے  بارے  میں  فیصلہ دیا ہے  اسی عدالت نے  پہلے  دو بار اس سلسلے  کے  پیٹشن کی سماعت سے  انکار کیا تھا۔ لیکن چار پانچ پرس کے  اندر عدالت کے  مؤقف میں  اس درجہ تبدیلی واقع ہو گئی کہ اس نا قابل سماعت سمجھی جانے  والی درخواست یا عرضی کے  حق میں  فیصلہ دیدیا۔ یہاں  ایک خاص نکتے  کو ذہن میں  رکھنا ضروری ہے۔ وہ یہ ہے  کہ عدالت قانون ساز ادارہ نہیں  ہے۔ دہلی ہائی کورٹ نے  بھی کوئی نیا قانون وضع نہیں  کیا ہے  بلکہ ملک کے  ایک پرانے  قانون کی نئی تشریح کی ہے۔ ایک ایسی تشریح جو قانون کی کتاب لکھنے  والے  کے  ذہن میں  بھی نہیں  رہی ہو گی۔ 
	مختصر یہ کہ ہم جنسی کا ارتکاب کرنے  اور اس کو جائز قرار دینے  والوں  کی تعداد مسلسل بڑھتی جا رہی ہے۔ وہ منظم بھی ہیں، ان کے  نقطۂ نظر کی تشہیر بھی ہو رہی ہے۔ اس فتنے  کا علاج ماتم اور احتجاج سے  نہیں  کیا جا سکتا جو دہلی ہائی کورٹ کے  فیصلے  کے  ساتھ پیدا ہوا ہے۔ اس کیلئے  ایک مکمل تحریک کی ضرورت ہے  جو اس طرز زندگی کی نفی کرے  جس طرز زندگی میں  اس قسم کی علتیں  پیدا ہوتی ہیں  مگر بد قسمتی یہ ہے  کہ جس طبقے  میں  اس فیصلے  سے  سب سے  زیادہ بے  چینی پیدا ہوئی ہے  اس طبقے  میں  ادبی سماجی،مذہبی اور علمی اجتماعات کا تصور اتنا سطحی ہو چکا ہے  کہ ان کے  انعقاد سے  فائدہ کے  بجائے  نقصان ہوتا ہے  اور اس نقصان کا سب سے  زیادہ اثر بچوں  اور نوجوانوں  پر مرتب ہوتا ہے۔ 
	پاپ کنگ مائیکل جیکسن بھی اس علت کے  مارے  تھے  جو جیتے  جی بھی خبروں  میں  رہے  اور مرنے  کے  بعد بھی مختلف حوالوں  سے  اخبارات کی شاہ سرخیوں  میں  جگہ پا رہے  ہیں۔ لیکن جیسے  جیسے  ان کے  معمولات سامنے  آ رہے  ہیں  وہ نمونہ عبرت بنتے  جا رہے  ہیں۔ مثال کے  طور پر ان کے  بارے  میں  تازہ ترین خبر یہ ہے  کہ وہ ڈیڑھ سو سال تک نہ صرف زندہ رہنے  کے  بلکہ جوان رہنے  کے  متمنی تھے۔ انہوں  نے  چہرہ اور جلد کو جھریوں  سے  محفوظ رکھنے  یا چھپائے  رکھنے  کیلئے  ایک چیمبر بنا رکھا تھا،اس چیمبر کا نام سیکسٹ ۲۵۰۰ہے۔ بی ہائپر بیرک آکسیجن چیمبر اور اس کی قیمت ۶۰ہزار پاؤنڈ ہے۔ کیلیفورنیا کے ’’کلورسٹی میں  بروٹ مین میموریل اسپتال‘‘ میں  بھی یہ چیمبر موجود ہے  مگر اس کا استعمال جلے  ہوئے  لوگوں  کے  علاج کیلئے  کیا جاتا ہے۔ جیکسن کو اس چیمبر اور یہاں  موجود لوازمات کا علم ۱۹۸۴؁ء میں  اس وقت ہوا تھا جب ’پیپسی‘ کے  ایک اشتہار کیلئے  شوٹنگ کرتے  ہوئے  وہ جل گئے  تھے  اور انہیں  یہاں  علاج کیلئے  لایا گیا تھا۔ بعد میں  انہوں  نے  اپنی خوبصورتی یا جوانی قائم رکھنے  کیلئے  کیلیفورنیا کے  اسپتال جیسا ہی ایک چیمبر ایک گودام میں  بنوایا۔ یہ چیمبر برآمد کر لیا گیا ہے۔ 
	سائنس کی ایجادات خاص طور سے  اس کی حیات بخش دوائیں  اور تکنیک قدرت کا حسین عطیہ ہیں  مگر اس عطیہ کا یہاں  تک تو استعمال صحیح ہے  کہ ٹوٹے  ہوئے  عضو کی پیوند کا ری کر کے  انسان کو معذور ہونے  سے  بچا لیا جائے  یا جلی ہوئی جلد کی بد صورتی پر پردہ ڈال دیا جائے،لیکن سائنس کے  کسی عطیہ سے  بڑھا یا اور موت کو ٹالنے  کی کوشش اپنے  آپ کو ہلاکت میں  ڈالنے  کے  مترادف ہے۔ بہت بدبخت ہیں  وہ لوگ جو ’’ابھی تو میں نوجوان ہوں  ‘‘یا ’’میں  امر ہوں ‘‘ کے  خبط میں  مبتلا ہو کر بڑھاپا اور موت کو ٹالنے  کی کوشش کرتے  رہتے  ہیں۔ ان بدبخت لوگوں  میں  وہ بھی شامل ہیں  جن کی توصیف و تحسین کا مرکزی نقطہ انہی کی ذات ہوتی ہے،وہ حیات و کائنات یا منظر و پس  منظر کے  حسن کو نہیں  بلکہ آئینے  میں  یا تصور میں  اپنے  آپ کو دیکھنے  میں  مست رہتے  ہیں۔ انہیں  یہ خیال ہی نہیں  آتا کہ انہیں  جو کچھ میسر ہے  وہ ہر اعتبار سے  مکمل نہیں  ہے  اور جتنا میسر ہے  مثلاً دولت،صحت،صلاحیت،حتیٰ کہ زندگی وہ بھی بتدریج ختم ہو جانے  کیلئے  ہے  اور اگر یہ ختم ہو جانے  کیلئے  نہ ہوں  تو ان کی معنویت مشکوک ہو جائے  کیونکہ یہ ساری نعمتیں  اپنی ضد سے  پہچانی جاتی ہیں۔ 
	انگریزی میں  ایک لفظ ہوتا ہے NARCISSISM اردو میں  اس لفظ کا ترجمہ نرگسیت کیا جاتا تا ہے،اور ’’نرگسیت‘‘ سے  مراد خود پسندی،خودستائی،جذبۂ محبوبیت اور وہ ذہنی نفسیاتی کیفیت ہے  جس میں  انسان اپنی ذات کو کامل سمجھتا ہے  اور اسی میں  محو رہتا ہے۔ یہ مفہوم یونانی اساطیر سے  ماخوذ ہے  جس کے  مطابق یونان میں  ’نرگس‘ نام کا ایک ایسا شخص گزرا ہے  جو اپنے  حسن پر اتنا نازاں  تھا کہ کسی کو خاطر میں  نہیں  لاتا تھا۔ ’ریکو‘ نام کی ایک پری اس پر عاشق ہو گئی لیکن ’نرگس‘ نے  اس کو ٹھکرا دیا۔ ’ریکو‘ رنجِ ذات میں  گھل گھل کر مر گئی۔ اس کی زندگی کا خاتمہ ہو گیا لیکن چونکہ اس کی موت اذیت ناک کرب کا نتیجہ تھی اس لئے  مرنے  کے  بعد بھی اس کی چیخ فضا میں  گونجتی رہی۔ انتقام کی دیوی(ہندوستانیوں  کی طرح یونانیوں  میں  بھی بہت سے  دیوی دیوتا کا تصور ہے )کو ’ریکو‘ پر رحم آیا اس نے  ’نرگس ‘کو سزا دینے  کا فیصلہ کیا۔ سزا کے  طور پر ’نرگس‘ کو ایک پانی کے  چشمے  کے  کنارے  کھڑا کر دیا گیا جس میں  وہ اپنا عکس دیکھتا رہا اور بالآخر اپنے  آپ پر عاشق ہو گیا۔ یہی عشق اس کے  لئے  جان لیوا ثابت ہوا اور وہ گھل گھل کر مر گیا۔ 
	جس جگہ وہ دفن کیا گیا اس جگہ ایک پھول کھلا اور اس پھول کو ’نرگس‘ کا نام دیدیا گیا۔ فرائڈ نے  جو بہت بڑا ماہر نفسیات اور نظر یہ ساز تسلیم کیا گیا ہے  اساطیری داستان سے  فائدہ اٹھاتے  ہوئے  ہر ایسے  شخص کو ’نرگس‘ کا نام دیا جو اپنے  جسم سے  محبت کرتا ہو،حسن سے  جنسی لطف حاصل ہوتا ہو۔ ذہنی بیماریوں  کا مطالعہ کرتے  ہوئے  فرائڈ کے  علاوہ دوسرے  ماہرینِ علم النفس نے  بھی نرگسیت کے  مختلف پہلوؤں  پر تفصیلی بحث کی اور نتیجہ اخذ کیا کہ گھریلو ماحول کے  خراب ہونے  سے  بچوں  کے  ذہنوں  پر جو دباؤ پڑتا ہے  یا ان میں  مراجعت Oedepus Complex اورRegressionکے  سبب جو ذہنی خرابیاں  پیدا ہو جاتی ہیں  وہ آگے  چل کر ’نرگسی رجحان‘ پیدا کرتی ہیں۔ ’نرگسی رجحان‘کیا ہے ؟ اس سلسلے  میں  ماہرین نے  الگ الگ رائے  دی ہے۔ فرائڈحد درجہ  خود داری اور خود پسندی یا خود ستائی کو نرگسیت قرار دیتا ہے  مگر کیرن ہارنیKAREN HORNEY کے  نزدیک ’نرگسیت‘ خود پرستی کا اظہار نہیں  بلکہ اپنی ذات سے  برگشتگی کا اظہار ہے  نرگسی رجحان کا حامل شخص ظلم نمائش اور عریانیت کا مظاہرہ کرتا ہے۔ 
	مائیکل جیکسن نے  مختلف صورتوں  میں  اپنی ذات سے  برگشتگی کا ہی اظہار کیا ہے۔ ہمیشہ یا ۱۵۰!سال تک جوان رہنے  کے  خبط میں  انہوں  نے  اپنے  چہرے  اور جسم کے  ساتھ جو غیر فطری معاملات کئے  اس سے  انہیں  حاصل کچھ نہیں  ہوا۔ چہرہ البتہ مسخ ہوتا رہا۔ ان کے  مرنے  کے  بعد ان کے  چہرے  کی جو حالت تھی اگر اس کو عام کرایا جائے  تو ایک عالم کو عبرت ہو گی،مگر ایسا کیوں  کیا جائے  گا؟ان کا تو وہ چہرہ عام کیا جاتا ہے  جو اصل ہے  ہی نہیں۔ یہی وجہ ہے  کہ نوجوانوں  کی ایک پوری نسل ان کی اتباع میں  اچھل کود کر رہی ہے۔ ہمارے  معاشرے  میں  ایسے  لوگ بھی ہیں جو کسی طرح بھی جیکسن کلچر سے  متاثر نہیں  ہیں  مگر اسی کی طرح خودفریبی میں  مبتلا ہیں، چھل کپٹ،دھونس اور چاپلوسی سے  کسی عہدے  یا منصب پر فائز ہو جاتے  ہیں  تو کم وقت میں  زیادہ سے  زیادہ چھکا لگانے کی کوشش میں  ایسی ایسی حرکتیں  کرتے  ہیں  کہ چھکا صاحب کے  لقب سے  مشہور ہو جاتے  ہیں۔ آج کی زندگی کا سب سے  اہم مسئلہ مصنوعی چہرہ، مصنوعی لہجہ اور مصنوعی ایجنڈا ہے۔ عوام و خواص ایسے  لوگوں  اور ایسی باتوں  کے  پیچھے  پڑے  ہیں  جو بھوک،بے  روزگاری،بیماری،ناخواندگی اور استحصال کے  خاتمے  کا ذریعہ نہیں  بن سکتیں۔ جیکسن کی ہی خبر میں  یہ پیغام موجود ہے  کہ جس تکنیک سے  وہ ۱۵۰سال تک جوان رہنے  کی کوشش کر رہے  تھے  وہ اصل میں  جل جانے   والے  مریضوں  کیلئے  ایجاد کی گئی تھی،یعنی ایسے  شخص کا اسکو استعمال کرنا جو جلا ہوا نہ ہو، اس تکنیک کو اسکے  حقدار تک پہنچنے  سے  روکنے  کے  مترادف ہے  اس کو ظلم گناہ اسراف،حق تلفی جو بھی کہا جائے  صحیح ہے۔ موت بڑھاپا اور بیماری سے  نجات کی فکر انسان کو ہر دور میں  رہی ہے،مہاتما بدھ کا تو پورا نظریۂ حیات اسی پر مبنی ہے،مگر مہاتما بدھ اور مائیکل جیکسن کے  سوچنے  کے  انداز اور طرزِ زندگی میں  جو فرق رہا ہے  اس کے  متضاد مظاہر سامنے  آئے  ہیں۔ پہلے  مظہر کو ’خودشناسی‘ اور دوسرے  کو ’خودفریبی‘ کہہ سکتے  ہیں۔ ہمیشہ جوان رہنے  یا ’موت کو طویل عرصے  تک ٹالتے  رہنے  کا خبط خود فریبی نہیں  تو کیا ہے ؟اور اس خود فریبی کی ایک وجہ عیاشی اور ہم جنسی ہے  جس میں  مائیکل جیکسن مبتلا تھے۔ پیدائش کی طرح موت اور بچپن وج وانی کی طرح بڑھاپا بھی اٹل حقیقت ہے  بلکہ نعمت ہے۔ قرآن حکیم میں  جہاں  بار بار اللہ کی نعمتوں  کی یاد دہانی کی گئی ہے  وہاں  موت کا بھی ذکر ہے۔ موت اس لئے  بھی محبوب ہے  کہ موت کے  بغیر محبوبِ حقیقی کا وصال ممکن نہیں  ہے۔ ہاں  موت کا نقارہ بجنے  سے  پہلے  خود ساختہ طریقوں  سے  موت کی آغوش میں  پناہ لینے  کی کوشش بزدلی ہے۔ مائیکل جیکسن نے  جس تہذیب یا طرزِ زندگی کو پروان چڑھایا اس میں  بڑھاپے  سے  نجات پانے  کیلئے  نہ صرف خود فریبی میں  مبتلا کیا جاتا ہے  اور جوان دکھائی دینے  کیلئے  رنگ و روغن پر انحصار بڑھتا ہے  بلکہ بوڑھا ہونے  اور بد شکل دکھائی دینے  کے  خوف سے  خودکشی کا رجحان بھی بڑھتا ہے۔ اس لئے  مجھے  ان لوگوں  پر ترس آتا ہے  جو جوان کہلانے  کی کوشش میں  اپنا بیشتر وقت آرائش و نمائش میں  صرف کر دیتے  ہیں  اس کے  باوجود بڑھاپا ٹالنے  میں  کامیاب ہوتے  ہیں  نہ ہی جوانی پر فتح پانے  میں۔ مائیکل جیکسن اس کی تازہ ترین مثال ہیں۔ اللہ کا شکر ہے  کہ ابھی میرا ہر عضو سلامت ہے  اس کے  باوجود مجھے  اس اعتراف میں  کوئی شرمندگی یا خوف نہیں  کہ اب میں  عمر کی اس منزل میں  داخل ہو چکا ہوں  جس عمر میں  بالوں  سے  نامۂ اعمال کی سیاہی کے  بجائے  کفن کی سفیدی جھانکنے  لگتی ہے  اور انسان بے  ساختہ پکار اٹھتا ہے  کہ   ؂   آئینے  میں  اپنے  بالوں  کی سفیدی دیکھ کر 
یاد کرتا تھا جوانی کو کفن یاد آ گیا   
	زمانہ اور زندگی کے  تینوں  دور ایک دوسرے  میں  اس طرح پیوست ہیں کہ الگ نہیں  کئے  جا سکتے  اور اپنے  اپنے  وقت پر تینوں  دور قدردانی کے  مستحق ہیں۔ بڑھاپے  میں  لونڈیائی حرکتیں  اور بچپن و جوانی میں  بزرگی کا ڈھنڈورا پیٹنے  والی آوازیں  قدرت پسند نہیں  کرتی اور وہ ایسا کرنے  والوں  کا حلیہ بگاڑ دیتی  ہے۔ مائیکل جیکسن کے  پروردہ کلچر میں  تو حلیہ بگاڑنے  کا کام انسان خود انجام دے  کر قدرت کا کام آسان کر دیتا ہے۔ بگڑے  ہوئے  حلیے  کو ہی دیکھ کر کسی شاعر نے  کہا ہے  کہ   ؂            فیشن کے  اندھیرے  میں  سمجھ میں  نہیں  آتا
                         کہ سامنے  جو ہے  وہ کھڑی ہے  یا کھڑا ہے !
	اور جب ایسی صورت حال پیش آتی ہے  تو مرد،مرد اور عورت عورت کے  درمیان شیطان اسی طرح حائل ہو جاتا ہے  جس طرح ایک مرد اور عورت کے 
 درمیان اور پھر ہم جنسی کا رجحان پروان چڑھتا ہے۔ 
٭٭٭


ادب
ستیہ پال آنند کی جمالیاتی رومانی حسیت 
______________شکیل الرحمن 

	 ستیہ پال آنند جدید اردو شاعری میں  جمالیاتی رومانی حسیت کے  ایک ممتاز فنکار ہیں۔ ان کی نظموں  کا مطالعہ کرتے  ہوئے  شدت سے  محسوس ہو تا  ہے  کہ انھوں  نے  اس رومانیت کے  مفہوم میں  بڑی وسعت و گیرائی پیدا کی ہے  کہ جو جمالیات کی سب سے  تابناک جہت ہے۔ یہ رومانیت تجربوں  کی وسعت اور تہہ داری کا جمالیاتی احساس بخشتے  ہوئے  جمالیاتی انبساط عطا کرتی ہے۔ یہ رومانیت اکثر جمالیاتی انکشاف کرتی ہے  اور ماضی اور حال کے  تجربوں  کو عموماً  اس طرح چھوتی ہے  کہ جمالیاتی ارتعاشات   (aesthetic vibrations)پیدا ہونے  لگتے  ہیں۔ اس طرح ستیہ پال آنند ایک منفرد شاعر کی حیثیت سے  سامنے  آتے  ہیں۔ جمالیاتی انکشاف کی ایک مثال پیش کرتا ہوں  : 
موت اندھی ہے ،یہ دیکھ کر بھی کبھی
دیکھتی ہی نہیں  کہ چاروں  طرف 
	سیکڑوں  بیج میر ے  دانوں  کے  
	دائیں  بائیں  زمیں  کی درزوں  میں 
	(نرم پتوں  کے  خواب بنتے  ہوئے )
	سو رہے  ہیں  ___اٹھیں  گے  پھر اک بار 
	چڑھتے  سورج کی پہلی کرنوں  کو 
	 جذب کرتے  ہوئے  بڑے  ہوں  گے  !
	ٹھونٹو سا میں  اکھڑتا، مرتا ہوا 
	ڈھلتے  سورج کی آخری کرنوں  
	سے  الجھتے  ہوئے ، ٹھٹھرتے  ہوئے  
	آخری رات جیتے  مرتے  ہوئے  
	 چڑھتے  سورج کی پہلی کرنوں  کو 
	ارگھ دیتا ہوں  اوس کا کہ مجھے  
	( سبز پتوں  کے  خواب بنتے  ہوئے  ) 
	 سینکڑوں  بار اور جینا ہے ! (سینکڑوں  بار اور جینا ہے /وقت لا وقت)
	زندگی کے  تسلسل پر مکمل اعتماد کے  حسی رومانی تصور کا یہ جمالیاتی نقش کتنا پر کشش ہے۔ ممکن ہے  کہ تسلسلِ زندگی کا یہ تصور ایک ’ متھ‘ (myth) ہو، شاعر کی تخلیقی فکر سے  اس کی تشریح نہیں  ہوئی ہے  بلکہ اس کی تخلیق ہوئی ہے  اور ایک جمالیاتی انکشاف ہوا ہے۔ زندگی اور موت کے  اسرار یا  مسٹری،(mystery)کو فنکار کے  جمالیاتی شور نے  تخلیقی سطح پر روشن کر نے  کی عمدہ کوشش کی ہے ، زندگی اور موت کے  مقدر کا سفر انسان کے  اجتماعی لا شعور (collective unconsciousness)میں  جانے  کب سے  جاری رہا ہے  یہ ایک انتہائی قدیم ’’موتوف‘‘ (motif) ہے  کہ جسے  شاعر نے  اپنے  چمکتے  استعاروں  کی مدد سے  روشن کیا ہے۔ ایک خوبصورت نظم کی تخلیق ہوئی ہے۔ جمالیاتی ارتعاش کی ایک عمدہ مثال یہ ہے   :
	صلیب پر جڑی ہوئی 
	 ہتھیلیوں  سے  قطرہ قطرہ سارا خوں ٹپک گیا 
	لہو چشیدہ کیل 
	اپنے  آ  ہنی لبوں  کو چاٹ چاٹ کر 
	خوشی سے  جیسے  زنگ رنگ ہو گئے  
	جو کیل دونوں  پاؤں  میں  
	جڑے  ہوئے  تھے  دور تک 
	وہ زخم کے  دہانے  میں  ہی کھو گئے  
	بدن کے  شاخچے  رگوں  میں  
	خوں  کے  ست رو سفر سے  مضمحل ہوئے  
	تو جیسے  گہری نیند سو گئے  /  لہو کے  دھارے 
	بوند بوند خاک ٹپک چکے  /  تو تھک گئے  
	سیاہ، کچھ  سپید/  خشخشی سے  بال
	خاک و خوں  سے  ماتھے  پر 
	چپک گئے  
	لبوں  پہ پپڑیاں  جمیں  /  تو پھوٹنے  لہو کا رنگ
	ریش کو بھی رنگ رنگ کر گیا 
	مرے  خدا، مجھے  بتا
	میں  کیا کروں  ؟
	کہ میں  مسیح تھا، نہ ہوں  
	تو کیا سبب ہے 
	میں  ہر ایک شب کسی صلیب پر چڑھا ہوا
	مسیح سا 
	ہزار بار کی شہادتوں  کے  جاں  گسل عذاب
	سہہ رہا ہوں  آج تک ؟		( مجھے  نہ کر وداع)
	شاعر کو زندگی کی شکست و ریخت کا جو عرفان حاصل ہے  اس سے  یہ المیہ تجربہ سامنے  آیا ہے۔ یہ نظم پورے  وجود میں  کپکپاہٹ سی پیدا کر دیتی ہے۔ جمالیاتی رجحان نے  اس تجربے  میں  توازن پیدا کر کے  المیہ کے  مجال کو اس طرح ابھارا ہے  کہ ارتعاشات (Vibrations)لذت آمیز بن جاتے  ہیں ، ایسی نظمیں  زندگی اور وقت کی نئی دیومالا بن جاتی ہیں  _____شعوری اور لا شعوری دباؤ کی نمائندگی اس طرح کرتی ہیں  کہ شعری تجربے  حد درجہ روشن ہو جاتے  ہیں۔ سچائیاں  جمالیاتی صورتیں  اختیار کر کے  متاثر کرنے  لگتی ہیں  
	 اچھے  شاعر کے  شعور میں  جتنی کشادگی پیدا ہوتی ہے  اتنا ہی اس کے  شعری تجربوں  کا دائرہ پھیلتا جاتا ہے  اتنی ہی ان کی گہرائی کا احساس ملتا جاتا ہے۔ ستیہ پال آنند کی شاعری صرف خیالات کی نہیں ، احساس اور سینشن(sensations)کی بھی شاعری ہے۔ جدید اردو نظم میں  احساس اور سینشن کی جو کمی ہے  ہم بخوبی جانتے  ہیں ، چوں  کہ نظم کا یہ شاعر شعور اور حقیقت کے  رشتوں  کو بہتر طور پر پہچانتے  ہوئے  ایک نئی سوچ پیدا کر دیتا ہے  اس لئے  حقیقتوں  کے  فارم (form)تبدیل ہو جاتے  ہیں  اور قاری حقیقتوں  کی نئی تخلیق سے  جمالیاتی آسودگی حاصل کرنے  لگتا ہے۔ رومانی حسیت (Romantic Sensibility) کے  بغیر اچھی یا بڑی شاعری جنم نہیں  لیتی، دنیا کے  تمام بڑے  اور اچھے  شاعروں  کی رومانی حسیت بیدار رہی ہے ، نئی اردو نظم میں  روایتی انداز اور اقدار نے  رومانی حسیت کو بہت کم ابھرنے  دیا ہے۔ ستیہ پال آنند کی رومانی حسیت بہت بیدار اور متحرک ہے۔ جمالیاتی وژن کے  ساتھ جب یہ حسیت بیدار ہوتی ہے  تو ماضی کا جلال و جمال شدت سے  متاثر کرنے  لگتا ہے  ’متھ‘ (Myth)اور علامتوں  میں  نئی معنویت پیدا ہو جاتی ہے ، نئی تہہ داری آ جاتی ہے ، نئے  استعارے  اور علامتیں  خلق ہونے  لگتی ہیں ، ان کی جذباتی شدت (emotional intensity)متاثر کرنے  لگتی ہے۔ 
	ستیہ پال آنند کی جمالیات ایسی رومانی رجحان کو نمایاں  کرتی ہے ، تخیل اور جذبے  کی آمیزش سے  پیکر اور ’ امیجز‘ (Images)حال کی سچائیوں  کو نئی جمالیاتی صورتیں  عطا کر دیتے  ہیں ، دہشت اور المیہ بھی جذباتی شدت پیدا کر کے  سبلائم  (Sublime)کی لذت سے  آشنا کر دیتے  ہیں۔ اس سلسلے  میں  ستیہ پال آنند کی نظم ’’ ایڈ پسر اک سوچ میں  گم ہے ‘‘ مثال کے  طور پر پیش کی جا سکتی ہے  :
	جو کچھ بھی میں  دیکھ چکا ہوں  
	چشم زدن میں چشم کا شیشہ جب ٹوٹے  گا
	عکس کی مانند
	اپنے  آپ ہی کرچی کرچی ہو کر آخر
	مٹ جائے  گا 
	یہ آنکھیں  جوان مکروہ مناظر کی عینی شاہد تھیں  
	کیسے  ان کو بار بار پھر دیکھ سکیں گی؟
	اور میں  اس چوبی تابوت کے  اندر لیٹا 
	تاریکی میں  گھڑیاں  گنتا
	اک اک پل کو
	اک اک صدی کی لمبائی کی طرح کاٹتا 
	خود سے  لڑتا بھڑتا آخر
	ٹوٹ پھوٹ کر ریزہ ریزہ ہو جاؤں  گا 
	گم گشتہ صدیوں  کے  غار میں کھو جاؤں  گا 
		کیا میں  رو بھی سکوں  گا 
	اندھی آنکھوں  کے  خالی شیشوں  سے  ؟
	کیا میں نے  اپنے  اندر کے  
	سارے  چشمے  پاٹ دیئے  ہیں  
	جن سے  آنسو پھوٹ پھوٹ کر 
	آنکھوں کے  پیمانے  کو چھلکا دیتے  تھے  ؟
	کیا میں  اندھی تاریکی میں 	
	پھوٹ چکی آنکھوں  کے  پیچھے  
	اپنے  ذہن کی بینائی سے  
	بار بار پھر دیکھ رہا ہوں  سارے  منظر
	جن سے  بچنے  کی خاطر میں  نے  آنکھوں  کو 
	پھوڑ دیا تھا 
	مجرم آنکھیں  پھوٹ گئیں  ___اچھا ہے  لیکن 
	آنکھوں  کے  تو دو ہی کٹورے  چھلک رہے  تھے  
	یادوں  کے  لاکھوں  شیشے  میں  !
	اب چوبی تابوت کے  اندر 
	(آڈ پیس صدیوں  سے  ایک ہی سوچ میں  گم ہے )
	ذہن کی آنکھیں  کیسے  پھوڑوں 
	ان مجرم یادوں  کے  شیشے  کیسے  توڑوں  ؟
	 صرف ستیہ پال آنند کی نہیں  بلکہ یہ جدید اردو شاعری کی ایک بہترین نمائندہ نظم ہے  جو دہشت، المیہ اور باطنی کرب اور اضطراب کو لئے  ’’اوبھت رس‘‘  کو قاری کے  احساس اور جذبے  میں  جذب کر دیتی ہے۔ اتنی پرانی کہانی میں  تازگی اور  تحیر کا پیدا ہونا معمولی بات نہیں  ہے۔ 
	ہمیں  معلوم ہے  کہ اڈیپس(Oedipus) یونانی اسطور کا ایک متحرک کردار ہے  جو بچپن میں  اپنے  والدین ( بادشاہ اور ملکہ) سے  بچھڑ گیا تھا، اس کی پرورش Corinthکے  بادشاہ نے  کی تھی، برا ہوا تو Thebesپر حملہ آور ہوا، جنگ میں  باپ کو شکست دے  کر قتل کر دیا اور سچائی سے  خبر اپنی سگی ماں  سے  شادی کر لی۔ جب سچائی معلوم ہو ئی تو اس نے  اس کو اپنی زندگی کا سب سے  بڑا جرم سمجھتے  ہوئے  اپنی آنکھیں  پھوڑ لیں۔ یونان ڈرامہ نگار صو فو کس (Sophocles)نے  ان اسطوری قصے  سے  متاثر ہو کر دو ڈرامے  لکھے  Oedipus Tyrannus(۴۲۹ ق م) اور Oedipus at Colonus)۴۰۱ ق م)۔ یونان متھ کا یہ ہیرو ایڈ پیس دنیا کا سب سے  بڑا المیہ سمجھا جاتا ہے۔ ستیہ پال آنند نے  اس کی خود کلامی سے  اسکے  باطنی کرب، ذہنی کوفت اور اذیت اور نفسیاتی کیفیت کو انتہائی خوبصورتی سے  اجاگر کیا ہے۔ مندرجہ ذیل مصرعے  پڑھتے  ہوئے  محسوس ہوتا ہے  جیسے  اڈیپس نے  خود اپنے  کلیجے  میں  ہاتھ ڈال دیا ہو اندر لہو لہان ہو :
	میں  اس اندھی تاریکی میں  
	پھوٹ چکی آنکھوں  کے  پیچھے  
	اپنے  ذہن کی بینائی سے  
	بار بار پھر دیکھ رہا ہوں  سارے  منظر
	جن سے  بچنے  کی خاطر میں  نے  آنکھوں  کو 
	پھوڑ دیا تھا 
	مجرم آنکھیں  پھوٹ گئیں __ اچھا ہے  لیکن 
	آنکھوں  کے  تو دو ہی کٹورے  چھلک رہے  تھے  
	یادوں  کے  لاکھوں شیشے  میں ! 	
	__’’ ذہن کی بینائی سے  بار بار دیکھ رہا ہوں  سارے  منظر‘‘
	__’’ یادوں  کے  لاکھوں  شیشے  میں  !‘‘
	ستیہ پال آنند نے  ایک انتہائی اذیت ناک کیفیت اور ذہنی انتشار کو اس نظم میں  مجسم کر دینے  کی کامیاب کوشش کی ہے۔ قاری کا ذہن ٹریجڈی اداس اندھیری گہرائیوں  میں  اترتا ہی جاتا ہے۔ نظم کے  آہنگ(rhythmاور ڈکشن سے  جو میلوڈی پیدا ہوتی ہے  اس سے  قاری کی جمالیاتی حسیت متاثر ہوتی ہے۔ ایک Poetic phenomenonگرفت میں  لے  لیتا ہے  جو بڑی بات ہے۔ 
	بیس بائیس برس ہوئے  اپنی کتاب ’’ ادبی قدریں  اور نفسیات‘‘ میں  میں  نے  اسطوری جبلت پر اظہار خیال کرتے  ہوئے  کہا تھا کہ اسطور کی جبلت ایک بنیادی جبلت ہے۔ تخلیقی فن کاروں  کی تخلیقات میں  کسی نہ کسی سطح پر اس کا اظہار ہوتا رہتا ہے۔ بڑے  فن کاروں  کے  فن میں  اس جبلت کا اظہار بڑی شدت سے  ہوا ہے۔ 
	 میں نے  کہا تھا فنون لطیفہ کی بنیاد فکشن پر ہے۔ انسان کا ذہن ہمیشہ کہانی کا ر کا ذہن رہا ہے۔ رقص۔ مجسمہ سازی،مصوری، موسیقی سب کی بنیاد فکشن پر ہے۔ اسطور سازی بھی اسی کی دین ہے۔ اسطور کی بنیاد حقوق کہانیوں  پر ہے۔ دنیا کے  تمام علاقو ں  میں  کہانی کاروں  کے  شعور اور لا شعور نے  اسطور کی تخلیق کی ہے  اسے  پروان چڑھایا ہے ، دنیا کے  بڑے  تخلیقی فن کاروں ،وہ مولانا رومی ہوں  یا فرید الدین عطار، شیکسپئیر ہوں  یا ملٹن، حافظ ہوں  یا سعدی ان سب کے  فن میں  فکشن کے  جوہر موجود ہیں۔ ان کی اسطوری جبلت کے  اظہار اور اسطوری رجحان سے  کوئی انکار نہیں  کر سکتا۔ تمام بڑے  تخلیقی فن کاروں  کے  اس رجحان سے  فن کی جمالیات کی سطح بلند ہوئی ہے ، رومانیت کے  نئے  مظاہر پیدا ہوئے  ہیں۔ نئی جہتیں  اجاگر ہوئی ہیں  ___اچھا اور بڑا فن کار فکشن سے  گہرا شعوری اور لا شعوری رشتہ رکھتا ہے۔ غالبؔ، اقبالؔ، ن۔ م راشد،اختر الایمان اردو کے  وہ نمائندہ شعراء ہیں کہ جن کے  فن میں  اسطوری جبلت کا اظہار ہوا ہے  اور فکشن کے  حسن و جمال کے  نقش اجاگر ہوئے  ہیں۔ ستیہ پال آند کی جمالیاتی رومانی حسیت نے  اسطور اور فکشن سے  جو ذہنی اور جذباتی رشتہ قائم کر رکھا ہے  اس سے  جمالیاتی تجربے  اور روشن ہوئے  ہیں۔ جلال و جمال کے  دلکش مظاہر سامنے  آئے  ہیں۔ 
	ستیہ پال آنند کے  اندر ایک کہانی کار چھپا ہوا ہے  ساتھ ہی ان کی اسطوری جبلت کا اظہار بار بار ہوا ہے۔ ’’ کالا جادو،۱۔ ۲۔ ۳۔ ‘‘،’’ دوزخ‘‘
ستیہ،چت،آنند‘‘ ''Adam'Apple 1,2,3'' پیڑ پر موت کی ’ قصہ و ینگ دلو کا اور میرا‘‘ ’’ ایڈپس اک سوچ میں  گم ہے ‘‘ سپر پدرم‘‘ الوداع‘ ‘’دو بھائی‘  جلاوطن‘ آخری چٹان تک‘ ایک پینٹنگ دیکھ کر ‘  یسوع‘قبولیت،ذاتی فیصلہ،رضاعت، واجب رشتہ‘ اپنے  حصے  کا ثمر، دولت،  گیارہواں  طاعون،  بیج،  تازہ دم،  (تتھاگت نظمیں )’ قید دوام کا ساتھی ‘زندہ در گور بنتِ زمیں، کھوئی ہوئی پری ‘باغباں ‘دادی مری زندہ نہیں  ہے ‘گیلا تیا سے  کون بچے  گا ‘نٹ راج‘ پری کہانی‘ رکا ہوا آدمی‘ وغیرہ مثال کے  لئے  پیش کی جا سکتی ہیں۔ ستیہ پال کی ایسی بہت سی نظمیں  ہیں  کہ جن میں  اسطوری اشارے  بھی ہیں  اور افسانوی مکالمے  بھی۔ ان کی جمالیاتی رومانی حسیت متحرک ہے  صدیوں  کے  سفر میں  انسان کے  افسانوی اور اسطوری تجربوں  کی روشنی حاصل کرتی ہے ، نئے  تجربوں  کو زیادہ سے  زیادہ روشن کرنے  کے  لئے  صدیوں  پرانے  انسانی حیاتی تجربوں  سے  علامتیں  اور استعارے  منتخب کرتی ہے۔ ان میں  نئی معنویت سے  بڑی چمک دمک پیدا ہو جاتی ہے ، نئے  تجربے  اور روشن ہو جاتے  ہیں ، ان میں  تہہ داری بھی آ جاتی ہے  اور گہرائی بھی۔ 
	شاعر کے  افسانوی مزاج نے  اسطوری علامات اور استعارات کو  جو نئی صورتیں  عطا کی ہیں  ان کی کئی مثالیں  موجود ہیں  ان میں  اپنے  عہد کا المیہ بھی ہے  اور اس کی جمالیات بھی۔ مثلاً 
دور پس منظر میں  اک ویران،چٹیل، خشک میداں 
نسل کش ناکارگی، بنجر زمیں،لا ولد دھرتی
نزد منظر میں  فقط اک خشک مردہ پیڑ ہے 
جو جسم کی اپنی عمودی بے  ریا جومیڑی میں  
صرف اک گانٹھوں  بھرا شو لنگ
اپنی مردہ حالت میں  بھی سر اونچا کئے  
ساکت نظر آتا ہے  جیسے 
دیکھنے  والوں  سے  یہ کہنے 
کی کوشش کر رہا ہو 
 میں  تو افزائش کی اک
ایسی علامت تھا 
 جسے  پوجا گیا تھا 
آج جب میں  
مر گیا ہوں  
یہ زمیں  بھی
مر گئی 
ہے !
		(ایک پینٹنگ کو دیکھ کر۔ مجھے  نہ کر وداع)
	ستیہ پال آنند کی جمالیاتی رومانی حسیت نے  افسانوی مزاج اور رجحان میں  جو تحرک اور شدت پیدا کی ہے  اس سے  اردو کو چند بہت خوبصورت نظمیں  ملی ہیں۔ مثلاً کالا جادو ۱۔ ۲۔ ۳۔ ‘‘ (کالے  جادو گر کی بیٹی/کالی جادو گرنی، جس نے  /یک کالے  دل کے  بدلے  میں /مجھ سے  میرا جلا دل/لینے  کا اصرار کیا تھا /)"Adams' Apple"۱۔ ۲۔ ۳۔ ‘‘ ( تو کیا اماں  حوا نے  اک نصف ابتر سا تحفہ بنا کر /( فقط آدھا کھا کر)/ہتھیلی پہ اپنی سجا کر تجھے  / باوا آدم کو دیتے  ہوئے  یہ کہا تھا /’’ بدن کے  دفینے  کو دریافت کرنا کٹھن مرحلہ تھا /جسے  میں  نے  پہلے  ہی سر کر لیا ہے  اسے  اب نگل جاؤ آدم/کہ تم پر بھی یہ را ز کھل جائے  /تم اک بدن ہو، برہنہ سراسر ! ___میں  اپنے  گلے  میں  پھنسے  سیب سے  بار ہا پوچھتا ہوں !/ہست اور نیست ( سانپ کے  ڈسنے  سے  جب آنند نیلا پڑ گیا،تو/بھکشوؤں  نے  ماتمی چادر سے  اس کو ڈھک دیا تھا /پھر یکایک اس نے  آنکھیں  کھول دی تھیں  /اور واپس آ گیا تھا لوگوں  کے  جہاں  میں  /سارے  بھکشو منتروں  کا جاپ کرنے  لگے  تھے /کچھ دنوں  کے  بعد پوچھا بدھ نے  آنند سے  __بھکشو بتاؤ/موت کیا ہے ، اس کا اندازہ  ہوا کچھ/    اسطوری جبلت اور بھی متحرک ہو اور افسانوی مزاج اور بھی روشن ہو تو فن کار کے  لا شعور میں  اور بھی شدت پیدا ہو گی، اجتماعی لا شعور کے  تحرک سے  ’متھ‘ (Myth)اور سمبل(Symbol)حاصل ہوتے  رہیں  گے  جس کی کمی اردو نظم میں  محسوس ہوتی ہے۔ 
	ستیہ پال آنند خوب پڑھے  لکھے  تجربہ کار تخلیقی فن کار ہیں۔ لہٰذا ان سے  بڑی امیدیں  وابستہ کی جا سکتی ہیں۔ وہ اچھے  نقاش ہیں ، ان کے  بہت سے  بصری مناظر جمالیاتی انبساط عطا کرتے  ہیں۔ ان کے  بصیرت کی پہچان وہاں  بھی ہوتی ہے  جہاں  وہ ذات ( میں  ) کو مرکزی حیثیت دے  کر زندگی کے  انتشار، اضطراب، اور درد و کرب کو قریب تر کر لیتے  ہیں ، زندگی کی شکست و ریخت کی تصویریں  ابھرنے  لگتی ہیں ، محسوس ہوتا ہے  کہ شاعر کی سائیکی،میں  جانے  کتنے  المناک تجربے  سوئیاں  سی چبھو رہے  ہیں۔ اکثر نظموں  میں  یہ الم ناک تجربے  ذات میں  جذب ہو جاتے  ہیں۔ ’ ذات‘ تمام درد و کرب اور تمام شکست و ریخت کی علامت بن جاتی ہیں۔ یہ بھی ہوتا ہے  کہ الم ناک حالات کو شدت سے  محسوس کرتے  ہوئے  ’ ذات‘ کا احساس یہ ہوتا ہے  کہ وہ بھی پگھل جائے  گی۔ ایک خوبصورت نظم سنئے  :
	ذہن کے  گہرے  اندھیرے      / زخم کا اندھا دہانہ
	بھر گیا اور درد قدرے  کم ہوا تو 
	میں  نے  سوچا /  آنے  والے  دن یقیناً
	زخم کے  احساس کو بھی 
	مندمل کرنے  میں  میرا ساتھ دیں  گے 
	آنے  والے  دن بھلا کب جانتے  تھے  
	زخم کے  اندر نہاں 
	سیال لاوے  کا جو بحرِ بیکراں  ہے  
	وہ دہانے  کوکسی آتش فشاں  کی 
	آنکھ کی مانند یوں  کھو لے  گا، ساری
	وادیاں،پگڈنڈیاں ،چٹیل ڈھلانیں  
	غرق ہو جائیں  گی ___سارا ذہن خود اک
	زخم بن جائے  گا ___یعنی
	لا دوا
	دردِ وجود و ہست کا گہرا سمندر !     ( آتش فشاں۔ وقت لا وقت)
	’ ذات‘ اور معاشرہ اور ذات کے  تعلق سے  ستیہ پال آنند کی کئی بصیرت افروز نظمیں  ہیں  جو مختلف جمالیاتی رومانی جہتوں  کے  ساتھ سامنے  آئی ہیں۔ مثلاً ’’آوازِ شکست ذات‘‘ خود کلامی‘‘’’ سپر پدرم‘‘ ’’گودو کا انتظار ‘‘ ’’ سیلف پورٹریٹ کی‘‘ ’’مویشی منڈی‘‘’’ حویلی‘‘ ’’ وصال‘‘ ’’ ہوس‘‘ ’’ آخری چٹان تک‘‘’’ فنکار تھک گیا ہے  ‘‘’’ کالا جادو‘۱۔ ۲۔ ۳۔ ‘‘ نٹ راج وغیرہ۔ اس میں  (ذات )کو I-nessیا خودی نے  نہیں  چھوا ہے  یہ ما قبل تاریخ سے  تاریخ تک، تہذیب کے  پورے  سفر میں  متحرک رہا ہے۔ شاعر اس ’’ میں  ‘‘ میں  جذب ہوتا ہے  تو اپنی جمالیاتی رومانی حسیت کو مختلف انداز سے  نمایاں  کرتا رہتا ہے۔ 
٭٭٭

 

اردو ہند و پاک کے  ما بین ادبی، لسانی اور تہذیبی رابطے  کی زبان
______پروفیسر محمد انور الدین
	
	اہلِ نظر سے  یہ بات مخفی نہیں  ہے  کہ ملک کی تقسیم اور آزادی سے  قبل ہندوستان اور پاکستان ایک وحدت تھے۔ پاکستان کے  وجود میں  آنے  سے  قبل اس خطے  کو بر صغیر کہا جاتا تھا، اب بر صغیر ہندو پاک کہتے  ہیں۔ اردو زبان اس بر صغیر کی سب سے  بڑی رابطے  کی زبان ماضی میں  بھی تھی اور آج بھی ہے۔ 
	اردو کی اس ہر دلعزیزی کی ایک وجہ تو یہ ہے  کہ اس کی تعمیر و تشکیل میں  بر صغیر کے  ہر علاقے  کے  باشندوں  کا تعاون شامل ہے۔ پنجاب ہو کہ سندھ،دہلی اور لکھنؤ ہو کہ گجرات اور دکن، ہر خطے  کے  باشندوں  نے  از منہ قدیم ہی سے  اردو زبان کو گلے  سے  لگایا اور اسے  نطق و گفتار کی زینت بنایا۔ اردو کی مقبولیت کی ایک اور وجہ خود اس زبان کی دل کشی شیرینی اور مٹھاس ہے۔ جس نے  ایک مرتبہ اسے  منھ لگایا سمجھئے  پھر اسی کا ہو گیا۔ اردو زبان کی یہ حلاوت اور شیرینی اس کی ہند آریائی روح اور عربی،عجمی اور ترکی کی تئیں  اس کے  فراخ دلانہ رویے  کی بدولت ہے۔ عبارت مختصر اردو زبان کی مقبولیت اور سارے  بر صغیر میں  اس کی اشاعت کے  اور بھی اسباب ہو سکتے  ہیں  اور ہیں۔ لیکن فی الحال یہ ہمارا موضوع بحث نہیں  ہے۔ اس موقع پر میں  صرف یہ عرض کرنا چاہتا ہوں کہ اردو زبان زمانۂ قدیم ہی سے  بر صغیر کی سب سے  مقبول زبان رہی ہے۔ سیاسی حالات اور تاریخی جبر کے  نتیجے  میں  بر صغیر کی تقسیم عمل میں  آئی اور پاکستان اور ہندوستان کے  نام سے  دنیا کے  نقشے  پر دو نئے  ملکوں  کا اضافہ ہوا لیکن اہلِ نظر جانتے  ہیں  کہ یہ تقسیم محض سیاسی تھی اور کوئی سیاسی حد بندی یا فوجی سرحد کسی زبان کو مقید نہیں  کر سکتی۔ چنانچہ اردو کے  ساتھ بھی یہی ہوا کہ ہندوستان پاکستان کے  درمیان سرحد تو کھینچی گئی لیکن یہ سرحد صرف زمین کو بانٹ سکی دلوں  کو نہیں۔ آج بھی ہندوستان اور پاکستان کے  کروڑوں  عوام کے  دل ایک ہیں۔ محبت کی حرارت دونوں  طرف کے  عوام میں  ہے۔ دوستی کے  جذبات سرحد کے  اس پار بھی ہیں  اور اس پار بھی۔ امن و آشتی اور بھائی چارے  کی خواہش ادھر جتنی شدید ہے  ادھر بھی اتنی ہی شدید ہے  یعنی دونوں  طرف ہے  آگ برابر لگی ہوئی۔ لیکن یہ آگ جنگ کی ہولناک آگ سے  مختلف ہے۔ یہ نفرت کی آگ نہیں  جس میں  جل کر انسانیت خاکستر ہو جاتی ہے  بلکہ یہ محبت کی آگ ہے  جو نفرت اور دشمنی کے  سرد ماحول میں  دل اور نگاہ میں  زندگی کی حرارت اور گرمی پیدا کرتی ہے۔ زندگی کی اس حرارت کو باقی و بر قرار رکھنے  میں  اور اسے  پروان چڑھانے  میں  اردو زبان کا ایک تاریخی رول رہا ہے۔ 
	ترسیلی سطح پر اردو زبان عوام کے  درمیان رابطے  کا سب سے  بڑا اور مؤثر ذریعہ ہے۔ تخلیقی سطح پر یہ زبان شعر و ادب کے  وسیلے  سے  اس بر صغیر کی مشترکہ تہذیب کی صورت گری و آبیاری اور اس کی نشو و نما اور ارتقاء کا سب سے  اہم آلہ ثابت ہوئی ہے۔ ہندوستان اور پاکستان کے  کلچر میں  محض پہلوؤں  سے  جزوی فرق و اختلاف ہو سکتا ہے  لیکن یہ فرق تو خود ہندوستان کی مختلف ریاستوں  کے  کلچر میں بھی ہے۔ اہم بات یہ ہے  کہ جزوی فرق کے  باوجود ہندو پاک کی تہذیب کا بنیادی مزاج  ایک ہے۔ جو امن و انسانیت اور اخلاق و روحانیت سے  عبارت ہے۔ اس پس منظر میں  مجھے  یہ کہنے  کی اجازت دیجئے  کہ گو،وقت کی گردش،سیاسی انقلابات اور حالات کے  بدلتے  ہوئے  رخ نے  ہندوستان اور پاکستان کو الگ ضرور کیا لیکن  خوبیِ تقدیر سے  ہمارے  اسلاف نے  اردو کی شکل میں  ایک ایسی زبان ہمیں  دی ہے  جو اس سیاسی خلیج کو پاٹنے  اور دو ملکوں  کی سرحدوں  اور دو ملکوں  کے  عوام کے  ٹوٹے  ہوئے  دلوں  اور ٹوٹے  ہوئے  رشتوں  کو جوڑنے  کے  لئے  ایک پل کا کام کرتی ہے۔ لیکن ضرورت اس بات کی ہے  کہ ہم اس پل کی قدر و قیمت اور اہمیت و افادیت کو پہچانیں  اور اس کی شایان شان احسان شناسی کریں۔ 
	اردو زبان کا ماضی اور اس کی تاباں  و درخشاں  لسانی، ادبی اور تہذیبی و روایات اس امر کی شاہد ناطق ہیں  کہ یہ زبان پیار و محبت کی زبان ہے  دشمنی کی نہیں۔ یہ امن و صلح کی زبان ہے  جنگ و جدل کی نہیں ،۔ یہ جوڑنے  والی زبان ہے  کاٹنے  والی نہیں۔ اس لئے  یہاں  اگر کوئی یہ کہتا ہے  کہ اردو نے  ہندوستان کو تقسیم کیا تو وہ تنگ نظر اور سیاہ دل ہی نہیں  بلکہ ہندوستان کا اور ہندوستان کی گنگا جمنی تہذیبی روایات کا دشمن ہے۔ اسی طرح وہاں  کوئی اگر یہ کہتا ہے  کہ اردو زبان نے  پاکستان بنایا تو وہ تاریک دماغ اور نا عاقبت اندیش ہی نہیں  بلکہ خود اردو کا دشمن ہے۔ 
	اردو زبان اس برصغیر کی مختلف لسانی اور تہذیبی وحدتوں  کے  درمیان میل ملاپ،ربط و تعلق تہذیبی مفاہمت اور یگانگت کا ثمرہ ہے۔ یہ ایسی فراخ دل اور وسیع النظر زبان ہے  کہ اس نے  نہایت رواداری کے  ساتھ بر صغیر کی تمام ہند آریائی زبانوں ، علاقائی بولیوں  اور بیرونی زبانوں  اور تمام تہذیبوں  کے  صالح اور بہترین عناصر کو جذب کیا اور ایک ایسی رابطے  کی زبان بن گئی جو سب کے  لئے  قابلِ قبول اور سب کی منظورِ نظر ہے۔ 
	 اردو کے  سیکولر کردار کا سب سے  روشن ثبوت یہ ہے  کہ اس کے  سمجھنے  اور بولنے  والوں  میں  بر صغیر کے  تمام فرقوں  اور تمام طبقات کے  لوگ شامل ہیں۔ اس طرح اردو زبان ملک کے  اندر بھی دلوں  کو جوڑتی ہے۔ من و تو کے  فاصلوں  کو مٹاتی ہے  اور بین الاقوامی سطح پر بھی اردو زبان نہ صرف ہندوستان اور پاکستان کو جوڑتی ہے  بلکہ سمندر پار انگلستان،جرمنی، فرانس،ناروے، امریکہ،کنیڈا اور خلیجی ممالک میں  سعودی عرب، مسقط، کویت، قطر، دوبئی،اور تو اور چین اور جاپان تک ساری دنیا کے  ممالک میں  اردو بستیاں  ہیں  جو ان ممالک کا رشتہ ہندو پاک سے  جوڑتی ہیں۔ اس طرح اردو زبان اور اردو تہذیب قومی اور ملکی دائرے  سے  پھیلتے  عالمی وسعتوں  کو  محیط ہو جاتی ہے۔ 
	آج یہ دنیا کی تیسری سب سے  بڑی بولی اور سمجھی جانے  والی زبان ہے۔ یہ زبان اگر جاپان جیسے  مشرق بعید اور امریکہ جیسے  مغرب بعید کے  مالک کو ہندوستان اور پاکستان سے  جوڑ سکتی ہے  تو پھر خود ہندوستان اور پاکستان کو کیوں  نہیں  جوڑ سکتی جب کہ اس کا جینس دونوں  ممالک کی تہذیبی روایت سے  بنا ہے۔ اس کی جڑیں  سر زمین ہندو پاک کی مٹی میں  پھیلی ہو ئی ہیں۔ اس لئے  صرف اردو میں  اتنی وسعت، توانائی اور تاثیر ہے  کہ ہند و پاک کے  درمیان ایک پل کا کام انجام دے  کر اور دونوں  کو اخوت اور دوستی کے  رشتے  میں  مضبوطی سے  باندھے۔ 
	ایسا نہیں  ہے  کہ اردو زبان اپنے  اس اہم وظیفے  سے  غافل ہے  وہ غیر محسوس طریقے  پر ہند و پاک کو لسانی، ادبی اور تہذیبی سطح پر ایک دوسرے  سے  باندھے  ہوئے  ہے  خواہ کوئی اسے  مانے  یا نہ مانے۔ سیاست دان اپنی مصلحتوں  کے  سبب اس کا اعتراف کریں  یا نہ کریں ، اردو اپنا کام کئے  جا رہی ہے۔ ہمارا عرض کرنا یہ ہے  اس زبان میں  اور بہت سے  امکانات اور عمل کی بہت سی جہتیں  پنہاں  ہیں  جنھیں  رو بہ عمل لانے  سے  ہند و پاک کے  درمیان دوستی اور اعتماد کا رشتہ مزید پختہ اور مستحکم ہو سکتا ہے۔ 
	 دنیا میں  ایسے  ممالک بہت کم ہوں  گے  جن کی تاریخ،زبان اور ادب ایک ہو، ہندوستان اور پاکستان ایسے  ہی ممالک ہیں۔ ہم ایسے  تہذیبی ورثے  کے  امین ہیں  جو دونوں  ممالک میں  مشترکہ ہے۔ ہم ایسی زبان رکھتے  ہیں  جو دونوں  ملکوں  میں بولی، سمجھی،لکھی اور پڑھی جاتی ہے۔ اور اس زبان میں  جو ادب تخلیق کیا جاتا ہے  مشترک تہذیب کے  حوالے  سے  اس ادب کا مزاج اور منہاج ایک ہے۔ دونوں  طرف کے  انسانوں  کے  جذبات و احساسات، مسائل و مصائب،سوچنے  سمجھنے  کا انداز اور فطری خصوصیات ایک سی ہیں۔ اس لئے  وہاں  جو ادب لکھا جاتا ہے  یہاں  اس میں  کوئی اجنبیت محسوس نہیں  ہوتی اور یہاں  جو ادب تخلیق کیا جاتا ہے  وہاں  کے  لوگوں  کو نا مانوس نہیں  لگتا۔ 
	اردو زبان محض ایک عام زبان نہیں  بلکہ ہندوستان اور پاکستان کے  لئے  ایک زبردست اتحاد افزاء اور اعتماد پرور قوت ہے۔ ہمارے  سیاست دانوں  کو چاہئے  کہ اس حقیقت کا اعتراف کریں  اور اس کے  ذریعے  با ہمی تعلقات کی دراڑوں  کو پر کریں۔ 
	اردو زبان کس طرح دونوں  ملکوں  کے  رشتوں  کو جوڑتی ہے  اس کے  چند واقعاتی حقائق آپ کے  سامنے  رکھنا چاہتا ہوں۔ ہندوستان کے  اردو ادیبوں  کی تخلیقات پاکستان کی بھی ویسی ہی ادبی میراث ہیں  جیسی ہندوستان کی ہیں  اسی طرح پاکستان کے  اردو ادیبوں  کی تخلیقات پر ہندوستان کا بھی ویسا ہی اور اتنا ہی حق ہے  جیسا پاکستان کا ہے۔ پریم چند ہندوستان کے  لئے  بھی اردو کے  بڑے  افسانہ نگار ہیں  اور پاکستان کے  لئے  بھی۔ ان کی تصنیف گؤ دان ہندوستان کے  لئے  بھی اردو کا عظیم ناول ہے  اور پاکستان کے  لئے  بھی۔ اسی طرح قرۃ العین حیدر نے  پاکستان کے  زمانۂ قیام میں  آگ کا دریا جیسا معرکۃ الآرا ناول لکھا جو ہندوستان اور پاکستان دونوں  ملکوں  کی ادبی تاریخ میں  اردو کا عظیم ناول ہے۔ فیض احمد فیض، ناصر کاظمی اور احمد فراز وغیرہ ہندوستان میں  ویسے  ہی مقبول ہیں  جیسے  پاکستان میں  ہیں۔ یہ سرحد جس نے  اس سر زمین کو تقسیم کیا ہے۔ کیا اردو زبان کے  شاعروں  اور ادیبوں  کو بھی تقسیم کر سکتی ہے۔ کیا انتظار حسین، مشتاق احمد یوسفی، جمیلہ ہاشمی، عبد اللہ حسین، ممتاز مفتی، جمیل جالبی،زہرہ نگاہ،کشور ناہید، پروین شا کر اور بیسیوں   دیگر پاکستانی تخلیق کار صرف پاکستان کے  ہیں  ہندوستان کے  نہیں، کیا بیدی، کرشن چندر،عصمت چغتائی، اصغر،فانی، جگر،حسرت، فراق، آل احمد سرور، احتشام حسین، رشید احمد صدیقی،جیلانی بانو، ڈاکٹر زور، اور شمس الرحمن فاروقی وغیرہ جیسے  ادبا و شعرا ء صرف ہندوستان کے  لئے  ہیں  پاکستانیوں  کے  لئے  کوئی معنویت نہیں  رکھتے۔ ظاہر ہے  کہ کوئی ہوش مند انسان ادیبوں، شاعروں  اور تخلیق کاروں  کو سیاسی سرحدوں  میں  قید نہیں  کر سکتا۔ اسی طرح آپ غور کرتے  جایئے  کہ اردو زبان کس طرح ہندوستان اور پاکستان کو جوڑ رہی ہے۔ آپ دیکھیں  گے  کہ ہندوستانی فلمیں  جو در حقیقت اردو فلمیں  ہیں  اور ان کے  نغمے  جو اردو شاعری کی دین ہیں  پاکستان مین کس قدر مقبول ہیں۔ اسی طرح پاکستان کے  ڈرامے  کس شوق سے  ہندوستان میں  دیکھے  جاتے  ہیں۔ نصرت فتح علی خان، مہدی حسن، غلام علی وغیرہ جیسے  فنکار جو اردو کے  فنکار ہیں  ہندوستان میں  بھی اتنے  ہی ہر دل عزیز ہیں  جتنے  پاکستان میں  ہیں۔ اسی طرح کون پاکستانی ہے  جو لتا منگیشکر اور محمد رفیع کی سریلی تانوں  سے  محظوظ نہیں  ہوتا۔ 
	 میں  ایک اور حقیقت کی طرف آ پ کی توجہ  مرکوز کرنا چاہتا ہوں۔ اردو کے  بہت سے  صف اول کے  شاعر و ادیب تقسیم سے  قبل ہندوستان میں  تھے  لیکن تقسیم کے  بعد پاکستان چلے  گئے  اور وہاں  انھوں  نے  اردو زبان و ادب کی خدمت کی۔ مولوی عبدالحق، جوش ملیح آبادی، نیاز فتح پوری، اختر حسین رائے  پوری،ابراہیم جلیس،شاہد احمد دہلوی، ممتاز حسین، وقار عظیم، عبادت بریلوی یاور ممتاز شیریں  وغیرہ اور بھی پچاسوں  نام ہیں۔ فہرست سازی مقصود نہیں  محض قلم برداشتہ طور پر چند نام گنا دیئے  گئے  ہیں۔ اسی طرز تقسیم کے  نتیجے  میں  اردو کے  متعدد پاکستانی ادیب ہندوستان آئے  جیسے  بلراج کومل،کنھیا لال کپور،فکر تونسوی،کشمیری لال ذاکر،گلزار وغیرہ۔ یہاں  آنے  کے  بعد ان لوگوں  نے  اردو سے  اپنا رشتہ ختم نہیں  کیا۔ انھوں  نے  کبھی یہ نہیں  سوچا کہ اردو پاکستان کی زبان ہے  بلکہ انھوں  نے  عقیدتاً اردو کو اپنی زبان سمجھا اور اس کی خدمت کی۔ 
	قرۃ العین حیدر اور سجاد ظہیر اردو کے  ایسے  اہلِ قلم ہیں  جو ہندوستان سے  پاکستان گئے  کچھ عرصہ وہاں  قیام کیا پھر لوٹ کر ہندوستان واپس آئے۔ ہندوستان کے  قومی نغمے ’’ ترانۂ ہندی‘‘ کا خلاق وہ شاعر تھا جس کا مزار پاکستان میں  ہے۔ میری مراد علامہ اقبال سے  ہے۔ اسی طرح پاکستان کا قومی ترانہ جگن ناتھ آزاد نے  لکھا جنھوں  نے  پاکستان سے  ہندوستان کی طرف ہجرت کی۔ میری مراد پروفیسر جگن ناتھ آزاد سے  ہے۔ جنھوں  نے  پاکستان کے  لئے  اس کا اولین قومی ترانہ لکھا تھا۔ کہنے  کا مطلب یہ ہے  کہ اردو زبان ہندوستان اور پاکستان کے  درمیان دوستی، اتحاد، اور با ہمی تعاون و اعتماد کے  ایک پل کی حیثیت رکھتی ہے۔ اس حوالے  سے  اس زبان میں  ان دونوں  ممالک کے  درمیان دوستانہ تعلقات کو مضبوط کرنے  کی بے  پناہ قوت اور صلاحیت پائی جاتی ہے۔ یہ صلاحیت اسی وقت اپنے  تفاعل کا بھر پور مظاہرہ کر سکتی ہے  جب اسے  آزادانہ کام کرنے  کا موقعہ ملے۔ وقت کا تقاضہ ہے  کہ ہم اردو زبان کی اس خوبی اور اہمیت کو سمجھیں  اور اس کے  ذریعے  دونوں  ملکوں  کے  نہ صرف لسانی، ادبی اور تہذیبی رشتے  کو جوڑیں  بلکہ زندگی کے  دوسرے  میدانوں  میں  بھی اردو زبان کو دوستی و یگانگت اور تعاون مفاہمت کے  پل کی حیثیت سے  استعمال کریں  اور مجھے  یقین ہے  کہ اردو زبان کے  اندر یہ وصف بدرجۂ اتم موجود ہے  کہ وہ اس عظیم الشان ذمہ داری کو بوجوہِ احسن انجام دے۔ 
٭٭٭


قومی یکجہتی اور اُردو ادب
_____ڈاکٹر یاسمین محمدی بیگم
	ہندوستان ایک بہت وسیع و عریض ملک ہے۔ یہاں  کئی مذاہب، زبانیں  اور کلچر ہیں۔ اس تہذیبی کثرت کا سب سے  بڑا وصف اس کی رنگا رنگی ہے۔ لوگ اس پر بجا فخر کرتے  تھے۔ مگر جب حالات نے  پلٹا کھایا تو یہی چیز جی کا جنجال بن گئی۔ آج قومی سا لمیت کا مسئلہ شش جہت بن گیا ہے۔ ایک طرف ذات پات کی لعنت ،دوسری طرف علاقائیت کا زور ہے  ،تیسری طرف مرکز اور ریاستوں  میں  رسہ کشی ہے ،چوتھی طرف سرمایہ داروں  اور ناداروں  میں  طبقہ وارانہ ذہنیت کا فروغ ہے  پانچویں  طرف جماعتوں  اور پارٹیوں  کے  درمیان چپقلش ہے ، چھٹی طرف ہندو مسلم ،ہندو سکھ اور دیگر فرقوں  کے  باہمی تعلقات کی کشیدگی ہے۔ یہ سب اپنی اپنی جگہ پر نہایت اہم اور قابلِ توجہ مسائل ہیں  لیکن قومی آہنگی کے  نام کے  ساتھ جو بات سب سے  پہلے  ذہن کے  پردے  پر اُبھر تی ہے  وہ ہے  فرقہ وارانہ ہم آہنگی، اس لئے  یہاں  اس موضوع پر ہم اظہارِ خیال کریں  گے۔ جہاں  تک قوی عصبیت کا سوال ہے  بلاشبہ یہ تمام فرقوں  میں  کم و بیش موجود ہے۔ مختلف ذاتیں ،گروہ بندیاں اور مذہبی فرقے  ہیں۔ ذات پات کا نظام خود سماجی تفریق کی بناء پر قائم ہوا تھا اور اب تو نئے  سٹ اپ میں  ہر بالغ کو رائے  دہندہ بنا دینے  کے  باعث اس کی اہمیت اور بڑھ گئی ہے  زبانوں  کا اختلاف شروع سے  تھا مگر الگ الگ ریاستوں  کی زبانیں  علاقائیت کے  جذبات پیدا کرنے  کا سبب بن گئیں۔ مذہبی فرقہ پروری موجود قومی انتشار میں  سب سے  اہم ہے۔ مذہبی احیاء پرستی کی کوششوں  نے  تہذیبی اور سماجی بالا دستی کی طرف موڑا تو دوریاں  بڑھ گئیں۔ 
ایک قوم کی انفرادی اور اجتماعی زندگی میں  مذہب کا مقام مسلم ہے۔ دورِ قدیم ہی سے  مذہب ہماری مشرقی دنیا کا ورثہ مانا گیا ہے  آج تک اس کی ضرورت پر زور دیا جاتا رہا ہے۔ چوں  کے  ہندوستان کی سماجی زندگی ایک عرصۂ دراز سے  مذہبی اساس پر اُستوار رہی ،اسی لئے  اس میں  نشو نما پانے  والی تمام تہذیبیں  جیسے  ویدک ،بدھ متی،پورانک وغیرہ مذہبی رنگ میں  رنگی ہوئی تھیں  ،اسی خصوصیت کی بناء پر اس ملک کو دنیا کی مرکزی عبادت گاہ کہا جانے  لگا تھا۔ 
	اس حقیقت کی روشنی میں  اگر ہماری قدیم تہذیب کا جائزہ لیا جائے  تو جو بات سب سے  پہلے  محسوس ہو گی وہ یہ کہ یہاں  کے  سماجی اختلافات کی کثرت میں  مذہبی وحدت گم ہو کر رہ گئی تھی۔ یقیناً سو فی صدی لوگ ہندو مت کے  پیرو تھے  ،مگر عقیدوں  کی عدم یکسانیت عام تھی۔ اس کی وجہ یہ بتائی جاتی ہے  کہ اس مذہب کا بانی کوئی ایک شخص نہ تھا بلکہ ابتداء ہی سے  لوگوں  کو اختیار تھا کہ اپنی اپنی پسند کا دیوتا مقرر کر لیں۔ تہذیب و تمدّن میں  ہم آہنگی نہ ہونے  کے  سبب یہ بھی تھا کہ ان کے  تصورات الگ الگ تھے  مثلاً ذات پات پر ایمان رکھنے  والا بھی ہندو اونچ نیچ کا مارا ہوا بھی ہندو  گوشت خور بھی ہندو،اور اس پر سخت پرہیز کرنے  والا بھی ہندو تھا جو بہت سے  خداؤں  کے  آگے  ما تھا ٹیکتا تھا اور وہ بھی جو کسی خدا کو نہ مانتا تھا۔ 
	ایک طرف مذہب ایسا غیر منظّم تھا، دوسری طرف پورا سماج ورن آشرم کے  چنگل میں  پھنسا ہوا تھا۔ کہ اسے  ایک خُدا دو نظریہ سمجھا جا رہا تھا اس کی توجیہ یوں  بیان کی جا رہی تھی کہ دنیا کی بہبودی کے  لئے  وشنو بھگوان نے  اپنے  سر سے  برہمنوں  کو بازوؤں  سے  کشتریوں  کو،پیٹ سے  ویش کواور پیروں  سے  شودر کو پیدا کیا۔ سماج کی سہولت و حفاظت کے  لئے  ہر ایک کے  علاحدہ فرائض مقرر کئے  ،مثلاً برہمنوں  کے  لئے  وید کی تعلیم اور دان لینا ضروری قرار دیا۔ کشتریوں  کو حکم ملاکہ خلقت کی حفاظت کریں  ،خواہشات نفسانی میں  نہ پڑیں۔ ویش مویشیوں  کی سیوا کریں  ،زراعت و تجارت کریں  اور دان دیں۔ شودر ان تینوں  ذاتوں  کی خدمت کو اپنی سعادت سمجھیں۔ (منو شاستر باب اول ص ۳۱،۸۷،۸۸،۹۱،۹۹)۔ 
	قدیم ہندوستان میں  مذہب کے  بعد سب سے  زیادہ اہمیت معاشرے  کو دی جاتی تھی۔ اس میں  لوگ منو سمرتی کے  اُصول برتتے  تھے۔ پوری انسانی زندگی کو چار خانوں  میں  مثلاً برہم چاریہ آشرم،گرہست آشرم ،وان پرہت آشرم اور سنیاس آشرم میں تقسیم کر دیا گیا۔ یہی نہیں بلکہ انسانی فکر و عمل کے  دائرے  کو بھی تین حصّوں  میں  مثلاً دھرم شاستر،ارتھ شاستر اور کام شاستر میں  تقسیم کر دیا گیا تھا انسانوں  میں  غیر معقول تفریق کے  علاوہ معاشی لوٹ بھی مہاجنی سود کی صورت میں  بڑھتی جا رہی تھی۔ جہاں  تک خاندانی اکائی کا تعلق ہے  اس میں  شک نہیں  کہ مشترکہ خاندانی نظام کی وجہ سے  ایک طرح کی شیرازہ بندی نظر آتی ہے۔ ورنہ آشرم نظام پوری سماجی زندگی کو اپنی لپیٹ میں  لے  رکھا تھا۔ جس کی نحوست سے  لوگوں  کے  دل ایک دوسرے  سے  پھٹے  ہوئے  تھے۔ ایک مضبوط سوسائٹی کے  وجود میں  آنے  کے  آثار دور دور تک نہیں  دکھائی دیتے  تھے  حتیٰ کہ مشترک خطرے  کے  موقع پر بھی لوگ متحد ہونے  کے  لئے  تیار نہ تھے۔ یہ بھی ایک تاریخی حقیقت ہے  کہ یہاں  کا سیاسی نظام کبھی یکساں  نہیں  رہا مشہور مورخ سی۔ وی۔ ویدیا نے  اس کا تجزیہ کرتے  ہوئے  لکھا ہے  کہ عموماً ایک وقت میں  کئی کئی حکومتیں  بر سرِ اقتدار ہیں۔ زبان،آب و ہوا،روایات اور صوبائی خصوصیات کا تقاضا بھی یہی تھا کہ الگ الگ سلطنتیں  قائم ہوں۔ (ہسٹری آف میڈیویل انڈیا ص ۲۲۶)۔ 
	فنونِ لطیفہ کو مذہبی تقدّس کی وجہ سے  اہمیت حاصل تھی۔ فلسفہ بھی اسی رنگ میں  رنگا ہوا تھا اس فلسفے  کی اصلیت صرف اتنی تھی کے  عقیدے  میں  پختگی پیدا کرنے  والا ہر کام ’’دھرم‘‘ تھا،چاہے  فکری عنصر ہو یا نہ ہو۔ البتہ عام زندگی پر اس کا بے  انتہا اثر محسوس ہوتا تھا۔ مسئلہ تناسخ اس کی واضح مثال تھی۔ پُنرجنم  ہندؤوں  کی ایک مخصوص اور امتیازی علامت ہے  جیسی مسلمانوں  میں  توحید ’عیسائیوں  میں  تثلیث اور یہودیوں  میں  سبت عقیدہ یہ تھا کہ روح لا زوال ہے۔ جہاں  تک اس دور کے  زبان و ادب کا سوال ہے  سنسکرت دیوبانی اور آکاش بانی سمجھی جاتی تھی۔ اور قدرتی طور پر سارے  اُپنیشد ’پُران ،سمرتیاں وغیرہ اسی زبان میں  تھیں  لیکن اس کا دائرہ صرف خواص تک محدود تھا۔ عوام میں  دوسری پرا کرتیں  مروج تھیں۔ 
	دیو مالائی ادب کے  فرضی قصّوں  نے  عوام کے  عقیدوں  میں  ایک طرح کا جھول پیدا کر دیا تھا۔ پروفیسر کوسمبی نے  ان خرابیوں  کا تذکرہ کرتے  ہوئے  لکھا ہے  کہ لوگ فطری اور خود ساختہ ضرورتوں  میں  فرق کرنے  کے  اہل نہیں  رہ گئے  تھے  قدرت کے  پوشیدہ رازوں  کی طرف توجہ کرنے  کے  بجائے  اپنی قسمت کی باگ قُدرت کے  ہاتھوں  میں  دئیے  بیٹھے  تھے۔ اس کیفیت کو موصوف نے  ’’ہمارے  ادب میں  برہمنوں  کی جعل سازی‘‘ کا عنوان دیا ہے (An 
introduction to the study of Indian History p 235)   غرض سماج میں  پیدا ہونے  والے  خرابیوں  کا ردِّ عمل بدھ مت کے  فروغ کی صورت میں  ہوا۔ بدھ مت کے  تعلیمات کی وجہ سے  سب فرقوں  میں  ایک ہونے  کا تصوّر عام ہونے  لگا۔ سماج کا جو طبقہ برہمنوں  سے  جتنی دوری اختیار کر گیا تھا اتنا ہی وہ بدھ مت کے  قریب آ گیا۔ لیکن برہمنوں  کی سازش کی وجہ سے  بدھ مت کو دیس نکالا مل کر ہی رہا۔ برہمنوں  کا گیا اقتدار لوٹ آیا اور دوبارہ لوگوں  میں  وہم پرستی اور خوف کا احساس عام ہونے  لگا۔ سفارش حسین کے  الفاظ میں  ’’یہی دھرم بھارت میں  ترکوں  کے  آنے  کے  بعد ہندو دھرم کہلایا‘‘ (قومی تہذیب کا مسئلہ ص ۷۷)
سارے  مورخین اور محققین اس بات پر متفق ہیں  کہ مسلمانوں  کی فتح سے  پہلے  ہندوستان ،مذہبی تہذیبی ،اور سیاسی بحران سے  دوچار تھا۔ جب مسلمان نئے  افکار و نظریات کے  ساتھ یہاں  پہنچے  تو فکری،تہذیبی اور لسانی انقلاب کی راہ ہموار ہو گئی اور برِ صغیر عہدِ قدیم سے  عہدِ جدید میں  آ گیا۔ 
	ہندوستان کبھی پناہ گزینوں  ،کبھی حملہ آوروں  اور کبھی تاجروں  کی آماجگاہ رہا ہے۔ مہا رشی ٹیگور کے  الفاظ میں  یہ ایک میزبان ہے  جس کا فرض مختلف مہمانوں  کے  لئے  ٹھکانے  اور سہولتیں  بہم پہنچانا تھا۔ مسلمانوں  کی آمد ایک مہمان کی حیثیت سے  تھی ان کی آمد نے  تاریخ ہند میں  اک اہم موڑ کا باعث بنی ان کے  وجود سے  ملک ایک خوش آئند تہذیبی انقلاب سے  دوچار ہوا۔ 
	’’تحفتہ المجاہدین‘‘ میں  مسلمانوں  سے  اس حُسنِ سلوک کی وجہ یہ لکھی ہے  کہ ان کے  باعث شہر آباد ہوئے  ،ان کی رونق بڑھی جہاز رانی کو فروغ ہوا اور ملکی تجارت میں  اضافہ ہوا۔ شمال سے  ملک کافور کے  کوچ کرنے  سے  بہت پہلے  جنوب میں  مسلمانوں  کی بڑی بڑی آبادیاں  تھیں۔ مسلم حکمرانوں  نے  اپنے  مخصوص انداز اور ذوق کے  مطابق اس ملک کی سیاست ،تہذیب،معاشرت،زبان و ادب کی ترقی و بہبودی میں  حصّہ لیا لیکن ایک خاص بات یہ تھی کہ قریب قریب ہر دور میں  سیاسی مصلحتوں  کو پیشِ نظر رکھ کر احکام جاری کئے  جاتے۔ حکومت کے  کاموں  میں  مذہبی عالموں  کو کم سے  کم دخل دینے  دیا جاتا تھا بلکہ ان کی اکثریت نے  پنڈت نہرو کے  خیال میں  مقامی روایتوں  کو قائم رکھنے  اور مذہب کو سیاسی معاملوں  سے  الگ رکھنے  کا واضح حکم جاری کر رکھا تھا۔ (Discovery of India p 245)
	اسلام کا تعارف کراتے  ہوئے  رام دھاری ونکر نے  لکھا ہے  کہ بھارت ورش میں  اسلام کا پرچار تلوار سے  کم ،جزیے  کے  ڈر سے  بہت کم لیکن صوفی سنتوں  کے  اثر کی وجہ بہت زیادہ ہوا۔ (سنسکرتی کے  چارادھیائے  ص۳۱۳)
پروفیسر آرنالڈ نے  تو کھلے  لفظوں  میں  لکھا ہے  وہ فرضی مبلغ جس کے  ہاتھ میں  تلوار اور دوسرے  ہاتھ میں  قرآن ہوتا تھا تاریخ میں  کہیں  ڈھونڈنے  سے  بھی نہیں  ملتا۔ یہ ثابت ہو چکا ہے  کہ اسلام سیاسی قوت بن کر آنے  سے  پہلے  جنوب میں مذہب و تہذیب کے  روپ میں  پہنچ چکا تھا اس کے  بعد بھی ہر دور میں  صوفیا برابر آتے  رہے  اور اپنے  مشن کو ملک کے  گوشے  گوشے  میں  چلاتے  رہے۔ ان نیک سیرت لوگوں  کے  متعلق یہ کہنا بالکل بجا ہے  کہ ان کا یہاں  تشریف لانا معاشرے  کے  لئے  نعمتِ غیر مترقبہ سے  کم نہ تھا۔ انہوں  نے  چھوت چھات کے  اس کریہہ ماحول میں  عقیدۂ توحید اور وحدت آدم کے  نظرئیے  کو عملی طور پر پیش کر کے  بتایا کہ ان کو اپنا لینے  کے  بعد نہ صرف انسان کی عظمت میں  چار چاند لگ جاتے  ہیں بلکہ انسان اور انسان کی تفریق بے  معنی ہو کر رہ جاتی ہے۔ انہیں  اپنے  ان شاندار اُصولوں  کی اشاعت زبان و قلم سے  کرنے  کی۔۔ ضرورت بہت کم پڑی،حال یہ تھا کہ ان کے  اخلاق و سیرت کے  اعلیٰ نمونے  عوام پر خود بخود اثر انداز ہوتے  جاتے  تھے۔ 
	ڈبلیو۔ ڈبلیو ہنٹر کے  الفاظ ملاحظہ ہوں  ’’اسلام ایک اوتار تھا جو ان کے  لئے  آکاش سے  اُترا تھا۔ اس کے  پھیلانے  والے  با خُدا لوگ تھے  جنہوں  نے  توحید اور مساوات کا مژدہ ایک ایسی قوم کو سنایا جس کو سب ذلیل و خوار سمجھتے  تھے۔ اس کی تعلیم نے  خُدا اور اسلامی اُخوت کا بلند تر تخیل پیدا کر دیا تھا۔ ‘‘(آبِ کوثرص۳۲۹)
یہ مسلم ہے کہ اسلامی تعلیمات کی وجہ سے  جہاں  ہندوستانی سماج اور تہذیب متاثر ہوئے  وہاں  ہندو مذہب کی تجدید کا خیال بھی پیدا ہوا۔ تارا چند نے  اپنی کتاب میں  کئی جگہ اس حقیقت کا تذکرہ کیا۔ ایک مثال دیکھئے  لکھا ہے  ’’اسلام کے  اثر سے  ہندو قوم مبلغوں  کے  ایک گروہ نے  اس کام کو اپنا فرض اولین سمجھا جو مسلم صوفی کر رہے  تھے۔ مہاراشٹر ’پنجاب،ہندوستان اور بنگال میں  مصلحین نے  چودھویں  صدی سے  عمداً ہندوستان کے  قدیمی مذہب کی کچھ باتوں  پر عمل کرنے  پر زور دیا اور اس طرح ہندوؤں  اور مسلمانوں  کے  عقائد میں  یگانگت پیدا کرنے  کی کوشش کی‘‘(اسلام کا ہندوستانی تہذیب پر اثر ص ۱۲۷)
	اس کے  علاوہ اڈیار (شیو والے )اور الوار(وشنو والے )دونوں  کا مقصد ہندو مت کی ازسرِ نو تعمیر تھا۔ اس سلسلے  میں  سب سے  زیادہ مشہور شنکر آچاریہ گُزرے  ہیں۔ ان کے  عقیدۂ توحید اور اُصولِ مساوات کی پسندیدگی اور پختگی کا اندازہ انہیں  کے  الفاظ میں  لگانا چاہئیے۔ انہوں  نے  کہا تھا ’’کہ جو ایشور کو مانتا ہے  وہی میرا گرو ہے  ،چاہے  وہ چنڈال ہو یا دوج‘‘۔ 
	دیگر مصلحین میں  رامانج نمبارکا،مکندیو،بسوا،رامانند،کبیرداس، گرو نانک،چیتنیہ پربھو(بنگال)نام دیو اور تکارام (مہاراشٹر)میرابائی (راجستھان)وغیرہ مشہور ہوئے  ان تمام کی تعلیمات پر اسلام کا پر تو نظر آتا ہے۔ غالباً اسی لئے  بھگتی کی پریم مارگی شاکھا اور تصوّف میں  اس قدر زیادہ نظر آتی ہے۔ کسلی نے  کہا ہے  کہ تصوّف غزل کی شکل میں  ویدانت کے  علاوہ کچھ نہیں (Sufism is the lyrical version of vedanta)تو کسی نے  ان دونوں  کو آتما کی اس شانتی کا ذریعہ بتایا جو ادراک سے  بالاتر ہے۔ (peace of that passeth understanding)دونوں  میں  اشتراک مقصد کی وجہ سے  فضاء میں  ایک طرح کی مصالحت پیدا ہو گئی۔ 
	صوفیائے  کرام کی لسانی تگ و دو صرف اخلاقی تعلیمات کی اشاعت تک محدود نہیں  تھی بلکہ زبان کی تشکیل میں  بھی ان کی شعوری کوششیں  شامل تھیں  مثلاً حضرت نظام الدین اولیاء کے  ایک مرید مہندر دیو نے  ایک ڈائری لکھی تھی جس میں  یہ عبارت ملتی ہے۔ 
’’آج حضرت سنبھلی دیو چیتل دیو اور  سیتل دیوکو یاد فرمایا۔ جب ہم سب لوگ جمع ہوئے  تو ارشاد ہوا کہ تم سب مل کر ایک ایسی زبان تیار کرو جو ہندوستان میں  رہنے  والے  ہندو اور باہر سے  آئے  ہوئے  مسلمان آپس میں  بات چیت کر سکیں  اور لین دین کے  کام میں  لائیں۔ امیر خُسرو اور خواجہ سید محمد کی طرف خاص التفات کے  ساتھ حضور نے  دیکھا اور فرما یا ’’میں  پہلے  بھی تم سے  یہ بات کہہ چکا ہوں۔ ‘‘ان دونوں  نے  گُذارش کی کہ ہم مخدوم کے  حکم پر عمل کر رہے  ہیں۔ حضرت نے  فرمایا ہندی میں  ایسے  اشعار لکھو جن کو لوگ گا سکیں۔ آج کل ہماری فارسی ،خسرو کی ترکی کے  ساتھ ہندوؤں  کی بول چال کے  بہت سے  الفاظ مل گئے  ہیں۔ اور اب لوگ گھروں  میں  اور مجلسوں  میں  ہندی الفاظ بولنے  لگے  ہیں۔ لیکن بعض لوگ ایسے  ہیں  جو فارسی عربی اور ترکی زبانوں  میں  ہندی کی آمیزش نہیں  چاہتے۔ اس لئے  ان کو سمجھانا چاہئیے  کہ ان کا اور ان کی حکومت کا فائدہ اسی میں  ہے  کہ ہندوستانیوں  کو اپنے  دل کی بات سمجھا سکیں  اور خود ان کی دلوں  کی بات سمجھ سکیں  اور یہ جب ہی ہو گا کہ ضد چھوڑ دیں  اور ہندی بول چال کا چرچا بڑھائیں ‘‘۔ (نور الاولیاء مرتبہ رئیس احمد جعفری)
	خسرو اپنے  ہندوستانی ہونے  پر فخر کرتے  ہیں  ،یہاں  کے  ذرّے  ذرّے  سے  محبّت کرتے  ہیں  آب ہوا پھولوں پھلوں  ،باشندوں  ،محلوں ’کپڑوں ،جانوروں  ہی کے  نہیں  ،پان،ریشم وغیرہ کی تک تعریف کرتے  تھے۔ اپنی مثنوی نہ سُپہر میں  ہندو مذہب کا دوسرے  مذہب سے  مقابلہ کر کے  اس کی فضیلت ثابت کی۔ ہندوستان کی زمین کو جنّت قرار دیا ہے۔ وہ ہندی کو اپنی مادری زبان پر ترجیح دیتے  تھے  کہ میں  طوطیِ ہند ہوں  ’مجھ سے  ہندی میں  سوال کرو تو پھر میں  بڑی میٹھی گفتگو کروں  گا۔ 
	ہر شخص یہ جانتا ہے  کہ مذہب کی کوئی زبان نہیں ہوتی۔ جو اسے  سکھاتا اور بولتا ہے  وہ اسی کی زبان ہے۔ چنانچہ مسلمان جہاں  بھی گئے  وہاں  کی زبان کو اپناتے  اور اس میں  مہارت حاصل کرتے۔ ملیالم ،تامل،بنگالی،کشمیری،گجراتی،کی واضح مثالیں  موجود ہیں۔ لیکن جس زبان کو خاص طور سے  اپنایا وہ اُردو تھی۔ مولانا عبدالماجد دریابادی کے  الفاظ میں ‘‘یہ زبان گویا نیم مسلمان تھی۔ یعنی تھی تو سب کی لیکن اس سے  مسلمانوں  کی نسبت خصوصی حاصل تھی اور ہے ‘‘۔ (بحوالہ صدق جدید)
	ابتدائی دور میں  شمالی ہند میں  ایک عرصے  تک خواص فارسی کو اپنی علمی زبان سمجھتے  رہے۔ اُردو عوام اور صوفیوں  میں  رائج تھی۔ شمال سے  جنوب آنے  والوں  نے  اپنی زبان کو گُجری اور دکنی کے  ناموں  سے  موسوم کیا۔ جب تاجروں  اور فوجیوں  کے  کھیپ دکن چلی آئی تو اس کا چرچہ عمومیت اختیار کر گیا۔ بادشاہوں  نے  دکنی ادب کی سر پرستی کی۔ جب گجرات پر شمال کی یورشیں  شروع ہوئیں  تو وہاں  کے  اکثر شعراء اور اہلِ کمال بیجاپور اور گولکنڈہ چلے  آئے  کچھ اورنگ آباد ،برہان پور اور کچھ کرنول ،سدھوٹ ،کڑپہ وغیرہ میں  جا بسے  جیسے  دہلی کی تاریخ کے  بعد لوگوں  نے  فیض آباد ،رام پور ،بھوپال اور حیدرآباد جا رہنے  میں  عافیت سمجھی۔ اس طرح یہ زبان اپنے  معیاروں  سمیت ملک کے  دور دراز علاقوں  میں  پھیل گئی۔ یہ جہاں  پہنچی وہاں  والوں  سے  رشتہ جوڑ لیا۔ جتنی منقطع ہوئی ا سے  زیادہ فائدہ پہنچایا۔ اس کا لہجہ الگ الگ جگہوں  میں  علاقائی زبانوں  سے  متاثر ہوتا گیا۔ دکنی اُردو ،پنجابی اور سرحدی اُردو کا فرق یوں  ہی نہیں  تھا۔ 
	ہر مذہب و ملّت،ہر عقیدے  اور نظریے  کے  لوگ اُردو کے  دلدادہ تھے۔ اس کے  ادب میں  ہندوؤں  سکھوں  اور عیسائیوں  کے  حصّے  کو دیکھ کر یہ نکتہ بڑی آسانی سے  سمجھ میں  آ سکتا ہے  کہ یہ اتنی ہر دل عزیز کیوں  ہے۔ یہ ایک مسلمہ امر ہے  کہ یہ زبان پرا کراتی اور سنسکرتی دونوں  سے  نباہ کرتی ہوئی چل رہی ہے۔ بالفاظ دیگر ادبی خدمت کے  علاوہ بول چال کے  کام آ رہی ہے  مگر اس کی دو حیثیتیں  اور ہیں۔ ایک علاقائی اور دوسری ہندوستان گیر۔ مقامی حد بندیوں  سے  باہر اور بے  نیاز ہو کر اس نے  تاریخ میں  پہلی بار ملک کے  لسانی اتحاد کا کارنامہ انجام دیا۔ یہ امتیاز کسی اور جدید زبان کو نہیں  ملا۔ اس طرح یہ نہ صرف اپنی خوبیوں  اور خصوصیتوں  بلکہ اپنی شاندار خدمات کی بناء پر مقبول و محترم ہے۔ 
قومی یکجہتی کے  لئے  کچھ ذرائع درکار ہیں ، اس کے  لئے  اُردو زبان و ادب کی خدمات عظیم،وقیع اور پائیدار ثابت ہو سکتے  ہیں۔ اُردو ادب میں  شاعری جذباتی ہم آہنگی کا ایک اہم ذریعہ ہے۔ جذبات سے  انسان متاثر ہوتا ہے  اور شاعری ان جذبات کو متحرک کرتی ہے۔ انسان دوستی اور حب الوطنی کے  جذبات بلند اور شریفانہ احساسات کو اُبھارتی ہے۔ اسی طرح انسان دوستی اور حب ا لو طنی کے  جذبات کے  لئے  شاعری کی فضاء ہموار کرتی ہے۔ چنانچہ اُردو شاعری کی تاریخ پر نظر ڈالنے  سے  پتہ چلتا ہے  کہ اس نے  ہمیشہ انسان دوستی ،محبّت ،ایثار ،حب ا لوطنی کے  جذبات کو اُبھار ا ہے۔ صوفی شعراء کا عہد دیکھئیے  انہوں  نے  انسانی وحدت اور باہمی محبت پر زور دیا دنیاوی اغراض کے  مقابلے  میں  بے  نفسی اور ایثار کی تعلیم کو اپنا مسلک بنایا۔ رنگ نسل اور مذہبی اختلافات سے  ماورا انسانی وحدت کی تعلیم ملتی ہے  جو قومی یک جہتی کو پورا کرتی ہے۔   ؂     
بستے  ہیں  تیرے  سائے  میں  سب شیخ و برہمن
آباد  ہے   تجھ  سے   ہی تو گھر دیر و حرم کا
	اُردو کی خوش قسمتی ہی کہنا چاہئیے  کہ ابتدائی دور ہی میں  اس کے  شعر و ادب میں  تصوف اور بھکتی کے  میلانات کی وجہ سے  انسانی عظمت کا وقیع نظریہ جگہ پایا۔ اس اہم روایت کا آغاز شمال میں  خسرو اور جنوب میں  گیسو دراز سے  ہوا۔ پھر میراں  جیؔ۔ جانمؔ۔ خوب محمد چشتیؔ۔ جیو گام دھنیؔ۔ ولیؔ۔ سراجؔ۔ محمود۔ ؔبحریؔ۔ حاتمؔ۔ 
میرؔ۔ دردؔ۔ نظیرؔ۔ آتشؔ۔ اقبالؔ۔ وغیرہ نے  اسے  خوب پروان چڑھایا۔ مگر صوفیوں  کے  قول عمل کا خلاصہ بس یہ تھا کہ بندوں  کو خُدا کے  آگے  جھکائیں۔ من و تو کا فرق مٹ جائے۔ ظاہری مذہب کے  پیچھے  جو حقیقت ہے  اس کا جلوہ دیکھیں۔ 
شاہ برہان الدین جانمؔ نے  ہندوستانی زبان سے  جو مروت برتی وہ اس شعر سے  ظاہر ہے۔   ؂       ہندی بولوں  کیا بکھان[L:4 R:239]ہے  گر پرسا تھا مج گیان
خُسرو کا کلام اُردو شاعری کا پہلا نمونہ سمجھا جاتا ہے۔ ان کے  دوہوں  ،غزلوں  ،گیتوں ،اور کہہ مکرنیوں  کی کیفیت سے  ہر شخص واقف ہے۔ غزل جس کا ایک مصرع فارسی کا اور ایک اُردو کا اور وہ جس میں  اظہارِ محبّت کا ہندی نہج ملتا ہے۔ 
سکھی پیا کو جو میں  نہ دیکھوں  تو کیسے  کا ٹوں  اندھیری رتیاں 
کسے   پڑی  ہے  جو جا سنائے  پیارے   پی کو  ہماری بتیاں 
خواجہ بندہ نواز کی نظم کا ایک بند ہے :
کھڑے  کھڑے  پیو جو اَپس میں  آپ دکھاوے     
ایسے  معشوق کو کوئی کیوں  دیکھ پاوے 
جنہیں  دیکھے  سے  کوئی سے  کوئی نہ بھاوے 
ارشاد نامہ	
	خوشی کہ مج کہو میراں  جی عشق بڑھ لیا بودھ	
  	پیر کو میں  آ کہوں  بیان اس میں  دھرنا سودھ	
محمد قلی قطب شاہ ایک نمائندہ بادشاہ ہے۔ لباس،پگڑی،ہاتھوں  کے  کڑے  اس کے  علاوہ اس نے  یہاں  کے  ہر نمایاں  اور مقبول رسم کو اختیار کیا۔ عید،بقر عید،نوروز، ،سنکرات،ہولی،بسنت،وغیرہ تہوار منائے  اور ان پر اپنے  جذبات کی چھاپ لگا کر ادب کا جزو بنادیا۔ اپنا پسندیدہ شہر بسایا تو ’بھاگ نگر، نام رکھا جو رانی بھاگ متی کے  حیدر محل بن جانے  کے  بعد حیدرآباد کہلایا۔ اس سلسلے  میں  خُدا سے  جس خلوص سے  دعا کی ہے  اس کا نمونہ دیکھئے۔   ؂
     مرا شہر لو گاں  سوں  معمور کر      رکھا جو ں  تو دریا میں  مِن(مچھلی) یا سمیع   
اس کا کلام پچاس ہزار اشعار پر مشتمل ہے  جس کے  موضوعات کا لگ بھگ تین چوتھائی حصّہ دکنی کلچر سے  متعلق ہے۔ وجہیؔ اس کے  دربار کا ملک شعراء تھا اس نے  دکن کو دنیا کی انگوٹھی میں  نگینہ اور ملک کا سرتاج قرار دیا۔    ؂
          دکن ملک بھوتیچ خاصا ا ہے      تلنگانہ اس کا خلاصہ ا ہے 
ابراہیم عادل شاہ کو دکنی کے  علاوہ سنسکرت،برج،اور سب سے  بڑھ کر ہندو دیو مالا پر عبور حاصل تھا۔ اس کی نورس ان نو جذبات کا مجموعہ ہے  جو ہندو فلسفوں  کی رو سے  انسان میں  پائے  جاتے  ہیں۔ 
	اُردو کی پہلی مثنوی ’’کدم راؤ پدم راؤ‘‘ کے  قصّے  کا موضوع ٹھیٹھ ہندوستانی ہے۔ اس زمانے  کی فضاء ہی کچھ ایسی بنی تھی کے  لوگ ایسی چیزوں  کو پیش کرنے  میں  فخر محسوس کرتے  تھے۔ مثلاً عبداللہ قطب شاہ کے  درباری شاعر ملک ا  لشعراء غواصی نے  مثنوی ’مینا ستونتی، لکھی۔ شو کا سب تتی کا اُردو میں  ترجمہ مثنوی طوطی نامہ لکھی۔ نصرتیؔ نے ’ منوہر مدومالتی، کے  مشہور قصّے  کو ’’ گُلشنِ عشق‘‘ کا نام دیا۔ ابنِ نشاطی کی’’ پھول بن‘‘خاصی مشہو رہے۔ غلام علی ،مشرقی ،ولی ویلوری۔ نے  ’’پدماوت‘‘ کا ترجمہ کیا۔ مقیمی نے  چندربدن و مہیار لکھی۔ عارف الدین عاجزؔ نے  ’اندر سبھا، کے  طرز پر مثنوی ’’لعل و گُہر‘‘ لکھی۔ سید احمد ہنرؔ نے  ’’پھول بن‘‘ کے  جواب میں  ’’نیا درپن‘‘ لکھی جس میں  راجہ کنور اور رانی کام لتا کا قصّہ ہے۔ شکنتلا کے  قصّے  پر مبنی ’رشکِ گُل،(سید محمد تقی) فراموش یاد(غلام احمد)غازہ عشق(عنایت سنگھ) نامی مثنویاں  لکھیں۔ 
	سماج کے  مختلف رسم و رواج وغیرہ کی وافر مثالیں  امین ؔکی مثنوی ’’بہرام و حسن بانو‘‘۔ شوقیؔ کا’’ میزبانی نامہ(شادی کا سماں )عبدل کی ابراہیم نامہ (سماجی حالات)نصرتیؔ کا ’’علی نامہ‘‘ (رزم) غواصی کی ’’سیف الملوک و بدیع الجمال‘‘(بزم) وغیرہ دیکھی جا سکتی ہیں۔ 
       ریختی سر تا سر مقامیت کی مرہونِ منت ہے۔ محبوب کے  لئے  پیا ،پیو،سریجن،سا جن، موہن، وغیرہ الفاظ بتا رہے  ہیں  کہ عشق کا اظہار عورت کی طرف سے  ہے۔ محبوب کی آنکھوں  کی چمک کو کنول کے  پتّے  پر پانی کے  قطروں  سے  تشبیہ دینا کھلی زلفوں  کے  درمیان حسین چہرے  کی مثال جیسے  موجوں  میں  سورج چمکتا ہو،معشوق کو رقیب کے  ساتھ دیکھ کر شکر میں  کنکر کا فقرہ بولنا ،آنکھوں  کو چلبلاتے  سنپولے  یا ممولے  کہنا نرمل مکھ کی لٹوں  کو پانی پر جھکے  جھکے  ناگ کی مثال دینا،معشوق کی ستم رانیوں اور عاشق کے  دل کی حالت کے  لئے  چکی اور آٹے  کا استعارہ وغیرہ دکنی طرزِ فکر کے  منہ بولتے  ثبوت ہیں۔ خسرو ؔکے  زمانے  کے  بعد ایک خاص صنف اُبھری جس میں  ہندی کے  برہ ورنن کی کیفیت ملتی ہے۔ اُردو والوں  نے  اسے  مثنوی کا طرز دے  دوازدہ ماسہ کہہ لیا۔۔ افضلؔ کی بکٹ کہانی میں  ایک ہجر زدہ عورت کی کہانی ہے۔ ’’بارہ ماسہ‘‘ میں  کئی ایک شاعروں  نے  جو کلام پیش کیا ہے  اس کی ایک مثال دیکھئے۔ 
اساڑھ:      لگا اند ر کا تو بجنے  نقارہ   قرار و ہوش برہن کا سدھارا
کاتک:  	جو پہنچا ہے  دسہرا جگ میں  آئے    چلیں  سکھیاں  سبھی تیرتھ نہائے 
	لگا کاتک پون رت سردی آئی     بنادیں  لوگ سبل توشک رضائی
شاہ تراب ؔنے ’’ من سمجھاون‘‘ میں ہندو دشا اوتار کا رنگ اختیار کیا جیسے     ؂
	دُکھ ہیرت دُکھ بینت سگرو   رین کٹت ہے  گن گن تارے 
آیت اللہ جوہری نے  راجہ رام اور کونل دیوی کا قصّہ لکھا اس کے  اسلوب کو بارہ ماسے  سے  ملتا جلتا رکھا۔ مثلاً    ؂      
گھٹا ساون کی کاری جب کرے  دھوم
مرے   جی  بیچ  برہا  کرے   دھوم
    اکارت جائے  میری جوانی     پیا دیس یہ کیا زندگانی        
	محسن کاکوروی کا لا میہ قصیدہ ایک معرکتہ اآلارا قصیدہ چیز ہے۔ بعت رسولؐ کو مقامی ماحول میں  بالکلیہ رنگ دینے  کے  باوجود شاعر نے  موضوع کے  تقذّس کو باقی رکھنے  کی کامیاب کوشش کی ہے۔ 
سمت کاشی سے  چلا جانبِ متھرا بادل     برق کاندھے  پہ لائی ہے  صباء گنگا جل
 جو گیا بھیس لئے  چرخ لگائے  ہے  بھبھوت      یا کہ بیراگی ہے  پربت پہ بچھائے  کمبل خُوب چھایا ہے  سرِ گوکل و متھرا بادل       رنگ میں  آج کنھیا کے  ہے  ڈوبا بادل 	انشائؔ کی ’’رانی کیتکی کی کہانی‘‘ میں  ان شاعری کا عمومی رنگ بھی ہندوستانی ہے۔ 
 بنی ہوئی کہیں  رادھا کہیں  کنہیا جی      پتمبر اوڑھے  ہوئے  سر پر رکھے  مور مکٹ
سانولے  پن پر غضب ہے  دھج بسنتی شال کی    جی میں  ہے  کہہ بیٹھئے  اب جے  کنہیا لال کی 	اس دور کی کہانیوں  میں  قدیم ہندوستانی لوک کتھائیں  ،دیو مالائی قصّوں  کی شمولیت اس بات کا ثبوت ہے  کہ انہیں  سیدھا سادہ تھا یعنی دل میں  آرزو ہوتی تھی کہ وطن پر کسی طرح کی آنچ نہ آئے  ،سبھی خوش و خُرم رہیں۔ 
غالبؔ کے  بارے  میں  سب جانتے  ہیں  کہ ان کا مشرّب ،صلح کُل ،تھا غالبؔ کی آرزو ہر شخص کے  دل کی تمنّا بن جاتی ہے۔ ’’قلندری‘‘ و آزادگی و ایثار و کرم کے  جو داعی میرے  خالق نے  مجھ میں  بھر دیئے  ہیں  بقدر ہزار ایک ظہور میں  نہ آئے .......نہ وہ دستگاہِ عالم کا میزبان بن جاؤں  ،اگر تمام عالم کا نہ ہو سکے  نہ سہی،جس شہر میں  رہوں  اس شہر میں  تو بھوکا ننگا نظر نہ آئے۔ غالبؔ کی شخصیت کا یہ پہلو صرف پیدا ہو سکتا ہے  جب وہ حد بندیوں  کو توڑ کر انسانوں  کو ایک لڑی میں پرو سکے۔ غالبؔ نے  ایک جگہ لکھا ہے  کہ میں  بت خانہ سے  ہجرت کر کے  کعبہ میں  جا بسوں  تو اس کا یہ مطلب نہیں  کہ میں  بے  وفا ہوں  اور دیر والوں  سے  جو تعلقات تھے  ان کو بھول گیا ہوں۔   ؂         
کعبہ میں  جا رہا ہوں  تو نہ دو طعنہ کہ کہیں   
بھولا ہوں  حق صحبت اہلِ کنشت کو
وفاداری  بشرطِ اُستواری اصل ایماں   ہے  مرے  بت خانے  میں  تو کعبہ میں  گاڑو برہمن کو
      آتش کی رواداری کا حال یہ ہے  کہ   ؂
بت خانہ توڑ ڈالئے ، مسجد کو ڈھائیے 
دل کو نہ توڑیئے  یہ خدا کا مکان ہے 
      کلام کو حُسن بخشنے  میں  تشبیہات و  استعارات کا بڑا دخل ہوتا ہے۔ مضامیں  میں  وسعت اور ہمہ گیری تلمیحات کی وجہ سے  آسانی ہے۔ محاورات اور ضرب ا لا مثال ادائی خیال کا ایک موثر ذریعہ ہے  واقعہ یہ ہے  کہ مقامی ادبل کی کوئی ایسی تشبیہ نہیں  ہے  جو اُردو شاعری میں  استعمال نہ ہوئی ہو۔ یہی حال محاورات ،استعارات وغیرہ کا ہے۔ اس دعوے  کی دلیل میں  بیشتر اشعار پیش کئے  جا سکتے  ہیں  نمونتہً ایک ایک مثال دیکھئے۔ 
	 تشبیہ:      میں  تو صفِ محشر میں  بھی لو ں  گا تجھے  پہچان
	           رانجھا  کو  نہ  بھولے  گا کبھی ہیر کا نقشہ    (نظیرؔ) 
	تلمیح:      آتشِ عشق نے  راون کو جلا کے  مارا
                      گرچہ لنکا سا تھا اس دیو کا گھر پانی میں       (میرؔ)   
محاورہ اور ضرب المثل:    غم سے  کہیں  نجات ملے  چین نہ پائیں  ہم
	            دل  خون  میں  نہائے  تو گنگا نہائیں  ہم
کہے   نہ  بھولا اس کو ظفر ؔ جو صبح کا بھولا سانج کو آئے 
چھوڑ کے  رگڑے  جھگڑے  اپنا رب سے  دھیان لگاؤ جی
      ہندوستان ایک زراعتی ملک ہے  اس بناء پر یہاں  مختلف رسموں  اور تہواروں  کا رواج پایا جاتا ہے۔ اُردو ادب میں  ان سب پر کثرت س طبع آزمائی ہوئی۔ مثلاً بسنت یہ ہندوستان میں  بہار کی آمد کا زمانہ ہوتا ہے۔ اہلِ ہنود جذبات خوشی کا مظاہرہ کرنے  کے  لئے  جشنِ بہاراں  مناتے  تھے  مسلمان بھی اس میں  شریک ہو جاتے۔   ؂
     بسنت کھیلیں  عشق کی آ پیارا       تمے  ہیں  چاند میں  ہوں  جوں  ستارا    (محمد قلیؔ)
مغل دربار کا جشن بہت مشہور ہے۔ شاہ عالم نے  نادرات شاہی میں  لکھا ہے۔   ؂
آج  لے   لے   آئیں   سب سکھی  مل یہ نیکو رنگ  
نئے  نئے  پھولن سوں  کھیلیں  بسنت شاہ عالم کے  رنگ
ہولی اور دیوالی بادشا ہوں  کے  دربار اس تہوار سے  رنگین ہو جاتے۔ بادشاہ اس موقع پر اکیس چھید والے  برتن میں  نہاتے۔ خود کو سیم و زر میں  تولتے  اور اس کر غریبوں  میں  تقسیم کیا کرتے۔   ؂     	
ہے   دسہر ے   میں  گو  فرحت  نظیر ؔ
پر دوالی بھی عجب پاکیزہ تر تہوا رہے 
ہولی کی بہار آئی فرحت کی کلی کھلیاں   
باجوں  کی صداؤں  سے  کوچے  بھرے  اور گلیاں 
دل بر سے  کہا ہم نے  ٹک چھوڑ یہ چھل بلیاں 
اب رنگ گلالوں  کی کچھ کیجئے  رنگ رلیاں 
ہولی میں  یہی دھُومیں  لگتی ہیں  بہت بھلیاں 
        میلے  ٹھیلے  : بعض میلے  مذہبی ہوتے  ہیں  اور بعض تاریخی و تہذیبی کچھ طبقاتی لیکن مجموعی طور پر انہیں  ہندوستانی معاشرت میں  ایک اہم مقام حاصل ہے ،حتیٰ کہ بزرگوں  کے  مزاروں  پر عُرس وغیرہ کے  دوران میں  میلوں  کا رواج پڑ گیا تھا۔ کلیاتِ نظیر میں  ایسی بے  شمار نظمیں  موجود ہیں  ،خصوصاً آگرے  کے  میلوں  میں  کھیل تماشوں  ،جلوسوں  ،رسموں ،ریتوں ،کی تفصیل دیکھنے  سے  تعلق رکھتی ہے  بلدیوجی کے  میلے  کے  علاوہ سلیم چشتی کے  عُرس کی جزئیات ،تیراکی ،پتنگ بازی ،کبوتر بازی اور دیگر بازیوں  کے  احوال شاعر کے  گہرے  مشاہدے  پر منحصر ہیں۔ 
ہے  کہیں  رام  اور کہیں  لچھمن     کہیں  کچھ مچھ ہے  اور کہیں  راون
کہیں باراہ ہے  کہیں مدن موہن   کہیں  بلدیو اور کہہں  سری کِشن
اپسراؤں میں ہیں  اس کے  جتن   کہیں  نرسنگھ ہے  وہ نارائن
کہیں  نکلا ہے  سیر کو بن بن        کہیں  کہتا پھرے  ہے  توں  بن بن
رنگ ہے  روپ ہے  جھمیلا ہے    روز بلدیو جی کا میلا ہے 
	یہ بات وثوق کے  ساتھ کہی جا سکتی ہے  کہ آج تک کسی ملک کے  مسلمانوں  نے  دو مختلف تمدنوں میں  اتنی ہم آہنگی پیدا نہیں  کی جتنی کہ ہندوستانی مسلمانوں  نے  کی۔ ایک طرف اپنی مذہبی ،سیاسی ،  اور تہذیبی ذمہ داریوں  سے  عہدہ بر آ ہوئے  دوسری طرف اپنی قومیت اور وطنیت کے  دائرے  کو محدود رہنے  نہیں  دیا ،تیسری طرف اس ملک کو اپنا وطن خاص سمجھ کر اس کی مادی اور اخلاقی تمدنی اور دینی ہر طرح کی ترقیوں  میں  دل و جان سے  حصّہ لیا۔ اس بارے  میں  ایک وائسرائے  کے  الفاظ ملاحظہ ہوں  ’’بہت سے  اعتبارات سے  مسلمان ہم پر سبقت لے  گئے۔ فتح کے  بعد وہ ان ممالک میں  بس گئے ،وہاس کے  باشندوں  سے  گھُل مل گئے ،شادی بیاہ کیا انہیں  سیاسی حقوق دئے  مذہبی آزادی دی۔ فاتح اور مفتوح کی ہمدردیاں  ایک ہو گئیں  ‘‘۔ (ہندوستان میں  عیسائیوں  کی حکومت(میجر باسو) ص ۴۴۶)
	مسلمان مورخوں  اور تذکرہ نویسوں  کی آمدو رفت سے  تاریخی مواد اکھٹّا ہونا شروع ہوا۔ ایک اور فائدہ یہ ہوا کہ خود سنسکرت کے  علمی خزانوں  سے  استفادہ کی گُنجائش نکلی،یہاں  کی روایات،فلسفہ و تمدن سے  دنیا کے  اور لوگ واقف ہوئے۔ ہندوستانی طب،نجوم،  فلسفہ ،   ہئیت ،  اور موسیقی کی کتابوں  کا عربی ترجموں  کا جہاں  تک تعلق ہے  سنسکرت کی شاید ہی کوئی کتاب ہو گی جسے  لوگوں  نے  منتقل نہ کیا ہو۔ دراصل مسلمان علمی و ثقافتی میدانوں  میں  ہر دور میں  نہایت مستعد رہے۔ ابو ریحان البیرونی نے  عربی و ایرانی علوم کو اور اہلِ ہند کی تخلیقات سے  مسلمانوں  کو آگاہ کیا۔ اسی طرح ابنِ بطوطہ اور المسعودی نے  بھی اسلام کو  ہندوستانی ادبیات سے  روشناس کرایا۔ 
	آزادی سے  قبل بھی ملک میں  تفرقہ تھا اس وقت خیال یہی تھا کہ اس کی بنیاد انگریز ہیں۔ کچھ لوگوں  کا کہنا صحیح ہے  کہ اس دور میں  بوئے  ہوئے  بیج آج پھل دے  رہے  ہیں۔ مگر ہندوستانیوں  میں  موجود فرقہ پروری اور تنگ نظری سے  ہم کیسے  منہ موڑ سکتے  ہیں   ؟  مانا کہ اکثریت فرقہ پرستی کے  خلاف ہے  چند شر پسندوں  کو یہ روک نہیں  سکتے۔ نتیجہ یہ کہ بدنامی سب کا مقدّر بن گئی ہے۔ 
	بہر حال ان خرابیوں  کو دور کرنے  کے  لئے  اتحاد و یگانگت پیدا کرنے  کے  سلسلے  میں  اب تک جو کوششیں  ہوئیں  وہ ناقابل اطمینان ہیں۔ بعض کوششیں  اس آرزو کو پورا کرنے  کے  لئے  کی گئیں  لیکن وہ تجویزوں  ،منصوبوں ،اور نعروں  سے  آگے  نہ بڑھ سکیں۔ خیر سے  ان نعروں  کی بدولت حوصلہ تو ضرور ملتا ہے۔ لیکن انہیں  عملی جامہ پہنانے  کی ایماندارانہ کوشش نہیں  ہوئی۔ یہ ایک تسلیم شدہ امر ہے  کہ اتحاد و اتفاق ایک ایسی نعمت ہے  جو ہر اعتبار سے  مفید ہے  اس کے  بغیر قوم کا بہ حیثیتِ مجموعی اپنی مادی اور اخلاقی بہبودی کی منزل تک پہنچانا نا ممکن ہے۔ 
	ہمارا ملک جغرافیائی اکائی تو ہے  مگر سماجی نقطۂ نظر سے  یہ  ایک ایسا برِاعظم ہے  جس کی ساری مذہبی و تہذیبی اکائیوں  کے  حقوقِ مقرّرہ اور مسلّمہ ہیں۔ جزوی اختلافات اور تضادات کے  باوجود ان تمام کا ہماری مشترکہ تہذیب کی تشکیل میں  برابر کا حصّہ رہا۔ 
یہ دیش کہ  ہندو  اور مسلم  تہذیبوں  کا شیرازہ ہے   
صدیوں  کی پرانی بات ہے  یہ ،پر آج بھی کتنی تازہ ہے 
تہذیب  کی اس  یکجہتی کو اُردو کی شہادت کافی ہے 
کچھ اور نشاں  بھی ملتے  ہیں  تھوڑی سی بصیرت کافی ہے 
                                      (جاں  نثار اختر)
٭٭٭




انٹرویو 
چیکو سلواکیہ میں  ادبی ماحول [ گوپی چند نارنگ کے  حوالے  سے ]
______ڈاکٹر مناظر عاشق ہر گانوی
	کافکا اور میلان کندیرا کے  ملک چیکو سلواکیہ اور اس کے  شہر پراگ کے  بارے  میں  ڈاکٹر گوپی چند نارنگ سے  میں  نے  ایک ملاقات کے  دوران چند سوالات کئے  تھے  جس کا تفصیلی جواب انھوں  نے  دیا تھا۔ ان دنوں  وہ چیکو سلواکیہ سے  لوٹے  تھے۔ ایکسچینج پر پروفیسر شپ کی دعوت پر وہ وہاں  گئے  تھے۔ اس وقت تک ساختیات کا اولین کام پراگ ہی میں  ہوا تھا۔ آج بھی ایسے  لوگ وہاں  موجود ہیں  جو ادبی تھیوری سے  دلچسپی رکھتے  ہیں۔ میں  نے  پہلا سوال کیا تھا :
ہرگانوی : چیکو سلواکیہ کو کسی زمانے  میں  یورپ کا قلب کہا جاتا تھا۔ دوسری جنگ عظیم سے  پہلے  جب جواہر لال نہرو ہندوستان کی تحریک آزادی کی حمایت حاصل کرنے  کے  لئے  یورپ کا دورہ کر ہے  تھے  تو بطور خاص چیکو سلواکیہ بھی گئے  تھے۔ فکر و ادب کی دنیا میں  بھی پراگ کا ذکر اکثر آتا ہے۔ پراگ ادیبوں ، شاعروں  مصوروں  اور فنکاروں  کا بہت بڑا مر کز ہے۔ آپ نے  آج کے  پراگ کو کیسا پایا ؟
نارنگ: ان چالیس پینتالیس برسوں  میں  چیکو سلواکیہ کو خاصا دھکا لگا ہے  اور وہ ملک جو صنعتی اعتبار سے  جرمنی کا ہم پلہ تھا، اس زمانے  میں  کچھ پچھڑ سا گیا ہے۔ لیکن فکر و دانش کی صدیوں  سے  چلی آ رہی روایت آج بھی وہاں  فضاؤں  میں  ہے۔ آپ کو تو معلوم ہے  کہ پراگ کافکا کا شہر رہا ہے۔ پراگ میلان کندیرا کا شہر بھی ہے۔ ای وان کلیما کا بھی، اور یارو سلاؤسیفرٹ، واچو ہاول اور جوزف سکوریچکی کا بھی۔ ان کا کام اور جد و جہد گہری معنویت رکھتی ہے۔ 
ہرگانوی: کیا اس سے  پہلے  بھی آپ پراگ گئے  ہیں  یا یہ پہلا سفر تھا؟
نارنگ: پراگ میں  جا چکا ہوں۔ ۱۹۷۰ء میں  اسکانسن یونیورسٹی میں  اپنا دوسرا ٹرم ختم کرنے  کے  بعد پراگ جانا ہوا تھا۔ اورینٹل انسٹی ٹیوٹ کے  ڈاکٹر یان ماریک کی دعوت پر وہاں  کے  رسالہ ’’ نیو اورینٹ‘‘ میں  میرے  دو مضامین شائع ہو چکے  تھے۔ 
ہرگانوی: اس زمانے  کے  پراگ اور آج کے  پراگ میں آپ نے  کیا فرق دیکھا؟
نارنگ: اب تو چیکو سلواکیہ کے  زمین و آسمان بدل گئے  ہیں۔ آزادی اور
 جمہوریت کی ایک نئی لہر سے  جس سے  بچے، بوڑھے، جوان، عورتیں ، مرد سب سرشار نظر آتے  تھے۔ عجیب گہما گہمی اور کیف و مستی کا عالم تھا۔ سیاسی تبدیلی کو پراگ والوں  نے  ’’ دوسری بہار‘‘ کا نام دیا ہے۔ گویا بہار پر بہار ٹوٹی پڑتی تھی۔ پراگ یوں  بھی خوبصورت شہر ہے۔ ون سس لا س اسکوئر،نیشنل میوزیم،مس تک،گولڈن آرچ اور اولڈ ٹاؤن اسکوٹر اور کاسل کا تو کہنا ہی کیا۔ جگہ جگہ تاریخی عمارتوں  کی سر بہ فلک برجیاں  اور گنبد،گہرے  فیروزی رنگ اور سنہری نقش و نگار سے  جھلملاتے  ہوئے  شہر کے  بیچوں  بیچ والتوا کے  سبک خرام پانیوں  پر چھوٹے  بڑے  تاریخی پل، مجسمے  ہی مجسمے،آرٹ اور فن کی نمائشیں ، سرمئی پتھروں  کی چمکتی ہوئی مسطح سڑکیں ، سیاحوں  کے  ٹھٹھ کے  ٹھٹھ، دھوپ کی ہلکی ہلکی کرنوں  میں  جسم کھولے  پری زاد،چاہے  اور چاہے  جانے  کی آرزوؤں  سے  پھولوں  کی طرح کھلے  چہرے،بدن بہ بدن، دست بہ دست،برق رفتار زمین دوز گاڑیاں ، فٹ پاتھوں  پر جرمنی،ہنگری، پولسطائی، فرانسیسی اور طرح کے  یورپی چیزوں  کی ریل پیل،زمزلینا (آئسکریم) کھاتے  اور اٹھکیل کرتے  بچوں  کے  غول کے  غول،جگہ جگہ پھول والوں ، سگار والوں  اور آرٹ کی اشیاء بیچنے  والوں  کے  گول کیوئسک، نیشنل تھیٹر، میجک سنٹر اور دوسرے  ڈراموں  کے  اشتہاروں  کے  ساتھ ساتھ صدر ہاول کی مسکراتی ہوئی شبیہ،کہیں  کہیں  اسٹالن کا مرجھایا ہوا چہرہ، سیوک نورم کے  قد آدم اشتہارات،انتخابات کا شور و غوغا باجے  تاشے، انسانی آزادی اور  جمہوریت کے  شکستہ آئینوں  کو جوڑنے  کی حوصلہ مندانہ کوششیں،غرض کہ ایسی گہما گہمی تھی کہ دیکھتے  بنتا تھا۔ عجیب اتفاق ہے  کہ چھ سات ماہ کی برف باری اور یخ بستگی کے  بعد جب دھرتی سینہ کھولتی ہے  اور خورشید کی شعاعیں  اس کے  بدن کو چومتی ہیں  تو دھرتی کا دامن رنگا رنگ پھولوں  سے  ڈھک جاتا ہے۔ یوں  معلوم ہوتا ہے  گویا کائنات کا سارا حسن ایک ساتھ پھٹ پڑا ہو۔ یہی معاملہ انسان کی آزادی کی تڑپ کا ہے۔ اسے  لاکھ دبائیے، یہ جذبہ جبر کے  ہزاروں  حیلوں  کے  باوجود ظلم و استبداد کا سینہ چیر کر کلی کی طرح سر اٹھا ہی لیتا ہے۔ 
	۱۹۷۰ء میں  جب میں  وہاں  تھا مجھے  یاد ہے  کہ ہم رائل کاسل کا عجائب گھر دیکھنے  کے  لئے  پراگ کی سب سے  بڑی اونچی پہاڑی پر تھے۔ اور نیچے  دریا کے  کنارے  سونے  کے  کلس جگمگا رہے  تھے  اور چارلس کے  بت منجمد پھولوں  کے  خوشے  پکڑے  دریا کے  پانیوں  میں  اپنی اداس شبیہیں  دیکھ رہے  تھے  تو کاسل کے  وسیع آنگن میں  مارچ کرتے  ہوئے  فوجی بوٹوں  کی گونج نے  سب کو چونکا دیا تھا۔ ۱۹۶۷ء میں  چیکو سلواکیہ نے  انگڑائی لینے  کی کوشش کی تھی کہ اسے  کچل دیا گیا۔ جنگ آزادی ۱۸۵۷ء کی دار و گیر کے  بعد غالبؔ نے  ایک خط میں  ہر گوپال تفتہ کو لکھا تھا ’’ یہاں  کا حال سن لیا کرتے  ہو۔ اگر جیتے  رہے  اور ملنا نصیب ہوا تو کہا جائے  گا ورنہ قصہ مختصر قصہ تمام ہوا۔ لکھتے  ہوئے  ڈرتا ہوں۔ ‘‘ فوجی بوٹوں کی زپ زپ، ٹینکوں  کی گڑگڑاہٹ اور سراسیمگی کے  اس ماحول میں  یا ن ماریک اور ان کی بیگم ساریلا بھی کہہ سکیں  تو بس اتنا ’’ آپ تو جانتے  ہیں  بڑا بھائی مارچ کر رہا ہے۔ ‘‘ 
ہرگانوی:ادھر چیکو سلواکیہ میں  تو سیاسی تبدیلی پر امن ہوئی ہے۔ رومانیہ والی خوں  ریزی تو شاید وہاں  نہیں  ہوئی۔ کیا سیاسی تبدیلی کے  دوران آپ وہاں  تھے  ؟
نارنگ: سیاسی تبدیلی تو چھ سات ماہ پہلے  نومبر میں  ہو گئی تھی۔ چیک لوگوں  نے  اسے  ’’ مخملیں  انقلاب‘‘ کا نام دیا ہے۔ کیوں کہ تبدیلی خوں  ریزی سے  نہیں ہوئی۔ خود اسمبلی نے  کئیر ٹیکر حکومت بنا دی۔ عام انتخابات البتہ میرے  سامنے  ہوئے۔ ایسا منظر میں  نے  کہیں  نہیں  دیکھا۔ اگر چہ متعدد پارٹیوں میں  معرکہ آرائی تھی۔ بعض پارٹیاں  مذہبی بھی تھیں۔ بعض غیر مذہبی،بعض پرانے  کمیونسٹ نظام کے  حق میں ، بعض اس سے  بیزار،لیکن کیا مجال کہ کہیں  کوئی ہنگامہ آرائی یا بد مزگی پیدا ہوئی ہو۔ ون سس لاس اسکوئر پر، ٹاؤن ہال اور دوسری قومی جگہوں  پر، خاص خاص بازاروں ، چوکوں، چو رستوں ، یونی ورسٹی، قومی تھیٹر، چھوٹی بڑی گلیوں  میں  جگہ جگہ بوتھ بنے  ہوئے  تھے۔ اشتہارات بٹ رہے  تھے ، جھنڈیاں، پوسٹر، بینر آویزاں  تھے۔ امید واروں  کی قد آدم شبیہیں  لگی ہوئی تھیں۔ کارکن لٹریچر تقسیم کر رہے  تھے۔ بینڈ بج رہا تھا اور لوگ اپنے  اپنے  امید واروں کا ’گن گان، کرتے  پھر رہے  تھے۔ کبھی کبھی لڑکے  لڑکیوں  کے  غول کے  غول آتے ،نیلی اکسرٹ اور پھول دار لیس سے  سجے  سفید لباس پہنے ، جو ان لڑکیوں کا خاص لباس ہے، یہ لوگ بینڈ کے  گرد دائرہ بناتے ، دھن بجنا شروع ہوتی، دست افشاں  اور پا کوباں  سب مل کر رقص کرتے  اور قومی گانے  گاتے۔ کارکن اپنے  اپنے  امید واروں  کے  بیجیز اور طغرے  ڈالے  آنے  والی جمہوریت کی چمک آنکھوں  میں  سجائے  سرشار نظر آتے  تھے۔ 
 سو ک فورم جس نے  انسانی حقوق کی بحالی اور آزادی کے  نام پر الیکشن جیتا کئی دوسری چھوٹی پارٹیوں  کا مجموعہ ہے  جو سب شخصی آزادی اور جمہوریت کے  پروگرام پر متفق ہیں۔ ان میں  اکثریت پرانے  سو شلسٹوں  کی ہے  جنھوں  نے  روسی تسلط کے  خلاف بغاوت کی ہے۔ 
	ایسے  لوگوں میں بہت بڑی تعداد دانشوروں پروفیسروں،شاعروں، آرٹسٹوں اور ادیبوں  کی ہے۔ صدر ہاول خود ایک ڈرامہ نگار ہیں  جن کو نہایت احترام و محبت کی نظر سے  دیکھا جاتا ہے۔ ان کی زندگی کا بڑا حصہ جیل میں  گزرا جہاں  ان سے  ٹرکوں  میں  بھاری سامان لادنے  والے  مزدور کا کام لیا جاتا تھا۔ نومبر میں  سیاسی تبدیلی سے  پہلے  بڑے  پیمانے  پر طلباء کی شورش ہوئی جس میں  عوام بھی شریک ہو گئے۔ دیکھتے  ہی دیکھتے  اس تحریک نے  اتنی شدت اختیار کی کہ حکام کو جھکنا پڑا اور قومی اسمبلی نے  کثرتِ رائے  سے  تبدیلی کے  حق میں  فیصلہ دے  دیا اور نگراں  حکومت بنا کر اس کو حکم دیا کہ چھ ماہ کے  اندر ملک میں  عام انتخابات کرا کے  نئی سر کار بنائی جائے  جو نئے  آئین کو نافذ کر سکتی ہے۔ 
	نگراں  حکومت کی ذمہ داری چیکو سلواکیہ کی محبوب شخصیت واچلو ہاول کو سونپی گئی جو بنیادی طور پر ایک ادیب،دانشور اور ڈرامہ نویس ہیں  اور جن کے  ڈرامے  ’’ دی گارڈن پارٹی‘‘ اور ’’ آڈی اینس‘‘ کئی زبانوں  میں  ترجمہ ہو چکے  ہیں  اور کئی ملکوں  میں  دکھائے  جا چکے  ہیں۔ ان کے  جیل سے  لکھے  ہوئے  خطوط بھی اپنے  اظہار و اسلوب کے  لئے  مشہور ہیں۔ 
ہرگانوی: کیا پراگ کی ادبی فضا میں  بھی کوئی تبدیلی آئی ہے  وہاں  کی ادبی زندگی کے  بارے  میں  بھی کچھ بتائیے۔ زبان تو چیک ہو گی یا انگریزی اور دوسری زبانوں  کا چلن بھی ہے  ؟
نارنگ:  انگریزی سے  زیادہ جرمنی اور فرانسیسی کا چلن ہے۔ لیکن عام استعمال کی زبان چیک ہے۔ چیک ثقافت کا سب سے  نمایاں  پہلو ادب اور آرٹ ہے،ڈرامہ، تھیٹر، فلم یوں  تو سب پر توجہ ہے  لیکن غیر معمولی بات یہ ہے  کہ ادب کو بہت اہمیت دی جاتی ہے  اور لکھنے  پڑھنے  والوں  کا ہر سطح پر احترام کیا جاتا ہے۔ روسی قبضے  کے  بعد جب اسٹالن ازم کا دور شروع ہوا تو سب سے  پہلے  اسی طبقے  کی کمر توڑی گئی۔ اور سب سے  زیادہ دباؤ لکھنے  پڑھنے  والوں  پر ڈالا گیا۔ موجودہ سیاسی تبدیلی اور جمہوریت کی بحالی تو بہر حال’’ دوسری بہار‘‘ ہے ،ہر طرف کتابوں  کی ریل پیل ہے۔ جگہ جگہ کتابوں  کی دوکانیں  ہیں  جو لوگوں  سے  لبالب نظر آتی ہیں۔ سڑکوں  پر، پگڈنڈیوں  پر،چارلس پل پرہر طرف کتابیں  فروخت ہو رہی ہیں۔ کتاب کو چیک میں  KNIHAکہتے  ہیں۔ جگہ جگہKNIH KUPECTVIکے  بورڈ چمکتے  ہوئے  نظر آتے  ہیں  اور تباکTabakیعنی سگار تمباکو کی دوکانوں  پر تمباکو سگریٹ سے  زیادہ کتابیں  بکتی ہیں۔ اخباروں ، رسالوں، میگزینوں  Novinyکے  اسٹینڈ الگ ہیں۔ سڑکوں  کے  کنارے  ’’ کیوئسک‘‘ بنے  ہوئے  ہیں۔ اخبار فروشوں  اور پھول والوں  کو جنھیں  KVETINARSTVIکہتے  ہیں، چیک لوگوں  کو مطالعے  کے  معاملے  میں  ’ حریص‘ کہا جاتا ہے۔ اوسطاً ہر شخص مہینے  میں  چار پانچ کتابیں  ضرور پڑھتا ہے۔ 
	اردو الوں  کی طرح مانگے  تانگے  کی نہیں ، با قاعدہ خرید کر پڑھتا ہے۔ ایسے  سماج میں  ادب کا جو رول ہو سکتا ہے  آپ اس کا اندازہ کر سکتے  ہیں۔ ادبی روایت چیکو سلواکیہ کی مرکزی کلچرل روایت ہے۔ موجودہ صدر ہاول تو خود ڈرامہ نویس ہیں  جو آزادی کی تحریک میں  بہ نفسِ نفیس شریک رہے  ہیں۔ تبدیلی تو گلاسنوسٹ ہی سے  شروع ہو گئی تھی۔ اب تو ہر طرف تازہ ہوا چل رہی ہے۔ ہزاروں  کتابیں  جو چالیس سالہ زمانۂ کنٹرول میں ممنوع قرار دے  دی گئی تھیں ، ان سے  پابندی ہٹا لی گئی ہے۔ ایسی کتابیں  دھڑا دھڑ چھپ رہی ہیں  اور لوگ ان کو خرید نے  کے  لئے  باقاعدہ لائن میں  لگ کر اپنی باری کا انتظار کرتے  ہیں۔ 
	چیک سوسائٹی میں  ادب کی ثقافتی مرکزیت ہی کا فیضان ہے  کہ اس چھوٹے  سے  ملک نے  کیسے  کیسے  جید ادیب پیدا کئے  ہیں۔ کافکا، میلان کندیرا،واچلو ہاول،میا بل، ایوان کلیما، یارڈ سلاؤسیفرٹ،جوزف سکوریچکی اور کتنے  ہی دوسرے۔ چالیس سالہ غلبے  کے  زمانے  میں  مابعد کافکا ادیب نہ صرف استبداد کا شکار ہوئے  اور ان پر ظلم ڈھائے  گئے۔ بلکہ اپنے  وطن میں  بے  وطن ہو گئے۔ یا پھر جلا وطنی کی زندگی بسر کرنے  پر مجبور ہو گئے  جس کی سب سے  نمایاں  مثال میلان کندیرا ہے۔ خوف اور دہشت کے  اس زمانے  میں  بھی لکھنے  والے  برابر لکھتے  رہے  اور چیک دانشوری کی روایت کو زندہ رکھنے  کا ہر ممکن جتن کرتے  رہے  اگر چہ ٹراٹسکی کے  لفظوں  میں  یہ نظام ایسی مشین تھا جو غلط فیصلہ کر ہی نہیں  سکتی تھی:
ٓ 'A MACHINE FOR TAKING INFALLABLE DECISION'تاہم اسی نے  ادب سے  اس کی وہ آزادی چھین لی جو نہ ہوتو ادب کا سانس گھٹ کر رہ جاتا ہے۔ یہ پوچھا جا سکتا ہے  کہ جبر و استبداد کے  اس دور میں  ادیبوں  نے  اپنا جہاد کس طرح جاری رکھا۔ ہاول جو اس وقت چیکو سلواکیہ کا صدر ہے ، اپنے  حریت پسند ڈراموں  کی وجہ سے  مسلسل جیل میں  رہا اور اس کا کام بئیر کے  بھاری بیرنوں  کو ٹرکوں  پر لادنا تھا۔ کلیما ایک ہسپتال میں  مریضوں  کا میلا اٹھانے  پر مامور تھا، کندیرا اور سکو ریچکی چوں  کہ ان حالات کی تاب نہ لا سکے ، پراگ چھوڑنے  پر مجبور ہوئے ، ٹوپول ایک ریستوران میں  ویٹر تھا، کافکا ’’ دی ٹرائیل‘‘ پر درس دیتا تھا اسی طرح ارسطویات کا ماہر پائچکا گیارہ برس تک چوکیداری کرتا رہا۔ یہی حال جیری گروسا کا تھا۔ وٹگنسٹائن پر جس کی کتاب شاہ کار کا درجہ رکھتی ہے  اسے  مدتوں  کوئلے  کی کان میں  کام کرنا پڑا۔ لیکن شاید اور پابندیوں  کے  باوجود ان میں  سے  کسی کا بھی جذبۂ حریت ٹھنڈا نہیں  پڑا اور خفیہ طریقے  پر ’ زیر زمیں ، نکلنے  والے  رسالوں  بالخصوص ’ستریدنی بورویا ، میں  یہ لوگ برابر لکھتے  رہے  تاکہ دوسروں  کو بتا سکیں  کہ اندرونِ ملک اجتماعیت کے  نام پر آزادی کا کس طرح گلا گھونٹا جا رہا ہے  ’ سماجی حقیقت نگاری، کے  تصور کے  تحت غیر ملکی غلبے  کے  ڈھنڈورچی پیدا کئے  گئے۔ 	حقیقتاً یہ ادب  کے  نام پر P.Rکا کام تھا جو آج سارے  کا سارا کوڑا ہو چکا ہے۔ یہ چیک ادبی روایت کی ثقافتی جڑوں  کا کھلا ہوا ثبوت ہے  کہ زیادہ تر ادیب نہ تو ظلم کے  آگے  جھکے  نہ خاموش کئے  جا سکے۔ اور نہ انھوں  نے  کوئی سمجھوتہ کیا اور اس دوران برابر ایسا ادب تخلیق کرتے  رہے  جو بین السطور آزادی اور وطنیت کا پیغام دیتا رہا۔ وہ ادب جس میں معنی سے  پرے  دوسرے  معنی ہوتے  ہیں  اور جابر سے  جابر حکمراں  بھی جس کی گرفت نہیں  کر سکتا۔ 
	آج میلان کندیرا کی "THE JOKE,THE BOOK OF LAUGHTER AND FORGETTING'سکوریچکی کی ’ انجینئیر آف ہیومن سول‘‘ز ای وان کلیما کی MY FRIST LOVEاور LOVE AND GARBAGEاور ان کے  علاوہ لاطینی امریکی ناول نگار مارکیوز کی ONE HUNDRED YEARS OF SOLITUDEکی لاکھوں  کاپیاں  فروخت ہو رہی ہیں  اور گھر گھر پڑھی جا رہی ہیں۔ عام کتاب دس ہزار شائع ہوتی ہے۔ لیکن کندیرا، کلیما مرکیوز جیسے  مصنفین کی کتابوں  کے  ایڈیشن ایک لاکھ، ڈیڑھ لاکھ کاپیوں  سے  کم نہیں  چھپتے۔ اور آبادی؟ چیک بولنے  والے  نو ملین ( ایک کروڑ سے  بھی کم) اور سلواک بولنے  والے  پانچ ملین ( یعنی نصف کروڑ)
ہرگانوی: کیا پراگ میں  اردو تعلیم کا با قاعدہ انتظام ہے  ہندوستان کی دوسری زبانیں  بھی پڑھائی جاتی ہیں  یہ بھی بتائیں  کہ کیا آپ کا کام اورینٹل انسٹی ٹیوٹ سے  وابستہ تھا؟
نارنگ: میرا کام اورینٹل انسٹی ٹیوٹ سے  متعلق بھی تھا۔ اور چارلس یونیورسٹی کی فیکلٹی آف فلاسفی سے  بھی جس میں  علاوہ دوسرے  علوم انسانیہ سنسکرت، تمل، بنگالی، اردو اور ہندی زبانیں  بھی پڑھائی جاتی ہیں ، جب کہ اورینٹل انسٹی ٹیوٹ میں  باقاعدہ تعلیم کے  شعبے  نہیں۔ ، صرف ریسرچ کا کام ہوتا ہے  اور جو بھی پروفیسر اور فیلو شپ وہاں  ملاز م ہیں ، اپنے  اپنے  ریسرچ کے  کام میں  مصروف رہتے  ہیں  اور اپنی دلچسپی کے  موضوعات پر مقالے  اور کتابیں  شائع کرتے  ہیں۔ یہاں  پچاس سے  زیادہ اسکالر کام کرتے  ہیں  جن میں  اردو کے  ڈاکٹر یان ماریک بھی ہیں  جو کئی مرتبہ ہندوستان پاکستان آ چکے  ہیں۔ فارسی اور اردو پر ان کی اچھی نظر ہے۔ انھوں  نے  اردو کے  کئی کلاسیک شاہکاروں  کا چیک زبان میں  ترجمہ کیا ہے۔ اور اردو ادب کی تاریخ بھی وہاں  کے  طلبہ کے  لئے  لکھی ہے۔ اس کے  علاوہ غالبؔ، اقبالؔ میر امن، پریم چند، فیض احمد فیض کے  تراجم بھی کئے  ہیں۔ 
	جدید اردو شاعری اور جدید اردو افسانے  سے  بھی یان ماریک نے  وہاں  کے  لوگوں  کو روشناس کرایا ہے۔ اورینٹل انسٹی ٹیوٹ اور چارلس یونی ورسٹی دونوں  جگہ میرے  لیکچر ہوئے۔ چارلس یونیورسٹی میں  ہندوستانی زبانوں  اور افریقی زبانوں  کا شعبہ ساتھ ساتھ ہے۔ سنسکرت اور تمل کے  عالم پروفیسر واچیک اس کے  صدر ہیں۔ ڈاکٹر مائیکل ہندی پڑھاتے  ہیں۔ اردو کے  لئے  ڈاکٹر یان ماریک یہاں  ورد کرتے  ہیں۔ 
	پراگ میں  ہندوستانی زبانوں  کے  علاوہ عربی، فارسی، ترکی،سواہیلی،سوڈانی،کُردی وغیرہ زبانیں  بھی پڑھائی جاتی ہیں۔ یہاں  ڈاکٹر ہروشکا (ماہرمیسو یٹومیس) ڈاکٹر ہروبیک (ماہر اسلامیات) ڈاکٹرمینڈل (عربی مطالعات) ڈاکٹر بیچکا (برما مطالعات) ڈاکٹر مارکو( ہندی،ہندوستانی ) ڈاکٹر کراسا ( تاریخ ہند) ڈاکٹر میلی نو وا (عبرانی مطالعات) اور بعض دوسرے  ماہرین سے  ملاقاتیں  رہیں۔ 
ہرگانوی: شروع میں  آپ نے  ساختیات کے  بنیاد گزاروں  کا ذکر کیا تھا، اس سلسلے  میں  پراگ میں  کن شخصیتوں  سے  آپ کی ملاقات ہوئی ؟ساختیات کے  بارے  میں  وہاں  کیا کام ہوا ؟
گوپی چند: ساختیات سے  متاثر ادبی تنقید کے  اولین نقوش روسی ہیئت پسندوں  کے  یہاں  ملتے  ہیں  جنکا زمانہ ۱۹۱۵ء سے  ۳۳۔ ۱۹۳۲ء تک کا ہے۔ اس زمانے  میں  اس تحریک کو دبا دیا گیا، لیکن اس کے  بعض مصنفین ماسکو سے  پراگ آئے  اور برسوں  انھوں  نے  یہاں کام کیا اور پراگ اسکول آف لنگوئسٹکس کی بنیاد ڈالی۔ ان میں  رومن جیکب سن اور رینے  ویلک خاص تھے  جنھوں  نے  بعد میں  بہت شہرت پائی۔ اولین روسی ہیئت پسندوں  میں  بورس آئخن بام، وکٹر شکلو وسکی،بورس توماشیوسکی،یوری تینیانوف، میخائل باختن اور مکارو وسکی نے  نہایت اہم کام کیا جسے  اس زمانے  میں  نظر انداز کیا گیا۔ انھوں  نے  ادب کی ادبیت یا شعریت کی بحثیں  اٹھائیں  اور ان وسائل کو اور اطوار کے  تعین کی اساسی سعی کی جن کی بدولت ادب، ادب بنتا ہے۔ 
	 چھٹی ساتویں  دہائی میں  جب ساختیات نے  زور پکڑا تو روسی ہیئت پسندوں  کی بھی از سر نو بازیافت ہوئی اور ان کے  کارناموں  کو پہچانا گیا۔ اور ان کی بنیادی کتابیں  فرانسیسی اور انگریزی میں  ترجمہ ہوئیں۔ فکشن کی شعریات پر ان مصنفین کا کام قابلِ قدر ہے  اور بالعموم اس کا اعتراف کیا جاتا ہے  کہ ان سے  بہتر کام آج تک نہیں  کیا گیا۔ روسی ہیئت پسندوں  کی اہمیت  اور ان کی خدمات کی تفصیلی ذکر میں  نے  اپنے  مضمون ’’ روسی ہیئت پسندی ‘‘ میں  کیا ہے  پراگ میں  اولین ساختیاتی فکر کے  بارے  میں  میری گفتگو جن لوگوں  سے  ہوئی، ان میں  ڈاکٹر میلان لشکا اب انسٹی ٹیوٹ آف چیک لینگویج میں  ہیں۔ پروفیسر ولاد میر سکالک چا اور پروفیسر وال نیشن اب بھی سرگرم ہیں۔ لنگوسٹک سوسائٹی کی ماریہ پتہر نودا سے  بھی ملاقات ہوئی پروفیسر چرولنسکا چیک ادبیات کے  پروفیسر ہیں  انھیں  مسکارو وسکی کی شاگردی کا فخر حاصل ہے۔ پروفیسر پیٹر سگال کمپیوٹر اور طبعیات کے  ماہر ہیں  اور فیکلٹی ریاضی میں  ہیں۔ ان سب سے  دلچسپ گفتگو رہی۔ 
ہرگانوی : شکریہ
نارنک:شکریہ


میرا تخلیقی سفر
_______________عشرت ظفر

	میرے  لیے  یہ بتا نا تو بہت مشکل ہے  میرا تخلیقی سفر کب سے  شروع ہوا تھا۔ کیونکہ تخلیقی کرب تو میرے  نزدیک ایک دستک کی طرح ہے  جسے  میں  نے  انتہائی کم عمری میں  محسوس کر لیا تھا۔ مظہر فطرت کو مسلسل دیکھتے  رہنا ان سے  یک گونہ طمانیت حاصل کرنا تو تھا ہی بار بار ذہن میں  اس طرح کے  خیالات آتے  تھے  کہ اگر یہ چیز یوں  نہیں  بلکہ یوں  بنی ہو تی تو کیسی ہو تی۔ میں  کوشش کروں  گا کہ میں  آپ کو بتاؤں  کہ وہ دستک جو بچپن میں  میرے  دروازۂ ذہن و دل پر ہوا کرتی تھی۔ اس کی تفہیم اور اظہار کا سلیقہ مجھے  کب آیا۔ میں  عمر کی ۶۵!منزلیں  طے  کر چکا ہوں  مگر دستکوں  کا سلسلہ آج بھی ہے۔ خود کلامی پہلے  بھی تھی۔ بعد میں اس نے  ہم کلامی کا روپ اختیار کر لیا۔ دونوں  شکلوں  میں  جب گفتگو عجیب طرح کی ہے  کبھی ہنسی آتی ہے  کبھی آنکھیں  نم ہو جاتی ہیں۔ 
	میری مربوط اور سلسلہ وار یادوں  کی دنیا ۱۹۵۱ء؁سے  شروع ہوتی ہے۔ گھر میں  عربی،فارسی،اردو کا زور شور تھا۔ گویا میری تشنگی کے  شعلوں  کو سیراب کرنے  کے  لیے  بہت سا سرمایہ تھا۔ خوبصورت ماحول تھا مگر وہ شعلہ ہی کیا جو سرد ہو جائے  وہ اور بھی سبز ہوتا چلا گیا اور اب یہ عالم ہے  کہ ’ہو کر اسیر دابتا ہوں  راہزن کے  پاؤں۔ 
	گھر کا ماحول ہی ایسا تھا کہ بات بات میں  اردو اور فارسی کے  اشعار پڑھے  جاتے  تھے  میں  انہیں  یاد کر لیتا تھا اور مسلسل دہرانے  میں  مصروف رہتا تھا۔ بسا اوقات جب یہ معاملہ بہت طول پکڑ جاتا تھا تو سرزنش بھی ہوتی تھی۔ یہ اتر پردیش کے  ضلع بارہ بنکی میں  ایک چھوٹا سا گاؤں  تھا جس کا نام ترکانی ہے۔ ایسا کہا جاتا ہے  کہ اسے  صدیوں  پہلے  ترکوں  نے  بسا یا تھا۔ بھرنسل کے  راجاؤں  کو شکست دی تھی۔ جو راجپوتوں  کی ایک شاخ تھی والد محترم کا خیال تھا کہ ہم سب انہیں  ترکوں  اور راجپوتوں  کے  سلسلہ حسب و نسب سے  ہیں۔ 
	میرے  نزدیک یہ تمام باتیں  اہمیت کی حامل نہیں  ہیں۔ پھر بھی اپنی زیر تصنیف خود نوشت میں  اس موضوع پر میں  نے  اپنے  والد اور دیگر برگزیدہ اہل خاندان کے  حوالے  سے  جو ملا ہے  لکھ دیا ہے۔ بہر حال یہاں  یہ موضوع نہیں  ہے  سوائے  اس کے  کہ اسی خاندان میں  ۲۴!اپریل ۱۹۴۴ء؁ کو میں  پیدا ہوا تھا۔ مجھے  یاد ہے  کہ ۱۵!سال کی عمر تک پہنچتے  پہنچتے  میں  اردو اور فارسی کچھ حد تک پڑھنے  لگا تھا لیکن اسی دوران ایک سانحہ یہ ہوا کہ میری مادر مشفق ۱۹۵۳ء؁ میں اس جہان فانی سے  رخصت ہو گئیں۔ والد محترم کافی دلبرداشتہ ہوئے۔ انہوں  نے  گاؤں  چھوڑ دیا۔ لکھنؤ میں  بود و باش  اختیار کر لی لیکن گاؤں  سے  ہمارا رشتہ برقرار رہا۔ یہ ترک سکونت یا نقل مکانی بھی عارضی ہی رہی۔ 
	گھر میں  اچھی خاصی لائبریری تھی۔ جس میں قدیم و جدید فکشن بھی تھا اور میر تقی میر سے  لے  کر جوش ملیح آبادی،جگر مراد آبادی اور اختر شیرانی تک شاعروں  کے  شعری مجموعے  اور دواوین فارسی اور عربی ادب کا سرمایہ اس کے  علاوہ تھا۔ والد کے  دوستوں  میں  کئی ہندو مسلم اہل علم تھے  جو اردو اور فارسی میں  کامل دستگاہ رکھتے  تھے۔ گویا اس ماحول میں  میری پرورش ہوئی۔ گاؤں  کے  قریب ہی ایک ندی بہتی تھی۔ پیش منظر میں  ڈھاک کا بہت برا جنگل تھا۔ میں  ہر شام وہاں  جا کر ندی کے  کنارے  ان تمام مناظر کو دیکھتا تھا۔ ندی کا پانی مسلسل سفر میں  رہتا تھا اور ایک گنگناہٹ سی ایک خوشبو سی فضاء میں  پھیلی رہتی تھی۔ جنگل کا سکوت غروب آفتاب کا منظر افق پر شفق کا جوالا مکھی، پرندوں  کی چہکار اور پرواز آب ماہی خیز کے  ساحل پر بگلوں  کی قطاریں  یہ سب کچھ مجھ سے  ہم کلام ہوتا ہوا محسوس ہوتا تھا اور میرے  اندر بے  پناہ فرحت و مسرت بھر دیتا تھا۔ مجھے  یاد ہے  جن دنوں  پہلا شعر میرے  ذہن میں  شگوفہ کار ہوا میں  مثنوی گلزار نسیم صرف پڑھ ہی نہیں  رہا تھا بلکہ اسے  ہضم کرنے  کی کوشش کر رہا تھا۔ رات دن اسی مثنوی کے  شعر گنگنایا کرتا تھا۔ اسی کیفیت میں  میں  ایک شام ندی کے  کنارے  ریت پر لٹا ہوا تھا۔ تبھی میرے  پہلے  شعر نے  میرے  قلب پر نزول کیا۔ 
اک گیت ہوا سے  باہر آ کر 
خاموش ندی میں  بہہ رہا ہے 
	میں  حیرت و مسرت کے  ملے  جلے  جذبات میں نہا گیا۔ یہ احساس تو چمک اٹھا کہ شعر تو اسی وزن میں  ہے  جس میں  مثنوی کے  اشعار ہیں  لیکن چونکہ میں  مفعول،مفاعلن،فعولن سے  واقف نہیں  تھا۔ اس لیے  اوزان و بحور کے  بارے  میں  کچھ نہیں  جانتا تھا۔ گھر میں  اکثر لوگ جن میں  کچھ شعر گوئی سے  شغف رکھتے  تھے،اوزان و بحور کے  متعلق گفتگو کیا کرتے  تھے  مگر میں  کچھ زیادہ سمجھ نہیں  پاتا تھا۔ اسی زمانے  میں  کچھ الٹا سیدھا سا اور یونہی سا مجھے  نثر لکھنے  کا شوق بھی ہوا۔ والد محترم کے  پاس اردو کے  کئی اہم رسالے  آتے  تھے  جن میں  پاکستان کا سویرا اور ہندوستان کا ۲۰ویں  صدی خاص تھے۔ میں  نے  نثر میں  انشائیہ جیسا کچھ لکھا۔ کچھ فارسی کہانیوں  کا ان دنوں  ترجمہ بھی کیا تھا جسے  میرے  بزرگوں  نے  سراہا۔ عمر بڑھتی رہی۔ انقلابات سے  دو چار ہوتی رہی۔ کبھی مدرسہ،کبھی اسکول،کبھی یہ درسگاہ،کبھی وہ درسگاہ لیکن سچ تو یہ ہے  کہ آغوش مادر میری پہلی درسگاہ تھی۔ میں  نے  ’کریمانہ بخشائے  بر حال ما‘ وہیں  پڑھا۔ میں  کسی درسگاہ میں  تا دیر قیام نہیں  کر سکا۔ گویا ’مجھے  در بدر پھرایا میرے  دل کی سادگی نے ‘، آخر کار ۲۴ اکست ۱۹۶۲ء؁ کو میں  کانپور آ گیا اور یہاں  کی مٹی میرے  لئے  زنجیر پا ثابت ہوئی۔ میں  نے  اپنے  مطالعے  کو ہی اپنا رہنما بنا یا۔ اپنا رفیق اور اپنا دوست بنایا۔ ادب اور تاریخ میری خاص دلچسپی کے  موضوع ہیں۔ شدبد پانچ زبانیں  سمجھ لیتا ہوں ،پڑھ لیتا ہوں  مگر یہ سب نامکمل ہیں۔ خاطر خواہ مطالعہ کبھی نہیں  کر سکا۔ بس نثر و نظم میں  یونہی نوچ کھسوٹ کر تا رہتا ہوں  اور یہ آرزو رکھتا ہوں  کہ   ؂
یہ نظم و نثر کے  اوراق ہوں  کفن اپنا
جو موت آئے  کتابوں  کے  درمیاں  آئے 
	تصنیف و تالیف کا سلسلہ جاری ہے۔ ۱۳ کتابیں  ہو چکی ہیں،ان میں کچھ میری تصنیفات ہیں،کچھ میں  نے  مرتب کی ہیں۔ ۱۱ کتابوں  کے  نامکمل مسودات ہیں۔ جن پر میں  کچھ کام کرتا رہتا ہوں۔ خواہش بہت تھی کہ کچھ خاطر خواہ کام کر سکوں۔ کچھ علم حاصل کر سکوں  میں  کچھ نہیں  کر سکا۔ عمر عزیر رائیگاں  ہوئی اور اب تو شام کی سیاہی پھیل رہی ہے  اور آفتاب عمر غروب کی منزل کی طرف جا رہا ہے۔ میں  اپنا ہی ایک شعر یہاں  اس حوالے  سے  پڑھنا پسند کرتا ہوں۔ 
میں آفتاب زرد ہوں  آمادۂ غروب 
لرزیدہ دست شام میں  تصویر ہے  میر
	صحافت سے  میری وابستگی رہی ہے۔ اس کے  علاوہ اور بھی محنت مزدوری کر کے  زندگی کو یہاں  تک کھینچ لایا ہوں۔ مری عمر عزیز کے  ۴۷!برس جواس شہر میں  گزرے  ہیں۔ میری پیشانی پر ایسی لکیریں  چھوڑ گئے  ہیں۔ جن کی تفسیر و تشریح کروں  تو ایک دفتر درکار ہے۔ بہر حال یہ تاسف تو ضرور ہے  کہ میں  نے  اس شہر کا انتخاب کیوں  کیا جو نہ مجھے  محبتیں  دے  سکا اور نہ میری تشنگی کے  انگاروں  کو بجھا سکا۔ اتنے  بڑے  شہر میں  اردو کی ایک بھی لائبریری نہیں  ہے  کہ جہاں  خاطر خواہ مطالعہ کیا جا سکے۔ ایک کتب فروش نہیں  (ادبیات سے  متعلق) ظاہر ہے  کہ ان حالات میں  جینا کس قدر مشکل ہے  اور میرے  جیسے  شخص کیلئے  یوں  تو میرا دوست کوئی تھا ہی نہیں۔ چند ہمنوا تھے۔ وہ بھی رحلت کر چکے  ہیں۔ یعنی زیب غوری،محمد زمز اور زبیر شفائی۔ موجودہ لوگوں  سے  یونہی سی رسم و راہ ہے۔ جگر اکیڈمی ایک ایسا ادارہ ہے  جس کے  زیر اہتمام میں  نے  ۶ کتابیں  مرتب کی ہیں  یا پھر زبیر احمدفاروقی کی ادارت میں  نکلنے  والا روزنامہ انوار قوم اس سے  میری وابستگی ہے  اور یہ ملازمت مجھے  دو وقت کی روٹیاں  فرہم کرتی ہیں۔ ادارۂ علم و فن جو جناب وسیم الحسن ہاشمی کے  زیر سرپرستی قائم ہے  اس سے  میرا ذہنی ارتباط ہے۔ علاوہ ازین شہر کا شہر ادبی حیثیت سے  ویران سا ہے۔ کہیں  نہ کوئی ادبی گفتگو نہ حرف حکایت اور پھر یہ بھی کہ ساری دنیا میری نظم و نثر سے  متعلق مثبت و منفی جورائے  بھی رکھتی ہو اس شہر میں  کوئی بھی یہ تسلیم کر نے  کو تیار نہیں  ہے  کو میں  نظم و نثر لکھنے  کا اہل ہوں۔ میرا المیہ یہ بھی ہے  کہ میں  کسی معاملے  میں  کسی سے  مفاہمت نہیں  کرتا۔ ظاہر ہے  کہ ایسے  میں  تعلقات کیا ہوں گے۔ بقول علامہ اقبال   ؂
اپنے  بھی خفا مجھ سے  ہیں  بیگانے  بھی ناخوش
میں  زہر ہلاہل کو کبھی کہہ نہ سکا قند
بہر حال میں  اپنے  مقدور بھر جو بھی کام کرتا ہوں  وہ میرے  لیے  اطمینان بخش ہے  اور میرے  لیے  یہی بہت ہے۔ 
	میں  آج ادھر سے  گزرتا ہوں  کون دیکھتا ہے 
	میں  کل ادھر سے نہ گزروں  گا کون دیکھے  گا
	لکھنا پڑھنا میرے  وجود اور میری روح کا ایک حصہ ہے۔ اسی لیے  میں  یہ سب کچھ کرتا ہوں۔ کوئی ہوس نہیں،کوئی خواہش نہیں،کوئی مزاج پوچھ لیتا ہے  تو خوش ہو لیتا ہوں  ورنہ چپ چاپ اپنی دنیا میں  رہتا ہوں  اور بیدل کا یہ شعر پڑھتا ہوں  
از سبزہ تا نہال جگر تشنہ اند لیک
بر زشحۂ سحاب کرم اختیار کیست           
٭٭٭


منظر پس منظر
خورشید ا کرم کی کہانی ’’مذبح کی بھیڑیں ‘‘کا تجزیہ
_________________رتن سنگھ
	’’مذبح کی بھیڑیں ‘‘ پڑھتے  ہوئے  احساس ہوتا ہے  کہ ہم ذبحہ خانے  کی طرف لے  جائے  جا رہے  بھیڑوں  کے  ایک ریوڑ کا ذکر نہیں  پڑھ رہے  بلکہ خورشید ا کرم اِنسانی المیے  کے  ان واقعات کی طرف واضح اشارہ کر رہے  ہیں  جس میں  طاقتور حاکم اپنی کسی بھوک کو مٹانے  کے  لیے  غلام بنائے  گئے  انسانوں  کو قتل گاہ کی طرف لے  جا رہے  ہیں۔ 
سب سے  پہلے  میری آنکھوں  کے  سامنے  شہرہ آفاق ناول ’روس کا وہ منظر گھوم گیا۔ افریقہ کے  کالے  حبشیوں  کو گھروں  سے  جنگلوں  سے  پکڑ کر گروہوں  میں  ہانک کر، جہازوں  میں  لاد کر امریکہ لے  جایا جا رہا ہے۔ 
انسانی استحصال کا یہ تاریخی واقعہ اپنے  آپ میں  اکیلا نہیں  ہے۔ اپنے  ہی ملک میں  چند سو سال پہلے  جب محمود غزنی حملہ آور ہوا تو تاریخ گواہ ہے  کہ کئی بار لوٹ کا مال اُن کے  اصل مالکوں  کے  سروں  پر لاد کر غزنی پہنچایا گیا اور پھر اُن کو اِس لیے  قتل کر دیا جاتا تھا کہ وہ لوگ وہاں  کے  معاشرے  کے  لیے  کوئی مسئلہ نہ بن جائیں۔ 
استحصال کی ان منڈیوں  میں  جب حضرت یوسف بک گئے  تو باقی کون بچا۔ 
اور اگر ذرا غور سے  دیکھا جائے  تو آج بھی تمام طاقتور ملک، غریب ملکوں  اور قوموں  کا اُسی طرح استحصال کر رہے  ہیں۔ فرق صرف یہ ہے  کہ پہلے  یہ کام کھلے  عام ہوتا تھا، اب آج کے  دور میں  دوست بن کر بھی دشمنی نبھائی جاتی ہے۔ 
اس کہانی کی گہرائی میں  جا کر دیکھیں  تو ایسا لگتا ہے  کہ خورشید ا کرم اپنی طرف سے  پوری کوشش کر رہے  ہیں  کہ کوئی ایسی صورت نکل آئے  کہ کسی طرح ان بھیڑوں  کی جان بچ جائے۔ یہ قتل گاہ نہ پہنچ پائیں۔ ان بھیڑوں  کو ہانکنے  والے  بھیڑوں  کے  تن پر چابک مارتے  ہیں  تو چمڑی تو اُن کی اُدھڑتی ہے  مگر خورشید ا کرم کے  دل میں  ٹیس اُٹھتی ہے۔ اُن کی قلم کانپ کانپ جاتی ہے۔ 
بس مشکل یہ ہے  کہ اس صدی کے  مصنف کی قسمت میں  یہ نہیں  لکھا کہ حضرت عیسیٰ کی طرح اپنی بھیڑوں  کو بچانے  کے  لیے  دار پر چڑھ جاتے  اور مر کر پھر زندہ ہو جاتے۔ 
’’وہ تو بھیڑوں  کو دار کی طرف جاتے  دیکھتا ہوا بے  بس سا ہو کر رہ گیا ہے۔ 
انسانی معاشرے  کی بقا چاہنے  والے  لوگ حاشیے  پر آ گئے  ہیں  اور اُسے  فنا کرنے  والے  لوگ ہاتھوں  میں  چابک لہراتے، بھیڑوں  کو قتل گاہ کی طرف ہانک رہے  ہیں۔ بس اِسی ہانکے  جانے  کی روداد بیان کر رہے  ہیں  خورشید ا کرم ’’یہ بھیڑیں  
 بہت دیر سے  چل رہی تھیں۔ ‘‘
جیسا میں  نے  عرض کیا کہ وقت کے  شروع سے  چل رہی ہیں  اور بقول خورشید ا کرم ’اُنہیں  ہانکنے  والے  ہاتھ میں  چابک لیے  مستعدی سے  چل رہے  ہیں۔ 
لیکن ایسا نہیں  کہ انسان نے  اِس ظلم و ستم کے  خلاف احتجاج نہ کیا ہو۔ یہ کہانی بھی ایک طرح سے  احتجاج ہی ہے۔ مصنف دیکھ رہا ہے  کہ ریوڑ کے  بیچ چلنے  والے  ایک بھیڑ جو یہ محسوس کر رہی ہے  کہ آج اُسے  اور اُس کے  ساتھیوں  کو کسی اور طرف لے  جایا جا رہا ہے، وہ کنارے  پر آ کر حقیقت کو جاننا چاہتی ہے۔ یہی دیکھنے  کے  لیے  وہ ریوڑ سے  چند قدم پیچھے  رہ گئی، مگر تبھی ایک چابک شٹاک سے  اُس کے  بدن پر پڑا۔ وہ بلبلا کر رہ گئی اور دوسرا چابک پڑنے  سے  پہلے  ہانکے  کے  اشارے  پر ریوڑ میں  شامل ہو گئی۔ ،
اپنا شک مٹانے  کے  لیے  وہ کسی دوسری بھیڑ سے  پوچھتی ہے  کہ ’’ہم لوگ کہاں  لے  جائے  جا رہے  ہیں ؟‘‘
مگر اُس بھیڑ میں  اتنی ہمت نہیں، جتنی سوال کرنے  والی بھیڑ میں  ہے۔ وہ ہانکے  سے  ڈرتی ہے، اِس لیے  رائے  دیتی ہے۔ 
’’چپ چاپ چلے  چلو۔ ورنہ ابھی چابک پڑے  گا۔ ‘‘
’’لیکن ہم پر چابک مارنے  والا یہ ہوتا کون ہے ؟‘‘
یہی ازلی سوال معصوم مقتولوں  کو پریشان کر رہا ہے۔ 
نیرو جن لوگوں  کو دل بہلاوے  کے  لیے  بھوکے  شیروں  کے  سامنے  چھوڑتا تھا۔ اُن کے  دلوں  میں  بھی یہ سوال اُٹھے  ہوں  گے  کہ یہ ہوتا کون ہے  ہمیں  مروانے  والا۔ 
یہ اور بات ہے  کہ جن لوگوں  کے  دلوں  میں  یہ سوال اُٹھے  وہ کمزور ہونے  کی وجہ سے  قاتل کے  تلوار والے  ہاتھ کو روک نہ سکے  اور اُنہیں  اپنی جان سے  ہاتھ دھونا پڑا۔ 
بیان ہو رہی کہانی میں  بھی باقی بھیڑیں  اِس سوال کرنے  والی بھیڑ کو سرکش سمجھتی ہیں۔ 
’’ساتھ والی بھیڑ نے  اِس سرکش بھیڑ کو دیکھا۔ اُس کی سمجھ میں  نہیں  آیا کہ یہ کس طرح کے  سوال کر رہی ہے۔ اُسے  لگا کہ یہ پاگل ہو گئی ہے۔ وہ اِسے  چھوڑ کر بیچ میں  گھس گئی۔ ‘‘
لیکن اس پاگل بھیڑ کے  دل میں  بار بار سوال اُٹھ رہا ہے۔ ریوڑ آگے  بڑھ رہا ہے  لیکن وہ سوچتی ہے  کہ اگر ’’وہ اپنے  پاؤں  سے  چل رہی ہیں  تو اُنہیں  یہ معلوم کرنے  کا حق تو ہے  کہ ’وہ کہاں  لے  جائی جا رہی ہیں ‘‘ 
وہ کسی بوڑھی بھیڑ سے  سوال کرتی ہے۔ 
لیکن بوڑھی بھیڑ کو بھی اُس کی ہٹ پر رحم ہی آیا اور خوف بھی۔ 
سرکش بھیڑ کے  دل کو چین نہیں۔ وہ یہی سوچتی ہے  کہ اُسے  چابک کیوں  مارے  گئے۔ اُسے  غصہ بھی آیا۔ لیکن اُس کے  اندر اتنی تاپ نہیں  کہ وہ اپنے  اوپر چابک پلانے  والے  کے  پیٹ میں  اپنے  سینگ گھونپ دے۔ اسی لیے  وہ بے  چارگی میں  اپنی ساتھی بھیڑوں  کی طرف دیکھ رہی تھی۔ 
دراصل کچھ دیر پہلے  ہوا یہ تھا کہ اسے  اپنی طرف حملہ کرنے  کا پوز بناتا دیکھ کر ہانکنے  والے  نے  تڑ تڑ کئی چابک لگا دیے  تھے۔ بلکہ دو تین لاتیں  بھی جمادی تھیں۔ 
اُسے  ادھ مرا کر دیا تھا۔ 
اُس کے  ادھ مرا ہونے  پر باقی بھیڑوں  میں  بھی کھلبلی مچی ہوئی تھی۔ 
ہانکنے  والے  نے  جب یہ دیکھا کہ ادھ مری بھیڑ آگے  نہیں  جا سکتی تو اُنہوں  نے  اُسے  وہیں  چھوڑ دیا اور باقی ریوڑ کو لے  کر ذبح خانے  کی طرف بڑھ گئے۔ 
اور پھر جس طرح ہٹلر نے  یہودیوں  کو گیس چیمبروں  میں  بند کر کے  قتل کر دیا تھا، ظاہر ہے  ایسی ہی حشر باقی ریوڑ کا ہوا ہو گا۔ 
خورشید ا کرم بھیڑوں  کی موت کی نہیں، مجھے  لگتا ہے  انسان کے  ہاتھوں  انسان کے  مرنے  کی روداد سنا رہے  ہیں۔ 
وہ کہنا یہ چاہتے  ہیں  کہ:
انسان نے  حیوان پر جیت حاصل کر لی۔ 
انسان نے  شیطان پر جیت حاصل کر لی۔ 
مگر کمزور انساں، دشمن ہو رہے  طاقتور انساں  سے  خود کو نہیں  بچا پایا۔ 
یہی اس کہانی کی حکمت ہے۔ 
٭٭٭



آئینۂ رفتہ۔۔۔ کہاں  کی مٹی ہے  ہم کو کہاں  بلاتی ہے  
احمد فراز اور میں 
__________________منور رانا

	ہند و پاک کے  تعلقات ہمیشہ سیاسی دھوپ چھاؤں  کے  زیر اثر رہتے  ہیں۔ دونوں  طرف کے  سیاسی شکاری اپنی اپنی گردن میں بیزاری کی غلیلیں  لٹکائے  ایوان سیاست میں  گھومتے  رہتے  ہیں ، لیکن ان بے  پناہ شطرنجی چالوں  کے  با وجود اردو غزل کے  ملائم، ریشمی اور بے  پناہ خوبصورت ہاتھوں  کی مخروطی انگلیوں  کی سر سراہٹ دونوں  ملکوں  کے  عوام اور خواص اپنے  اپنے  شانوں  پر محسوس کرتے  ہیں۔ بیسویں  صدی کے  ۵۴ برسوں  اور اکیسویں  صدی کے  گزرتے  ہوئے  آٹھ برسوں  میں  سیاسی اٹھا پٹک کی بدولت دونوں  طرف کی بہت سی آنکھیں  خونِ کبوتر کی طرح لال ہوئیں۔ کئی بار نوبت جنگوں  تک بھی پہنچی۔ دونوں  طرف کے  سفارتی تعلقات منتشر بھی ہوئے ، ایمبیسی کے  دروازوں  پر تالے  پڑ گئے،دونوں  طرف ایک دوسرے  کی صورتیں  دیکھ کر منھ پھیر لینے  کی عادت سی پڑ گئی۔ بظاہر سفارتی عملہ خوبصورت جہازوں  میں  بیٹھ کر اپنے  اپنے  ملکوں کے  لئے  روانہ بھی ہو گیا لیکن سرحدوں  پر خار دار تاروں  کو لپیٹ دینے  سے  ملک تو تقسیم ہو سکتے  ہیں  لیکن زمین اور ماں  کی دودھ ابلتی ہوئی چھاتیوں  کو دنیا کی کوئی بھی سائنس تقسیم نہیں کر سکتی۔ یہ تو ممکن ہے  کہ ماں  اپنے  جڑواں  بچوں  کو الگ الگ چھاتیوں  سے  دودھ پلا کر تناور درخت بنا دے ، لیکن ماں  کی موجودگی میں  تقسیم جیسے  گھناؤنے  لفظ کو کبھی اہمیت حاصل نہیں  ہو پاتی۔ 
	احمد فراز بظاہر خوش نصیب وہ بد نصیب انسان تھے  جنھیں  کبھی مملکت پاکستان نے  کسی ملک کا سفارتی عہدہ نہیں  پیش کیا، لیکن احمد فراز کو دنیا کی عظیم ترین زبان اردو سے  محبت کرنے  والوں  نے  ہمیشہ پرشوتم بھگوان رام کی سرزمین ہند پر پاکستان کا سب سے  لائق سفیر سمجھا۔ شاعری کے  حوالے  سے  بیسویں  صدی میں  علامہ اقبال کے  علاوہ کسی بھی خوش نصیب شاعر کو یہ اعزاز نصیب نہیں  ہوا۔ احمد فراز کے  پاس گرین ویزا تھا لیکن یہ بہت معمولی چیز ہے۔ ایوان اقتدار کے  چوبداروں  تک کو اس اعزاز سے  سر فراز کر دیا جاتا ہے۔ احمد فراز کو یہ اعزاز حاصل تھا کہ فراخ دل ہندوستان میں  ان کا جسم تلاشیوں  کی منزلوں  سے  نہیں  گزرتا تھا۔ الیکٹرانک ڈٹیکٹروں کا اس وقت گلا بیٹھ جاتا تھا جب وہ احمد فراز کے  نزدیک پہنچتے  تھے ، یہ خدا داد اعزاز انھیں  کسی سیاسی پارٹی کے  جھنڈے  کی بدولت نصیب نہیں ہوا تھا بلکہ یہ اعزاز اس بات کا اعلان کرتا رہتا تھا کہ اگر ہندوستان اور پاکستان کے  شاعروں  اور ادیبوں  کو ایمبیسی کی بھول بھلیاں سے  گزرنے  کا دکھ نہ اٹھانا پڑے  تو ان کے  دو سگے  بھائیوں  جیسے  ملکوں  کو سفارتی دفتر کھولنے  کی ضرورت ہی نہیں  پڑ سکتی ہے۔ میں نے  کنور مہندر سنگھ بیدی سحر کو پاکستان ایمبیسی میں  ایسے  چلتے  دیکھا ہے ، جیسے  لوگ اپنے  ڈرائنگ روم میں  چلتے  ہیں ، شیر اپنی کچھار میں  چلتا ہے، ہوا اپنی وادی میں  چلتی ہے ، کرنسی اپنے  ملک میں چلتی ہے۔ دوست اپنے  دوست کے  گھر میں  چلتے  ہیں۔ 
	میری نوجوانی میں  احمد فراز میرے  پسندیدہ شاعر تھے۔ جوانی کے  دنوں  میں  وہ میرے  آئیڈیل ہو چکے  تھے ، اور پچاس برس کی عمر کا حصہ پار کرتے  کرتے  وہ میرے  لئے  نشان امتیاز جیسے  ہو چکے  تھے۔ ان کی شاعری ان کے  رکھ رکھاؤ سے  متاثر تھی، ان کی غزل میں  ان کی خدا داد خود اعتمادی شامل تھی، ان کے  قلم کو اللہ نے  وہ نور بخشا تھا کہ وہ اگر کاغذ کے  کسی کونے  میں  صرف لفظ ’غزل، لکھ کر اپنا نام لکھ دیں  تو ان کے  معاصرین کے  چہرے  اتر جاتے  تھے۔ ان کے  فن کو تولنے  کے  لئے  کسی نام نہاد ناقد کی نہیں  بلکہ دنیا کے  بڑے  سے  بڑے  جوہری کی ضرورت پڑ سکتی ہے۔ اپنی ترنگ میں  زندہ رہنے  کا ہنر احمد فراز سے  زیادہ کسی کا نصیب نہیں  بن سکا۔ موجودہ عہد میں  بین الاقوامی شہرت یافتہ جیسے  بد قلعی لفظ کی آبرو کا نام احمد فراز تھا۔ غزل کو سچ مچ کی آبرو بخشنے  والے  اس شاعر کی بد نصیبی تھی کہ وہ اس زمانے  میں  پیدا ہوا،جب معمولی سے  معمولی شاعر کے  سینے  پر بین الاقوامی شہرت کا بازاری Batchلگا ہوتا ہے۔ اس نے  غزل کی نوک پلک کو درست کرنے  میں  جس مہارت سے  کام لیا تھا وہ صرف اور صرف اسی کا حصہ تھی غزل کو نیم وحشی صنفِ سخن کہنے  والے  کلیم الدین احمد اگر زندہ ہوتے  اور اپنی بے  باکی کے  برابر ایمان دار بھی ہوتے  تو یقیناً وہ احمد فراز کی کلیات کو یوں  سلوٹ کرتے  جیسے  ایک بہادر فوج کا بڑا افسر شہید ہونے  والے  فوجی کی لاش کو سلامی دیتا ہے۔ 
	 جنرل ضیاء الحق کے  زمانے  میں  انھوں  نے  اپنی زندگی کے  کافی دن جلا وطنی کی آگ میں  جل کر گزارے ، بظاہر جلا وطنی ایک مردہ سا لفظ ہے ، لیکن اسے  زندہ کرنے  کے  لئے  اپنے  گھر کے  اس روشن دان کو بند کر دیجئے  جہاں کبوتر کا گھونسلہ ہوتا ہے۔ پھر آپ کچھ دنوں  تک کبوتروں کے  جوڑے  کی چھٹپٹاہٹ دیکھئے ، انکی بے  بسی ملاحظہ فرمایئے۔ ان کی اداس آنکھوں میں  تیرتے  ہوئے  کرب کو محسوس کیجئے ،ان کے  بار بار بازو تولنے  کا عمل دیکھئے ، تب آپ کو تھوڑا بہت جلا وطنی کے  دکھ کا اندازہ ہو سکتا ہے۔ 
	احمد فراز کی جلا وطنی کے  زمانے  میں  یہ خاکسار، بے  سرو ساماں  شخص منور رانا تقریباً ایک مہینے  تک ان کا میزبان رہا ہے ، شاید جلا وطنی کی ساز کا،کلکتے  سے  ہمیشہ ایک خاص تعلق رہا ہے۔ نواب واجد علی شاہ نے  لکھنؤ کے  بعد کلکتے  میں  رہنا قبول کیا۔ ٹیپو سلطان کے  بچوں  نے  اپنی وفا دار مٹی سے  بنگال کی سرزمین کو سرخرو کیا، تو پھر احمد فراز کلکتہ کیوں  نہیں  آتے۔ کلکتہ تو وہ عافیت ہے  جس نے  لاکھوں  مہاجرین بنگلہ دیش کو اپنے  سینے  سے  لگا لیا تھا۔ 
کلکتہ جس نے  شاہِ اودھ کو پناہ دی 	اپنا بنا کے  وضعِ مروت نباہ دی
	ایک جلا وطن کے  ساتھ دن گزارنا بھی دنیا کا تکلیف دہ عمل ہے ، کیوں  وہ ہر آتے  جاتے  پرندے  میں   اپنے  وطن کی خوشبو تلاش کرتا ہے ، بادِ صبا ہو کہ نسیمِ سحر، اسے  اپنے  ملک سے  آتی ہوئی محسوس ہوتی ہیں۔ رات وہ خیمہ تاریکی ہے ، جس کے  آتے  ہی جلا وطن انسان ایسے  بے  چین ہو جاتا ہے ، جیسے  نافے  سے  پھوٹنے  والی خوشبو ہرن کو پاگل کر دیتی ہے۔ کبھی غریب الوطنی کے  موسم میں  رات کے  وقت غور سے  چاند تاروں  کی طرف دیکھئے  تو محسوس ہوتا ہے  کہ جیسے  یہ اپنے  گھر کی چھت پر کھلے  ہوئے  وہ پھول ہیں  جنھیں  ہم روز و شب دیکھتے  آئے  ہیں۔ 
	فراز بھائی سے  میرے  مراسم دوستانہ بالکل نہیں  تھے ، کیوں  کہ نہ تو میں  ان کا ہم عمر تھا، نہ ہم مشرب اور نہ ہی میں  نے  کبھی اپنے  آپ کو اتنا بڑا شاعر سمجھنے  کی غلطی کی جو عموماً رسائل میں  ’’ شائع شدہ‘‘ اور مشاعروں میں  ضائع شدہ شعراء کر بیٹھتے  ہیں۔ لہٰذا میرے  اور ان کے  درمیان ہمیشہ ایمان دارانہ رشتے  داری رہی جس میں  نہ خوف شامل تھا، نہ احساسِ کمتری، نہ لالچ شامل تھا، نہ خود سری۔ ہم دونوں  کے  تعلقات میں ایک دوسرے  کے  لئے  بے  پناہ محبتیں  شامل رہیں۔ ان پر ہمیشہ ایک بے  زاری کی کیفیت طاری رہتی تھی۔ اسے  ان کے  تمام ہم عصر ان کا غرورِ بے  جا سمجھتے  تھے ، لیکن ان کی اس کیفیت کو میں  نے  ہمیشہ ان کی سیماب مزاجی کے  درجے  میں  رکھا۔ 
	۱۹۹۰ء میں شہر قائد کے  ایک مشاعرے  میں  فراز صاحب ا سٹیج پر آئے  اور جوتوں  سمیت گورنر سندھ کے  برا بر میں  بیٹھ گئے ، ظاہر ہے  کہ دنیا کے  کسی بھی ملک کا شاعر یہ جرأت رندانہ نہیں  کر سکتا کہ وہ عزت مآب گورنر کے  برابر میں  جوتوں  سمیت آ کر بیٹھ جائے ، لیکن احمد فراز معصومیت،مقبولیت اور مجبوریت کی اس منزل پر تھے  کہ وہ دنیا کے  کسی بھی ملک کے  گور نر کے  برابر میں  جوتوں  سمیت بیٹھ سکتے  تھے۔ آپ اسے  میری بے  جا ضد پر محمول کریں  گے  لیکن میں  اسے  کسی بھی شاعر کی فقیرانہ بے  نیازی کی معمولی سی ادا سمجھتا ہوں۔ آپ غور فرمائیں  کہ سندھ کے  اس گورنر کا نام کسی کو بھی یاد نہیں  ہو گا لیکن فراز کی موت کی خبر سن کر دنیا میں  ان کے  ہزاروں  چاہنے  والوں  نے  اپنے  سامنے  کھانے  کی پلیٹیں  ہٹا دی تھیں۔ 
	سلطان مسعود سلجوقی کے  عہدِ حکومت  کے  ایک مشہور قاضی کمال الدین شہر زوری نے  دربار میں  موجود ایک دوسرے  قاضی سے  مخاطب ہوتے  ہوئے  کہا تھا کہ قاضی تین قسم کے  ہوتے  ہیں ، جن میں  سے  دو جہنم میں  جائیں  گے  اور ایک جنت میں ! جہنم میں  جانے  والے  قاضی ہم دونوں  ہیں  جو بادشاہوں  کے  آستانوں  پر ٹھوکریں  کھاتے  پھرتے  ہیں  اور جنتی قاضی وہ ہے  جس کی شکل نہ ان بادشاہوں  نے  کبھی دیکھی ہے  اور نہ اس نے  ان بادشاہوں  کی صورت دیکھی ہے۔ 
	شاعری کے  لئے  غالبؔ کا پھکڑپن ہی نہیں ، میرؔ جیسا متلون مزاج ہونا بھی ضروری ہے ،مومن کی طرح حسن پرست ہونے  کے  ساتھ ساتھ یگانہ جیسی خود سری کی بھی ضرورت پڑتی ہے۔ ان تمام قلندرانہ خوبیوں  کا خرابیوں  کے  ساتھ دنیا کو خاص طور پر اپنے  ہم عصروں  کو خوش رکھنے  کا سوال ہی نہیں  پیدا ہوتا۔ اچھے  تالے  ہر چابی سے  نہیں  کھلا کرتے ، اسی طرح غزل کے  گیسوئے  پریشاں میں  کھویا ہوا ایک دیوانہ اپنے  پیرہن کی سلوٹوں  کی کی طرف کب دیکھتا ہے ، کوزہ گر صرف چاک سے  کھیلتی مٹی کی ناز برداری کرنا جانتا ہے ، اسے  کھلونوں  کی نمائش سے  کوئی دلچسپی نہیں  ہوتی۔ سنگ تراش چھینی اور ہتھوڑی سے  صورتی ابھارنا  چاہتا ہے ، اسے  فقیر کی اور بادشاہ کا انعام ایک جیسے  لگتے  ہیں۔ ظاہر ہے  کہ خاکسار کے  ان دلائل کی روشنی میں  اگر آپ احمد فراز کی شخصیت کا جائزہ لیں  گے  تو وہ اپنے  عہد کا سنگ غزل کا سب سے  بڑا بت تراش دکھائی دے  گا۔ 
	فراز بھائی بظاہر چڑچڑے  دکھائی دیتے  تھے ، بہت سنجیدہ بھی نظر آتے  تھے ، ہر وقت کسی فکر میں  کھوئے  کھوئے  رہتے  تھے ، لیکن ان کے  اندر ایک بے  حد ہنس مکھ بچہ موجود تھا۔ ان کی گل افشانیٔ گفتار سے  بہت کم سماعتیں  آشنا تھیں۔ ان کے  بے  ساختہ قہقہوں  میں  آبشاروں  جیسی گنگناہٹ تھی، وہ جب بھی مجھ سے  ملتے  سورج مکھی کی طرح کھل جاتے  تھے ، پھر دلچسپ واقعات کی جھڑی لگا دیتے  تھے۔ ان کے  سنائے  کچھ واقعات یہاں  پیش کرنا ضروری سمجھتا ہوں  کہ قارئین کو احمد فراز کی بے  انتہا بذلہ سنجی کا اندازہ بھی ہو جائے۔ 
	 ایک دن ایک واقعہ سنایا کہ تقسیم کے  بعد جب ایک صاحب پاکستان سے  ہندوستان آئے۔ شام کو یاد گار بنانے  اور اپنے  بوسیدہ غموں  کی ترپائی کے  لئے  ایک شراب خانے  میں  داخل ہوئے ، ایک میز پر بیٹھ کر انھوں  نے  اپنا غم غلط کرنا شروع کر دیا، تھوڑی دیر کے  بعد ان کی نگاہ ایک سردار جی کی طرف گئی جو پاس والی میز پر بیٹھے  ہوئے  مے  نوشی کر رہے  تھے۔ دلچسپ بات یہ تھی کہ سردار جی میز پر اکیلے  تھے ، لیکن ان کے  میز پر دو گلاس رکھے  تھے ، ایک گلاس مستقل ان کے  استعمال میں  تھا اور دوسرا گلا س میز کے  دوسرے  کونے  پر بھرا ہوا رکھا تھا، جام خالی ہو تے  ہی وہ پھر نیا جام منگواتے  اور اپنی تشنگی دور کرنے  میں  مصروف ہو جاتے ، پاکستان سے  آئے  ہوئے  شخص نے  سردار جی کی میز پر پہنچ کر بیٹھنے  کی اجازت طلب کی اور پوچھا کہ جناب اکیلے  ہیں  لیکن آپ کی میز پر ویٹر ہمیشہ دو گلاس لا کر رکھتا ہے۔ سردار جی نے  بوجھل پلکوں  کو اٹھایا اور رندھی ہوئی آواز میں  کہنے  لگے  یہ سامنے  والا گلاس میرے  بے  وفا دوست چودھری انور کا ہے  جو مجھے  چھوڑ کر پاکستان چلا گیا ہے۔ میں  اس کے  بغیر شراب خانے  میں  آتا ہوں  تو میرا غم اور بھی جوان ہو جاتا ہے  لیکن دوستی کے  درد کو سرحدوں  پر لگائی گئی خار دار تاروں  کی باڑھ نہیں  سمجھ سکتی، لہٰذا میں  نے  اپنا یہ معمول بنا رکھا ہے  کہ میں  اپنے  یار چودھری انور کے  لئے  بھی ایک گلاس بناتا ہوں ، اس طرح میرے  ٹوٹے  ہوئے  دل کے  کچھ ٹکڑے  آپس میں  اپنے  آپ جڑنے  لگتے  ہیں۔ 
	کئی برس بعد وہی پاکستانی صاحب دوبارہ ہندوستان تشریف لائے  اور اسی درِ میخانہ تک پہنچ گئے ، جہاں  پچھلی دفعہ بھی انھوں  نے  کئی شامیں  گذاری تھیں۔ حسبِ معمول سردار جی میز پر بیٹھے  ہوئے  شغلِ مے  نوشی میں  مصروف تھے ، لیکن اس بار میز پر صرف ایک ہی گلاس موجود تھا۔ ان صاحب نے  سر دار جی سے  اس اکیلے  پن کا سبب پوچھا تو سردار جی نے  بہت اداس لہجے  میں   بتانا شروع کیا کہ جناب ڈاکٹر نے  مجھے   شراب چھونے   سے  سختی سے  منع کر دیا ہے  لہٰذا میں  نے  تو شراب چھوڑ دی ہے  صرف چودھری انور کے  حصے  کی شراب پی کر بچی کھچی زندگی گذار رہا ہوں۔ 
	ان کا سنایا ہوا ایسا ہی ایک دلچسپ قصہ اور ہے  جسے  ضابطۂ تحریر میں  لانا دشوار ہے ، لیکن میں  تحریر کرنا چاہتا ہوں، تاکہ اپنے  چاہنے  والوں  کو روتا بلکتا چھوڑ کر جانے  والے  شہنشاہِ غزل احمد فراز کی خوش مزاجی کو مستند ثابت کی جا سکے۔ ایک حکیم صاحب کے  مطب میں  ایک خان صاحب تشریف لائے ، کافی دیر تک اپنا نمبر آنے  اور تھوڑی سی تنہائی ہو جانے  کا انتظار کرتے  رہے ، غرض کہ اپنا نمبر آنے  پر انھوں  نے  اپنی بیماری کا حال بتانا شروع کیا۔ تفصیل سے  خان صاحب کی بیماری کے  بارے  میں  سننے  کے  بعد حکیم صاحب نے  خان صاحب سے  کہا کہ آپ کو آتشک نام کی ایک جنسی بیماری ہو گئی ہے۔ اس بیماری کے  ہونے  کی تین وجوہات ہیں۔ ایک تو آپ نے  کسی بازاری عورت کے  ساتھ مباشرت کی ہو گی۔ دوسرے  آپ اغلام باز ی جیسے  بے  ہودہ عمل سے  گذرے  ہوں  گے۔ تیسرے  آپ نے  دوپہر کے  وقت سورج کی طرف رخ کر کے  ریت پر پیشاب کیا ہو گا۔ یہ تینوں  وجوہات ہیں  جس کے  سبب اس غلیظ بیماری نے  آپ کے  صحت مند جسم میں  اپنا گھر بنا لیا ہے۔ لہٰذا خان صاحب اب آپ سوچ کر بتائیں  کہ آپ سے  کون سی غلطی سرزد ہوئی ہے  جس کے  سبب آپ اس بیماری کی چپیٹ میں  آ گئے  ہیں۔ خاں  صاحب ایک لمحے  کے  لئے  ٹھٹھکے ، ادھر ادھر دیکھا پھر کہنے  لگے  حکیم صاحب جہاں  تک مجھے  یاد پڑتا ہے  میں  نے  سورج کی تیز روشنی میں  جلتی ہوئی ریت پر کھڑے  ہو کر پیشاب کیا تھا۔ پھر بھی احتیاطاً آپ دوا اغلام بازی کی دیجئے  گا۔ ایسے  بہت سے  دلچسپ واقعات سے  ان کی گفتگو آراستہ رہتی تھی۔ 
	غالباً رام پور کے  ایک مشاعرے  میں  فراز بھائی آئے  ہوئے  تھے ، میں  کچھ گھریلو الجھنوں  کی وجہ سے  رام پور کے  مشاعرے  میں  شریک نہیں  ہو سکا۔ لکھنؤ آئے  تو مجھے  فون کر کے  حالات پوچھے  اور میری پریشانیوں  کے  دور ہونے  کی دعائیں  دیتے  رہے۔ میں  ان سے  ملنے  میزبان ہوٹل گیا۔ مجھے  دیکھتے  ہی وہ کھل گئے  اور میں  بھی تھوڑی دیر کے  لئے  اپنے  گھریلو دکھوں  کو بھول گیا۔ میرے  یاد دلانے  پر انھوں  نے  ایک دلچسپ واقعہ سنایا جو ان کی بے  پناہ مقبولیت اور محبوبیت کی عکاسی کرتا ہے۔ انھوں  نے  بتایا کہ میں  امریکہ کے  کسی شہر میں  مشاعرہ پڑھ رہا تھا۔ مشاعرے  کے  اختتام پر ایک نو جوان لڑکی آٹو گراف بک پر ایک شعر اور دستخط کی فرمائش کرنے  لگی۔ میں  نے  اس بچی سے  اس کا نام پوچھا۔ اس نے  اپنا نام فرازہ بتایا۔ میں  نے  اس بچی سے  کہا کہ بیٹے  فرازہ تو کوئی مستند لفظ نہیں ہے۔ اس بچی نے  بڑی معصومیت سے  بتایا کہ سر! اتفاق سے  آپ میرے  پا پا اور میری ممی دونوں  کے  ہی پسندیدہ شاعر ہیں۔ شادی کے  بعد ممی اور پا پا کا مشترکہ عہد تھا کہ وہ اپنے  بیٹے  کا نام فراز رکھیں  گے ، لیکن قسمت کا کھیل دیکھئے  کہ میں  پیدا ہو گئی، لہٰذا میرے  پا پا ممی نے  میرا نام فرازہ رکھ دیا۔   ؂
اور فراؔز چاہئیں  کتنی محبتیں  تجھے  
ماؤں  نے  تیرے  نام پہ بچوں  کا نام رکھ دیا 
٭٭٭


آئینۂ امروز
حسن کمال کی شاعری __ سماجی سیاق میں  ذاتی احساس 
______________عبدالاحد ساز

	اچھی شاعری کے  کیا اوصاف معین کئے  جائیں  اس میں  زبان و بیان کی چاشنی کیسی ہو، قدرتِ کلام کی سطح کہاں  مقرر کی جائے ، روایت کا التزام کن مقامات پر  ہو، اس سے  انحراف کن خطوط پر ہو ؟ شاعری شخصی کتنی ہو، سماجی کس قدر ہو اور اس طرح کے  نہ جانے  کتنے  پیمانے  قائم کئے  جا تے  ہیں  اور جاتے  رہے  ہیں۔ تنقید اور تجربے  کی رو سے  یہ تقاضے  اپنی جگہ اہم بھی ہیں  لیکن کوئی بھی شاعر، خواہ اس کا شعری معیار جو بھی ہو، اگر تخلیقی شاعر ہے، تو ان کسوٹیوں  پر مطلوبہ تناسب میں  پورا نہیں  اتر سکتا۔ بلکہ خود تجزیاتی مطالعے  کے  ضمن میں  بھی شاعر کے  لئے  انفرادی کمی بیشی کی گنجائشیں  اور رخصتیں  روا رکھنا تنقیدی شماریات کا اہم مو قف ہونا چاہئے۔ 
	 حسن کمال صاحب کی شعری تصنیف’’ حاصل یہی ‘‘ کے  آغاز میں  شامل اپنے  مضمون میں  مشہور افسانہ نگار اقبال مجید نے  ایک جملہ بڑا بے  ساختہ مگر احتیاط کن کہہ دیا ہے  ’’ حسنؔ کی شاعری سماجی اور سیاسی اثرات کے  باوجود ذاتی احسا س کی شاعری ہے۔ ‘‘ اقبال مجید نے  اگر چہ یہ جملہ حسنؔ کمال کی نظم ’’ ایک خط‘‘ کے  سیاق میں  کہا ہے ، لیکن بالاستیعاب پڑھتے  ہوئے  اس کا اطلاق ان کی پوری شاعری پر معلوم ہوتا ہے۔ ان کی نظمیں  اور غزلیں  پڑھتے  ہوئے  فیض ؔ کا یہ مشہور زمانہ شعر بار بار ذہن میں  اجاگر ہوتا ہے  کہ     ؂
غمِ جہاں  ہو، رخِ یار ہو کہ دستِ عدو 
سلوک جس سے  کیا ہم نے  عاشقانہ کیا 
	اور یہی وہ مساویانہ سلوک ہے  جس نے  ایک صحافی کے  ذہنی استحضار اور شاعر کی دل گداختگی کے  مابین ایک سادہ و فطری ہم رشتگی یا co-relationاستوار کر رکھی ہے  اور یہ امتزاج غمِ جاناں  اور غمِ دوراں  کی معینہ اقلیدسی خانہ بندی کی طرح نہیں  بلکہ مصور کے  کینوس پر  بکھرے  ہوئے  رنگوں کے  کولاژ کی طرح ہے۔ رودادِ عشق اور حکایتِ دنیا ایک ہی شعری اظہار کے  مرکب میں  منجذب ہے۔ 
	حسن کمال صاحب کی ابتدائی شعری تربیت میں لکھنؤ کے  اس وقت کے  بھرے  پُرے  ادبی معاشرے  کا بڑا دخل رہا ہے ، جس کا ذکر انھوں  نے  اپنے  مبسوط پیش لفظ بعنوان ’۔ ’من آنم کہ من دانم‘‘ میں  بڑی قربت کے  ساتھ کیا ہے۔ کوچہ و بازار کی رونقیں ، اسکول اور کالج کی بزم آرائیاں ، بیت بازی کے  مقابلے،معاشقے،ہم قلم احباب کے  ساتھ بے  تکلف بیٹھکیں ، مشاہیر ادیبوں  کے  ساتھ گذاری ہوئی شامیں ، گھر کا اخلاقی و تہذیبی ماحول۔ یہ سارے  علائق حسنؔ کمال کی موجودہ شخصیت اور شاعری میں  بھی ایک ناسٹلجیا کی طرح موجود ہیں۔ شخصی وابستگیوں، جذباتی لگاوٹوں  اور گھلاوٹوں  اور تعلقاتِ خاطر کو عزیز و مقدم رکھنے  والے  شاعر کا واسطہ مگر ہمہ وقت معاشرے  کے  تزاحم و تصادم سیاسی حالات کے  نشیب و فراز اور اقدار کے  شکست و زیاں  کے  مناظر سے  بھی پڑتا رہتا ہے۔ رومان اور حقیقت کا یہ تفاعل ایک تضاد یہ بن کر غزل کی کئی شعری اکائیوں  اور کئی نظموں  میں رو نما ہوتا ہے۔ اس سیاق میں  پہلے  کچھ رومانی شیڈس کے  اشعار ملاحظہ کیجئے    ؂
کرنوں  کا جال پھینکا اٹھا لے  گئی مجھے   
اک دھوپ روپ کی تھی، اڑا لے  گئی مجھے  
اب تو میں  دیکھ بھی سکتا نہیں  محفل میں  تجھے 
مجھ پہ خود راز مرا کاش نہ افشا ہوتا 
تری آہٹوں  سے  روشن، مری خلوتوں  کی محفل
مری محفلوں کی رونق تری یاد ہر بہانے 
میرا شعر کیا،غزل کیا،ترا نور،تیری خوشبو
ترے  ہونٹ، تیری آنکھیں، مری پیاس کے  فسانے  
	اور اب ان کے  تناظر میں  معاشرتی کش مکش سے  مملو، یہ اظہاریے  بھی دیکھئے  جن میں  شاعر کا کرب اور کڑھن کہیں  تلخ کلامی و احتجاج کی سطح پر ہے  تو کہیں  اعترافِ بے  بسی کے  رخ سے     ؂
لوگ تو بجھتے  چراغو ں  کے  دھوئیں  سے  خوش تھے  
ہم ہی بے  کا ر جلائے  ہوئے  جاں  بیٹھے  تھے 
تم کیا جانو میرا جینا جیتے  جی مر جانا ہے 
پاپ سے  دل ک لاکھ بچا لوں،پھنس جاتے  ہیں ہاتھ مرے  
دور پہاڑی کی چوٹی پر روتی رہ گئی دھوپ
رات اندھیرے  سے  دنیا کا سودا کر گئی شام
سینکڑوں  کی جاں  چھوٹی،تیری تیغ تو ٹوٹی
ہم کو سر کا غم ہی کیا، ہم نے  خوں  بہا پایا 
وقت کی نزاکت کا آج جو تقاضہ ہے ، جرم کل نہ کہلائے  
توڑ دو خموشی کے  آہنی حصاروں  کو،کھول دو زباں  لوگو
اور اسی تسلسل میں  نظم ’ آخری خواہش‘ کا یہ بند بھی     ؂
	چلو اب یوں  کریں  ہم تم
	مقدس سب کتابیں  
	ادب سے  چوم کر اک طاق پر دھر دیں  
	کہیں  سر جوڑ کر بیٹھیں 
	 عجب کیا ہے 
	کہ کچھ جینے  کی صورت ہی نکل آئے  
	ہمارے  دل کے  قبروں  سے  محبت ہی نکل آئے  
	جذباتی و تہذیبی قدروں  کی بقا کی مسلسل اور دل نشیں  خواہش اور پھر انھیں  اپنی آنکھوں  کے  سامنے  لمحہ لمحہ ریزہ ریزہ ہو تے  ہوئے  دیکھنے  کے  رنج نے  ہی، اگر غور کیا جائے  تو نا سٹلجیا کو اور مہمیز کیا ہے۔ اس کی ایک جامع مثال ان کی ایک خوش تکمیل نظم ’’ ایک خط‘‘ ہے ،جو آج کی شہر کے  سوسائٹی کے  دوہرے  پن اور فریب ناکی کو مختصراً سمیٹتے  ہوئے ، اور گاؤں  کی معصومانہ آسودگی کو یاد کرتے  ہوئے  اس سراب آگیں  فرمائش پر ختم ہو تی ہے  کہ    ؂
گر ہو سکے  تو پیار کے  دو بال بھیج دو 
ممکن اگر ہو گاؤں  کا ماحول بھیج دو
	 اسی خواہش اور ترجیح کی تصدیق ان کے  اپنے  پیش لفظ کے  ان جملوں  سے  بھی ہوتی ہے  کہ:
	 ہماری شاعری میں گاؤں  اور دیہات کئی جگہ جھانکتا نظر آئے  گا۔ وجہ اس کی یہ ہے  کہ ہم ہندوستان کے  سب سے  بڑے  شہر میں  رہنے  کے  با وجود فتح پور، دیوہ شریف،بسواں، خیر آباد،لہر پور، کرنیل گنج،ہمیر پور اور دیوریا کو اپنے  اندر سے  نہیں  نکال پائے۔ سچ پوچھئے  تو ہم آج بھی وہیں  جی رہے  ہیں ، حالاں  کہ بجلی کے  تاروں  نے  اب ان کی شکلیں  بھی بدل دی ہیں۔ ‘‘
	حسن ؔ کمال کی نظموں  اور غزلوں  میں  جاری و ساری اقدار کی کشمکش کے  درمیان ان کے  زندگی اور سماج کے  تئیں  مثبت ذاتی رویے  کو البتہ آسانی سے  پہچانا جا سکتا ہے۔ شاعری کے  علاوہ اس رویے  کو ان کے  صحافیانہ مضامین اور کالموں  میں  بھی بخوبی دیکھا جا سکتا ہے۔ جہاں  وہ سیاسی حالات کے  بین السطور کا کئی زاویوں  سے  تجزیہ کرتے ہوئے  ایک مدلل مثبت نتیجے  پر پہنچتے  ہیں۔ اس حوالے  سے  ان کی ایک نسبتاً طویل نظم ’’ تاریخ کا ایک صفحہ‘‘ کا ذکر نانا گزار ہے۔ یہ نظم ساری دنیا میں  مدتوں  سے  روا ظلم،جبر،منافقت، حق تلفی اور مصلحت کوشی کی جھلکیاں  دکھاتی ہوئی انسان کے  مستقبل کی ایک روشن امید کے  ساتھ متوازن کلائمکس کو پہنچتی ہے۔ نظم کا انداز و آہنگ خالص ترقی پسندانہ ہے  اور کچھ بند اضافی بھی محسوس ہوتے  ہیں  مگر اظہار کا میلان ایسا ہے  کہ قاری کشاں  کشاں  پڑھتا چلا جاتا ہے۔ اس قدرے  طویل نظم کے  چار بند اقتباس کے  طور پر پیش کرنا سود مند معلوم ہو رہا ہے    ؂
کوئی مؤرخِ فردا کبھی جو لکھے  گا      کہ میرے  دور میں  کیا کار و بار ہوتا تھا
کسے  نصیب تھی تکریم و جاہ کی دولت	ستم رسیدوں  میں  کس کا شمار ہوتا تھا

عجیب بات تھی جو رہزنی میں  کامل ہو	وہ اس زمانے  میں  رہبر بنایا جاتا تھا
جو کارواں  کا بہی خواہ ہو کے  رہ جاتا	وہ آگہی کا صلہ قید ہو کے  پاتا تھا

غریبوں، فاقہ کشوں  کو دبا کے  جو رکھ دے   	تمام نظمِ حکومت پہ اختیار اس کا
جنونِ قومیت و نسل و مذہب و ملت	سیاستوں  میں  جو ڈھالے  تو اقتدار اسکا
اور یہ رجائی کلائمکس    ؂
مگر نہ جانے  اسے  اس کا علم بھی ہو گا	 کہ اس اندھیرے  میں  بھی کچھ چراغ جلتے  تھے 
نظر میں  جن کے  منور تھی اک نئی دنیا	جو اپنے  خون سے  کل کی کتاب لکھتے  تھے 
	حسنؔ کمال کی اظہاری و ترسیلی ترجیحات میں ، ایک طرف جہاں  گاؤں اور دیہات سے  مناسبت و رغبت نے  سبک ہندی کی خوبصورت لفظیات و تراکیب اور غنایئت کو شامل کیا وہیں  دوسری طرف اردو کی روایتی و کلاسیکی شاعری کے  منہمک مطالعے  نے  بھی اپنی برکات مہیا کی ہیں۔ اس کے  علاوہ کہیں  کہیں  اختر الایمان، فیض، ساحر اور جاں  نثار اختر بھی سایہ کناں  نظر آتے  ہیں۔ مگر یہ مطابقت کوئی تقلیدی خطوط پر نہیں  ہے  بلکہ قبولیت تاثر اور اعترافِ پسندیدگی کے  قرینوں  میں  ہے۔ یوں  بھی ہر عہد میں  اچھے  سے  اچھے  شاعروں کے  کلام میں  اپنے  پیش روؤں بلکہ معاصرین کے  بھی اثرات مل جاتے  ہیں   یہ مقابلہ تقلید کا نہیں  تسلسل کا ہے۔ شاعری کے  اجتماعی کردار میں  انفرادی شمولیت کا ہے۔ 
	ترقی پسندی اور جدیدیت کی باہمی آویزشوں  کے  زمانے  میں  ایک بحث یہ بھی گرم رہی کہ زبانِ زد عام یا Quotableہونا شعر کی خوبی ہے  یا محض عمومیت۔ کیوں  کہ جدیدیت کو تخصیص، خود کلامی اور سر گوشی پر اصرار تھا۔ یہ بحث بہر حال اب ختم ہو چکی ہے  اور Quotablityکے  ہی حق میں  فیصلہ بارِ دگر ہو چکا ہے۔ حسنؔ کمال اس خصوص میں  خوش نصیب ہیں  کہ ان کے  چند اشعار اس زمرے  میں  اپنی جگہ بنانے  لگے  ہیں۔ مثلاً   ؂
یقین ٹوٹ چکا ہے  گمان باقی ہے 	  ہمارے  سر پہ ابھی آسمان باقی ہے  
ہر ایک سمت سے  پتھراؤ ہے  مگر پھر بھی	  لہو لہان پرندے  میں  جان باقی ہے  
سب کی پگڑی کو بنانے  نکلے  	 یا ر ہم تم بھی دوانے  نکلے 
سب سے  سرل بھاشا وہی،سب سے  مدھر بولی وہی
بولیں  جو نینا باورے ، سمجھیں  جو سیّاں  سانورے 
	آخر میں  کیوں  نہ اقبال مجید کے  تاثر’’ سماجی و سیاسی اثرات کے  با وجود ذاتی احساس کی شاعری‘‘ کو ملحوظ رکھتے  ہوئے  اس گفتگو کا اِتمام حسنؔ کمال صاحب کے  اس مقطع پر کیا جائے  کہ   ؂
اے  حسنؔ کمال !آخر یہ بھی کیا بھلا کم ہے  	     بے  حسی کی دنیا میں  دل دکھا ہوا پایا 
٭٭٭

 
لسانیات
اردو ہے  جس کا نام 
(آٹھویں  قسط)
__________ڈاکٹر شعور اعظمی
	۱۹۴۱ ؁ ء میں  ایک کتاب چھپی تھی جسکا نام ہے ’’ اردو کے  ہندو سیوک‘ ‘اس کے  مولف کا نام ہے  سید قاسم علی۔ کتاب ہندی میں  ہے  لیکن دو مضامین تقریظ کے  طور پر انگریزی میں  شامل ہیں۔ ایک مضمون ناگپور یونیورسٹی کے  وائس چانسلر ٹی۔ جے۔ کیدار  کا ہے،دوسرا مشہور ماہر لسانیات ڈاکٹر تارا چند کا ہے  جس سے  کتاب اور صاحب کتاب دونوں  کی اہمیت کا اندازہ ہوتا ہے۔ ۹۸۶ صفحات کی اس کتاب میں  ہندو مذہب کے  ماننے  والے  تقریباً ۵۰۰ (پانچ سو) اردو زبان کے   شاعروں،ادیبوں،صحافیوں  اور اخبارات کے  مدیروں  کا تذکرہ کیا ہے۔ اس زمانے  میں  ہندی اور اردو کا جھگڑا شباب پر تھا شاید    یہی سبب تالیف بھی ہو۔ اتنی بڑی تعداد یہ ثابت کرنے  کے  لئے  کافی ہے  کہ اردو ہندؤں  اور مسلمانوں  کی مشترکہ زبان رہی ہے۔ 
کیدار صاحب لکھتے  ہیں ’’
	Urdu holds deservedly a high place in the literature of this country and many  Hindus have used their talents and powers in enriching Urdu literature...We cannot resist the feeling that Urdu has had a glorious past  and is bound to have  brilliant future. The Marathi of pre British days bore on it  the impress of Urdu to a very large extent and though latterly the tendency has been to purify the language by getting rid of as many Urdu words as possible. I presume the same tendency apparent in Hindi literature. 
ترجمہ۔۔۔ اردو نے  ملکی ادب میں  اپنا ایک جائز مقام بنا لیا ہے۔ بہت سے  ہندو شعرا و  ادبا نے  اپنی کاوشوں  سے  اردو ادب کو مالا مال کیا ہے۔  میں  بلا جھجھک یہ کہہ سکتا ہوں  کہ اردو کا
ماضی شاندار تھا انشاء اﷲ مستقبل بھی درخشاں  ہو گا۔ انگریزی تسلط سے  قبل کی مراٹھی میں  اردو کا اثر و نفوذ کافی تھا۔ اس کے  بعد کچھ ایسی ذہنیت بن گئی کہ اردو کے  الفاظ چن چن کر نکالے  جانے  لگے 
مجھے  محسوس ہوتا ہے  کہ ایسا ہی عمل ہندی میں  بھی شروع ہے۔ 
٭پروفیسر  کیدار کی یہ تحریر،گذشتہ صفحات میں  پیش کئے  گئے  ہندی والوں  کے  بہت سے  دعو وں  کے  بطلان کے  لئے  کافی ہے (شعور)۔ 
           مشہور ماہر لسانیات ڈاکٹر تارا چند لکھتے  ہیں 
The Urdu language is a product of India. Its literature reflects as truly as literature does the passions, sentiments and ideals of life of  the Indian people, and is one of the chief media of expression of Indian thought to day. In the making of Urdu language and in the development of its literature all communities have their share. If the Muslims have used it for the purpose of enshrining their creative impulses it, the Hindus have done the same. If the Muslims have enriched it with books on religion and  the similar purpose. Hindus and Muslims, have both conveyed through it their traditions and ideas, and the higher classes among them both have used it equally as a medium of social inter course. In fact one may say without fear of contradiction that the composite structure of Urdu follows more closely and suits more fittingly the composite structure of the Indian nation than any other language of India
... ترجمہ۔۔۔  اردو کلیتاً ہندوستانی زبان ہے۔ اس کا ادب عام ہندوستانیوں  کے  جذبات و  تہذیب زندگی کا عکاس ہے  اور یہ   ہندوستانیوں  کے  خیالات کی ترجمانی اور اشاعت کا سب سے  بڑا ذریعہ بھی ہے۔ 
	اردو زبان اور اس کے  ادب کی تشکیل میں  یہاں  بسنے  والی ہر قوم نے  حصہ لیا ہے۔ جس طرح مسلمانوں  نے  اسے  اپنے  تخلیقی جذبات کے  اظہار کا وسیلہ بنایا ہے  اسی طرح ہندوؤں  نے  بھی اپنایا ہے۔ مسلمانوں  کی طرح  ہندوؤں  نے  بھی اپنی مذہبی کتابیں  اس زبان میں  لکھی ہیں۔ ہندوؤں  اور مسلمانوں  نے  مشترکہ طور پر اس زبان کو وسیلہ اظہار بنایا ہے۔ دونوں  گروہوں  کے  اعلیٰ طبقہ کی یہ سماجی زبان ہے۔ بلا خوف تردید یہ بات کہی جا سکتی ہے  کہ اردو کا تشکیلی مزاج، ہمارے  ملک کے  مزاج سے ،تمام زبانوں  سے 
 زیادہ ہم آہنگ ہے۔ 
کتاب کے  صفحہ ۵۳۰ پر منشی مہابیرپرشاد(دیوان ریاست بنگال)
کے  کچھ اشعار درج ہیں۔ ملاحظہ فرمائیں۔ 
فصاحت اور بلاغت کی جان ہے  اردو
غلط نہیں  مرا دعویٰ یہ مدعی سن لیں 
سلیس ایسی کہ چڑھ جاتی ہے  زبانوں  پر
محیط ایسی کہ ہندوستاں  میں  پھیلی ہے 
فلک سے  آتی ہے  پیہم صدا یہ کانوں  میں 
محاورات ہیں  اس کے  کہ لعل کے  ٹکڑے 
بہت سُڈول ہیں  الفاظ اس کے  جتنے  ہیں 
قسم خدا کی انوکھی زبان ہے  اردو
عیز خلق ہے  میٹھی زبان ہے  اردو
نفیس ایسی کہ ملکی زبان ہے  اردو
ہر ایک شخص کی پیاری زباں  ہے  اردو
زمین شعر پہ اک آسمان ہے  اردو
غرض ضرور فصاحت کی کھان ہے  اردو
جید طرز کی،گویا کہ شان ہے  اردو
یہ کہہ دے  ان سے  مہابیرؔ جو مخالف ہیں 
کہ اردو ہند ہے  ہندوستان ہے  اردو
قاسم علی صاحب کی کتاب میں  بھارتیندو ہریش چندر  رساؔ،کا نام مجھے  نہیں  ملا۔ ادبیات ہندی مطبوعہ خدا بخش لائبریری  پٹنہ میں  ایک مضمون،منشی اقبال ورما  سحرؔ کا  بھارتیندو جی کے  بارے  میں  ہے  اس میں ان کی نثر و نظم دونوں  کے  نمونے  ہیں۔ ملاحظہ فرمائیں۔ 
دل مرا لے  گیا دغا کر کے 
ہجر کی شب گھٹا ہی دی ہم نے 
شعلہ رو کہہ کہ کیا ملا تجھ کو
وقت رحلت جو آئے  بالیں  پر
سرو قامت غضب کی چال سے  تم
خود بخود آج جو وہ بت آیا
دوستو کون میری تربت پر
بے  وفا ہو گیا وفا کر کے 
داستاں  زلف کی بڑھا کر کے 
دل جلوں  کو ستا ستا کر کے 
وب روئے  گلے  لگا کر کے  کیوں  قیامت چلے  بپا کر کے 
میں  بھی دوڑا خدا خدا کر کے                           رو رہا ہے  رساؔرساؔ کر کے 
 سحرؔ صاحب نے  اس غزل کا مقطع نہیں  لکھا مجھے  رام ولاس شرما کی کتاب ’’بھارتیندو یگ‘‘ میں  ملا۔ ہندی ادب میں  عہد قدیم ہی سے  عربی شاعری کی طرح تخلص کی روایت نہیں  رہی،رسا تخلص بطور خاص اردو شاعری کے  لئے  رکھا ہو گا رام ولاس جی نے  اتنی زمینوں  میں  مقطعے  اور مطلعے  لکھے  ہیں  کہ انھیں اردو کا اچھا شاعر ماننا ہی پڑتا ہے۔ بھارتیندو جی نثر بھی بہت اچھی لکھتے  تھے۔ بھارتیندو کے  نبندھ،مرتبہ کیسری نارائن شکل صفحہ ۲۲۳ ملاحظہ فرمائیں۔ مضمون کا عنوان ہے ’ خوشی‘ موصوف لکھتے  ہیں ’’ سر ولیم ہملٹن  خوشی کی تعریف میں  فرماتے  ہیں کہ خوشی خود کوئی چیز نہیں  بلکہ آدمی کی خاصیت یا عادت کو جب کوئی رکاوٹ نہیں  ہوتی تو یہ حالت خوشی کہلاتی ہے۔ اب ہم خوشی کے  لفظ کو بھی کچھ بیان کیا چاہتے  ہیں۔ خوشی ایک ایسا لفظ ہے  جو ہمیشہ تکلیف کے  مقابلے  میں  مستعمل ہوتا ہے۔ یہ ہر شخص جانتا ہے  کہ بار بار استعمال کرنے  سے  کیسی ہی خوشی کیوں  نہ ہو ضائع ہو جائے  گی۔ یہی سبب ہے  کہ عیاش لوگ اکثر غمگین دیکھے  گئے  ہیں  ‘‘
٭۱۲ صفحات پر پھیلی تقریباً ۴۰۰ سطروں  پر مبنی عبارت شاید اردو ہی میں  لکھی گئی تھی جسے  ہندی میں  منتقل کرتے  ہوئے  مولف نے  جا بجا ٹھوکریں  کھائی ہیں۔ پورے  مضمون کی زبان یکساں  ہے  مہا دیوی ورما،چھایا وادی ہندی ادب کے  عمود اربعہ میں  سے  ہیں۔ ان کی خود نوشت سے  پتا چلتا ہے  کہ ان کی ددھیال میں  ہندی کا چلن نہیں  تھا۔ گھر کے  لوگ اردو اور فارسی پڑھے  ہوئے  تھے۔ مہادیوی جی کو اردو پڑھانے  کے  لئے  ایک مولوی صاحب رکھے  گئے۔ 
		’ہندی ہندوؤں  کی، اردو مسلمانوں  کی‘ 
انیسویں  صدی ہندو مذہب کی نشأۃ الثانیہ کا زمانہ ہے۔ اس زمانے  میں  راجہ رام موہن رائے،سوامی دیانند اور بنکم چندر ایسے  مصلحین گزرے،جنھیں  ایک ایسی زبان کی ضرورت تھی جس کے  لئے  وہ ہندوؤں  سے  کہہ سکیں  کہ یہ تمھاری اور صرف تمھاری ہے  اور یہی زبان تمھاری مذہبی ضرورتیں  پوری کر سکتی ہے۔ اس ہندوستان گیر تحریک لئے  انھیں  فورٹ ولیم میں  ایک منظم سازش کے  تحت تیار کی گئی للو لال جی والی زبان، رسم الخط اور سنسکرت  الفاظ کی بھرمار کی وجہ سے  زیادہ مناسب لگی۔  اس لئے  بے  جھجھک کہا جا سکتا ہے  کہ ہندو نو جاگرن کا زمانہ ہی ہندی نو جاگرن کا زمانہ ہے۔ ہندی کو رائج کرنے  کے  لئے  اردو کی مخالفت ضروری تھی۔ چونکہ اردو کے  وجود قدیم سے  انکار ممکن نہیں  تھا اس لئے،اسے  کبھی عربی،فارسی سے  لبالب بدیسی زبان،کبھی ہندی کی ایک شیلی اور کبھی حملہ آوروں  کی زبان کہا گیا۔ اردو نظم و نثر پر یہ الزام لگایا گیا کہ اس میں  دیش بھکتی کے  جذبوں  کا فقدان ہے،اردو شاعری کے  عناصر بھارتی نہ ہو کر ایرانی ہیں۔ یہ لوگ ہندوؤں کو بد تہذیب اور گنوار سمجھتے  ہیں ،ان کے  دیوی دیوتاؤں  کا مذاق اڑاتے  ہیں۔ یہ لوگ لکھتے  کچھ ہیں  پڑھتے  کچھ ا ور ہیں  اسطرح عدالتوں  میں  من مانی کرتے  ہیں۔ 
	اس طرح ہندی کی موافقت سے  زیادہ،اردو کی مخالفت پر زور دیا گیا۔ 
۱۹۱۱؁ ء کی مردم شماری نے  جلتی پر تیل کا کام کیا اور انگریز اپنی سازش میں  کامیاب ہو گئے۔ روایتوں  کے  مطابق اس مردم شماری میں،زبان کے  اندراج کے  سلسلے  میں دونوں  زبانوں  کے  حامیوں  نے  حق محبت ادا کیا اور اتنی دھاندلی ہوئی کہ  ۱۹۲۲؁ کی مردم شماری میں  طریقۂ اندراج بدلنا پڑا۔ ہندی اتنے  خانوں  میں  بٹی کہ وجود خطرے  میں  پڑ گیا اور مہاویر پرساد دویدی نے  اس وقت کے  مردم شماری کے  سپرنٹنڈنٹ مسٹر ریڈی کو مخاطب کرتے  ہوئے   لکھا’’ رہی یہ بات کہ   ۱۹۱۱؁ کی مردم شماری کے  اعداد صحیح نہیں  تھے  کیونکہ دونوں  کے  حامیوں  نے  جانب داری سے  کام لیا تھا تو اس سے  آپ کو کیا، جو اپنی زبان ہندی بتائے  اسے  آپ ہندی بولنے  والا سمجھیں  جو اپنی زبان اردو بتائے  اسے  آپ  اردو بولنے  والا سمجھیں  چاہے  وہ سچ بولتا ہو یا جھوٹ۔ آپ نے  جس طرح سے  اردو اور ہندی دونوں  کو ہٹا کر ہندوستانی کو بٹھانے  کی کوشش کی ہے  وہ اس ملک کے  ہر صاحب عقل کو کھٹک رہی ہے۔ ‘‘
٭٭٭


افسانے  
ایک دہشت گرد کا بیان
__________________مراق مرزا
	
	اچانک فائرنگ کی آواز فضا میں  گونجی اور پورے  اسلام پورہ مارکٹ میں  خوف و دہشت کی لہر دوڑ گئی۔ علاقے  کی سبھی چھوٹی بڑی دوکانیں  دھڑا دھڑ بند ہونے  لگیں  اور لوگ باگ ادھر ادھر بھاگتے  دکھائی دینے  لگے۔ در اصل اسلام پورہ مارکٹ سے  ملحق شیواجی نگر ہے۔ جو ہندوؤں  کی کثرت آبادی والی کالونی ہے۔ گولیاں  چلنے  کی آواز کے  سبب لوگوں  کو لگا شاید ہندو مسل فساد ہو گیا ہے  اس لئے  پورے  مارکٹ میں  افرا تفری مچ گئی۔ 
	مگر ماجرا کچھ اور تھا۔ فائرنگ پولیس نے  تھی۔ مارکٹ کے  ناکہ پر واقع احمدیہ لاج میں  چھپے  دو دہشت گردوں  سے  متعلق اطلاع ملنے  کے  بعد پولیس نے  لاج پر چھاپا مارا تھا اور جب دہشت گردوں  نے  وہاں  سے  فرار ہونے  کی کوشش کرتے  ہوئے  پولیس پر حملہ کر دیا تو پولیس والوں  نے  ان پر فائرنگ شروع کر دی۔ کراس فائرنگ کا سلسلہ قریب ایک گھنٹے  تک جاری رہا۔ دہشت گرد بھاگنے  میں کامیاب نہ ہو سکے۔ ایک موقع واردات پر ہی مارا گیا دوسرا زخمی حالت میں  گرفتار کر لیا گیا۔ 
	ہسپتال میں  اگر چہ اس کے  جسم سے  گولیاں  نکال دی گئی تھیں  تاہم اس کی حالت نازک بنی ہوئی تھی اور بچنے  کی امید بہت کم تھی۔ آپریشن کے  قریب دس گھنٹے  بعد جب اسے  ہوش آیا تو ڈاکٹروں  نے  قدرے  راحت کی سانس لی۔ اور اب وہ خطرے  سے  باہر تھا۔ پولیس کے  لئے  بھی اس کا زندہ رہنا از حد ضرور ی تھا کہ اس دہشت گرد سے  بہت سے  راز معلوم ہو سکتے  تھے۔ ملک کے  خلاف دشمنوں  کے  منصوبوں  کے  بارے  میں  پتہ چل سکتا تھا۔ 
	ضروری طبی معائنے  کے  بعد ڈاکٹر مطمئن ہو گئے  کہ یہ دہشت گرد بات چیت کر سکتا ہے  تو انھوں  نے  انسپکٹر بلبیر سنگھ سے  کہا کہ وہ اس کا بیان لے  سکتے  ہیں۔ بلبیر سنگھ نے  ہی اپنی پولیس ٹیم کے  ساتھ اسے  گرفتار کیا تھا۔ 
	’’ نام کیا ہے  تمہارا؟‘‘ بلبیر سنگھ نے  سوال کیا۔ ڈاکٹر اور چند پولیس والے  بھی دہشت گرد کے  بیڈ کے  آس پاس کھڑے  تھے۔ 
	’’ دہشت گرد !‘‘ ........دہشت گرد نے  جواب دیا۔ 
	’’ یہ تو آج کل جو تمہارا پیشہ ہے ، اس سے  جڑا نام ہے۔ اصلی نام بتاؤ!‘‘
	’’ اصلی نام تو اب ماضی کا حصہ ہے۔ جس سے  میرا کوئی تعلق نہیں۔ اب میری شناخت یہی ہے۔ دہشت گرد!‘‘
	’’ یہ میں  بھی جانتا ہوں۔ مگر کیس رجسٹر تمہارے  اصلی نام سے  ہی ہو گا۔ نام بتاؤ‘‘
	’’ نور محمد‘‘
	’’ پیشہ؟‘‘
	دہشت گردی پھیلانا‘‘
	معصوموں  کا خون بہانے  سے  پہلے  کیا کرتے  تھے  ؟‘‘
	’’ طالب علم تھا۔ قانون کی تعلیم حاصل کر رہا تھا جو پوری نہ ہو سکی۔ ‘‘
	’’ شہریت؟‘‘
	’’ پہلے  ہندوستانی تھا۔ اب نہیں  ہوں  !‘‘
	’’ کیوں ؟ اب کیا تمہارا رشتہ سرحد پار سے  ہو گیا ہے  ؟!‘‘
	’’ نہیں۔ اب میرا رشتہ RDXاور AK.57رائفلز سے  ہو گیا ہے۔ اس لئے  میں  اب خود کو ہندوستانی نہیں  کہتا۔ اب میں  دہشت گرد ہوں۔ صرف دہشت گرد۔ جس کا نہ کوئی ملک ہوتا ہے  نہ مذہب!!‘‘
	’’ جھوٹ بول رہے  ہو تم !!۔ یہ سارا کھیل تو مذہب کے  نام پر ہی کھیلا جا رہا ہے  !!کیا اسلامی دہشت گردی کا حصہ نہیں  ہو تم؟! پھر یہ جہاد کس لئے  کر رہے  ہو ؟!‘‘
	’’ اسلام میں  دہشت گردی کے  لئے  کوئی جگہ نہیں۔ یہ ایک منظم سازش ہے  مذہب اسلام کے  خلاف۔ مغربی طاقتیں  یہ کھیل کھیل رہی ہیں  اس عظیم مذہب کو بدنام کرنے   کے  لئے۔ میں  جو کر رہا ہوں  اس کا تعلق اسلام سے  نہیں  ہے  !؟‘‘
	’’ پھر یہ دہشت گردی کا راستہ کس لئے  چنا تم نے ؟‘‘
	’’ ملک کے  اندر سفید پوش دہشت گردوں  کی ایک جماعت ہے۔ اس سے  مقابلہ کرنے  کے  لئے۔ جس طرح لوہا لوہے  کو کاٹتا ہے۔ زہر زہر کو مارتا ہے  اسی طرح ان سفید پوش دہشت گردوں  سے  ہندوستان کو پاک کرنے  کے  لئے  ہم نے  دہشت گردی کا راستہ چنا ہے۔ یہ ہماری مجبوری ہے۔ کیوں  کہ کیچڑ صاف کرنے  کے  لئے  کیچڑ میں  اترنا ہی پڑتا ہے۔ ‘‘
	’’سفید دہشت گرد سے  تمہارا کیا مطلب ہے ؟‘‘
	’’ وہ لوگ جو مذہب کے  نام پر سیاست کرتے  ہیں۔ ان کی نظر میں  ہر مسلمان ملک کا غدار ہے۔ جنھوں  نے  گاندھی جی کو بھی نہیں  بخشا تھا۔ ‘‘
	’’ ان لوگوں  سے  تمہارا کیا واسطہ؟! انھوں  نے  تمہارا کیا بگاڑا ہے  ؟‘‘
	’’ ان لوگوں  سے  میرا بہت ہی گہرا  رشتہ ہے۔ انہی کی وجہ سے  مجھے  یہ نیا نام ملا ہے۔ دہشت گرد! انھوں  نے  ہی مجھے  یہ راستہ دکھایا ہے  !‘‘
	 اس کی بات پر پولیس افسر خاموش رہا اور فکرانہ انداز میں  اسے  دیکھنے  لگا۔ اس نے  اپنا بیان جاری رکھا۔ 
	’’ یہ وہی لوگ ہیں  جنھوں  نے  Muslim Genocide کا منصوبہ بنا کر میرے  شہر میں  فرقہ وارانہ فساد کر وایا تھا اور منصوبہ بند طریقے  سے  مسلمانوں  کا قتل عام کیا تھا۔ اس مہم میں  پولیس اور صوبہ کی سرکار بھی ان کے  ساتھ تھی۔ مسلمانوں کی بستی اور کالونیوں  کو چن چن کر نیست و نابود کیا جا رہا تھا۔ کئی مقام پر بچوں  کو زندہ جلا دیا گیا تھا۔ عورتوں  کی آبرو لوٹنے  کے  بعد انھیں  موت کے  گھاٹ اتار دیا گیا تھا۔ دہشت گردی کی انتہا تو یہ تھی کہ ایک حاملہ عورت کا پیٹ پھاڑ کر اس کے  اندر سے  بچہ نکال کر اس بچہ کو ترشول کی نوک پر بلند کر کے  حیوانیت کی مثال پیش کی گئی تھی۔ اور پولیس تماشائی بنی ہوئی دہشت گردی کا یہ ننگا ناچ دیکھ رہی تھی۔ ‘‘
	انسپکٹر بلبیر سنگھ جو کہ سردار تھا نور محمد کی باتیں  سن کر ماضی میں  کھو گیا اور سن چوراسی میں  مسز اندرا گاندھی کے  قتل کے  بعد ہوئے  سکھ ہندو فساد کا ہولناک منظر اس کی آنکھوں  کے  سامنے  گھومنے  لگا۔ وہ فساد بھی کچھ اس نوعیت کا تھا جس کی بات نور محمد کر رہا تھا۔ Sikh Genocide
	پھر اسے  یاد آیا کہ اس کے  پتا جی نے  جان بچانے  کے  لئے  اس کے  اور اپنے  بال، داڑھی کٹوا دیئے  تھے۔ یعنی اپنی پہچان بدل لی تھی۔ سکھ ہونے  کا ثبوت مٹا دیا تھا۔ کتنا بھیانک تھا وہ دنگا۔ اسے  اپنے  چاچا اور چاچا کی فیملی کے  مارے  جانے  کی بات یاد آ گئی۔ فسادیوں  نے  اس کے  چاچا اور چاچا کے  گھر کے  سبھی افراد کو جانوروں  کی طرح گھر سے  باہر گھسیٹ کر سرِ عام ان کی ہتیا کی تھی۔ پانچ سال کے  سونو تک کو نہیں  چھوڑا تھا۔ اور تب بھی پولیس تماشا دیکھ رہی تھی۔ 
	فساد تھمنے  کے  بعد جب وہ کالج گیا تھا تو اس کے  دوست اسے  پہچان نہیں  پائے  تھے  کیوں کہ سر پر پگڑی نہیں  تھی اسے  دوستوں  کو بتانا پڑا تھا کہ وہ بلبیر سنگھ ہے۔ کئی دوستوں  نے  اس کا مذاق بھی اڑایا تھا۔ طنزیہ انداز میں  یہ کہہ کر کہ اچھا ہوا وہ سکھ سے  ہندو بن گیا۔ اب تو کوئی سرداروں  پر بنے  جوک(Joke)سنا کر اس کی ہنسی نہیں  اڑائے  گا۔ تب اس کے  دل کو شدید چوٹ پہنچی تھی۔ 
	اس فساد کے  بعد پنجاب میں  دہشت گردوں  کی ایک بہت بڑی فصل پیدا ہوئی تھی۔ اور اخباروں  میں  سکھوں  کے  ساتھ ہوئے  مظالم کے  بارے  میں  پڑھ کر ایک بار اس کا بھی دماغ گھوم گیا تھا اور ایک پل کے  لئے  اس نے  سوچا تھا کہ گھر سے  بھاگ کر ہتھیار اٹھا لے  اور ان لوگوں  کے  خلاف جنگ شروع کر دے  جنھوں  نے  اس کی قوم پر ظلم ڈھائے  تھے۔ 
	ایک ہی پل میں  سن چوراسی کے  بے  شمار خوفناک منظر اس کے  ذہن کے  پردے  پر ابھرے  اور مٹ گئے۔ پھر اس نے  نور محمد کی طرف توجہ مرکوز کی جس کا بیان ابھی ادھورا تھا۔ سانس لینے  میں  اسے  کچھ تکلیف محسوس ہوتی تھی اس لئے  وہ خاموش ہو گیا تھا۔ ڈاکٹر اور دیگر پولیس کے  اہل کار قدرے  فکر مند نظروں  سے  اسے  دیکھ رہے  تھے۔ دوسرے  ہی پل وہ گویا ہوا۔ 
	’’ ان لوگوں  کی دہشت گردی کا قہر میرے  خاندان پر بھی ٹوٹا تھا۔ میرے  والد، بڑے  بھائی،اور چھ سالہ بھتیجہ ریحان۔ سبھی کو میرے  سامنے  زندہ جلایا گیا تھا۔ میری جوان بہن اور بھابھی کی پہلے  عصمت دری کی گئی تھی اور بعد میں  انھیں  میری آنکھوں  کے  سامنے  قتل کیا گیا تھا۔ پھر پولیس آئی تھی اور پولیس نے  ان دہشت گردوں  کے  بجائے  مجھے  ہی گرفتار کر لیا تھا۔ چوں  کہ میرے  خلاف کوئی جرم ثابت نہ ہو سکا لہٰذا بعد میں  میں  چھوٹ گیا۔ مگر اب میرا کچھ بچا نہ تھا۔ سب کچھ ختم ہو گیا تھا۔ اس حادثے  کے  بعد میرا خدا سے  بھی یقین اٹھ گیا تھا۔ میں  نے  مسجد جانا چھوڑ دیا تھا۔ میرے  اندر کا انسان پوری طرح مر گیا۔ پھر ہتھیار پکڑانے  والی طاقتیں  مجھے  مل گئیں  اور میں  وحشی بن گیا۔ اب میں  نہ انسان ہوں  نہ مسلمان۔۔ اب میں  دہشت گرد ہوں،صرف دہشت گرد!!‘‘
	انسپکٹر بلبیر سنگھ اور اس کے  ارد گرد کھڑے  افراد پر سکتے  کی سی کیفیت طاری تھی۔ نور محمد عرف دہشت گرد بڑی Convictionکے  ساتھ اپنا بیان دے  رہا تھا۔ 
	’’ آتنک وادی ماں  کے  پیٹ سے  ہاتھ میں  AK-57رائفل کے  ساتھ پیدا نہیں  ہوتے۔ حقیقت یہ ہے  کہ ظلم اور بے  انصافی کی کوکھ سے  جنم لیتا ہے  آتنک واد۔۔ یہ خیال غلط ہے  کہ دہشت گردی کے  تار سرحد پار سے  جڑے  ہوئے  ہیں۔ دہشت گرد پیدا کرنے  کی مشین تو ملک کے  اندر ہے۔ مندر، مسجد کے  نام پر سیاست کی دوکان چلانے  والی فاشسٹ طاقتوں  کے  سبب ہی پیدا ہو رہے  ہیں  دہشت گرد۔ جب جب کسی شہر یا صوبہ کو کسی مخصوص قوم کی نسل کشی کے  لئے  لیبLabکی طرح استعمال کیا جائے  گا تب تب ملک میں  دہشت گردوں  اور مجاہدوں  کی ایک بہت بڑی فصل پیدا ہو گی۔ اگر ملک کو تشدد کے  شعلوں  سے  بچانا ہے  تو پہلے  ان سفید پوش دہشت گردوں  کو سر زمینِ ہندوستان سے  مٹانا ہو گا ورنہ وہ دن دور نہیں  کہ پورا ملک Civil Warکی آگ میں  جھلستا نظر آئے  گا۔ 
	اچانک ایک شدید ہچکی کے  ساتھ نور محمد کی سانس تھم گئی اور اس کا جسم ساکت و جامد ہو گیا۔ انسپکٹر بلبیر سنگھ اپنے  اندر ایک عجیب سی کیفیت محسوس کر رہا تھا۔ اس کے  سامنے  ایک دہشت گرد کی لاش تھی۔ یہ دہشت گرد تو مر چکا تھا مگر اس کے  ساتھ اس کی سوچ نہیں  مری تھی۔ اس کی یہ سوچ فرقہ پرست طاقتوں  کے  ظلم و جبر کا شکار ہوئے  بے  شمار نوجوانوں  کے  اندر زندہ تھی۔ انسپکٹر بلبیر کا ذہن بری طرح الجھتا جا رہا تھا۔ اس کی سمجھ میں  نہیں  آ رہا تھا کہ اس سوچ کو کس طرح مارا جائے  کیوں  کہ اس سوچ کے  خاتمے  کے  بغیر دہشت گردی کا خاتمہ ناممکن تھا۔ پھر اس نے  سوچا کہ اس مسئلے  پر حکومت کو بڑی سنجیدگی اور گہرائی سے  سوچ و بچار کرنا ہو گا اور جلد ہی اس نظریہ کو بدلنے  کے  لئے  کوئی مثبت قدم نہیں  اٹھایا گیا تو مستقبل میں  ملک کو Civil Warکا سامنا کرنا پڑ سکتا ہے۔ 
٭٭٭

 
سورج ڈوب چکا تھا 
(جینت پرمار کے  نام)
_____________________نوشین خان
 
	جوہری بازار سے  ہو کر نیچے  کی طرف جانے  والی گندی نالیوں  میں  سے  اکثر ہریجن اور چماروں  کے  بچے  کچھ نہ کچھ ڈھونڈتے  رہتے  ہیں  اور دوکان دار ان کو گالیاں  دے  کر بھگاتے  رہتے  ہیں۔ آج بھی کالو چمار کے  دو بچے  ان نالیوں  میں  پھنسی مٹی کو نکال کر اسی نالی کے  گندے  پانی سے  اس مٹی کو چھان رہے  ہیں  اور بچی ہوئی مٹی میں  سے  کچھ ڈھونڈنے  کی کوشش کر ہے  ہیں۔ 
	لالی رام کشن کی چھوٹی بہن ہے۔ کالو چمار نے  اپنے  لڑکے  کا نام کشن اس لئے  رکھا تھا کہ دیوتاؤں  کے  نام میں  بڑی برکت ہوتی ہے  مگر رام کشن تو اب بھی نالیوں  کی خاک چھان رہا ہے۔ لالی گرمی کی دھوپ میں  پسینے  سے  تر بتر ہے۔ پسینہ اس کے  کانوں  کے  پاس سے  ہو کر گلے  کے  راستے  سے  نیچے  اتر رہا ہے۔ اس کے  ناک سے  بار بار پانی نکلنے  کی وجہ سے  وہ متواتر چھینک رہی ہے  اور اپنے  پھٹے  ہوئے  کپڑے  کو اٹھا کر ناک اور پسینہ صاف کر ر ہی ہے۔ اور یہی حال رام کشن کا بھی ہے  مگر وہ برابر ان گندی نالیوں  میں  سے  مٹی نکال کر چھان رہا ہے  کہ اس مٹی میں  انھیں  کچھ مل جائے۔ دونوں  بھائی بہن صبح سے  بھوکے  ہیں  اور اب تک انھوں  نے  کچھ نہیں  کھایا ہے  اور بھوک کی وجہ سے  ان کے  پیٹ میں  گڈّے  پڑ رہے  ہیں۔ مگر وہ ان گندی نالیوں  میں  سے  کچھ نہ کچھ نکال پانے  کی  کوشش میں  متواتر کام کر رہے  ہیں۔ 
	 اس کڑی محنت کا پھل یہ ملا کہ سورج کے  غروب ہونے  سے  پہلے  ان کو ایک تیز چمکتی ہوئی کوئی چیز مل گئی۔ رام کشن کو یہ یقین ہو گیا کہ یہ ہیرا ہی ہے۔ اس کی پرکھ تو کوئی جوہری ہی کر سکتا ہے۔ جوہری کا خیال آتے  ہی اس کے  ذہن میں  جمنا پرشاد جوہری کی تصویر ابھرنے  لگی اس نے  بھوک سے  بے  حال ہونے  والی اپنی اس بہن لالی سے  کہا چلو جمنا جی کی دوکان پر چلتے  ہیں  یہ ہیرا اس کو بیچ کر اپنے  کھانے  کے  لئے  کچھ سامان خریدیں  گے۔ 
	وہ خوشی خوشی جمنا پرشاد کی دوکان پر گئے  اور جمنا پرشاد کو وہ ہیرا دکھا یا ہیرا دیکھ کر جمنا پرشاد کچھ سوچنے  لگا پھر ان سے  کہا۔ ارے  ہیرا کوئی نالیوں  میں  ملتا ہے  یہ تو کورا کانچ کا ٹکڑا ہے۔ ایسے  ٹکڑے  تو میرے  یہاں  بہت پڑے  ہیں  یہ میرے  کسی کام کا نہیں  ہے  اور جمنا پرشاد نے  اس ہیرے  کو کانچ کے  ان ٹکڑوں  میں  پھینک دیا۔ 
	یہ دیکھ کر کہ وہ دونوں  رونے  لگے  ہیں  ’ ہمارا ہیرا واپس دو‘ لو ڈھونڈ لو اپنا ہیرا ان کانچ کے  ٹکڑوں  میں  سے۔ مگر وہ اپنا ہیرا نہیں  نکال سکے۔ سورج ڈوب چکا تھا دونوں  بچے  بھوک سے  بے  حال تھے۔ جمنا پرشاد خوشی خوشی اپنے  گھر جا رہا تھا۔ 
٭٭٭



نومین لینڈ
[منٹو کے  نام]

	اچانک ٹوبہ ٹیک سنگھ کی نظر راجندر سنگھ بیدی پر پڑی تو وہ بہت زور سے  چیخا۔ بیدی صاحب بیدی! چیخ دار آواز سن کر بیدی صاحب نے  بڑی حیرت آمیز نظروں  سے  ٹوبہ ٹیک سنگھ کی طرف دیکھا۔ 
	’’ آپ نے  مجھے  نہیں  پہچانا،میں  ٹوبہ ٹیک سنگھ ہوں۔ منٹو کے  افسانے  کا ’ٹوبہ ٹیک سنگھ‘ کا زندہ کردار ‘‘
	مگر تم تو ’ نومین لینڈ‘  میں   جا کر مر گئے  تھے  ؟
	آپ نے  ٹھیک کہا۔ میں  ۴۷ کے  فرقہ وارانہ فساد میں  مارا گیا تھا اور میری لاش اب تک ’ نو مین لینڈ‘ میں  پڑی سڑ رہی ہے۔ نہ مجھے  ادھر والوں  نے  جلایا اور نہ ہی ادھر والوں  نے  گاڑا۔ اور اب ہوا یہ ہے  کہ اس نو مین لینڈ پر دہشت گردوں  کی نظر پڑ گئی ہے۔ وہ اسے  اپنے  لئے  بہت محفوظ جگہ سمجھتے  ہیں  اور اس لئے  وہ اس نو مین لینڈ پر قابض ہونا چاہتے  ہیں۔ اگر وہ وہاں  قابض ہو گئے  تو پتہ نہیں  وہ میری لاش کے  ساتھ کیا سلوک کریں  گے۔ 
	راجندر سنگھ بیدی یہ بات سن کر بہت بے  چین ہو گئے۔ 
	مگر میں  کیا کر سکتا ہوں۔ یہ مسئلہ تو منٹو کا ہے  وہ ہی اسے  سلجھا سکتا ہے۔ کیا تمہاری اس سے  اب ملاقات نہیں  ہوتی؟ 
	وہ تو مجھ سے  بہت پہلے  ہی یہاں  پر آ گیا تھا۔ ممکن ہے  وہ خدا سے  اس بات کے  لئے  لڑرہا ہو کیوں  کہ اس کے  افسانوں  کے  کرداروں  کو اب تک کوئی انصاف نہیں  ملا۔ یہ بھی ممکن ہے  مگر اب منٹو کو تلاش کرنا بہت ضروری ہو گیا ہے  کہ صرف وہ ہی جانتا ہے  کہ اگر نو مین لینڈ پر دہشت گردوں  کا قبضہ ہو گیا تو وہ میری لاش کہاں  پر لے  جائیں  گے۔ ویسے  میں  نو مین لینڈ میں بہت آرام سے  تھا مگر اب یہاں  دہشت گردوں  کی تعداد بڑھتی ہی جا رہی ہے  اور اب یہ علاقہ بہت غیر محفوظ ہو گیا ہے۔ اس لئے  ایک بار پھر منٹو کی ضرورت پڑ رہی ہے۔ 
	تو چلو ہم دونوں  مل کر ڈھونڈتے  ہیں۔ اگر وہ مل جائے  تو ٹھیک نہیں  تو ایک بار ایک دنیا میں  جانا پڑے  گا تاکہ لاجو کی لاج بچائی جا سکے  اور میری لاش کی حفاظت بھی ہو سکے۔ 
٭٭٭

 
مختصر کہانیاں  
_____________ڈاکٹر خان حفیظ
ترشی
	باپ کی لاش کمرے  میں  رکھی ہوئی تھی۔ اس لاش کے  ارد گرد عورتیں  بیٹھی ہوئی، گریہ کر رہی تھیں۔ اس کے  برعکس اس کے  چاروں  بیٹے  گھر کے  باہر لگے  ایک درخت کے  نیچے  کھڑے  کفن دفن کے  مسئلہ پر بحث و تکرار میں مصروف تھے۔ دورانِ گفتگو ان کے  چہروں  پر ترشی کے  نقوش ابھر آئے  تھے۔ بڑی دشواریوں  اور مباحثو ں  کے  بعد معاملہ طے  ہوا اور آپس میں  چندہ شروع ہو گیا۔ جب چندہ کی رقم اکٹھا ہو گئی تو بڑے  بھائی نے  مشورہ کرنے  کے  لئے  اپنی ماں  کو بلایا۔ 
	جیسے  ہی کفن دفن اور دیگر سامان لانے  کے  لئے  گفت و شنید شروع ہوئی ویسے  ہی اس کے  ماں  نے  اپنے  پرس سے  نوٹوں  کی ایک گڈی نکال کر، اس کے  ہاتھ میں  رکھتے  ہوئے  بولی _______بیٹا ! تم لوگ پیسوں  کے  لئے  بالکل پریشان نہ ہونا، لو یہ پیسے  رکھ لو اور ضرورت پڑے  تو مجھ سے  لے  لینا تمہارے  باپ نے  اپنی زندگی میں  کفن دفن کے  لئے  یہ پیسے  دے  دئے  تھے  جیسے  انھیں  اپنی موت کا اندازہ لگ گیا تھا۔ جاؤ اور جا کر اچھا سا کفن لے  آؤ۔ ذرا سی بھی کنجوسی مت کرنا۔ ورنہ ان کی روح کو تکلیف ہو گی۔ 
	اتنا کہہ کر وہ روتی بلکتی اس کمرے  کی جانب بڑھ گئی جہاں  اس کے  شوہر کی لاش رکھی ہوئی تھی۔ نوٹوں  کی گڈی دیکھ کر چاروں  کے  چہرے  پر پھیلی ترشی چشم زدن میں غائب ہو گئی اور ان لوگوں  کی آپسی گفتگو میں  بدلاؤ آ گیا۔ اس میں  سے  ایک بولا ___اب؟
	ذمہ دار بھائی اپنے  بھائیوں  سے  اکٹھا کئے  گئے  پیسوں  کو لوٹاتے  ہوئے  بولا ____چلو اب دیر نہیں  کرنا چاہئے ، چلو جلدی سے  کفن دفن کا انتظام کریں۔ اب دیر کرنے  سے  کوئی فائدہ نہیں۔ 

آئینہ 
	سیاست کے  پر پیچ راستوں  سے  گزرتا ہوا وہ ایک بڑا سیاست داں  بن گیا تھا۔ جس دن سے  وہ سیاست داں  بنا تھا۔ اسی دن سے  اس نے  اپنا چہرہ آئینے  میں  دیکھنا بند کر دیا تھا۔ کیوں  کہ صبح کا اخبار ہی اب اس کا آئینہ بن گیا تھا۔ 

تجربہ
	ڈاکٹر نے  اپنے  معائنہ کی فیس ایک دم کم کر دی۔ جس سے  غریب عوام بھی اس سے  استفادہ کر سکے۔ کچھ دنوں  تک اس کے  یہاں  پہلے  سے  دگنی تگنی بھیڑ لگنے  لگی۔ لیکن چند دنوں  کے  بعد اس کے  یہاں  مجمع لگنا کم ہو گیا کیوں  کہ فیس کم کرنے  کی وجہ سے  لوگوں  کو اس کی قابلیت اور تجربے  پر شک ہونے  لگا تھا۔ 

اوقات
	چورا ہے  پر گاڑیوں  کی چیکنگ بڑی مستعدی سے  ہو رہی تھی۔ ہوم گارڈ کے  سپاہی نے  ایک موٹر سائیکل والے  کودو ڑ کر پکڑ لیا اور اسے  انسپکٹر صاحب کے  پاس لے  جا کر کھڑا کر دیا۔ 
	تمام کاغذات کی جانچ پڑتال کرنے  کے  بعد انسپکٹر رعب دار انداز میں  ہوم گارڈ سے  بولے ____ اس کے  کاغذات فرضی ہیں۔ اس کی گاڑی بائیں  جانب لے  جا کر کھڑی کر دو۔ تب تک میں  اس کا چالان کاٹتا ہوں۔ 
	 چالان کا نام سن کر وہ آدمی دم بخود رہ گیا، پھر کچھ سوچتے  ہوئے  دس کا نوٹ اپنی جیب سے  نکال کر داروغہ کی میز پر رکھ دیا۔ 
	اس نوٹ پر طائرانہ نظر ڈالتے  ہوئے  انسپکٹر، ہوم گارڈ سے  غصے  سے  بولا ____اٹھا یہ پیسے  اور جلدی گاڑی ادھر کھڑی کر دے۔ 
	ہوم گارڈ نے  سرعت سے  دس کا نوٹ اٹھا کر اپنی جیب میں  رکھ لیا اور گاڑی کو لے  جا کر وہاں  کھڑی کر دیا۔ جہاں  انسپکٹر نے  نشان دہی کی تھی۔ 
	موٹر سائیکل کا مالک بھی اس کے  پیچھے  پیچھے  ہو لیا۔ گاڑی کھڑی کرنے  کے  بعد وہ گاڑی کے  مالک سے  راز دارانہ انداز میں  بولا____صاحب آپ تو پڑھے  لکھے  ہیں  اور سمجھ دار انسان بھی ہیں۔ کم سے  کم اوقات دیکھ کر کام کیا کیجئے  _____ دس کا نوٹ تو صاحب میرا ہے  ___سو کا نوٹ نکال کر مجھے  دیجئے  اور خاموشی سے  گاڑی لے  کر چلے  جایئے۔ نہیں  تو بڑی پریشانی میں  پڑ جائیں  گے۔ 
	اتنا کہہ کر وہ پھر ڈیوٹی نبھانے  لگا۔
 
آنے  والا کل 
	ایک بھکاری ( انتہائی نادار)نے  اپنی معصوم بچی کو بھیک مانگنے  کے  کام میں  اپنے  ساتھ لگا لیا۔ اس وقت اس کی آمدنی انتہائی قلیل تھی۔ ہر چند کہ وہ اس کام میں  اچھا خاصا وقت صرف کر چکا تھا۔ 
	جیسے  جیسے  اس کی بچی جوان ہوتی گئی اس کی آمدنی میں اضافہ ہوتا گیا ایک دن وہ بھی آیا جب اس کی لڑکی بھر پور جوان ہو گئی۔ تو اس کی آمدنی عروج پر پہنچ گئی۔ وقت گزرتا گیا۔ 
	 ایک دن اس بوڑھے  بھکاری کی نگاہ لڑکی کے  بالوں  پر پڑی اور ششدر رہ گیا۔ اس کے  کالے  بالوں  کے  درمیان چند سفید بال چمک رہے  تھے۔ وہ اس کی آنے  والی زندگی کے  بارے  میں  سوچنے  لگا۔ 
	 اس کی شادی کے  لئے  نہیں  _____اس کی جوانی کو برقرار رکھنے  کے  لئے۔ 


ہیرو
	چند فسادی ایک سنیما ہال کی جانب بڑھے  اور دیکھتے  ہی دیکھتے  اسے  نذرِ آتش کر دیا۔ منیجر اور اس کے  مالک نے  احتجاج کیا تو انھیں  بھی اس میں  جھونک دیا۔ ہر چند کہ وہ چیختے  چلاتے  رہے  مگر ان پر کوئی اثر نہیں  ہوا۔ سنیما ہال کی عمارت سے  آسمان کو چھونے  والی لپٹیں  اٹھنے  لگیں۔ تبھی ایک فسادی تاسف بھرے  انداز میں  اپنے  ساتھی سے  بولا ____یار اسے  تو اٹھا لو، وہ تو اپنا ہے  اسے  بھی آگ میں ؟
	 کسے  یار...اس کے  ساتھی نے  بات کاٹ کر دریافت کیا۔ 
	.....ارے  وہی.....وہ سامنے ....
	......کہاں ،کون؟
	.....ارے  وہ اپنے  سپر اسٹار کا فوٹو وہاں  پڑا ہے  ....اپنے  ہیرو...
	....ارے  وہاں  ....اتنا کہہ کر وہ اپنی جان جوکھم میں  ڈال کر، آگ میں  بے  خوف و خطر کود گیا اور چشمِ زدن میں  اس کا فوٹو اٹھا لایا۔ 
	اور وہ دونوں  خوش تھے  کہ انھوں نے  اپنے  چہیتے  ہیرو کی تصویر کو جلنے  سے  بچا لیا۔ 
٭٭٭



تبصرہ و تجزیہ
خالص ہندوستانی فضا میں  سانس لیتی ہوئی شاعری
’ہلکی ٹھنڈی تازہ ہوا‘
شاعر		ظفر گورکھپوری
مبصر		کوثر صدیقی،بھوپال
قیمت 		۱۵۰!روپئے 		صفحات 	۱۴۴
ملنے  کے  پتے  :مکتبہ جامعہ لمیٹیڈ،دہلی،ممبئی۔ 
		نئی کتاب پبلیشر،ابوالفصل انکلیو،جامعہ نگر،نئی دہلی۲۵۔ 
		 ادارہ تحریر نو،نیوپنویل
	ظفر گورکھپوری کی غزل کو شمس الادبا شمس الرحمن فاروقی نے  ٹھنڈی ہلکی تازہ ہوا سے  تعبیر کیا ہے۔ یہ وہی ہوا ہے  جسے  ترقی پسندی کے  دور میں  فیض ؔ نے  صبا اور دستِ صبا سے  معنون کی ہے۔ فیضؔ کی فارسی اساس شاعری کے  دستِ صبا کے  لمس سے  بھولا بھالا عام قاری بہرہ شد نہیں  ہو سکا لیکن ظفر گورکھپوری کی ہلکی ٹھنڈی تازہ ہوا کی خوشگواریت سے  پڑھنے  والا بھی اور سننے  والا بھی،دونوں  مستفیض ہوتے  ہیں۔ فیضؔ لہو سے  شعر لکھ کر انقلاب کے  پیروکار تھے۔ ظفرؔ ہلکی ٹھنڈی تازہ ہوا چلا کر ادب کی فصل کو لہلہانے  کا انقلاب لانا چاہتے  ہیں۔ ظفر کی شاعری میں  وہ تمام عناصر موجود ہیں  جن کا کہ عہد اپنے  کسی شاعر سے  توقع کر سکتا ہے۔ 
	زیر نظر مجموعے  میں  ظفرؔکا خود کا کوئی پیش لفظ یا دیباچہ نہیں  ہے  لیکن انہوں  نے  کتاب کی افتتاحیہ نظم ’’میں  اپنا کام کر رہا ہوں ‘‘ میں  اپنی شاعری اور اس کے  موقف کے  بارے  میں  سب کچھ بیان کر دیا ہے۔ انہوں  نے  لکھا ہے  کہ انہوں  نے  اپنے  غیر جانب دار ذہن کے  دریچے  کھول کے  رکھے  ہیں  کہ کہیں  سے  بھی آئے  مگر تازہ ہوا آئے۔ یہ ہوائیں  ان پر اپنے  گرد و پیش کے  اسرار منکشف کر کے  ان کے  قلم کو سانس بخشتے  ہیں  جو بے  لوث تازہ دم ہو کر محو تخلیق رہتا ہے۔ اس مجموعے  میں  کل ایک سو غزلیں  اور سترہ آزاد نظمیں  ہیں  لیکن ’’مٹیے  تو دلِ عاشق‘‘
کی طرز پر ان میں  بحر بے  کنار کی وسعت بھی ہے  اور گہرائی بھی۔ 
	آجکل ہر ماہ سیکڑوں  شعری مجموعے  شایع ہو رہے  ہیں۔ شعر کہنا آتا ہو یا نہ آتا ہو سو پچاس غزلیں  لکھ کر یا لکھوا کر ہر شخص شاعر بن کر اور لگے  ہاتھ مجموعہ چھپوا کر تبصرہ میں  توصیف کی فرمائش لے  کر اردو رسائل کے  سر پر سوار ہو جاتا ہے۔ مدیر کو طرح طرح کی لالچ دے  کر غالب ؔاور  میرؔ کے  ہم پلہ لکھوانا چاہتا ہے۔ 
شعری دنیا کے  ایسے  آلودہ ماحول میں  ’’ہلکی ٹھنڈی تازہ ہوا‘‘ ادبی دنیا کی مالوحی کثافت کو دور کرنے  کی کوشش ہے۔ بڑے  دنوں  کے  بعد ایک ایسا شعری مجموعہ آیا ہے  جسے  پڑھنے  اور سمجھنے  کو جی چاہتا ہے۔ اور کیوں  نہ ہو یہ ہما شما کا مجموعہ نہیں  ظفرؔ گورکھپوری کا مجموعہ ہے۔ جس پہ اپنی رائے  دینے  اور تبصرہ لکھ کر شائع کرنے  میں  مدیرانِ رسائل کو فخر ہے۔ 
	ظفرؔ کی شاعری ترقی پسند دور کے  بعد کا منظر نامہ پیش کرتی ہے۔ اِسے  آپ جدید شاعری کہیں  یا مابعد جدیدیت شاعری لیکن یہ سونے  کی طرح ۲۴کیراٹ خالص شاعری ہے۔ اس میں  کوئی میل ملاوٹ نہیں  ہے۔ ظفرؔ نے  اپنی شاعری کو پچاس سال ذہن کی بھٹی میں  تپایا ہے  تب کہیں  جا کر یہ کندن بنی ہے۔ ظفرؔ کا خود کا رنگ ہے،خود کا برش ہے  جس سے  وہ شعری کینواس پر اپنے  احساسات کی تصویر غزلوں  کی شکل میں  پیش کرتے  ہیں۔ اِن شعری تصویروں  میں  کشش اور معنوی تخیل آفرینی ہے  کہ ایک ایک شعری تصویر کے  کئی کئی رنگ روپ نظر آتے  ہیں۔ ظفرؔکی شاعری کوناقدوں  نے  جدید شاعری کہا ہے۔ ویسے  تو ہر شاعر جدید ہوتا ہے  اور اس کی تخلیق بھی جدید لیکن میں  اُس شاعری کو جدید کہتا ہوں  جو ہمیشہ جدید بنی رہے۔ امتدادِ زمانہ کا اس پر اثر نہ ہو۔ مثال کے  طور پر میرؔ،
غالبؔ اور اقبالؔ کی شاعری۔ 
	ہلکی ٹھنڈی تازہ ہوا میں  شامل کلام کسی نظریے  کی غمازی نہیں  کرتا۔ وہ ہمہ قسمی نظریات سے  آزاد ہے۔ ظفرؔ کی شاعری کا محور عام انسان اور انسانیت ہے۔ ان کی شاعری انسانی دکھ درد،بکھرتے  سماج اور رو  بزوال اقدار کی ترجمانی کرتی ہوئی نظر آتی ہے۔ ظفرؔ کی شاعری کا پس منظر نہ شہر ہے  نہ دیہات نہ شہر میں  رہ کر دیہات کی شاعری ہے  نہ دیہات میں  رہ کر شہر کی۔ انکی شاعری کی جڑیں  شہر ہو دیہات اپنے  دیس کی اس کنواری دھرتی میں  مضبوطی سے  پیوست ہیں  جو پانی کی پہلی بوند گرنے  پر ہی فضا میں  سوندھی خوشبو بکھیرتی ہے۔ ظفرؔ کے  خیال میں  قدیم تہذیب جس کے  ہم امین ہیں،ہماری آنکھوں  کے  سامنے  دفن ہوتی جا رہی ہے۔ اور اس کی جگہ در آمد شدہ تہذیب سیلاب کی شکل میں  شہر ہو یا دیہات سب کو بہائے  لیے  جا رہی ہے۔ اسی لیے  وہ کہتے  ہیں    ؂ 
زمین پاؤں  سے  باندھے  رکھو اسی میں  ہے  خیر
کہیں  سے  کب وہ کدھر ہانک دے  ہوا ہی تو ہے 
نئی تہذیب کی تقلید کرنے  کے  بجائے  خود آگہی کا مشورہ دیئے  ہیں     ؂
تمام سمتوں  کی آگاہیاں  ضروری ہیں 
کہ یک بیک کہاں  مڑ جائے  راستہ ہی تو ہے 
ظفرؔ انسانیت کے  زوال سے  دل برداشتہ ہو کر یہاں  تک کہہ دیتے  ہیں کہ    ؂
شاید انساں  کو کوئی راستہ ملبے  میں  ملے 
اچھا ہو گا کہ یہ دنیا تہ و بالا ہو جائے 
	زیرِ تبصرہ مجموعے  ایک اہم اس کی لفظیات بھی ہیں۔ جس طرح ان کی شاعری دھرتی سے  جڑی ہوئی ہے  اسی طرح ان کی غزلیں  ہوں  یا نظمیں ،خالص ہندوستانی فضا میں  سانس لیتی ہوئی نظر آتی ہیں۔ فارسی تراکیب اور ثقیل الفاظ سے  ان کی شاعری پاک ہے۔ انہوں  نے  یہ ثابت کر دیا ہے  کہ عام زبان میں  بھی اعلیٰ شاعری کی جا سکتی ہے۔ وہ روزمرہ کے  بول چال کے  الفاظ میں  اپنی ہنر مندی سے  مفہوم و معانی کا دریا بھر دیتے  ہیں  کہیں  کہیں  زبان اتنی سادہ ہو جاتی ہے  کہ اس کی قلی قطب شاہ کی غزلوں  کی مہک آنے  لگتی ہے۔ 
	شاعری میں  ظفرؔ کو جو مرتبہ اور مقام حاصل ہے  اس کا اندازہ اس مجموعے  میں  شمس الرحمن فاروقی کے  پیش لفظ کے  ساتھ فراق گورکھپوری،سردار،جعفری، جگن ناتھ آزاد،ڈاکٹر محمد علی صدیقی،ڈاکٹر قمر رئیس،ناصر شہزاد،حمایت علی شاعرؔ اور احمد ندیم قاسمی جیسی مقتدر ادبی شخصیات کی آرا سے  لگا یا جا سکتا ہے۔ 
	کتاب ہر لحاظ سے  معیاری،دیدہ زیب، کمپوزنگ کی اغلاط سے  پاک اور ادب کے  ہر قاری سے  پڑھنے  کی اپیل کرتی ہے۔ قیمت مناسب ہے۔ 
٭٭٭


ایک خط
اطہر عزیز__________________________ممبئی
	تحریرِ نو کا ستمبر ۲۰۰۹ء؁ کا شمارہ پیشِ نظر ہے۔ رسالہ اپنی عمر کے  تین سال مکمل کر کے  چوتھے  سال میں  قدم رکھنے  ہی والا ہے۔ آپ کی ہمت، عزم(کچھ کر گزرنے  کا)، حوصلے، لگن کی داد دینی پڑتی ہے۔ پتہ نہیں  یہ شعر کیوں  بار بار یاد آ رہا ہے،
اِن آبلوں  سے  پاؤں  کے  گھبرا گیا تھا میں 
جی خوش ہوا ہے  راہ کو پُر خار دیکھ کر
یہ شعر یوں  تو غالبؔ کی افتادِ طبع کا مظہر ہے  مگر آپ کی جولانیِ طبع پر بہر طور منطبق ہوتا ہے۔ عام طور سے  لوگ راہ کو پُر خار دیکھ کر گھبرا جاتے  ہیں  مگر غالبؔ کی طرح آپ اِسے  دیکھ کر خوش ہوتے  ہیں۔ شاید اس لیے  کہ جب آبلوں  میں  کانٹے  چبھیں  گے  تو اذیت میں  شدت ہو گی اور عاشقِ صادق کو جس قدر زیادہ اذیت نصیب ہوتی ہے  اتنی ہی زیادہ راحت محسوس ہوتی ہے۔ 
	دورِ حاضر میں  اردو رسالہ اور وہ بھی خالص ادبی رسالہ نکالنا اور پھر اسے  جاری رکھنا وادیِ پُر خار میں  قدم رکھنے  سے  کم نہیں  ہے۔ چونکہ اپنی بھی’ عمر گزری ہے  اسی دشت کی سیاحی میں ‘ اس لیے  آپ کے  آبلوں  کو بخوبی شمار کر سکتا ہوں۔ ۱۹۶۹ء؁ میں  برادرِ محترم ڈاکٹر کرامت علی کرامت کے  رسالے  ’شاخسار‘(کٹک) سے  وابستگی کے  دوران اس کی توسیعِ اشاعت کے  سلسلے  میں  کلکتے  کا سفر یاد آ رہا ہے۔ ہماری اس اشاعتی مہم میں  پروفیسر جاوید نہال، پروفیسر اعزاز افضل، ڈاکٹر ظفر اُو گانوی، علقمہ شبلی، قیصر شمیم، فیروز عابد، انیس رفیع و دیگر کئی شاعر و ادیب شریک تھے۔ اُس وقت ’شاخسار‘ کا زرِ سالانہ صرف چھ روپئے  ہوا کرتا تھا مگر اس کے  لیے  بھی خریداروں  کو متوجہ کرانے  میں  جن آزمائشی مرحلوں  سے  گزرنا پڑتا تھا وہ آج بھی یاد ہے۔ اُس دورے  کو چالیس سال مکمل ہونے  کو ہیں  مگر اردو رسائل کے  اشاعتی سفر پر نظر ڈالیے  تو لگتا ہے  کہ برسوں  پہلے  کے  مسائل آج بھی جوں  کے  توں  قائم ہیں۔ قلمی معاونین کی افزائشِ نسل تو پورے  شباب پر ہے  مگر عملی معاونین (خریداران) کی فہرست گویا تھم سی گئی ہے۔ برسوں  قبل ایک بار رسالہ ’تحریک‘(دلّی)کے  دفتر میں پروانہؔ  رودولوی صاحب کے  ہمراہ ہم بھی بیٹھے  ہوئے  تھے  کہ گوپال متّلؔ صاحب (مدیرِ اعلیٰ، ماہنامہ تحریک)یہ کہتے  ہوئے  کمرے  میں  داخل ہوئے  کہ ’’لیجئے  مخمور صاحب( مخمور سعیدی اُن دنوں  ’تحریک‘ سے  وابستہ تھے ) ایک قلمی معاون اور پیدا ہو گیا ہے۔ ‘‘ اور یہ کہہ کہ ایک نوزائیدہ شاعر کی غزل ان کے  ہاتھ میں  تھما دی اور پھر ہم سبھوں  سے  اس طرح مخاطب ہوئے  ’’جدھر دیکھئے  قلمی خدمت گار ہی پیدا ہوتے  جا رہے  ہیں۔ عملی دعوے  دار تو گویا عنقا ہو گئے  ہیں۔ ‘‘
	’تحریک‘ سے  ’تحریرِ نو‘ تک کے  اشاعتی سفر پر نظر ڈالیے  تو بس اتنی سی تبدیلی آئی ہے  کہ آج کا قلم کار خود ہی قاری، خود ہی خریدار، خود ہی مدیر، خود ہی معاونت  کاربننے  پر مجبور ہے۔ نتیجہ ظاہر ہے  سلسلۂ سود و زیاں  کی اس سنسنی خیز دوڑ میں  سانسیں  پھولنے  لگتی ہیں  اور رسالہ ہانپتے  کانپتے  دم توڑ دیتا ہے۔ (سوائے  ان چند نام نہاد ادبی رسائل کے  جنہوں  نے  اپنے  صفحات پر ’Pay & Park‘ کے  بورڈ لگا رکھے  ہیں۔ )
	حالیہ شمارے  میں  گوشۂ یوسف ناظم بر محل شائع ہوا ہے۔ سارے  مضامین اچھے  ہیں۔ ہاں  رفیعہ شبنم عابدی کا یہ یاد نامہ بطور خاص پسند آیا۔ آج کل ہم اپنے  بزرگوں  کے  ساتھ دو منٹ بیٹھنا تو کیا ان کی تعظیم میں  کھڑے  ہونے  کے  رواج سے  بھی ناواقف ہوتے  جا رہے  ہیں۔ برسوں  قبل الہ آباد میں قیام کے  دوران ایک بار ڈاکٹر مسیح الزماں  کی رہائش گاہ پر ایک مخصوص ادبی نشست میں  ہم چند احباب جمع تھے۔ حاضرین میں  سے  ایک صاحب جو حلقۂ ارباب جدیدیت میں  داخل ہونے  کے  لئے  ابھی ہاتھ پاؤں  مار رہے  تھے  مگر کسی بھی ترقی پسند ادیب سے  ہا تھا پائی سے  بھی گریز نہیں  کرتے  تھے،بڑے  ہی فخریہ انداز سے  فرمانے  لگے۔ ارے  صاحب !آپ بھی کہاں  فیض و مخدوم کا ذکر لے  بیٹھے۔۔۔۔۔ وہ زمانہ لد گیا۔۔۔۔۔۔۔ اب تو جدید لہروں  کے  آگے  قدیم دانشور۔۔۔۔۔۔۔۔۔۔ ابھی موصوف کا جملہ پورا بھی نہیں  ہو پایا تھا کہ مسیح الزماں  صاحب نے  انہیں  ٹوکتے  ہوئے  کہا ’’پہلے  ادب سے  بیٹھیں بعد میں  ادب پر بولیں ‘‘۔ یہ سننا تھا وہ صاحب جو اب تک پیر پر پیر ڈالے  ہوئے  تھے  سنبھل کر بیٹھ گئے۔ رفیعہ شبنم عابدی نے  جو خود بھی اخلاقی قدروں  کی پروردہ بلکہ پاسدار ہیں، اپنے  بزرگ یوسف ناظم کے  تئیں  اپنی عقیدت کا یوں  اظہار کرتے  ہوئے  ’’کہ میں  اپنے  مزاج سے  مجبور ہوں۔ وہ شخصیتیں  جن سے  میں  عقیدت رکھتی ہوں  ان کے  خلاف ایک لفظ بھی برداشت نہیں  کر سکتی‘‘۔ دراصل اسی تعظیمی روایت کی توسیع ہے  جو ڈاکٹر مسیح الزماں  کے  دور سے  چلی آ رہی ہے۔ ناظم صاحب کو جتنا بھی یاد کیا جائے  کم ہے۔ زندگی سے  دامن جھٹک کے  وہ چل تو دیے  مگر کیا ہم ان کی یادوں  کو ذہن سے  جھٹکنے  کی جرأت کر سکتے  ہیں ؟اُنہیں  کے  الفاظ یاد آ رہے  ہیں  ؛
وہ زندگی جو مسرّت کا ایک تحفہ تھی
ہمارے  ساتھ بہت دور تک چلی لیکن
ہمیں  نے  راہ میں  دامن جھٹک لیا اپنا
	استادِ محترم ڈاکٹر سید اعجاز حسین پر شمس الرحمن فاروقی کا مختصر’ خلوص پارہ‘ میرے  لیے  کسی خزینۂ پارینہ سے  کم نہیں۔ ۷۰۔ ۱۹۶۹ء؁ کا الٰہ آباد یاد آ گیا۔ اُتکل یونیورسٹی (اڑیسہ) سے  بی ایس سی کے  بعد اردو میں  ایم اے  کے  لیے  الٰہ آباد یونیورسٹی میں  داخلے  کے  لیے  اپنی کوشش جاری تھی۔ سائنس گریجویٹ ہونے  کے  سبب براہِ راست ایم اے (اردو) میں  داخلہ ذرا مشکل تھا۔ اس سلسلہ میں  پروفیسر اظہر علی فاروقی (جن کے  یہاں  دریاآباد میں  میرا قیام تھا) میرے  لیے  کوشاں  تھے۔ پروفیسر احتشام حسین اُن دنوں  صدرِ شعبہ تھے  مگر یہی تکنیکی دشواری ان کے  سامنے  بھی تھی۔ ایک صبح پروفیسر سید محمد عقیل (اللہ انہیں  تا دیر سلامت رکھے ) اپنے  اسکوٹر پر بٹھائے  ہمیں  ڈاکٹر سید اعجاز حسین (سابق صدرِ شعبۂ اردو۔ الٰہ آباد یونیورسٹی) کی رہائش گاہ ’نشیمن‘،منٹو روڈ پر لے  گئے، اُن دنوں  دو ماہی ’شاخسار‘( کٹک)، ماہنامہ ’آہنگ‘(گیا)، ماہنامہ ’تحریک‘(دہلی) و دیگر ادبی رسائل میں  میرے  کچھ مضامینِ نثر و نظم شائع ہو رہے  تھے  جو اعجاز صاحب کی نظر سے  بھی گزرے  تھے۔ انہیں  دنوں  اعجاز صاحب کی کتاب ’اردو شاعری کا سماجی پس منظر‘ چھپ کر آئی تھی جس کی ایک جلد انہوں  نے  از راہِ خلوص اپنے  دستخط سے  مجھے  عنایت کی جو میرے  لیے  آج بھی سرمایۂ افتخار ہے۔ میرے  داخلے  کا مسئلہ ذکر آیا تو اُنہوں  نے  غور سے  سنا اور بس اتنا ہی کہا کہ ’دیکھتے  ہیں  ان کے  لیے  کیا کِیا جا سکتا ہے۔ ‘ اتفاق سے  اگلے  روز شام ’نشیمن ‘( منٹو روڈ) جانا ہوا تو دیکھا وہاں  پروفیسر احتشام حسین، ڈاکٹر رفیق حسین و دیگر چند اساتذہ ڈاکٹر اعجاز حسین سے  محوِ گفتگو تھے۔ مجھ پر نظر پڑی تو اعجاز صاحب، احتشام صاحب سے  نیم مسکراہٹ کے  ساتھ کہنے  لگے ؛
	’’صدرِ شعبۂ اردو ہونے  کا کبھی کبھی تو فائدہ اٹھا لیا کیجئے۔ یہ مانا کہ اطہر عزیز صاحب نے  سائنس میں  گریجویشن کیا ہے  مگر اردو رسائل میں  ان کی تخلیقات شائع ہوتی رہتی ہیں۔ آپ اپنے  دائرۂ اختیار کا استعمال کرتے  ہوئے  انہیں  ’خصوصی رعایت‘ کے  تحت ایم اے  میں  داخل کر لیں۔ ‘‘ اپنے  استاد کی خواہش کا احترام کرتے  ہوئے  احتشام صاحب نے  از راہِ عنایت میرے  داخلہ فارم پر As a special case he may be admittedلکھ کر میرے  حوالے  کر دیا تاکہ دوسرے  روز یونیورسٹی کھُلتے  ہی دفتر میں  داخل کر دوں۔ 
	اُن دنوں  داخلے  کی فیس ۸۰!روپئے  ہوا کرتی تھی، جس کی فراہمی کے  لیے  میں  نے  آکاش وانی (الٰہ آباد) میں  اپنے  ایک دوست بی آر صدیقی کو خبر بھجوائی تھی اور اُنہیں  کے  انتظار میں  یونیورسٹی کے  کیمپس میں  ٹہل رہا تھا کہ سامنے  سے  احتشام صاحب آتے  ہوئے  دکھائی دیے۔ اس وقت چار بجنے  والے  تھے  اور کیش کا کاؤنٹر بند ہونے  والا تھا۔ میں  بڑے  شش و پنج میں  تھا کہ اب احتشام صاحب کا سامنا کیسے  کروں۔ فارم ابھی تک داخل نہیں  ہو پایا تھا مگر قربان جایئے  اُن کی شفقت پر کہ معاملہ بھانپتے  ہوئے  انہوں  نے  فوراً اپنی جیب سے  رقم نکال کر میرے  حوالے  کی کہ جلد از جلد جا کر فارم جمع کر دوں۔ ہائے  کیا جذبہ تھا، کیا ایثار تھا۔ اپنے  طلبہ کے  لیے  یہ لوگ کتنے  فکر مند رہا کرتے  تھے ! آج کے  منظر نامے  پر نظر ڈالیے  تو یہ وصف خال خال ہی کسی استاد میں  نظر آئے  گا۔ 
	 اُنہیں  دنوں  بنگلہ دیش کی جنگ چھڑی ہوئی تھی۔ پورا الٰہ آباد اندھیرے  میں  ڈوبا ہوا تھا۔ میری رہائش کاٹجو روڈ پر تھی، وہاں  سے  بہار ہوٹل (جہاں  ہمارا حساب چلتا تھا) تھوڑے  فاصلے  پر تھا۔ اندھیرے  میں  باہر نکلنا دشوار، دوسرے  روز صبح احتشام صاحب کے  صاحبزادے  جعفر عسکری نے  مجھے  بتایا کہ ابّا رات بھر آپ کے  لیے  فکر مند تھے  اور مجھ سے  کہتے  رہے  کہ’ آپ اطہر عزیز کے  کیسے  دوست ہیں  کہ جا کر خبر بھی نہیں  لیتے  کہ انہوں  نے  کہیں  کھانا کھایا بھی یا نہیں ‘۔ آہ! اب کہاں  لوگ اس طبیعت کے۔ 
	احتشام صاحب کی عنایت سے  ایم اے۔ اردو(Previous) میں  میرا داخلہ تو ہو گیا مگر الٰہ آباد میں  قیام طعام کا مسئلہ اپنی جگہ منہ پھاڑے  کھڑا تھا۔ اُن دنوں  فراقؔ صاحب کے  یہاں  ایک ایسے  شخص کی ضرورت تھی جو ان کی تخلیقات خوشخط انداز میں  تحریر کر کے  رسائل کو روانہ کر دیا کرے۔ یہ کام پہلے  بشیر بدرؔ کے  ذمہ تھا جو ان دنوں  الٰہ آباد کے  ایک دفتر میں  ملاز م تھے  اور بعد میں  تکمیلِ تعلیم کی خاطر علی گڑھ منتقل ہو گئے  تھے۔ اظہر علی فاروقی صاحب نے  مجھے  کچھ دنوں  کے  لیے  وہاں  سیٹ کروا دیا مگر فراقؔ صاحب کے  مزاج پر پورا اُترنا اپنے  بس میں  نہ تھا، زیادہ دِنوں  تک سلسلہ نہ چل پایا بہر حال اظہر علی فاروقی صاحب کی ہی کوشش سے  ’جیپ فلش لائٹ کمپنی ‘(شیروانی کمپنی ) میں  بحیثیت Statistical Asst. ملازم ہو گئے۔ نجم الحسن نقوی صاحب (آئی اے  ایس) کمپنی کے  جنرل منیجر اور مسعود احمد صاحب (پٹنہ) پرسنل منیجر ہوا کرتے  تھے۔ صبح یونیورسٹی میں  کلاس اٹینڈ کرنے  کے  بعد فیکٹری پہنچ جایا کرتے  تھے۔ اعجاز صاحب کو جب اس صورتِ حال کا علم ہوا تو بہت فکر مند ہوئے  کہ ہم دو ناؤ پر کیسے  سوار ہیں۔ ایک اتوار کی صبح جب ہم نشیمن(منٹو روڈ) پہنچے  تو دیکھا کہ اعجاز صاحب کہیں  جانے  کے  لیے  تیار ہو رہے  ہیں  اور انہوں  نے  ہمیں  بھی رکشہ میں  ساتھ بٹھا لیا۔ راستے  بھر ہم سوچتے  رہے  کہ آخر یہ ہمیں  کہاں  لیے  جا رہے  ہیں  کہ تھوڑی دور جا کر دیکھا کہ رکشہ ہماری کمپنی کے  جنرل منیجر نجم الحسن نقوی صاحب کے  بنگلے  میں  داخل ہو رہا ہے۔ ہم حیران کہ آخر اعجاز صاحب ہمیں  یہاں  کیوں  لے  آئے  ہیں ؟ اتنے  میں  نقوی صاحب خود ہی اعجاز صاحب کو لینے  احتراماً باہر آ گئے  اور کہنے  لگے  ’’ڈاکٹر صاحب! آپ نے  کیوں  زحمت کی؟ مجھے  فون کر دیا ہوتا۔ ‘‘ مگر اعجاز صاحب نے  کہا ’’ نہیں۔ اس وقت ہم اپنی غرض سے  آئے  ہیں۔ یہ ہمارے  ہر دل عزیز شاگرد اطہر عزیز ہیں۔ یونیورسٹی میں  ایم اے  کر رہے  ہیں۔ بحالتِ مجبوری آپ کی کمپنی میں  داخل ہو گئے  ہیں۔ ان کا خیال رکھنا۔ ‘‘ اور یہ کہہ کر واپس رکشے  میں  آ کر بیٹھ گئے۔ اور ہم مسرت اور حیرت کے  سمند ر میں  غرق، یہ سوچتے  ہی رہ گئے  کہ کیا دنیا میں  ایسے  بھی بے  لوث اور بے  غرض استاد ہوتے  ہیں  کہ بغیر اظہارِ مدعا کے  ایفائے  منشا کر دیں۔ ہائے، کیا لوگ تھے !۔۔۔ اب اُنہیں  ڈھونڈ چراغِ رخِ زیبا لے  کر۔ 
	شمس الرحمن فاروقی نے  اپنے  مضمون میں  صحیح لکھا ہے  کہ ’’اِس حیثیت سے  میں  اُنہیں  (اعجاز صاحب کو) اپنے  عہد کے  عظیم ترین انسانوں  میں  شمار کرتا ہوں۔ کسی شیعہ کو بھولے  سے  بھی گمان نہ گزرا ہو گا کہ اعجاز صاحب ہم مذہب ہونے  کی بنا پر میری پاسداری کریں  گے  اور کسی سُنّی نے  خواب میں  بھی نہ سوچا ہو گا کہ ہم مذہب نہ ہونے  کی بنا پر وہ اعجاز صاحب کی شفقت سے  محروم رہ جائے  گا۔ ‘‘ ان جملوں  کی تصدیق اِس کم سواد سُنّی طالب علم پر اعجاز صاحب کی بیش بہا شفقت سے  بخوبی ہو جاتی ہے۔ 
	رسالہ ’شب خون‘ سے  اعجاز صاحب کی ادارتی وابستگی اور پھر بعد میں  علاحدگی کے  سلسلے  میں مضمون میں  تفصیل سے  لکھّا گیا ہے۔ یہ سچ ہے  کہ اُن دنوں  ترقی پسندی اور جدیدیت کی آویزش کچھ اس انتہا کو پہنچ گئی تھی جہاں  اعجاز صاحب کی حالت ’ٹک ٹک دیدم دم نہ کشیدم‘ والی ہو گئی تھی۔ ’خیالِ خاطرِ احباب چاہیے  ہر دم‘ کے  تحت وہ رسالے  کے  بدلتے  ہوئے  مزاج سے  اپنی برگشتگی کا اظہار برملا تو نہیں  کر سکتے  تھے  مگر دل ہی دل میں  کڑھتے  تھے  کہ ’محوِ حیرت ہوں  کہ پرچہ کیا سے  کیا ہو جائے  گا‘۔ مجھے  یاد آ رہا ہے  کہ جب ہم لوگ رکشے  میں  نجم الحسن نقوی صاحب سے  ملاقات کے  بعد واپس آ رہے  تھے  کہ راستے  میں  سول لائن میں  ایک سول کافی ہاؤس کے  پاس میں  نے  خواہش ظاہر کی کہ’ اعجاز صاحب! اگر اجازت ہو تو ہم یہاں  پر کافی پی کر چلیں ؟‘ یہ سن کر انہوں  نے  مذاقاً کہا ’یعنی آپ اپنی پہلی تنخواہ کی شروعات کافی کے  گھونٹ سے  کرنا چاہتے  ہیں ؟‘ بہر حال کافی کے  ساتھ ساتھ گفتگو کا دور چلا۔ قصۂ جدید و قدیم بھی چِھڑا۔ میں  نے  ڈرتے  ڈرتے  استفسار کیا کہ ’اعجاز صاحب! ان دنوں  شب خون کی ادارت میں  آپ کا نام نہیں  آ رہا ہے۔ اس کی کوئی خاص وجہ؟‘یہ سن کر وہ تھوڑی دیر خاموش رہے۔ پھر کہنے  لگے  ’’ایک مخصوص ادبی نشست میں  جہاں  میرے  علاوہ سید احتشام حسین، سید محمد عقیل، شمس الرحمن فاروقی و دیگر قلمکار موجود تھے  وہاں  شمس الرحمن فاروقی کا یہ کہنا کہ ’ویتنام کی جنگ میں  جو لوگ مارے  جا رہے  ہیں  اُس کا مجھے  اُتنا غم نہ ہو گا جتنا کہ میری عینک گِر کے  ٹوٹ جانے  سے  ہو گا۔ ‘ ظاہر ہے  یہ سننے  کے  بعد رسالے  کی ادارت سے  وابستہ رہنا میرے  لیے  ممکن نہ تھا اور میں  خاموشی سے  علاحدہ ہو گیا۔ ‘‘
	ترقی پسندی و جدیدیت کے  اُس دورِ پُر آشوب میں  شمس الرحمن فاروقی نے  درج بالا جملہ کِس عالم میں  ادا کیا ہو گا یہ تو وہی جانیں، ہم تو بس اتنا جانتے  ہیں  کہ جدیدیت کی عَلم برداری سے  ’سوار‘ اور ’کئی چاند تھے  سرِ آسماں ‘کی تخلیق کاری تک آتے  آتے  موصوف کی نظریاتی فکر و ناقدانہ فراست میں  جو نمایاں  تبدیلی آئی ہے  اُسے  ایک عام قاری محسوس کیے  بغیر نہیں  رہ سکتا۔ 
	 اعجاز صاحب ادارۂ شب خون سے  علاحدہ تو ہو گئے  مگر اہالیانِ شب خون سے  نہیں، کیونکہ احباب سے  مکمل علاحدگی انہیں  کبھی گو راہ نہیں  تھی۔ شادؔ عظیم آبادی نے  شاید ایسے  ہی بزرگوں  کے  لیے  کہا ہے :
ڈھونڈھو گے  اگر ملکوں  ملکوں، ملنے  کے  نہیں  نایاب ہیں  ہم
تعبیر ہے  جس کی حسرت و غم،اے  ہم نفَسو! وہ خواب ہیں  ہم
٭٭٭


غزلیں 

نداؔ فاضلی

زر خیز ہے  زمین بھی برسات بھی ہے  ٹھیک
موسم بدل بھی سکتا ہے  یہ بات بھی ہے  ٹھیک
اتنا بڑا ہے  شہر تو ہو گا کہیں تو کچھ
اپنا تو دن بھی چین سے  تھا رات بھی ہے  ٹھیک
غم میں  کسی کے خود کو رلانا بھی ہے  نماز
مسجد میں  مولوی کی مناجات بھی ہے  ٹھیک
مزدور کا تھکن کے  سوا کون شہر میں 
اپنا ہو کوئی ساتھ تو فٹ پات بھی ہے  ٹھیک
او جانے  والے  بھوک کی روٹی کھلا تا جا
اب تک تو ترا پاؤں  بھی ہے  ہاتھ بھی ٹھیک
٭٭٭


جو ہوتا آ رہا ہے  اب کہیں  ایسا نہیں  ہو گا
کبھی تو مل کے  سب بولو نہیں  ایسا نہیں  ہو گا

نہ جانے  اب وہ کیسی ہو مگر جب اسکو دیکھا تھا
یقین ہے  آج بھی کوئی حسین ایسا نہیں  ہو گا

میں  اپنی جستجو میں  ہوں  نہ جانے  کب نظر آؤں  
کہیں بھی یوں  ہی جھک جائے  جبیں  ایسا نہیں  ہو گا

تمہارے  اسلحوں  پر چاہے  جو بھی نام لکھا ہو
مگر میرا تو رب العالمین ایسا نہیں  ہو گا

جہاں  سیلاب آتا ہے  وہاں  کشتی بھی ہوتی ہے 
چلی جائے  زمیں  زیر زمیں ایسا نہیں  ہو گا
٭٭٭



کوئی ہندو کوئی مسلم کوئی عیسائی ہے 
سب نے  انسان نہ بنّے  کی قسم کھائی ہے 

اتنی خونخوار نہ تھیں  پہلے  عبادت گاہیں 
یہ عقیدے  ہیں  یا انسان کی تنہائی ہے 

اب نظر آتا نہیں  کچھ بھی دوکانوں  کے  سوا
آج ہر آنکھ تماشہ میں  تماشائی ہے 

صرف منصوبوں  میں  موسم کے  بدلتے  ہیں  مزاج
صرف تقریریں  بتاتی ہیں  بہار آئی ہے 

تین چوتھا ئی سے  زائد ہیں  جو آبادی ہیں 
ان کے  ہی واسطے  ہر بھوک ہے  مہنگائی ہے 

٭٭٭

جھوٹ کو جھوٹ کہا سچ کو ہی سچ بولا ہے 
اس کو سمجھائیے ،وہ شخص بہت بھولا ہے 

پہلے  جیسا ہی تھا اب بھی تری محنت کا اناج
تو نے  کیوں  اپنی ترازو میں  اسے  تولا ہے 

بھوکے  ننگے  تو بہت سے  ہیں  اسی بستی میں 
جرم تو اس کا کتابوں  سے  بھرا جھولا ہے 

اپنا حق مانگنے  والوں  سے  سبھی خائف ہیں 
چند بیکاروں  کا سنتے  ہیں  کہیں  ٹولا ہے 

بند دروازوں  سے  باہر نہیں  آتے  جنگل 
تو ہی کر بند انہیں  تو نے  جنہیں  کھولا ہے 
٭٭٭


مظفر حنفی

 کُھدبُد سی کچھ کائنات میں  ہوتی رہتی ہے 
اور چَھٹی حِس دِل میں  کانٹے  بوتی رہتی ہے 
آسمان پر لاکھوں  تارے  چمکا کرتے  ہیں 
میری قسمت جب دیکھو تب، سوتی رہتی ہے 
رکتا ہوں  تو چلنے  لگتی ہے  پُروائی سی
چلتا ہوں  تو دنیا آر چُبھوتی رہتی ہے 
اک رِشتہ جو توڑ دیا تھا دور اندیشی ہے 
آشا اُس دھاگے  میں  پھول پروتی رہتی ہے 
ساری بستی کی بدنامی، اپنے  گندے  ہاتھ 
میرے  حصے  کی گنگا میں  دھوتی رہتی ہے 
روک لئے  ہیں  ہم نے  اپنے  آنسو پلکوں  پر
ایک پیاسی چڑیا چونچ بھگوتی رہتی ہے  
٭٭٭


 
عبداللہ کمال

 جانتا ہوں  ترے  عشق کا ما حصل، اے  غزل
یا فنا فی الغزل یا بقا فی الغزل، اے  غزل
 
تو مہذب طلب روح کی، ’’ نیم وحشی ‘‘ سہی 
دشتِ جاں  سے  نکل، میرے   لب پر پگھل، اے  غزل
 
ہر نفس ہے  تری عزتِ نفس کا پاسباں  
میری تیغِ انا، میرے  حرفِ جدل، اے  غزل
 
آج بھی پورے  جی جان سے  جی رہا ہوں   تجھے  
لکھ رہا ہوں  لہو سے  رجز اور رمل، اے  غزل
 
دیکھ آنکھوں  میں  جلتے  مرے  خواب  گھر کا  دھواں  
آ مرے  خواب جی، آ مری آگ جل، اے  غزل

 پھر سے  ترتیب کھونے  لگی ہیں   مری دھڑکنیں  
پھر ہے  اک اجنبی بے  کلی آج کل، اے  غزل
 
یہ  زماں  اور مکاں  ہیں  مرے  اور ترے  درمیاں  
میں  ظہورِ ابد، تو نمودِ ازل، اے  غزل
 
اے  غزل، تو  عروسِ سخن، تیرا نوشاہ میں  
کوئی تیرا بدل اور نہ میرا بدل، اے  غزل
 
اب سخن دستِ نا جنساں ، بردہ فروشاں  میں  ہے 
ان سے  بچ کے  نکل، آ مرے  ساتھ چل، اے  غزل
۔۔۔



میں  نے  جی ہے  غزل، لکھا کیا ہے  
زندگی کا یہ تجربہ کیا ہے  

ایک اک شعر میں  بسر ہونا 
خرچ ہونا، یہ حوصلہ کیا ہے  

کیا ہے  آہنگ، جز نوائے  نفس 
میرے  اسلوب میں  نیا کیا ہے 

پسِ انفاس اک طلسمَ طلب 
لوحِ مفہوم جز ہوا کیا ہے 

ذات ہے  میری یا کہ زخم سا کچھ 
پسِ اظہار خوں  شدہ کیا ہے  

کیا توفیقِ اختیار مری 
بیش از یک قدم بتا کیا ہے 

کیوں  اس دوسرے  سے  خائف ہوں  
آئینہ آئینہ بتا کیا ہے  

کون موجود ہے  سوا میرے 
ور جو ہے ، مرے  سوا کیا ہے  

آگے  بڑھنا ہے  روند کر خود کو 
دوسرا کوئی راستہ کیا ہے  

بت شکن میں   ہوں ، خود شکن بھی میں  
دیکھ، یہ تیشۂ انا کیا ہے  

۔۔۔  مسلسل 

کوئی اچھا نہیں  ہے  مرے  سوا 
خود ستائی سہی، برا کیا ہے 
 
کوئی پہچانتا نہیں  مجھ کو 
نہ سہی، کوئی جانتا کیا ہے 

میں  کہ ہوں  عارضی کرایے   دار
نئے  گھر کا مرے  پتہ کیا ہے 
 
کن جزیروں  کی کھوج ہے  مجھ میں  
اور خوش خوابیا مرا کیا ہے  

اک مسلسل سی گونج کیسی ہے  
متواتر سی اک صدا کیا ہے 

کیوں  سماعت شکن ہے  خاموشی 
دل میں  اک شورِ بے  صدا کیا ہے 

کیا ہے  قتلِ عزیزِ دل کا قصاص 
خونِ نا حق کا خوں  بہا کیا ہے 

غم کا چھڑکاؤ دل پہ کرتے  رہو
درد میں  ورنہ ذائقہ کیا ہے  

کہکشاں  کرنا پتھروں  کو سدا 
عشق کیا ہے ، مری وفا کیا ہے 

خواب ہیں  رزق میر ی آنکھوں  کے  
چاند راتوں  کو ڈھونڈتا کیا ہے  

میرے  لب سے  ہے  اک فلک روشن 
چاند تاروں  سی یہ دعا کیا ہے  
٭٭٭


ڈاکٹر کلیم قیصر

خیالوں  کی فضا تک آ گئی ہے  
غزل بھی مرثیہ تک آ گئی ہے 

حقیقی بھائیوں  کی دشمنی میں 
دعا سے  بد دعا تک آ گئی ہے 

وہی سینے  میں  جو گھٹ گھٹ کے  اب تک
وہی سسکی صدا تک آ گئی ہے 

کہیں  برباد ہو جائے  نہ دنیا 
شرافت انتہا تک آ گئی ہے  

مری تخلیق قیصر ؔ شاعری میں 
ردیف و قافیہ تک آ گئی ہے  
٭٭٭


آپ کے  التفات کی غزلیں 
سب ہیں  اعلیٰ صفات کی غزلیں 

حسنِ تکمیل تک پہنچ نہ سکیں 
حسرتوں  کی برات کی غزلیں 

آدمیت کا کرب جانتی ہیں 
آج کے  حسیات کی غزلیں 

درس انسانیت کو کیا دیں  گی
افتاں  خیزاں  حیات کی غزلیں 

اس کی تعریف کرتی ہیں  قیصرؔ
رونقِ کائنات کی غزلیں 


بی ایس جین جوہرؔ

گو سب مرے  خلاف تھے  تحریر رہ گئی 
کس جرم کی پاداش میں  تعزیر رہ گئی 
سب کچھ وہی ہے  اور وہیں  ہے  ترے  بغیر
بس شکل دیکھنے  کو تو تصویر رہ گئی 
دیکھے تھے  جتنے  خواب جوانی کے  عہد میں 
جینے  کی کشمکش میں  ہی تعبیر رہ گئی 
قسمت میں  جو لکھا ہوا ہو گا، وہی ملا
انجام دیکھتی ہوئی تدبیر رہ گئی 
تیرے  لئے  مکان کی بنیا د رکھی تھی
جب تو چلی گئی تو یہ تعمیر رہ گئی 
دنیا کے  جو ترے  ہیں  الم کچھ کم نہیں  ہوئے  
کچھ اپنی طبیعت پہ ہی تاثیر رہ گئی 
مانوس تھا ماحول، نظارے  تھے  خوش گوار 
رخصت ہوئی خوشی تو من کی پیر رہ گئی 
اک آن چھپی بیاض، پرانے  ترے  خطوط
اب کیا بچا ہے ، بس یہی جاگیر رہ گئی 


امیر انصاری

یقیں  اٹھ جائے  تو گھر میں  بھی اپنا پن نہیں  ہوتا
کسی بھی کام کا ٹوٹا ہوا برتن نہیں  ہو تا
کہاں  کی دھوپ بس احساس کی گرمی سے  زندہ ہیں 
انا کے  قید خانے  میں  کوئی روزن نہیں  ہو تا
اصولوں  کی دکاں  کیا کھولیں  ہم ایسے  علاقے  میں 
جہاں  دو وقت کی روٹی کا بھی سادھن نہیں  ہوتا
وفاداری کی امیدیں  نہ رکھ اہلِ سیاست سے 
یہ وہ بنجر زمینیں  ہیں جہاں  ساون نہیں  ہوتا
مسلسل بھوک ڈس لیتی ہے  کرداروں  کی عظمت کو
یہ وہ ناگن ہے  جس کا کوئی انجکشن نہیں  ہو تا
بدلتی رت میں  کیا پہچان ہو اپنے  پرائے  کی 
کہ ہو بے  چہرگی تو کوئی بھی درپن نہیں  ہوتا
امیرؔ اجڑے  علاقوں  کا قصیدہ کب تلک لکھوں 
یہاں  بے  گانے  سبزوں  میں  یگانہ پن نہیں  ہوتا
٭٭٭

مسعود سراج مسعود
 
آنکھوں  میں  اسے  بسا کے  دیکھیں 
کچھ خواب نئے  سجا کے  دیکھیں 
تنہائی بھلی سی لگ رہی ہے 
کچھ دیر اسے  بھلا کے  دیکھیں 
وہ ساتھ جو دے  تو سوئے  منزل
دو ایک قدم بڑھا کے  دیکھیں 
آباد کریں  یوں  دل کی دنیا
مہمان اسے  بنا کے  دیکھیں 
کیوں  رنگِ جہان بدل رہا ہے 
دوری اس سے  بڑھا کے  دیکھیں 
حالات کچھ اور کہہ رہے  ہیں 
احساس اسے  دلا کے  دیکھیں 
ز٭٭٭


سپنوں  میں  کسی کے  کھو گئے  ہم
رستہ تک تک کے  سو گئے  ہم
ہر راہگزر ہے  دھندلی دھندلی
کس موڑ پہ جانے  کھو گئے  ہم
یوں  بزمِ خیال کو سجایا
ہر پل ترے  ساتھ ہو گئے  ہم
سن لیتے  ہیں  جو تو سوچتا ہے 
یوں  ترے  قریب ہو گئے  ہم
بیکل کیا یادِ رفتگاں  نے 
رونا تھا محال رو گئے  ہم
٭٭٭


خالد یوسف (مرحوم)
 
ہم لکھیں  تو مٹی ہے  وہ بولیں  تو سونا ہے 
سو پھول بھی کھل جائیں  شبنم کو تو رونا ہے 
فیلوں  میں  لڑائی ہو یا پیار  محبت ہو
پامال بہر صورت سبزے  ہی کو ہونا ہے 
ہم خاک نشینوں  سے  ایسی بھی عداوت کیا
اس تخت نشیں  کو بھی مٹی ہی میں  سونا ہے 
مئے  خانے  میں  آ کر ہم پیاسے  نہیں  اٹھنے  کے 
اب چاہے  نہ چاہے  دل دامن تو بھگونا ہے 
اب دوزخ و جنت کی جو شکل بھی ہو لیکن
اس وہم میں  مت رہنا کچھ بھی نہیں  ہونا ہے 
رستے  کی جفاؤں  سے  گھبرائیں  جو ہمراہی
چاہیں  تو بچھڑ جائیں  منزل نہیں  کھونا ہے 
ہر قرض کا لنگر ہے  تمہیدِ اجل یہ تو
خود اپنے  سفینے  کو ساحل پہ ڈبونا ہے 
اشعار میں  بھی خالدؔ ہم جھوٹ سے  بچتے  ہیں 
پیغام صداقت کا لفظوں  میں  سمونا ہے 


عبید الرحمن

حد نظر تلک تو ہر اک شے  بحال ہے 
حدِ نظر سے  آگے  ہے  کیا یہ سوال ہے  
اک آرزو نے  نیند ہی آنکھوں  سے  چھین لی 
مجھ کے  جگائے  رکھتا یہ خواب وصال ہے  
اہلِ خرد جو پاؤں  بڑھائیں تو کس طرح 
ہر اک قدم پہ تازہ کوئی احتمال ہے 
سب نے  اصول بیچ کے  حاصل کیا سکوں 
اب رد و کد ہی کوئی نہ کچھ قیل و قال ہے 
رہنا ہے  شادماں  جو ہر اک حال میں  تمہیں 
پھر رخ یہ کس لئے  یہ غبارِ ملال ہے 
فردا کی فکر دشمنِ جاں  بن گئی عبیدؔ
دامن ہے  اپنا خالی نظر میں  ماآل ہے 
٭٭٭


نظمیں 
ڈاکتر شباب للت

بھرم

ستم ظریفیِ حالات ہے 
کہ بے  خبری
خود اس کا اپنا مکاں  آگ کی لپیٹ میں  ہے 
لپک رہے  ہیں لہو رنگ پر فتن شعلے 
اسی کے  اپنے  شبستاں  کی سمت تیزی سے 
مگر وہ پوچھتا پھرتا ہے  
ساری بستی میں 
گلی سے  اٹھتا ہوا یہ دھواں  سا کیسا ہے ؟
تپش ہے  کیسی؟_کسی کے  مکاں  میں 
آگ لگی ہے  بھلا؟ ___بتاؤ تو
میں  آ رہا ہوں  تمہاری مدد کو اے  لوگو!

میں  آ رہا ہوں ،مری رہبری قبول کرو 
مری حیات،
مرا وقت اور مری خدمات
سبھی ہے  وقف تمہارے  لئے ، نہ گھبراؤ
میں  آ رہا ہوں  تمہاری مدد کو اے  لوگو!

یہ خود فریبی ہے  یا رب!
کہ بے  نیازی ہے 
یہ رہبری ہے  کہ کوئی کرشمہ سازی ہے ؟
زمانہ دانتوں  میں  انگلی دبائے  ہے  نگراں 
اور محو حیرت ہے 
یہ کوئی نقصِ بصارت ہے  اے  خدائے  جہاں  !
یا طلسمِ غفلت ہے۔ 
٭٭٭


پروین شیرؔ

توازن

ادھوراپن مکمل ہے 
مکمل بھی ادھورا ہے 
یہ دونوں  پاؤں،آنکھیں،کان دونوں  ہاتھ
گرچہ ہم سفر تو ہیں 
الگ رستوں  کی آوازوں 
پہ انکا دھیان رہتا ہے 
قدم اک ٹھنڈی ہریالی پہ ہے 
تو دوسرا تپتے  ہوئے  پتھر پہ جلتا ہے 
مدھر شہنائیاں  اک کان میں  ہیں 
دوسرے  میں  دکھ بھری چیخیں 
اگر اک ہاتھ میں  سورج چمکتا ہے 
تو اک بجھتا دیا ہے  دوسرے  میں  اور
مسرت کی دمک اک آنکھ میں  ہے 
دوسری میں  غم کی تاریکی
یہ اعضا ساتھ ہو کر بھی
الگ ہیں  اور ادھورے  ہیں 
کہ ہستی کا توازن ان کی یکجائی
سے  ممکن ہو نہیں  سکتا!
٭٭٭


احمد وصی 

شناخت

مرے  چہرے  سے  تم مجھ کو نہیں  پہچان پاؤ گے  
کہ تم نے  یہ مرا چہرہ کبھی پہلے  نہیں  دیکھا 
مگر مجھ کو نہیں  لگتا کہ جیسے  اجنبی ہوں  میں  
بہت ممکن ہے  تم میں  ہو کوئی پچھلا مرا ساقی 
کبھی جب ہنستا روتا ہوں  
تو ہنسنا اور رونا بھی 
نیا لگتا نہیں  مجھ کو 
میں  جیسے  برسوں  پہلے  بھی یہاں  اک شکل میں آیا
کسی کے  تن میں  مہکا تھا 
کسی کے  دل میں  دھڑکا تھا 
مگر پھر صرف مٹی تھا 
یہی مٹی میں  جس میں  ڈھل کے  پھر دوبارہ آیا ہوں  
مجھے  پہچان لو گے  تم اگر وہ دور پا جاؤ
کہ جس کا ایک سرا مجھ سے  جڑا ہے  دوسرا تم سے  
کہ تم بھی صرف مٹی ہو 
کہ میں  بھی صرف مٹی ہوں۔ 

٭٭٭٭

ماخذ:
http://www.tahreerenav.com
تدوین اور ای بک؛ اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and
