



حَرفِ اَلِف

اردو شاعری


محمد یعقوب آسی
ٹیکسلا
پاکستان
 



فہرست

خوابوں کی سانجھ
غزلیات
اپنوں نے وہ زخم لگائے
میں ہی دیوانہ سہی لوگ تو فرزانے ہیں
اس کی صورت تو لگتی ہے کچھ جانی پہچانی سی
بات بنانے کے سَو ڈھب ہیں
ابھی تو ہاریوں کی بیویاں بِکتی ہیں قرضوں میں
ہم نے کچھ درد پائے ہیں ایسے
ہم کو آتا ہے پیار کر لینا
کچوکے دوستوں نے تو لگائے
مرا تفکر غبار سوچیں نکھارتا ہے
نہ وہ مکیں رہے ہیں نہ ہی وہ مکاں رہے
غم ہزاروں دِلِ حزیں تنہا
ہم سفر کوئی نہ تھا اور چل دئے
آدمی کو وقار مل جائے
آپ سے رشتے کی صورت اور ہے
میرے گیتوں سے چاند رات گئی
ابتر کاٹی ہیں راتیں
شیخ جی کار و بار کرتے ہیں
وہ بھی کیسی جفائیں کرتا ہے
نہ کوئی منزل نہ کوئی راہی، نہ راہبر ہے نہ راستہ ہے
ربابِ دل کے نغمہ ہائے بوالعجب چلے گئے
وہ کج کلہ جو کبھی سنگ بار گزرا تھا
ہماری یاد بھی آئی تو ہو گی
پنجۂ زغ تیز تر، اس شہر کی آب و ہوا سے
آؤ کچھ ذکرِ روزگار کریں
کتنی لمبی ہیں راتیں
ہم رہیں برسرِپیکار، ضروری تو نہیں
سنا ہے رات گہنایا قمر تھا
کبھی دنیا جہاں کے درد اپنانے کو جی چاہا ، سو کر گزرے
تیرا سر قابلِ معافی ہے؟
بزمِ انجم تھی کہ میرا دیدۂ حیران کل
ہجومِ غم سے مسرت کشید کرتے ہیں
گیا وہ شخص تو عزمِ جوان چھوڑ گیا
اصول ہم نے بنا لیا ہے ضرورتوں کو
راستوں کو آزمانا چاہئے
جب ذہنوں میں خوف کی ٹیسیں اٹھتی ہیں
رات، اداسی، چاند ستمگر خاموشی
جب سر پھوٹا بات کھلی، پتھر تو پتھر رہتا ہے
بوڑھی سوچیں ملیں مجھ کو عزمِ جواں ڈھوندتے ڈھونڈتے
جانے چلی ہے کیسی ہوا سارے شہر میں
تیرگی میں سجھائی کیا دے گا
اے میری آرزوؤں کے صیاد، سوچ لے
ہمیں اپنی خبر باقی نہیں ہے
بادل سوچوں کے، کس سے منسوب کروں
منافقت نے جلال چہروں پہ لکھ دیا ہے
بے قرارئ جاں، جو تو نہ رہی
اپنے دشمن ہزار نکلے ہیں
دِن کے اثرات سرِ شب جو نمایاں ہوں گے
دوستوں نے تیر جب دل میں ترازو کر دئے
گلی کوچے لہو سے اٹ گئے ہیں
میں ملوں غیر سے کیسے میں گوارا کر لوں
مری حیات کی لکھی گئی کتاب عجیب
غموں پر پھر جوانی آ گئی ہے
تیری پلکوں کے ستاروں میں سمانا چاہوں
بھری محفل میں تنہا بولتا ہے
رات محوِ بکا رہی ہو گی
سوچوں کی بھاری زنجیریں بھی اپنی
اس شہر کا کیا جانئے کیا ہوکے رہے گا
پلکوں پر برسات اٹھائے پھرتا ہے
خود کو آئینے میں دیکھا میں نے
کسی کو عشق نے کوئے بتاں میں ڈال دیا
غم ہزاروں دلِ حزیں تنہا
بڑی باریک نظر رکھتے ہیں اچھے پاگل
وہ ایاغِ دیدہ طرار تھا، مرا حصہ تشنہ لبی رہی
جو ہوا، جس طرح بھی ہوا فیصلہ
ہر اک دل میں دردِ جدائی آن بسا ہے
مجھے محسوس کرنے والا اک دل چاہئے تھا
سرِ شام ہے جو بجھا بجھا مرا داغِ دل
کیا کہا؟ وہ مری تلاش میں ہے؟
فردات
سچائی
میری سوچوں میں جو تھا اب بانکپن میرا نہیں
اشتہار
بابا!
خوبی
زیبِ صلیب اہلِ حرم کر دئے گئے
میرے احساس کو، سوچوں کو زباں دیتے ہیں
ایک قطرہ بھی نہ اس دِل سے لہو کا نکلا
زندگی ٹیڑھی لکیروں نے لکھی ہاتھوں پر
اِک انا بولتی ہے اُس کی پشیمانی میں
دساور کی ہوا کچھ اور کہتی ہے
اور ہم نیند کو ترستے ہیں
رنگ یوں لائے گی اپنی خود پرستی ایک دن
میرے بچو مرے انداز میں سوچا نہ کرو
دل وچہ بھانبڑ عشق دی لِشک مچایا نیں
آپ کی پہچان بھی اس نام سے مشروط ہے
اُن سے کس مدعا کی بات کریں
رباعیات
زندگی
 اگست
کرب و بلا
صدائے بازگشت
ماں کے حضور
مگر
دشمن کے نام
حرفِ اَلِف
خود کلامی
وہ روشنی ہے
اَن کہی داستاں
دن سے بڑھ کر ہے شب
مژدہ
میں کیا لکھوں
مجھے اک نظم کہنی ہے
کبھی اے حقیقتِ منتظَر
پوری کتاب
ادراک
وہاں اُس بزم میں
آدمی طُور ہے
ہوا کے دوش پر
یہ وقتِ صبحِ کاذِب ہے
ٹمٹماتے ہوئے چراغ کی لَو
ایک ادھوری نظم
بابا مجھے معاف نہ کرنا
کوئی تو بات ہے!
مجھے اک نظم کہنی تھی

 




یہ کیا کم ہے کہ میں تنہا نہیں ہوں
یہاں کوئی تو مجھ سا بولتا ہے

مرے افکار کی موجیں رواں ہیں
مرے لہجے میں دریا بولتا ہے

یوں خیالوں کی تصویر قرطاس پر کیسے بن پائے گی
لفظ کھو جائیں گے فن کی باریکیاں ڈھونڈتے ڈھونڈتے

آدمی کیا ہے یہ جان لینا تو آسی بڑی بات ہے
سوچ پتھرا گئی رشتۂجسم و جاں ڈھونڈتے ڈھونڈتے
 


خوابوں کی سانجھ

کچی اینٹوں اور گارے سے بنی چوڑی چوڑی دیواروں والے بغیر پھاٹک کے کھلے کھلے بڑے بڑے احاطے، چوڑی دیواروں کے اندر چار چار پانچ پانچ گھروں کے کچے کوٹھے اور کچے صحن؛ گرد سے اٹی کھلی کھلی گلیاں اور سڑکیں، دور تک بکھرے درخت اور کھیت؛  اور ان سب کے اوپر لمحہ بہ لمحہ رنگ بدلتے آسمان کی چھت! !   فضا پر بالعموم خاموشی کا راج ہوتا۔ یہ خاموشی منہ اندھیرے مرغے کی بانگ اور اللہ اکبر کے سرمدی نغمے سے ٹوٹتی تو کئی مکالموں کا آغاز ہو جاتا؛ بھینسوں، گایوں اور بیلوں کے گلے میں بندھی گھنٹیوں کی کھنکھناہٹ اور بیل گاڑیوں کی کھڑکھڑاہٹ تو گلیوں سے نکل کر کھیتوں میں گم ہو جاتی۔ لیکن چڑیوں کی چہچہاہٹ اور ننھے بچوں کا شور صبح دم زندگی سے آشنائی کا اعلان کر دیتا۔ کچھ ہی دیر بعد سرمئی اور سفید دھوئیں کی لکیریں کچے گھروں کے صحنوں سے اٹھ کر فضا میں لہرئیے بناتیں اور تحلیل ہو جاتیں۔ سورج ذرا اوپر اٹھتا تو کتنی ہی الھڑ مٹیاریں کے ناشتے کی اشیاء سروں پر رکھے اپنے دوپٹوں کے لہرئیے بناتی اورسراپاؤں سے بجلیاں جگاتی مختلف پگڈنڈیوں سے ہوتی ہوئی کھیتوں میں گم ہو جاتیں۔  بڑے بوڑھوں کا تو پتہ نہیں، لڑکے بالے بجلی کی صرف ایک ہی صورت سے واقف تھے، جو بادلوں میں چمک جایا کرتی اور پھر کبھی کڑکڑاہٹ اور کبھی گڑگڑاہٹ سنائی دے جاتی۔ بارش سے گلی کوچوں کی دھول کیچڑ اور گاد میں بدل جاتی اور فضا شفاف ہو جاتی۔ 
 مگھر پوہ کی ایسی ہی صبح تھی، صاف شفاف، بارش سے دھلی ہوئی! پہر بھر دن گزرنے پر بھی خنکی غالب تھی۔ ساٹھ پینسٹھ برس کا ایک دمکتے چہرے والا بوڑھا کھلے احاطے میں بچھی چارپائی پر نیم دراز تھا۔ سفید ململ کے صافے ڈھکے سر میں اس کے بالوں، ہلکی پھلکی داڑھی اور باریک تراشی ہوئی مونچھوں کی سفیدی بھی شامل ہو رہی تھی۔ پائنتی کی طرف بیٹھا بارہ تیرہ برس کا لڑکا آنکھوں میں صدیوں کے خواب سجائے بوڑھے باپ کے پاؤں داب رہا تھا۔ بوڑھے کا مہینوں کا بیمار جسم یک دم یوں لرز اٹھا جیسے بھونچال آ گیا ہو۔ وہ سیدھا ہو کر بیٹھ بھی نہ پایا تھا کہ اس کے منہ سے اوغ کی آواز نکلی اور کوئی سیر بھر لہو قے کی صورت میں کچھ اس کے سفید لباس پر، کچھ چارپائی پر اور کچھ زمین پر بکھر گیا۔ بچہ پریشان ہو کر اندر کو بھاگ گیا۔ ایک نحیف بڑھیا اپنے کانپتے وجود کو سنبھالتی ہوئی آئی۔ بوڑھے نے ہاتھ سے ’سب ٹھیک ہے‘ کا اشارہ دیا۔ بڑھیا نے لڑکے کے کان میں کچھ کہا اور وہ تیزی سے احاطے سے باہر نکل گیا۔ کچھ ہی دیر میں بڑھیا نے اپنے رفیقِ حیات کا منہ ہاتھ دھلا کر کپڑے تبدیل کرا دئے اور اندر چلی گئی۔ وہ دودھ سے بھرا پیالہ لے کر آئی تو بوڑھا اپنے زردی کھنڈے چہرے پر دنیا جہان کی آسائشیں سجائے آنکھیں بند کئے لیٹا ہوا تھا۔ ’یہ دودھ پی لے یعقوب کے ابا!‘  کوئی جواب نہ پا کر اُس نے بوڑھے کے بازو کو پکڑ کر ہلایا تو جیسے زمین ہل گئی۔ پہلے تو اس کے ہاتھ سے پیالہ گرا اور پھر وہ خود بھی چارپائی کے پاس ڈھے گئی۔ عین اس وقت یعقوب احاطے کے بڑے دروازے میں داخل ہوا۔ کوئی ایک پہر دن باقی ہو گا جب بوڑھا منوں مٹی تلے جا چکا تھا، یعقوب کے سارے خوابوں سمیت! 
 یہ میری کہانی کی ابتدا ہے، صاحبو! کون جانے؟ یہی ناآسودہ خواب ہوں اور اظہار کو ترس رہے ہوں اور لفظ سے میرے تعلق کا سبب بنے ہوں۔ ایک تھا بادشاہ، اس کے سات بیٹے تھے ایک تھا بادشاہ، اس کی سات ملکائیں تھیں، ہر ایک سے ایک ایک لڑکی تھی ایسے جملوں سے شروع ہونے والی داستانیں بڑے بوڑھوں میں بہت مقبول تھیں۔ ہر داستان میں کبھی ایک اور کبھی زیادہ اخلاقی درس ہوتے۔ سردیوں کی طویل اور گرمیوں کی مختصر راتوں میں کسی زمیندار کے ڈیرے پر محفل جمتی۔ ایک شخص داستان شروع کرتا: ایک تھا فقیر، وہ بستی سے دور جنگل میں ایک کٹیا میں رہتا تھا اور پھر رات گزر جاتی داستان جاری ہوتی۔ اگلی رات جہاں پر بات رکی تھی، وہاں سے آگے چلتی اور یوں کئی ہفتوں بعد اپنے اختتام کو پہنچ جاتی۔ میں کہانی کی ایسی محفلوں میں بڑے شوق سے بیٹھا کرتا اور ہر کہانی کو اس قدر توجہ سے سنتا جیسے وہ میرا سکول کا سبق رہا ہو۔ 
والدہ مرحومہ رسمی تعلیم کے لحاظ سے تو اَن پڑھ تھیں تاہم قرآن مجید کے علاوہ چیدہ چیدہ دینی کتابیں جو عموماً پنجابی شاعری تھی خواتین کی محفلوں میں پڑھا کرتی تھیں۔ میں پہلے پہل تو والدہ کے پاس بیٹھ کر انہیں سنا کرتا اور کرتے کرتے ان کتابوں کو روانی سے پڑھنے لگا۔ لفظ کے ساتھ میرا تعلق شاید اُن داستانوں کی بدولت قائم ہوا اور شعر کا چسکا اُن دینی کتابوں کی برکت سے پڑا۔ مجھے شعر کو درست پڑھنا آ گیا تھا۔ سو میرے مہربان استاد نے مجھے سکول کی بزم ادب میں شامل کر لیا۔ پھر تو ہر جمعے کو بزمِ ادب کے اجلاس کی نظامت مجھے کرنا پڑتی اور ہیڈماسٹر صاحب صدرِ بزم ہوتے۔ یہ سلسلہ ہائی سکول سے میری فراغت تک جاری رہا۔ 1967ء میں جب میں دسویں جماعت میں تھا، لفظ اور مصرعے سیدھے کرنے کی کوشش کرنے لگا تھا۔ مگر غم روزگار غالب آ گیا اور میری تخلیقی صلاحیتیں کم عمری کی ملازمت میں پسنے لگیں۔ 
 میرے بڑے بھائی فوج میں ہوا کرتے تھے، وہ ڈھاکہ میں تعینات تھے جب اُدھر تم اِدھر ہم کا نعرہ بلند ہوا، جو بالآخر دھرتی ماں کے سینے کو دولخت کر گیا۔ 1971ء میں جس رات سقوطِ ڈھاکہ کا کرب انگیز سانحہ پیش آیا، وہ رات میں نے کیسے گزاری، بیان کرنا مشکل ہے۔ تاہم وہی رات مہمیز کا کام کر گئی اور 1972ء میں اسی تناظر میں میری ایک نظم اور چند کہانیاں اس وقت کے معروف پنجابی ماہانہ پرچے ”پنجابی زبان“ میں (جس کی ادارت ڈاکٹر رشید انور کرتے تھے) شائع ہوئیں۔ نانِ جویں کا غم فکر سخن پر غالب رہا تاہم وہ مہمیز جو سقوطِ ڈھاکہ کا تحفہ تھی اپنا کام دکھا گئی اور میں خود کو ادیب اور شاعر سمجھنے لگا۔ دن پھر چکی کی سی مشقت ہوتی اور رات وچوں کے پاٹوں بیچ کٹتی۔ سرِنوکِ خیال جو کچھ بھی آ جاتا میں لکھ کر رکھ لیتا اور بس! تب سے حلقہ تخلیقِ ادب میں شمولیت(غالباً اکتوبر 1984ئ) تک تقریباً خاموشی کا زمانہ گزارا۔ 
بہن بھائیوں میں سب سے چھوٹا ہونے کی وجہ سے میں اس کشٹ کا عینی گواہ ہوں جو والدہ نے ابا کی وفات کے بعد کاٹا تھا۔ میرے بڑے بھائی اور بہن کی شادیاں کیں، میرے تعلیمی اخراجات کے لئے راتوں کو جاگ جاگ کر لوگوں کا سوت کاتا، کپڑے سیئے اور جو کچھ اُن سے بن پڑا کرتی رہیں۔ 1972ء میں ان کی طبیعت خراب رہنے لگی۔ تو انہیں ایک اور فکر لاحق ہو گئی۔ کل میں نہ رہی تو یہ بچہ بہنوں اور بھابی کے رحم و کرم پر ہو گا!؟ رزق کا وعدہ تو اللہ نے کر رکھا ہے، اگر آج کچھ تنگی ہے تو کیا، کون جانے آنے والی کے نصیب اچھے ہوں! اپنی رشتے کی ایک بھتیجی تلاش کر لی اور میری بے روزگاری کے عین شباب میں میرا بیاہ کر دیا۔ یہ جولائی 1973ء کی بات ہے۔ 
مئی 1974ء میں اللہ نے مجھے ایک بیٹی کا باپ بنا دیا اور لطف کی بات، کہ اسی ماہ مجھے ایک سرکاری محکمے میں کلرک کی باقاعدہ ملازمت مل گئی۔ دو سال بعد میرے ہاں دوسری بیٹی پیدا ہوئی اور ساتھ ہی میں کلرک سے اسٹینو بن گیا۔ والدہ کی دعائیں بارور ہو چکی تھیں! ان کی دنیاوی ذمہ داریاں شاید پوری ہو گئی تھیں، اللہ نے اُن کو بھی بلا بھیجا۔ میں ساہی وال شہر میں رہا کرتا تھا اور عائشہ گاؤں میں میری والدہ کے پاس ہوتی تھی۔ جب والدہ نہ رہیں تو میں نے ساہی وال میں کرائے کا ایک چھوٹا سا مکان ڈھونڈا اور بیوی اور بچیوں کو وہاں لے گیا۔ یونیورسٹی کالج آف انجینئرنگ جو عارضی طور پر ساہی وال میں قائم ہوا تھا، فروری 1978ء میں اپنے مستقل کیمپس ٹیکسلا میں منتقل ہو گیا۔ اور میں بھی اپنے چھوٹے سے کنبے سمیت اس شہرِ سنگ و آہن میں آن بسا۔ اس کے بعد جوں جوں میرا کنبہ بڑا ہوتا گیا، مالی حالات بہتر سے بہتر ہوتے چلے گئے۔ جونیئر سے سینئر سٹینوگرافر، پھر ایڈمن آفیسر، پھر اسسٹنٹ رجسٹرار، اور  دم تحریراسی ادارے کے شعبہ امتحانات میں ڈپٹی کنٹرولر ہوں۔ آٹھ اولادیں ہیں چار بیٹے چار بیٹیاں؛ ایک نواسی اور پانچ نواسے بھی ہیں میرے! یہ الگ بات کہ اس طویل دوڑ میں سارے بالوں کی سیاہی سفیدی میں بدل چکی ہے۔ یہ تو زندگی کے رنگ ہیں نا! اور انہی رنگوں سے روز و شب سجا کرتے ہیں۔ 
 حلقہ تخلیقِ ادب ٹیکسلا میں شمولیت نے مجھے اعتماد اور حوصلہ بخشا، اپنے جیسوں سے شناسائی ہوئی۔ حرف اور معنی کا احساس سے جو تعلق بچپن سے موجود تھا، وہ مضبوط ہوا اور پھر ایک وقت ایسا بھی آیا، جب یعقوب آسی کی شناخت کا اولین حوالہ یہی تعلق ٹھہرا۔ اگست 1986ء میں کچھ دوستوں کو تیار کیا کہ یونیورسٹی کے اندر بھی ادبی مجالس کا اہتمام کیا جائے۔ یوں ستمبر 1985ء میں ”ادب قبیلہ“ کے پہلے باقاعدہ اجلاس تک بات پہونچی۔ فروری 1986ء میں اختر شاد کی تجویز پر اس ادارے (ادب قبیلہ) کا نام بدل کر ”دیارِ ادب“ رکھا گیا۔ ”دیارِ ادب“ کم و بیش اڑھائی سال تک سرگرمِ عمل رہنے کے بعد حلقہ تخلیقِ ادب میں ضم ہو گیا۔ اس دوران اجلاسوں کی نظامت اور ریکارڈ کی دیکھ بھال میرے ذمے رہی۔ اپریل 1988ء میں رمضان المبارک کی ایک شام، حلقہ کے بانی صدر مقبول کاوش مرحوم کے گھر پر دونوں تنظیموں کا انضمامی اجلاس ہوا، تب سے 1998ء تک حلقہ کے جنرل سکرٹری کی ذمہ داریاں زیادہ تر مجھ پر رہیں۔ 
 مقبول کاوش مرحوم ٹیکسلا سے لاہور چلے گئے تو ان کے بعد اختر شاد اور وسیم کشفی کچھ عرصے تک حلقہ کی صدارت کا بوجھ اٹھائے رہے۔ اِن دونوں نے بھی ٹیکسلا کو خیرباد کہا تو یہ ذمہ داری ظفری پاشا اور وحید ناشاد باری باری اٹھاتے رہے۔ اور پھر مئی 1998ء میں مجھے بھی یہ بارِ گراں اٹھانا پڑا۔ اس عرصے میں مجھ سے حلقہ کی تنظیم اور کارکردگی میں ہر روز پہلے سے بہتر لانے میں جو کچھ بن پڑا، کرتا رہا۔ اکتوبر 1995ء میں (تاسیس کے ساڑھے گیارہ سال بعد) حلقہ کا تحریری آئین منظور ہوا، جس کا مسودہ تیا کرنے کا اعزاز بہر حال مجھے حاصل ہے۔ 
1988ء کے اوائل میں عروض کے مطالعے اور تجزئے کی طرف میلان ہوا، جس نے جون 1989ء تک ایک کتاب کے مسودے کی صورت اختیار کر لی۔ اگست 1993ء میں دوست ایسوسی ایٹس، لاہور کے زیرِ اہتمام یہ مسودہ ”فاعلات“ کے نام سے اشاعت پذیر ہوا۔ اور اللہ کے فضل و کرم سے پذیرائی کا مستحق ٹھہرا۔ دسمبر 1995ء میں اختر شاد نے احساس دلایا کہ اب شعری مجموعہ بھی شائع ہو جانا چاہئے، سو اس کے لئے اپنی شعری کاوشوں کی چھان پھٹک شروع کر دی،اور ایک طویل عرصے تک اپنے لکھے ہوئے حروف کے لئے مجوزہ نام ”حرفِ اَلِف“ کے ساتھ رد و قبول کے دو راہے پر کھڑا رہا۔ ”فاعلات“ کی طرف میرا پہلا قدم بھی اختر شاد کی تحریک کا نتیجہ تھا!۔ 
پہلا قدم اٹھ جائے، سفر ایک بار شروع ہو جائے تو پھر بات بدل جایا کرتی ہے۔ اپنے قابلِ قبول مصرعوں کی تلاش شروع ہوئی تو کئی کام نکل آئے۔ ”فاعلات“ کے پہلے ایڈیشن میں بہت سی فنی اور تیکنیکی خامیاں رہ گئی تھیں، سوچا انہیں ٹھیک کر لیا جائے۔ ادھر چلا تو عروض کے کئی نئے سوالوں سے سابقہ پڑا، اور ”فاعلات“ کے دوسرے ایڈیشن کی ضرورت محسوس ہونے لگی۔ ”حرفِ اَلِف“ کو وہیں چھوڑا، اور ”فاعلات“ کے دوسرے ایڈیشن کا مسودہ ترتیب دیا۔ مئی 1998ء میں حلقہ تخلیقِ  ادب ٹیکسلا کی صدارت پھر مجھ پر ڈالی گئی۔ اسی ماہ حلقہ کا ماہانہ خبرنامہ جاری کرنے کا فیصلہ ہوا، اس کی ادارت بھی مجھ پر آن پڑی۔ یہ دونوں ذمہ داریاں ایسی تھیں کہ ”حرفِ الف“ کی اشاعت مؤخّر ہوتی چلی گئی، یہاں تک کہ بیسویں صدی کا آخری سورج غروب ہو گیا۔ 
 دنیائے حرف و معنی میں میری شناخت کا پہلا اور شاید آخری حوالہ ٹیکسلا ہے۔ یہ 1979ء کی بات ہے جب میں اختر شاد سے پہلی بار متعارف ہوا۔ اُس وقت میرا اور اس کا سانجھا غم نانِ جویں کا غم تھا۔ چند مہینے بعد اختر شاد یونیورسٹی کی ملازمت چھوڑ گئے اور میرا ان سے کوئی رابطہ نہ رہا۔ اختر شاد شعر کہتے ہیں اور خوب کہتے ہیں، یہ بات تو کوئی چھ سال بعد کھلی جب مقبول کاوش مرحوم نے حدید و حجر کی اس وادی میں حرف و معنی کا وہ کومل پودا کاشت کیا جسے آج ہم حلقہ تخلیقِ ادب کے نام سے جانتے ہیں۔ حلقہ کی بنیاد 1984ء میں رکھی گئی اور کاوش مرحوم کو صدر مقرر کیا گیا، اختر شاد اور ظفری پاشا ان کے دست و بازو قرار پائے۔ میں پہلی بار 1984ء کے اواخر میں حلقہ کے اجلاس میں شریک ہوا تو اختر شاد کو وہاں موجود پا کر مجھے یک گونہ اطمینان ہوا کہ ایک چہرہ تو ایسا نکلا جو پہلے سے جانا پہچانا ہے۔ 
میری ادبی تربیت میں اختر شاد کا کردار بہت اہم رہا ہے۔ ’فاعلات‘ مجھ سے اختر شاد ہی نے لکھوائی، ورنہ مجھ میں شاید اتنی جرأت نہ تھی۔ حلقہ کی انتظامی اور ادبی سرگرمیوں میں اختر شاد کا بہت بڑا حصہ رہا ہے اور اُن کے توسط سے کچھ نہ کچھ میرا بھی۔ مجھ میں اور اختر شاد میں بہت سی چیزیں مشترک ہیں جن کا ذکر مختلف حوالوں سے آتا رہا ہے اور آتا رہے گا۔ اختر شاد ایچ ایم سی میں ہوتے تھے ،میں یونیورسٹی میں اور صدیق ثانی ایک قریبی گاؤں میر پور میں۔ حلقے کے اجلاسوں کے علاوہ بھی ہم تینوں کی لمبی لمبی ملاقاتیں رہا کرتی تھیں، کبھی کسی ایک کے گھر میں اور کبھی میرپور، یونیورسٹی اور ایچ ایم سی کو ملانے والی پگڈنڈیوں پر۔ چند مہینوں بعد شہزاد عادل اور طارق بصیر بھی حرف کے اس کارواں سے آن ملے۔ روز بروز تیز سے تیز تر ہوتی زندگی کے بہاؤ نے اختر شاد اور صدیق ثانی کو ٹیکسلا سے نکال کر راولپنڈی میں ڈال دیا تو یہ دونوں یعنی شہزاد عادل اور طارق بصیر میرے محفلوں کے ساتھی ٹھہرے۔ اب صورت حال یہ ہے کہ ان پانچ لوگوں میں سے کسی ایک کا نام آ جائے تو باقی کے چار نام از خود آ جاتے ہیں۔ پھر ان کے تسلسل میں کتنے ہی نام آتے ہیں جن میں ہر ایک نام کے ساتھ کوئی خصوصیت وابستہ ہوتی ہے۔ اجمل خان اور احمد فاروق کا اپنا ایک مقام اور مرتبہ ہے ، تفصیل کا موقع نہیں۔ چیدہ چیدہ نام اور ان کی یادیں تازہ کرتا چلوں: وسیم کشفی، ظفری پاشا، وحید ناشاد، امجد شہزاد، پاشا راز، غفور شاہ قاسم، سلمان باسط، عثمان خاور، رؤف امیر، ایوب اختر، رفعت اقبال، عصمت حنیف، شمشیر حیدر، اظہر نقوی، طفیل کمالزئی، اکمل ارتقائی، حسن ناصر، احمد جمیل، جمیل آذر، شکیل اختر، نثار ترابی، شعیب آفریدی، وحید قریشی، افسر رشیدی، احمد حسین مجاہد، شبیہ رضوی، احمد ہاشمی، سفیان صفی، مشتاق آثم، راکب راجا، نوشیروان عادل، نوشاد منصف، عارف سیمابی، شہباز احمد، حفیظ اللہ بادل کے علاوہ بہت سے دیگر احباب اور واہ کے صنعتی ماحول میں بوڑھے برگد جیسا مہربان بزرگ شاعر سید علی مطہر اشعرجسے احباب بجا طور پر حرف و قلم کی آبرو کہا کرتے ہیں۔ اشعر صاحب کی طبیعت اب ٹھیک نہیں رہتی، اللہ ان کو زندگی دے۔ 
اکیسویں صدی اپنے ساتھ بہت سی تیز رفتار تبدیلیاں لے کر آئی۔ یہاں قریبی شہر حسن ابدال میں ایف ایم 97 کے نام سے ایک نجی ریڈیو سٹیشن قائم ہوا، ادب اور معاشرتی تعلقات کا شعبہ معروف شاعر سید آلِ عمران کے کندھوں پر ڈالا گیا۔ ان کی کوششوں سے مقامی ادبی تنظیموں سے تعلق رکھنے والے شعراء کی آواز زمین سے اٹھ کر لامحدود فضاؤں میں گونجنے لگی۔ یہ سلسلہ بہت دیر تک نہ چل سکا، آلِ عمران جیسا حساس شخص ایک نجی ریڈیو سٹیشن کی ترجیحات کو نہیں اپنا سکتا تھا۔ تاہم ادیب ہونے کے ناطے اس تھوڑے سے عرصے میں اس نیم دیہی علاقے کے اہل قلم کو آسمان کی وسعتوں سے شناسا کر گیا۔ 
اکیسویں صدی کے نصف اول میں نوید صادق نامی ایک نوجوان سے ملاقات ہوئی جو احمد فاروق کی تلاش میں مجھ تک آ پہنچا تھا۔  چند ایک ملاقاتوں میں پتہ چلا کہ وہ بہاول پور سے تعلق رکھتا ہے، انجینئر ہے اور شعر بھی کہتا ہے۔ اس کی کتابِ حیات کھلی تو کھلتی چلی گئی اور کھلا کہ وہ سر تا سر لفظوں کا بنا ہوا ہے، مطالعہ بھی رکھتا ہے اور شعور بھی! اور سب سے بڑی بات کہ وہ نچلا نہیں بیٹھ سکتا۔ اس کے آتے ہی حلقہ تخلیقِ ادب ٹیکسلا میں ایک مثبت ہلچل بپا ہو گئی۔ لیکن اس کا کیا کیجئے کہ وہ یہاں پورے دو سال بھی نہیں ٹک سکا۔ یہاں سے لاہور اور وہاں سے ریگزارِ عرب میں جا نکلا۔ حوادث اس کے جلو میں رہا کرتے ہیں یا وہ خود حوادث کے، یہ بات ابھی نہیں کھلی۔ عربستان کے وسیع صحراؤں سے لاہور واپس آیا تو شاید اسے یہ شہر اور اس کی گلیاں تنگ محسوس ہونے لگیں، یا شاید یہ زمین بھی! سو، اُس نے خلاؤں میں ایک ادبی تنظیم کی داغ بیل ڈال دی اور اسے مجلسِ ادب کا نام دیا۔ میں اگست 2005ء کے اواخر میں اس مجلس میں شامل ہوا۔ 
زمینی اور خلائی ادبی محفلوں میں بہت فرق ہوتا ہے۔ زمینی محفلوں کے شرکاء اپنی پوری شخصیت سمیت آمنے سامنے ہوتے ہیں اور کسی بھی اچھے شعر اور اچھے جملے پر اُن کی بے ساختہ داد و تحسین کا اپنا ایک سماں ہوتا ہے، خلائی محفل میں یہ ہو ہی نہیں سکتا۔ تنقیدی نشست ہی کو لے لیجئے، مباحث اور دلائل کی گرما گرمی اور ناقدین کے چہروں پر دکھائی دینے والے تاثرات اور بات کاٹنے کے مراحل خلا میں کہاں پہنچ پاتے ہیں؟ اب اسے ایک دوسرے پہلو سے دیکھئے۔ آپ جو جی چاہے لکھ کر نیٹ پر ڈال دیجئے کوئی آپ کو فوری طور پر روک نہیں سکتا، رد عمل بعد کی بات ہے۔ کسی فن پارے پر بحث ہو رہی ہے، آپ پورے اطمینان اور یک سوئی ہے اپنے خیالات اور دلائل ترتیب دیجئے اور بھیج دیجئے۔ اس طرح آپ زمینی نشست میں متوقع کسی مداخلت کے بغیر اپنی بات مکمل کر سکتے ہیں۔ ہاں اس کے لئے وقت چاہئے! جو مکالمہ زمین پر ایک دو ساعتوں میں تکمیل پذیر ہو جاتا ہے اس کو خلائی مجلس میں ایک ڈیڑھ ہفتہ درکار ہوتا ہے۔ تفاعل اور شراکت کے حوالے سے اور بھی مختلف صورت بنتی ہے۔ یہاں مکالمے میں صرف بالمشافہ شامل ہو سکتے ہیں جب کہ انٹر نیٹ پر آپ کا مکالمہ ایسے لوگوں سے بھی ہو رہا ہوتا ہے جن سے آپ بھلے شناسا بھی نہ ہوں۔ 
ایک بات ضرور ایسی ہے جسے کسی طور بھی نظر انداز نہیں کیا جا سکتا۔ انٹر نیٹ پر میرے، آپ کے مخاطب پورے کرہ ارض پر پھیلے ہوئے ہو سکتے ہیں، اس لئے مجھے آپ کو جو بھی کہنا ہے، پوری ذمہ داری سے کہنا ہے۔ آپ کے کہے پر منحصر ہے کہ آپ عالمی سطح پر قبولیت حاصل کرتے ہیں یا اس کے برعکس ہو جاتا ہے۔ خلائی مجالس میں آپ کا ہر جملہ اور ہر کام چند ثانیوں میں  تمام مقامی اور سیاسی حدود سے ماوراء پورے کرہ ارض پر پھیل جاتا ہے۔ اور آپ کو بہت اچھے دوست بھی مل سکتے ہیں۔ مجلس ادب کے پلیٹ فارم سے میری شناسائی بہت سے اہل علم حضرات سے ہوئی، اور کچھ احباب سے تو قلبی تعلق بھی استوار ہو گیا۔ 
سعودی عرب میں مقیم اپنے بہت پیارے دوستوں طارق اقبال بٹ، اقبال احمد قمر اور پرویز اختر کا ذکر نہ کرنا میرے لئے ممکن نہیں۔ بٹ صاحب کو نہ صرف میں بلکہ اختر صاحب اور قمر صاحب بھی بڑے بھائی کا درجہ دیتے ہیں اور  بٹ صاحب بھی اس پر شاداں ہیں۔ قمر صاحب مارچ 2006ء میں پندرہ دن کے لئے پاکستان آئے تو انہوں نے پورا ایک دن یہاں ٹیکسلا میں میرے اور دیگر ادیب دوستوں کے ساتھ گزارا۔ جولائی 2006ء میں اختر صاحب کی آمد متوقع ہے۔ پھر دوست جمع ہوں گے اور بزم آرائی ہو گی۔ اس سے قبل دسمبر 2005ء میں مدتوں سے بچھڑے دوست وحید قریشی، سفیان صفی اور افسر رشیدی میرے مہمان بنے۔ اِ ن احباب سے رابطہ بھی انٹرنیٹ کی بدولت بحال ہوا۔ ادھر جون 2006ء میں ناروے سے مسعود منور کی آمد بھی متوقع ہے۔ دیگر خلائی دوستوں میں پیرس سے عاکف غنی سے بھی آج کل گاڑھی چھن رہی ہے۔ کینیڈا میں شہریار ہوتے ہیں جن سے آج کل رابطہ ہو نہیں رہا۔ اختر شاد نے مجھ سے ’فاعلات‘ لکھوائی اور قاسم شہزاد نے اسے اپنی خلائی لائبریری میں جگہ دی۔ نوید صادق نے ’اسباقِ فارسی‘ کو نیٹ پر رکھوا دیا، اور ان تینوں بھائیوں نے مجھے ’زبانِ یارِمن‘ جیسا مضمون لکھنے کا حوصلہ بخشا۔ میرے مہربان تو ایسے ایسے ہیں، کہ ان پر فخر ہوتا ہے! 
طارق اقبال بٹ، اقبال احمد قمر اور پرویز اختر مجھے یوں بھی عزیز ہیں کہ ان کے توسل سے مجھ جیسے کم مایہ شخص کی شرمندہ شرمندہ سی آواز حرمین شریفین میں حاضری کا شرف حاصل کر چکی ہے۔ کسی دوست کی طرف سے ایسا تحفہ کسی کو کیا ملا ہو گا!۔ نوید صادق ان جانے میں کتنا بڑا کام کر گیا!! ا ب تو یہ آرزو ہے کہ بدنی طور پر بھی وہاں ایک بار حاضری نصیب ہو جائے! آمین !!
ابھی پچھلے دنوں بٹ صاحب نے میری دکھتی رگ پر ہاتھ رکھ دیا۔ کہنے لگے :یار، تم اپنی شاعری کو منظر عام پر کیوں نہیں لاتے؟ میں کیا عرض کرتا! پبلشرز کے ناز و ادا کے شکوے کرتا رہا۔ انہوں نے مشورہ دیا کہ اور کچھ نہیں ہو سکتا تو کم از کم اسے انٹرنیٹ کے ذریعے ہی شائع کر دو! اگرچہ مطبوعہ کتاب کا ایک اپنا وقار ہوتا ہے۔ میں نے یہاں کے حالات کے حوالے سے اُن کے اس مشورے پر سوچا تو اُن کی رائے بہت صائب لگی۔ سید علی مطہر اشعر کی ’تصویر بنا دی جائے‘ سے نوشیروان عادل کی ’آنسو آگ بجھانے نکلے‘ تک کا معروضی منظر نامہ اس بات کا متقاضی ہے کہ اپنا شعری اثاثہ ، جو ہے جیسا ہے، احبابِ نظر کے حضور پیش کر دیا جائے، خوابوں کا کیا ہے! اور خواب سارے کے سارے تو پورے ہوا بھی نہیں کرتے! اپنے خواب ’حرف الف‘ کے نام سے احباب کے حسنِ نظر کی نذر کر رہا ہوں۔ اس میں میری ساری اردو شاعری آ گئی ہے۔ غزلوں ور نظموں کو علیحدہ مگر زمانی ترتیب میں رکھا ہے، مفردات اور رباعیات کو کسی خاص ترتیب میں نہیں لا سکا۔ زمانی ترتیب میرے نزدیک بھی آسان رہی اور آپ کے لئے بھی آسان رہے گی۔ آپ مجھے وہاں سے پڑھنا شروع کریں گے جہاں سے میں نے لکھنا شروع کیا۔ اور پھر میرے ساتھ ساتھ رہیں گے، اور میری آپ کی سانجھ بنی رہے گی۔  یہ سانجھ، ان شاء اللہ، ابھی چلے گی۔ اردو نثر کو ’خط کشیدہ‘ کے نام سے اور پنجابی نظم اور نثر کو ’چھلاں‘ کے نام سے ترتیب دے رہا ہوں۔ کچھ طویل مضامین اگر بچ رہے تو شاید انہیں فرداً فرداً  آپ کے ذوق کی نذر کر دوں۔ 
اتنا کچھ تھا بھی تو نہیں کہ ترتیب اور انتخاب کی ضرورت پیش آتی۔ اس ما حضر میں سے اگر انتخاب کرنے بیٹھ جاتا تو شاید کوئی بھی سالم غزل یا نظم نہ نکل پاتی۔ ساٹھ کے لگ بھگ غزلوں اور تیس کے قریب نظموں کا پراگا خلا میں بکھیر دیا ہے۔ اِس میں کوئی کنی ہو گی تو خود ہی ستارہ بن جائے گی ! میں بھی جانتا ہوں اور آپ بھی، کہ گرد و غبار خلا میں ٹک بھی نہیں سکتا۔ 

محمد یعقوب آسی (ٹیکسلا) پاکستان
جمعۃ المبارک 26 مئی 2006ء 

 


غزلیات 

یکم مارچ  1985ء 

اپنوں نے وہ زخم لگائے
غیروں کے مرہم یاد آئے
آنسو بن کر بہہ جاتے ہیں
جتنے کوئی خواب سجائے
نہ ملنے پر رنجیدہ تھے
اس سے مل کر بھی پچھتائے
ان زلفوں کی یاد دلائیں
شام کے لمبے لمبے سائے
یہ بھی ہے اظہار کی صورت
ہونٹ ہلیں، آواز نہ آئے
مصلحتوں نے لب سی ڈالے
کوئی کچھ کیسے کہہ پائے
شہر پہ چھایا ہے سناٹا
کیا جانے کب کیا ہو جائے
لوگ قد آور ہو جائیں تو
عنقا ہو جاتے ہیں سائے
ایک پھول درجن بھر کانٹے
یار ہمارے تحفے لائے
آسی اپنی سوچ کو روکو
تعزیروں کے موسم آئے

15 مارچ  1985ء 

میں ہی دیوانہ سہی لوگ تو فرزانے ہیں
کیوں حقائق میں ملا دیتے یہ افسانے ہیں

ایک لمحے کو نگہ اور طرف بھٹکی تھی
ورنہ ہم صرف تری دید کے دیوانے ہیں

جس نے دیکھا نہ اسے ہوش رہا تن من کا
تیری آنکھیں ہیں کہ جادو ہیں کہ مے خانے ہیں

دل میں وہ کچھ ہے کہ لفظوں میں ادا ہو نہ سکے
وہ سمندر، تو یہ ٹوٹے ہوئے پیمانے ہیں

ایک وہ لوگ کہ صحراؤں کو رونق بخشیں
ایک ہم ہیں کہ بھرے شہر بھی ویرانے ہیں

وہ بھی دن تھے جو کیا کرتا تھا خود سے باتیں
آج آسی کے بڑے لوگوں سے یارانے ہیں
***


 17 مارچ  1985ء 


اس کی صورت تو لگتی ہے کچھ جانی پہچانی سی
لیکن اس کو کیا کہئے، وہ آنکھیں ہیں بیگانی سی

دنیا کے ہنگاموں میں جب یاد کسی کی آتی ہے
جانے کیوں جاں پر چھا جاتی ہے قدرے ویرانی سی

لوگ مشینی دنیا کے، انسان نہیں کل پرزے ہیں
تھل کی ریت، چناب کی موجیں رہ گئی ایک کہانی سی

آج کے دور کی بات کرو، یہ دور بڑا دکھیارا ہے
عارض و لب، گیسو کے سائے، باتیں ہوئیں پرانی سی

آدمیوں کے جنگل میں انسان کوئی مل جائے تو
اس سے مل کر، باتیں کر کے ہوتی ہے حیرانی سی

آسی جانے انجانے میں کیا غلطی کر بیٹھا ہے
اس کے لہجے سے ٹپکے ہے ایک خلش انجانی سی
***


27 مئی 1985ء 

بات بنانے کے سَو ڈھب ہیں
وہ مجھ سے کچھ تو فرماتا

بات سرے تو پہونچی ہوتی
چاہے ناطہ ٹوٹ ہی جاتا

اپنے غم کی دھیمی لے پر
ہے وہ گیت خوشی کے گاتا

میرا اُس کا غم سانجھا تھا
میں اُس کو کیسے بہلاتا

اُس کی بڑی نوازش ہے ، وہ
مل جاتا ہے آتا جاتا

باتوں باتوں میں ہے آسی
بڑی بڑی باتیں کہہ جاتا
***
7 جولائی 1985ء 

ابھی تو ہاریوں کی بیویاں بِکتی ہیں قرضوں میں
ابھی تک بیٹیوں کی عزتیں بٹتی ہیں ٹکڑوں میں
چلو یارو بیابانوں میں کنجِ عافیت ڈھونڈیں
درندے دندناتے پھر رہے ہیں میرے شہروں میں
زمانے بھر میں اس جیسا تہی داماں کوئی ہو گا؟
کہ جس نے بیچ دی اپنی حمیت چند سکوں میں
ابھی ہے درد کی دولت سے مالا مال دل اپنا
ہزاروں تیر باقی ہیں رفیقوں کی کمانوں میں
بڑا محتاط رَہ کر قصۂ ایام لکھتا ہوں
نہ تیرا ذکر آ جائے کہیں میرے فسانوں میں
لب و عارض، وصال و ہجر کی شیرینیاں عنقا
زمانے بھر کی تلخی بھر گئی ہے میرے لفظوں میں
مسلمانوں کی بستی ہو کہ شہرِ کفر ہو، کچھ ہو
نقیبِ نور، مرغِ حق نوا ہے پچھلی راتوں میں
***


19 جولائی 1985ء 

ہم نے کچھ درد پائے ہیں ایسے
ہوں کسی کے نہ اے خدا ویسے

بجھ گئیں حسرتوں کی شمعیں بھی
آندھیاں چل پڑی ہیں کچھ ایسے

تم سے رونق ہے دل کی دنیا میں
تم مجھے بھول جاؤ گے کیسے

ہم کو اپنی انا نے روک رکھا
ورنہ بِکتے ہیں مفت ہم جیسے

تیرے خم میں نشہ پرایا ہے
یار پیاسے بھلے ہیں اس مے سے

گردشِ خوں کو تیز کرتا ہے
گیت اٹھے جو پیار کی نے سے
***

 
21 جولائی  1985ء 


ہم کو آتا ہے پیار کر لینا
آزمائش بھی یار کر لینا
پھر کبھی ذکرِ یار کر لینا
شکوۂ روزگار کر لینا
اک نظر دیکھ لیجئے پہلے
بھر نگاہوں کے وار کر لینا
ایک مسکان کا فریب تو دے
نفرتیں بھی ہزار کر لینا
کس قدر سادگی سے وہ بولے
ہاں، ذرا انتظار کر لینا
ہائے کتنے فریب دیتا ہے
عادتاً اعتبار کر لینا
اک ذرا دوستوں کو جانے دو
زخم دل کے شمار کر لینا
کتنا مہنگا پڑا ہے آسی جی
عقل پر انحصار کر لینا
***



21 جولائی 1985ء 

کچوکے دوستوں نے تو لگائے
پہ ہم ناداں سمجھ کچھ بھی نہ پائے

مجھے جتنے ملے غم دوستوں کے
وہ میں نے اپنے لفظوں میں سجائے

خدا جانے لگاوٹ تھی کہ کیا تھا
وہ مجھ کو دیکھ کر یوں مسکرائے

وہ اک دن اتفاقاً آ گیا تھا
اور اب جانا بھی چاہے، جا نہ پائے

بھری محفل میں تنہا لگ رہا ہوں
کہ ہر سو اجنبیت کے ہیں سائے

ہم اتنی دور جا پہنچے ہیں یارو
کہ رستہ بھی نہ ہم کو ڈھونڈ پائے
***


26 جولائی 1985ء 


مرا تفکر غبار سوچیں نکھارتا ہے
کہ میری آنکھوں میں سرخ شبنم اتارتا ہے
میں آج خوفِ خدا سے محروم ہو گیا ہوں
کئی خداؤں کا خوف اب مجھ کو مارتا ہے
ڈرا رہا ہے مجھے وہ میرے پڑوسیوں سے
مرے جگر میں جو زہر خنجر اتارتا ہے
مرے محلے میں میرے بھائی جھگڑ رہے ہیں
اُدھر کوئی اپنے ترکشوں کو سنوارتا ہے
حصارِ ظلمت میں کب سے انساں بھٹک رہا ہے
کسی نئے دن کو دورِ حاضر پکارتا ہے
دمِ سرافیل ہے نقیبِ جہانِ نو ہے
وہ ایک جذبہ کہ سر دلوں میں ابھارتا ہے
نوید ہے اک جہانِ نو کی، اسی کے دم سے
”ہماری روحوں میں ارتقا پر سنوارتا ہے“
***



8 اگست  1985ء 

نہ وہ مکیں رہے ہیں نہ ہی وہ مکاں رہے
میرا جنوں رہے بھی اگر تو کہاں رہے

ہوتی رہیں حدود میں غیروں کی بارشیں
ہم حسرتوں سے دیکھتے ابرِ رواں رہے

اپنی تکلفات کی ہوتی ہے چاشنی
اچھا ہے کچھ حجاب ابھی درمیاں رہے

مجھ کو مرے عیوب کی دیتے رہیں خبر
یا رب! مجھے نصیب دمِ دوستاں رہے

کتنی قیامتیں ہیں اشارے کی منتظر
دو چار دن بہت ہے جو باقی جہاں رہے

پتوار جب اٹھا لیا، موجوں کا خوف کیا
چاہے سفینہ پار لگے، درمیاں رہے
***


19 اگست 1985ء 

غم ہزاروں دِلِ حزیں تنہا
بوجھ کتنے ہیں اور زمیں تنہا
بس گئے یار شہر میں جا کر
رہ گئے دشت میں ہمیں تنہا
اپنے پیاروں کو یاد کرتا ہے
آدمی ہو اگر کہیں تنہا
تیری یادوں کا اِک ہجوم بھی ہے
آج کی رات میں نہیں تنہا
وہ کسی بزم میں نہ آئے گا
گوشۂ دل کا وہ مکیں تنہا
کار و بارِ حیات کا حاصل
ایک دولت ہی تو نہیں تنہا
دل نہ ہو گر نماز میں حاضر
ہے عبث سجدۂ جبیں تنہا
میرے ارحم! کبھی تو اِس دل میں
ہو ترا خوف جاگزیں تنہا
میرا سامانِ آخرت مولا
چشمِ نادِم کا اِک نگیں تنہا
***


19 اگست  1985ء 

ہم سفر کوئی نہ تھا اور چل دئے
اجنبی تھا راستہ اور چل دئے
شدتِ شوقِ سفر مت پوچھئے
ناتواں دل کو لیا اور چل دئے
کس قدر جلدی میں تھے اہلِ جنوں
راستہ پوچھا نہ تھا اور چل دئے
اہلِ محفل کی جبینیں دیکھ کر
خوش رہو، ہم نے کہا، اور چل دئے
عشق پروانوں کا بھی سچا نہیں
شمع کا شعلہ بجھا، اور چل دئے
موت سے آگے بھی ہیں کچھ منزلیں
تھک گئے، سو دم لیا، اور چل دئے
زندگی کا کیا بھروسا جانِ من!
آ گیا امرِ قضا، اور چل دئے
***


30 اگست 1985ء 

آدمی کو وقار مل جائے
گر جبیں کو غبار مل جائے

کس کو پروا رہے مصائب کی
فکر کو گر نکھار مل جائے

آدمیت کا حسن ہے وہ شخص
جس کو ان کا شعار مل جائے

اک تمنا بڑے دنوں سے ہے
لیلئ کوئے یار مل جائے

وہ بڑا خوش نصیب ہے جس کو
لذتِ انتظار مل جائے

اک ذرا سوچئے تو، ہو گا کیا
گر جنوں کو قرار مل جائے
***


9 ستمبر  1985ء 

آپ سے رشتے کی صورت اور ہے
اور ہے ملنا محبت اور ہے
میرے اندر تھا جو انساں مر گیا
موت کی اب کیا ضرورت اور ہے
چھا رہے ہیں بے یقینی کے سحاب
آج بھی موسم کی نیت اور ہے
خوف کا ہر سر پہ سورج ہے رکھا
اس سے بڑھ کر کیا قیامت اور ہے
بات سچی تھی زباں پر آ گئی
ورنہ واعظ کی تو عادت اور ہے
رنج ہوتا ہے بچھڑنے پر ضرور
پھر ملیں تو اس میں راحت اور ہے
ہے تجھے خواہش وصالِ یار کی
منتظر رہنے میں لذت اور ہے
اب ستارے آنکھ سے گرتے نہیں
اب دلِ آسی کی حالت اور ہے

***


 
9 ستمبر  1985ء 

میرے گیتوں سے چاند رات گئی
وہ جو بڑھیا تھی، سوت کات گئی

کتنے تارے بنائے آنکھوں نے
آخرِ کار کٹ ہی رات گئی

بن گئی خامشی بھی افسانہ
تیرے گھر تک ہماری بات گئی

آپ سے ایک بات کہنی تھی
آپ آئے تو بھول بات گئی

زندگی ساتھ کب تلک دیتی
وہ تو اک شے تھی بے ثبات، گئی

وہ جو آسی پہ تھی کبھی ان کی
وہ نظر دے کے دل کو مات گئی
***
11 ستمبر  1985ء 

ابتر کاٹی ہیں راتیں
سو کر کاٹی ہیں راتیں

ریشہ ریشہ سپنوں کا
بن کر کاٹی ہیں راتیں

بیٹھے بیٹھے آنکھوں میں
اکثر کاٹی ہیں راتیں

سنتے ہیں کہ اس نے بھی
رو کر کاٹی ہیں راتیں

رکھ کر سینے پر ہم نے
پتھر کاٹی ہیں راتیں

شانت پور کے لوگوں نے
ڈر ڈر کاٹی ہیں راتیں

تم نے بھی تو آسی جی
مر مر کاٹی ہیں راتیں
***



22 ستمبر  1985ء 

شیخ جی کار و بار کرتے ہیں
اپنے سجدے شمار کرتے ہیں
ہم جنہیں بولنا نہیں آتا
شاعری اختیار کرتے ہیں
مہرباں ہم تری عنایت کا
آج تک انتظار کرتے ہیں
ریگ زاروں میں بیٹھ کر ہم لوگ
آرزوئے بہار کرتے ہیں
چوٹ پر چوٹ کھائے جاتے ہیں
اور پھر اعتبار کرتے ہیں
اہلِ ادراک پر مرے اشعار
راز کچھ آشکار کرتے ہیں
یہ کسی راز داں کا تحفہ ہے
غیر کب ایسے وار کرتے ہیں
مجھ کو حیرت بھی ہے مسرت بھی
وہ مرا انتظار کرتے ہیں
میرے پاس آ کے لوگ تیرا ہی
ذکر کیوں بار بار کرتے ہیں
سوچ کر بات کیجئے صاحب
آپ، اور ہم سے پیار کرتے ہیں
چاند چہروں کی سادگی پہ نہ جا
تیر کرنوں سے وار کرتے ہیں
بات کرنے کا فائدہ؟ سو، ہم
خامشی اختیار کرتے ہیں
دوستوں سے کبھی ملو آسی
وہ گِلے بے شمار کرتے ہیں
***


28 ستمبر  1985ء 

وہ بھی کیسی جفائیں کرتا ہے
ہم پہ قرباں ادائیں کرتا ہے
آدمیت کا دم گھٹے جب بھی
کون جاری ہوائیں کرتا ہے
اس کی رحمت کا آسرا لے کر
آدمی سو خطائیں کرتا ہے
کھینچے پھرتا ہے نیم جاں تن کو
دل بھی کسی جفائیں کرتا ہے
رات بھر لوگ جاگتے بھی ہیں
شہر بھی سائیں سائیں کرتا ہے
صبح دم روز ایک فرزانہ
جاگو، جاگو! صدائیں کرتا ہے

***



29 ستمبر  1985ء 

نہ کوئی منزل نہ کوئی راہی، نہ راہبر ہے نہ راستہ ہے
جدھر کو جس جس کے جی میں آئی اسی طرف وہ نکل پڑا ہے
بڑا زمانہ ہوا کسی نے محبتوں کے دئیے جلائے
انھی چراغوں کی روشنی نے بھرم کسی کا رکھا ہوا ہے
ابھی تو شاخوں میں زندگی ہے، ابھی تو پھولوں میں تازگی ہے
مگر خزاں اور بادِ صرصر نے ایک ڈر سا لگا دیا ہے
نہ نقشِ پا ہیں نہ بانگِ چنگ و درا کسی نے سنی ہے لیکن
یہ خاک سی کیسی اڑ رہی ہے کہ راستہ سارا اٹ گیا ہے
اک ایک دانے کو ایک دنیا تڑپ رہی ہے سسک رہی ہے
ادھر خدائی کے دعویداروں نے سارا غلہ جلا دیا ہے
مجھے شرابِ طہور کہہ کر وہ زہرِ قاتل پلا رہے ہیں
میں کیا کہوں کن مروتوں نے مری زباں کو جکڑ لیا ہے
مجھے سخن ور نہ کوئی کہنا کہ میں تو تاریخ لکھ رہا ہوں
نہ یہ غزل ہے نہ شاعری ہے یہ آج کے دن کا ماجرا ہے
مرے رفیقوں کی پھول سی وہ نصیحتیں سب ہیں یاد مجھ کو
مگر یہ میرا قلم ہے آسی، کہ لفظ کانٹے اگا رہا ہے
***

 
9 اکتوبر  1985ء 


ربابِ دل کے نغمہ ہائے بوالعجب چلے گئے
جو آ گئے تھے شہر میں، وہ بے ادب چلے گئے

میں اپنی دھن میں گائے جا رہا تھا نغمہ ہائے جاں
مجھے نہیں کوئی خبر کہ لوگ کب چلے گئے

سیاہ رات رہ گئی ہے روشنی کے شہر میں
دکھا کے چاند تارے اپنی تاب و تب چلے گئے

زباں کوئی نہ مل سکی ظہورِ اضطراب کو
تمام لفظ چھوڑ کر لرزتے لب، چلے گئے

وہ خود رہِ وفا میں چند گام بھی نہ چل سکے
ہمیں مگر دکھا کے راستے عجب چلے گئے

 ***


9 اکتوبر  1985ء 

وہ کج کلہ جو کبھی سنگ بار گزرا تھا
کل اس گلی سے وہی سوگوار گزرا تھا
کوئی چراغ جلا تھا نہ کوئی در وا تھا
سنا ہے رات گئے شہریار گزرا تھا
گہر جب آنکھ سے ٹپکا زمیں میں جذب ہوا
وہ ایک لمحہ بڑا با وقار گزرا تھا
جو تیرے شہر کو گلگوں بہار بخش گیا
قدم قدم بسرِ نوکِ خار گزرا تھا
وہ جس کے چہرے پہ لپٹا ہوا تبسم تھا
چھپائے حسرتیں دل میں ہزار گزرا تھا
جسے میں اپنی صدا کا جواب سمجھا تھا
وہ اک فقیر تھا، کر کے پکار گزرا تھا
ترے بغیر بڑے بے قرار ہیں، آسی
ترا وجود جنہیں ناگوار گزرا تھا
***


18 اکتوبر  1985ء 

ہماری یاد بھی آئی تو ہو گی
پھر آنکھوں میں نمی چھائی تو ہو گی
مرا نام آیا ہو گا جب زباں پر
تری آواز بھرّائی تو ہو گی
سرِ رَہ دیکھ کر چھینٹے لہو کے
ہماری یاد بھی آئی تو ہو گی
وہ ملتے ہی نہیں، لیکن یقیناً
وہاں اپنی پذیرائی تو ہو گی
زمانہ ہم کو آخر جان لے گا
نہ ہو گا نام، رسوائی تو ہوگی
میں اپنے دوستوں کو جانتا ہوں
انہوں نے آگ بھڑکائی تو ہو گی
محبت کا ترانہ کوئی چھیڑو
کسی کے پاس شہنائی تو ہو گی
کوئی صحرا سے آسی کو بلا لو
حرارت سے شناسائی تو ہو گی

***

 

20 اکتوبر  1985ء 

پنجۂ زغ تیز تر، اس شہر کی آب و ہوا سے
جھڑ گئے چڑیوں کے پر، اس شہر کی آب و ہوا سے
شور مٹی، زہر پانی اور کچھ لُو کے تھپیڑے
جل گئے کتنے شجر، اس شہر کی آب و ہوا سے
توڑ پھینکے پھول بندھن خود پرستی کی ہوا نے
ٹوٹتے جاتے ہیں گھر، اس شہر کی آب و ہوا سے
دن تو اپنا ایسے تیسے بِیت ہی جاتا ہے لیکن
رات کو لگتا ہے ڈر، اس شہر کی آب و ہوا سے
عقل والوں نے غلامی کی نئی دستاریں پہنیں
ہم بچا لے جائیں سر، اس شہر کی آب و ہوا سے
خونِ تازہ بن کے دوڑوں گا بہاروں کی رگوں میں
خاک بھی ہو جاؤں گر، اس شہر کی آب و ہوا سے
پھر ثمود و عاد کا سا دَور جیسے آ گیا ہو
دوڑ کر آسی گزر، اس شہر کی آب و ہوا سے
***

 

28 اکتوبر  1985ء 


آؤ کچھ ذکرِ روزگار کریں
دورِ حاضر کے غم شمار کریں
اور بھی بوجھ ہیں اسی سر پر
آرزوئیں کہاں سوار کریں
آپ نقصان سہہ نہ پائیں گے
آپ دل کا نہ کاروبار کریں
ہم سے تو بے رخی نہیں ہوتی
جو بھی چاہیں، ہمارے یار، کریں
آبلہ پا پیام چھوڑ گئے
لوگ نظارۂ بہار کریں
ہے تقاضائے غیرتِ امروز
زورِ بازو پہ انحصار کریں
کچھ تو فرمائیے کہ آسی جی
کیا کریں، کس پہ اعتبار کریں
***

 30 اکتوبر  1985ء 
کتنی لمبی ہیں راتیں
ایسی ہوتی ہیں راتیں
جب سے کوئی بِچھڑا ہے
جیسے ڈستی ہیں راتیں
کیسے کیسے اَن ہونے
خواب دکھاتی ہیں راتیں
سورج دن کو ہوتا ہے
اَور جھلستی ہیں راتیں
پورا ہے گو چاند مگر
کالی کالی ہیں راتیں
کیسے کیسے کس کس کے
عیب چھپاتی ہیں راتیں
شمس و قمر کی اَور اپنی
یکساں گزری ہیں راتیں
جھوٹ افق نے بولا ہے
جانے والی ہیں راتیں؟
دن کی بات کرو یارو
سہمی سہمی ہیں راتیں
آسی اور کہے بھی کیا
کٹتی جاتی ہیں راتیں
 ***



نومبر  1985ء 

ہم رہیں برسرِپیکار، ضروری تو نہیں
اپنا تماشا کریں اغیار، ضروری تو نہیں
گر مرے ساتھ چلیں تو بھی عنایت ہو گی
آپ کا ساتھ بھی، سرکار! ضروری تو نہیں
آپ کے طرزِ تکلم سے عیاں ہے سب کچھ
صاف لفظوں میں ہو اظہار، ضروری تو نہیں
آج ہم خود بھی شہادت پہ تلے بیٹھے ہیں
آپ کے ہاتھ میں تلوار ضروری تو نہیں
نقدِ جاں لے کے درِ یار پہ جانا ہو گا!
حسن پہنچے سرِ بازار، ضروری تو نہیں
دن چڑھے گا تو امیدوں کی ضیا دیکھیں گے
ہر مگر، سر بھی شبِ تار، ضروری تو نہیں
وہ تو اک عام سا شاعر ہے تمہارا آسی
اس کا ہر شعر ہو شہکار! ضروری تو نہیں!
***



3 نومبر  1985ء 

سنا ہے رات گہنایا قمر تھا
مگر سویا ہوا سارا نگر تھا
وہ کیا تھا، چیختے تھے سنگ ریزے
ابھی جس شہر میں میرا گزر تھا
مجھے ملنے وہ آئے تھے مرے ہاں
مگر میں سو رہا تھا، بے خبر تھا
یہ کس نے ابر کو آواز دے دی
ابھی تازہ مرا زخمِ جگر تھا
جو تنکے آج بکھرے ہیں گلی میں
کبھی اک چہکتی چڑیا کا گھر تھا
وہ رہتا کس طرح پتھر فضا میں
کہ آسی آئنے جیسا بشر تھا

***


15 نومبر  1985ء 


کبھی دنیا جہاں کے درد اپنانے کو جی چاہا ، سو کر گزرے
کبھی اپنے غموں کے ساتھ بہہ جانے کو جی چاہا، سو کر گزرے

ہمارے دوستوں کو ہم سے یونہی بد گمانی ہے، کہانی ہے
بس اک دن تھا ہمارا ان کو سمجھانے کو جی چاہا، سو کر گزرے

غرورِ پارسائی، حضرتِ ناصح ہمیں بھی تھا، تمہیں بھی تھا
تمہارے شہر میں تم جیسا ہو جانے کو جی چاہا، سو کر گزرے

ہم اپنی بے بسی کا آپ ہی کرتے رہے چرچا، ہوئے تنہا
گناہِ نا گرفتہ کی سزا پانے کو جی چاہا، سو کر گزرے

ہزاروں بار حرفِ مدعا لے کر گئے بھی ہم، مگر پیہم
حضورِ شہ سے خالی ہاتھ لوٹ آنے کو جی چاہا، سو کر گزرے

***

19 نومبر  1985ء 

تیرا سر قابلِ معافی ہے؟
بات کر، قابلِ معافی ہے؟

وہ مرے خوں سے جو بناتا ہے
سیم و زر، قابلِ معافی ہے؟

جنگ میں لوریاں سناتا ہے
نغمہ گر قابلِ معافی ہے؟

سر چڑھاتی ہے اور ظالم کو
چشمِ تر قابلِ معافی ہے؟

جس کو پندار ہو خدائی کا
وہ بشر قابلِ معافی ہے؟

دے گیا مجھ کو زہرِ کم نظری
چارہ گر قابلِ معافی ہے؟

سنگ زادوں کے شہر میں آسی
شیشہ گر قابلِ معافی ہے؟
***



22 نومبر  1985ء 

بزمِ انجم تھی کہ میرا دیدۂ حیران کل
بھا گیا دل کو مرے سادہ سا اک مہمان کل

میری بچی بھولپن میں بات ایسی کہہ گئی
مجھ کو یاد آئیں بڑی شدت سے اماں جان کل

اس مشینی دور کو پھر بوالبشر اک چاہئے
ہاتھ میں انسان کے جوں ہو گیا انسان کل

آج میرے ایک واقف کار نے مجھ سے کہا
نام تیرا بن نہ جائے جنگ کا اعلان کل

ہے ابھی تو رات کی چھائی ہوئی گھمبیرتا
یہ تو ٹوٹے، دیکھ لیں گے صبحِ چمنستان کل

آس کا دامن نہ چھوڑو یار آسی، دیکھنا
مشکلیں جو آج ہیں ہو جائیں گی آسان کل
***

 

22 نومبر  1985ء 

ہجومِ غم سے مسرت کشید کرتے ہیں
کہ ہم تو زہر سے امرت کشید کرتے ہیں

انہوں نے پال رکھے ہیں زمانے بھر کے غم
مرے لہو سے جو عشرت کشید کرتے ہیں

ہماری فکر ابھی قید ہے ظواہر میں
ہم اپنے کام سے شہرت کشید کرتے ہیں

صدائیں ہم نے سنی ہیں جو شہر میں ان سے
اک ایک لفظ بغاوت کشید کرتے ہیں

میں ان کو دیکھ کے حیرت میں غرق ہوں آسی
وہ میرے حال سے عبرت کشید کرتے ہیں

 ***


21دسمبر  1985ء 

گیا وہ شخص تو عزمِ جوان چھوڑ گیا
کہ راستے میں لہو کے نشان چھوڑ گیا

مرے جنوں کو گوارا نہ تھا ٹھہر جانا
اسی لئے میں ترا آستان چھوڑ گیا

کمال ہے کہ وہی لوگ میرے دشمن تھے
میں جن کے واسطے اپنا جہان چھوڑ گیا

مرا خلوص مرے یار، اک حقیقت ہے
تو اپنے آپ سے تھا بد گمان چھوڑ گیا

نوید گرچہ نئے دن کی دے گیا سورج
طویل رات مگر درمیان چھوڑ گیا

یہ اور بات مسائل میں گھِر گیا آسی
انا پرست، ترا آستان چھوڑ گیا
***


22دسمبر  1985ء 

اصول ہم نے بنا لیا ہے ضرورتوں کو
بھلائے بیٹھے ہیں اور ساری حقیقتوں کو
ہمارے ہاتھوں میں آ گئے ہیں اگرچہ تیشے
کسے کہیں اب تلاش کر لائے ہمتوں کو
چھپائے پھرتے ہیں آپ لوگوں سے اپنے چہرے
جو آزمانے چلے تھے میری محبتوں کو
مجھے زمانے نے اور بھی غم عطا کئے ہیں
میں دل میں کب تک بسا رکھوں محض نفرتوں کو
چہار سو مکر و فن کی دنیا سجائی میں نے
میں طاقِ نسیاں میں رکھ چکا ہوں صداقتوں کو
قضا کی گھنٹی تو ایک مدت سے بج رہی ہے
جگائے کون اِن جدار جیسی سماعتوں کو
ابھی تو آسی کے ہاتھ پتوار پر جمے ہیں
ابھی تو بڑھنا ہے اور طوفاں کی شدتوں کو
***


22دسمبر  1985ء 

راستوں کو آزمانا چاہئے
حوصلوں کو آزمانا چاہئے

”آ رہی ہے چاہِ یوسف سے صدا“
بھائیوں کو آزمانا چاہئے

چند گھاؤ اور بڑھ جائیں تو کیا!
بیڑیوں کو آزمانا چاہئے

شہر پر پھر چھا رہی ہے تیرگی
جگنوؤں کو آزمانا چاہئے

بالارادہ بھول کر رستہ کبھی
رہبروں کو آزمانا چاہئے

تم کو آسی جی اب اپنی سوچ کے
برزخوں کو آزمانا چاہئے
***

18 جنوری 1986ء 

جب ذہنوں میں خوف کی ٹیسیں اٹھتی ہیں
دب جاتی ہیں جتنی سوچیں اٹھتی ہیں

سر تو سارے خم ہیں بارِ غلامی سے
ایوانوں میں صرف کلاہیں اٹھتی ہیں

الفت میں رخنے بھی اتنے پڑتے ہیں
جتنی اوپر کو دیواریں اٹھتی ہیں

حد نظر تک کوئی سفینہ بھی تو نہیں
کس کے لئے یہ سرکش موجیں اٹھتی ہیں

ایک زمانہ گزرا سورج نکلا تھا
مشرق سے اب اندھی صبحیں اٹھتی ہیں

غیر مقابل ہوں تو ہم بھی لڑ جائیں
ہم پر اپنوں کی تلواریں اٹھتی ہیں

لو آسی جی، پیار کے سوتے خشک ہوئے
پریم پریت کی ساری رسمیں اٹھتی ہیں
***

 9 اپریل 1986ء 

رات، اداسی، چاند ستمگر خاموشی
نیند سے بوجھل دیوار و در، خاموشی

سناٹے کا خوف، سسکتی آوازیں
سب آوازوں کا پس منظر خاموشی

خواب جزیرہ ہولے ہولے ڈوب گیا
اوڑھ چکا بے رحم سمندر خاموشی

میں نے کتنے ہونٹوں کو آوازیں دیں
لیکن میری ذات کے اندر خاموشی

آنسو، تارا، جگنو، شعلہ، بے تابی
سوچ سمندر کے ساحل پر خاموشی

بستر کانٹے جلتی آنکھیں آخرِ شب
مرتے ہیں پلکوں پر اختر، خاموشی

آسی کو کب کچھ کہنا راس آیا ہے
اپنا لی اس نے تنگ آ کر خاموشی
***


5جون 1986ء 

جب سر پھوٹا بات کھلی، پتھر تو پتھر رہتا ہے
بات نہ تھی جھٹلانے کی، پتھر تو پتھر رہتا ہے

دیوانے ہیں خود اصنام بنا کر پوجا کرتے ہیں
صورت ہو چاہے کیسی، پتھر تو پتھر رہتا ہے

پھول سے بچوں کو ہاتھوں میں سنگ اٹھائے دیکھا تو
اک بوڑھے نے خوب کہی، پتھر تو پتھر رہتا ہے

ہم نے انا کے بت کو توڑا بھی پر اس کو کیا کہئے
ٹکڑے ٹکڑے ہو کر بھی پتھر تو پتھر رہتا ہے

ایک زمانہ اس کے ساتھ گزارا سو مدہوشی میں
سپنا ٹوٹا، بات کھلی، پتھر تو پتھر رہتا ہے

اس میں خون نہیں دوڑے گا، یہ رگ ہے دکھلاوے کی
مان بھی جاؤ آسی جی! پتھر تو پتھر رہتا ہے
***
 


5اگست  1986ء 


بوڑھی سوچیں ملیں مجھ کو عزمِ جواں ڈھوندتے ڈھونڈتے
سر لئے پھر رہا ہوں میں سنگِ گراں ڈھوندتے ڈھونڈتے
کیا خبر کیسی کیسی بہشتیں نظر میں بسا لائے تھے
مر گئے لوگ شہرِ بلا میں اماں ڈھوندتے ڈھونڈتے
میرے جذبوں کے بازو بھی لگتا ہے، جیسے کہ، شل ہو گئے
سرد لاشوں میں ٹھٹھری ہوئی بجلیاں ڈھوندتے ڈھونڈتے
یوں خیالوں کی تصویر قرطاس پر کیسے بن پائے گی
لفظ کھو جائیں گے فن کی باریکیاں ڈھوندتے ڈھونڈتے
ہم سا بے خانماں ہو کسی رنج میں مبتلا کس لئے
اپنا گھر ہی نہ تھا، تھک گئیں آندھیاں ڈھوندتے ڈھونڈتے
لو، کسی کوئے بے نام میں جا کے وہ بے خبر کھو گیا
روزناموں میں چھپتی ہوئی سرخیاں ڈھوندتے ڈھونڈتے
آدمی کیا ہے، یہ جان لینا تو آسی بڑی بات ہے
سوچ پتھرا گئی رشتۂ جسم و جاں ڈھوندتے ڈھونڈتے
***


18 اکتوبر  1986ء 

جانے چلی ہے کیسی ہوا سارے شہر میں
سوچیں ہوئیں سروں سے جدا سارے شہر میں

میری ہر ایک عرض ہے نا معتبر یہاں
اس کا ہر ایک حکم روا سارے شہر میں

سرگوشیاں ہیں اور جھکے سر ہیں، خوف ہے
سہمی ہوئی ہے خلقِ خدا سارے شہر میں

بدلی مری نگاہ کہ چہرے بدل گئے
کوئی بھی معتبر نہ رہا سارے شہر میں

پندار، قیصری پہ جو ضرب اک لگی تو پھر
کندھوں پہ کوئی سر نہ رہا سارے شہر میں

خاموش ہو گئے ہیں مرے سارے ہم نوا
زندہ ہے ایک میری صدا سارے شہر میں
***



14 فروری 1987ء 

ابھی نظر کے بچھائے ہوئے سراب میں ہوں
سفر نصیب، مگر منزلوں کے خواب میں ہوں
بسیط قلزمِ ہستی سہی مگر میں تو
انا کی قید میں ہوں، ذات کے حباب میں ہوں
ترے دلائل و منطق پہ گنگ فرزانے
میں ایک شاعرِ دیوانہ کس حساب میں ہوں
فقیہِ شہر! مرا اصل مسئلہ یہ ہے
کسی سوال میں شامل نہ میں جواب میں ہوں
پڑا جو دستِ ستم گر، تو خون اگلے گا
مثالِ خار چھپا پردۂ گلاب میں ہوں
سروں کی خیر مناؤ، دراز قد لوگو!
وہ سنگ ہوں کہ نہاں سرمئی سحاب میں ہوں
خدائے عرش، مرے حال پر کرم فرما
نماز پڑھ کے بھی الجھا ہوا ثواب میں ہوں
***



 3 مارچ 1987ء 

تیرگی میں سجھائی کیا دے گا
روشنی کے پیام کیا کیا تھے
میں اسے دیکھتا تھا، وہ مجھ کو
خامشی میں کلام کیا کیا تھے
لوگ پہچانتے نہیں اب تو
آپ تھے تو سلام کیا کیا تھے
شہر میں ہم اداس رہتے ہیں
دشت میں شاد کام کیا کیا تھے
شام ہونے کو آئی تو سوچا
آج کرنے کے کام کیا کیا تھے
جو ستارے بجھا دئے تو نے
گردشِ صبح و شام! کیا کیا تھے!

***



25 مارچ 1987ء 

اے میری آرزوؤں کے صیاد، سوچ لے
دم سے انہی کے تیری ہے بیداد، سوچ لے

تجھ کو نہیں فغاں سے اگر آج واسطہ
کوئی سنے گا تیری نہ فریاد، سوچ لے

تیری نگہ نے بھی نہ وفا کی گواہی دی
باتیں بھی ہیں مرقّع اضداد، سوچ لے

بازو پہ جس کو اپنے بھروسا نہ ہو اسے
ملتی نہیں کہیں سے بھی امداد، سوچ لے

خود نہر کا وجود بھی شیریں جمال ہے
اتنا ہی، میرے دور کا فرہاد سوچ لے

***

17اگست 1987ء 

ہمیں اپنی خبر باقی نہیں ہے
کسی کے تن پہ سر باقی نہیں ہے

کہانی کیا سناؤں آدمی کی
وہ توقیرِ بشر باقی نہیں ہے

در و دیوار بھی ہیں، لوگ بھی ہیں
بھری بستی میں گھر باقی نہیں ہے

چلو سوچوں کے جگنو پالتے ہیں
کہ امیدِ سحر باقی نہیں ہے

خبر لو، ساکنانِ رہ گزر کی
کہیں گردِ سفر باقی نہیں ہے

وہی انداز ہیں فطرت کے لیکن
کوئی اہلِ نظر باقی نہیں ہے

خدا کی رحمتیں تو منتظر ہیں
دعاؤں میں اثر باقی نہیں ہے
***


29 اگست 1987ء 

بادل سوچوں کے، کس سے منسوب کروں
جلتے اندیشے کس سے منسوب کروں
اپنے گرد فصیل بنائی خود میں نے
غم تنہائی کے کس سے منسوب کروں
دور کہیں سے رونے کی آواز آئی
اے دل، یہ صدمے کس سے منسوب کروں
روشنیوں کا قاتل کس کو ٹھہراؤں
قاتل اندھیرے کس سے منسوب کروں
راتیں تو اکثر آنکھوں میں کٹتی ہیں
ان دیکھے سپنے کس سے منسوب کروں
کرچی کرچی ہونے کا دکھ اپنی جگہ
پتھر جو برسے، کس سے منسوب کروں
میری زباں سے پھوٹے ہیں، سو میرے ہیں
زہریلے کانٹے کس سے منسوب کروں 
***


5مارچ 1988ء 

منافقت نے جلال چہروں پہ لکھ دیا ہے
وفا نے حزن و ملال چہروں پہ لکھ دیا ہے

اسی لئے تو میں کہہ رہا تھا کہ کچھ نہ کہنا
صدا نے اندر کا حال چہروں پہ لکھ دیا ہے

خلا میں کھوئی، خموش، خستہ خمار نظریں
کسی نے میرا خیال چہروں پہ لکھ دیا ہے

یقین و امید و بیم و خوف و گماں نے مل کے
جواب جیسا سوال چہروں پہ لکھ دیا ہے

ہوا کچھ ایسا کہ وسعتِ قلب کی کمی نے
منافرت کا ابال چہروں پہ لکھ دیا ہے

***


 31اکتوبر 1989ء 

بے قرارئ جاں، جو تو نہ رہی
میں وہ گل ہوں کہ جس میں بو نہ رہی
ہو گیا بے نیازِ سینہ  دل
جامے کو حاجتِ رفو نہ رہی
بجھ گئے شوق کے شرارے بھی
برقِ ناوک بھی تند خو نہ رہی
نا امیدی سی نا امیدی ہے
آرزو کی بھی آرزو نہ رہی
تو نہ ملتا، نہ تھی کچھ ایسی بات
دکھ تو یہ ہے کہ جستجو نہ رہی
وائے بے سمت قافلوں کا سفر
رہگزر کی بھی آبرو نہ رہی
اس کی سرمستئ نظر کے طفیل
حاجتِ ساغر و سبو نہ رہی
دشت میں وہ سکوں ملا آسی
کچھ تمنائے کاخ و کو نہ رہی
 
***

26 دسمبر 1993ء 

اپنے دشمن ہزار نکلے ہیں
ہاں مگر، با وقار نکلے ہیں
ہم بھی کیا بادہ خوار ہو جائیں
شیخ تو بادہ خوار نکلے ہیں
گھر کا رستہ نہ مل سکا ہم کو
گھر سے جو ایک بار نکلے ہیں
چاند بن چاندنی کہاں ہو گی
گو ستارے ہزار نکلے ہیں
خونِ دل دے کے جن کو سینچا تھا
نخل سب خاردار نکلے ہیں
بند کوچے کی دوسری جانب
راستے بے شمار نکلے ہیں
بعد اک عمر کی خموشی کے
مصرعے زور دار نکلے ہیں
ہم تو سمجھے تھے مست ہیں آسی
آپ بھی ہوشیار نکلے ہیں
کوئی کہتا تھا خوش ہیں آسی جی
وہ مگر دل فگار نکلے ہیں
***


26 جولائی 1994ء 


دِن کے اثرات سرِ شب جو نمایاں ہوں گے
وصل کے خواب بھی آنکھوں سے گریزاں ہوں گے

گر جنوں طعمۂ منقارِ خِرَد یوں ہی رہا
کوئی فرحاں نہ رہے گا سبھی گریاں ہوں گے

ہاں مری یاد ستائے گی تجھے جانتا ہوں
تیری پلکوں پہ بھی کچھ اشک فروزاں ہوں گے

اے کہ لوہو کو مرے غازہ بنانے والو
یوں چھپانے سے یہ داغ اور نمایاں ہوں گے

وقت کے ہاتھ میں شمشیرِ حساب آئے گی
”نیم بسمل کئی ہوں گے کئی بے جاں ہوں گے“

***

3 اگست 1994ء 

دوستوں نے تیر جب دل میں ترازو کر دئے
ہم نے سب شکوے سپردِ شاخ آہو کر دئے

درد کے دریا میں غوطہ زن ہوا غوّاصِ شوق
موج خود کشتی بنی، گرداب چپو کر دئے

حُسن کی بے اعتنائی کو بس اتنا سا خراج؟
کیا کِیا قرباں اگر دو چار آنسو کر دئے

سایۂ دیوارِ جاناں ظلِ طوبیٰ سے سوا
اُس نے یہ کیا کہہ دیا، الفاظ خوشبو کر دئے

زندگی اک دم حسیں لگنے لگی مجذوب کو
اک نگاہِ ناز نے کیا کیا نہ جادو کر دئے

وقتِ رخصت پیش کرنے کے لئے کچھ بھی نہیں
اشک جتنے تھے ترے آنے پہ جگنو کر دئے

تھا وہ اک یعقوب آسی دفعتاً یاد آ گیا
میری گردن میں حمائل کس نے بازو کر دئے
 ***



30 ستمبر 1994ء 


گلی کوچے لہو سے اٹ گئے ہیں
بس اک جنگل کا رستہ رہ گیا ہے

بڑے تو بند ہو بیٹھے گھروں میں
گلی میں ایک بچہ رہ گیا ہے

ضمیرِ آدمیت سخت جاں تھا
ستم گر ہاتھ ملتا رہ گیا ہے

دمِ ہجرت کہا بچے نے رو کر
مرا ٹوٹا کھلونا رہ گیا ہے

ہوئیں اُن سے زمانے بھر کی باتیں
جو کہنا تھا وہ کہنا رہ گیا ہے

***



 24 نومبر 1994ء 

تُو ملے غیر سے شاید یہ گوارا ہو تجھے
میں ملوں غیر سے کیسے میں گوارا کر لوں

تُو اگر مجھ کو مسلمان نہ رہنے دے تو
ماں زمیں! تیری قسم، تجھ سے کنارا کر لوں

آج پھر مائلِ چشمک ہیں فنا اور بقا
سامنے اپنے وجود اپنا صف آرا کر لوں

اہتمام آپ کے سواگت کا بھی کچھ ہو جائے
ٹھہرئیے، ایک ذرا اشک شرارہ کر لوں

ہاں مجھے دیکھ مری ذات میں گم سا ہو کر
میں تری آنکھوں سے اپنا بھی نظارہ کر لوں

***


20 مارچ 1995ء 

مری حیات کی لکھی گئی کتاب عجیب
متن غریب ہے اِس کا تو انتساب عجیب
کسی کے ہِجر نے کانٹے خیال میں بوئے
حصارِ خار میں مہکے مگر گلاب عجیب
ازل کے حبس کدوں میں چلی ہوا تازہ
نگاہِ ناز نے وا کر دئے ہیں باب عجیب
قدم تو کوچۂ جاناں کو اُٹھ گئے از خود
انا کی جان پہ ٹوٹے مگر عذاب عجیب
وفورِ شوق میں آنکھیں سوال ہوتی ہیں
لبوں پہ کانپتے رہتے ہیں اضطراب عجیب
فرازِ طور پہ لفظوں کو افتخار ملا
سوالِ شوخ سے بڑھ کر ملا جواب عجیب
گئے برس بھی یہاں آشتی کا قحط رہا
اور اب کے سال اٹھے خوف کے سحاب عجیب
رگِ حیات کہاں لامکاں کی بات کہاں
جنابِ شیخ نے پیدا کئے حجاب عجیب

***



 25 نومبر 1995ء 

غموں پر پھر جوانی آ گئی ہے
’طبیعت میں روانی آ گئی ہے‘
ابھی ’اَرِنِی ‘ بھی کہہ پایا نہ زاہد
صدائے ’لَن تَرَانِی ‘آ گئی ہے
نہ بن پائی کبھی جو بات ہم سے
وہ اب کچھ کچھ بنانی آ گئی ہے
ستارے ٹوٹنے گرنے لگے ہیں
یہ آفت ناگہانی آ گئی ہے
کہاں تک آہ و زاری کیجئے گا
وہ جو اک شے تھی آنی آ گئی ہے
جسے ہم نے چھپایا آپ سے بھی
وہ ہر لب پر کہانی آ گئی ہے
کہیں سے ڈھونڈ کر آسی کو لاؤ
فضا میں کچھ گرانی آ گئی ہے

***



 7 مئی 1996ء 

تیری پلکوں کے ستاروں میں سمانا چاہوں
اپنے اشکوں کو کسی طور چھپانا چاہوں
تا کوئی حسرتِ تعمیر نہ باقی رہ جائے
آشیاں شانۂ طوفاں پہ بنانا چاہوں
کچھ نہ کچھ ہو تو سہی اپنے لہو کا حاصل
شب کے ماتھے پہ شفق رنگ سجانا چاہوں
شدّتِ ضبط سے بے طرح بکھر جاتا ہوں
نغمۂ درد جو محفل میں سنانا چاہوں
دشتِ حسرت تو بسے گا ہی، اگر مر بھی گئیں
پھر تمناؤں کا اِک شہر بسانا چاہوں
سوچتا ہوں تو ہنسی آتی ہے خود پر یارو
میں بھی کیا شخص ہوں روتوں کو ہنسانا چاہوں
شہرِ یعقوب ہے ویران بڑی مدت سے
ایک یوسف ہے جسے ڈھونڈ کے لانا چاہوں

***


 


12 جولائی 1996ء 

فغانِ نا رسا کچھ اور کہتی ہے
صدا اندر صدا کچھ اور کہتی ہے
ارادوں کی ہوا کچھ اور کہتی ہے
مگر زنجیرِ پا کچھ اور کہتی ہے
فقیہِ شہر کے اپنے حواشی ہیں
”مگر خلقِ خدا کچھ اور کہتی ہے“
سنا ہے شہر میں سب امن ہے، ہو گا!
یہ شورش جا بجا کچھ اور کہتی ہے
وہ جس کی مانگ اک بلوے میں اجڑی تھی
بہ اندازِ دعا کچھ اور کہتی ہے
گرانی در پئے پندار تھی اور اب
سرِ چاکِ قبا کچھ اور کہتی ہے
اگرچہ عام سے الفاظ ہیں لیکن
تری طرزِ ادا کچھ اور کہتی ہے

 ***


28 اگست 1996ء 

بھری محفل میں تنہا بولتا ہے
وہ اپنے قد سے اونچا بولتا ہے
وہ اپنی ذات کے زنداں کا قیدی
پسِ دیوار تنہا بولتا ہے
یہ ہونا تھا مآلِ گریہ بندی
سرِ مِژگاں ستارا بولتا ہے
مہِ کامل کو چُپ سی لگ گئی ہے
مرے گھر میں اندھیرا بولتا ہے
مرے افکار کی موجیں رواں ہیں
مرے لہجے میں دریا بولتا ہے
سنو، شاید اترنے کو ہے طوفاں
سمندر کا کنارا بولتا ہے
یہ کیا کم ہے کہ میں تنہا نہیں ہوں
یہاں کوئی تو مجھ سا بولتا ہے

***

 
21 ستمبر 1997ء 

پڑ گئی اوس کیسے پھولوں پر
رات محوِ بکا رہی ہو گی

وہ کسی طور بھی نہیں مائل
کوئی میری خطا رہی ہو گی

بات کرتا ہے یوں کہ بات نہ ہو
یہ بھی اس کی ادا رہی ہو گی

جھلملانے لگے ہیں پھر جگنو
تیرگی تلملا رہی ہو گی

بھیج ہی دوں چراغ اشکوں کے
رات بستی پہ چھا رہی ہو گی

موت آساں گزر گئی آسی
میری ماں کی دعا رہی ہو گی
 ***

29 اکتوبر 1997ء 

سوچوں کی بھاری زنجیریں بھی اپنی
پلکوں پر لکھی تحریریں بھی اپنی

من پاگل جو ساری رات بناتا ہے
لے جاتا ہے دن تصویریں بھی اپنی

شکوہ ہے کوئی تو اپنی ذات سے ہے
تدبیریں اپنی تقدیریں بھی اپنی

ہم خود اپنے ارمانوں کے قاتل ہیں
ہم پر لگتی ہیں تعزیریں بھی اپنی

ہم نے اپنی قدروں کو پامال کیا
خاک بسر ہیں اب توقیریں بھی اپنی

غیروں کی خلعت سے بڑھ کر سجتی ہیں
اپنے تن پر ہوں گر لیریں بھی اپنی

آسی جی غم کی اک اپنی لذت ہے
درد کی ہوتی ہیں تاثیریں بھی اپنی
***

22 اگست 1998ء 

اس شہر کا کیا جانئے کیا ہوکے رہے گا
ہر شخص بضد ہے کہ خدا ہو کے رہے گا

شعلہ سا وہ لپکا ہے کہستاں میں مکرر
خاشاک کا فرعون فنا ہو کے رہے گا

آباد بڑی دیر سے ہے شہرِ تمنا
اک روز درِ شہر بھی وا ہو کے رہے گا

اِس شہر پنہ کا ہمیں سایہ ہی بہت ہے
سودائے وطن سر پہ ردا ہو کے رہے گا

پھر دشمنِ ایماں نے نئی چال چلی ہے
کہتا ہے کہ وہ بندہ مرا ہو کے رہے گا

وعدوں پہ ترے چھوڑ دیا ہم نے بہلنا
اب خونِ جگر رنگِ حنا ہو کے رہے گا

لکھنا ہے مجھے نوحۂ برگِ گلِ یابس
”یہ قرضِ محبت ہے ادا ہو کے رہے گا“
***

 22 دسمبر 1998ء 

پلکوں پر برسات اٹھائے پھرتا ہے
دل بھی کیا سوغات اٹھائے پھرتا ہے

ہاتھی کی چنگھاڑ سنائی کیسے دے
پیرِ حرم سکرات اٹھائے پھرتا ہے

جس میں آنکھ اٹھانے کی بھی تاب نہیں
کندھوں پر دن رات اٹھائے پھرتا ہے

جس کا ماس اڑایا چیلوں کوّوں نے
مردہ ہاتھ نبات اٹھائے پھرتا ہے

میرا دشمن کرتا ہے تشہیر مری
میری اک اک بات اٹھائے پھرتا ہے

اب کی بار وہ ہار سے یوں دو چار ہوا
سر پر دونوں ہاتھ اٹھائے پھرتا ہے

چاند ستارے اک مدت سے ماند ہوئے
”جگنو سر پر رات اٹھائے پھرتا ہے“
***

 یکم جنوری 1999ء 

خود کو آئینے میں دیکھا میں نے
راز تکوین کا پایا میں نے

کتنے تاروں پہ قیامت ٹوٹی
اپنا دامن جو نچوڑا میں نے

وہ تو اُس شام سرِ شہر پنہ
شہر کا درد لکھا تھا میں نے

رہنما یوں بھی ہے برہم مجھ پر
راستہ اس سے نہ پوچھا میں نے

یوں ہی اک عالمِ مجبوری میں
جبر کو جبر کہا تھا میں نے

لے کے پلکوں سے ستارے ٹانکے
قریۂ جاں کو اجالا میں نے

فکر بے نطق ملی تھی مجھ کو
اس کو لہجے سے نوازا میں نے
***


 11 اگست 1999ء 

کسی کو عشق نے کوئے بتاں میں ڈال دیا
کسی کو عقل نے وہم و گماں میں ڈال دیا
کسی کی دید نے جادو جگا دئے کیا کیا
جمال و حسنِ بہاراں خزاں میں ڈال دیا
خدا کے پیشِ نظر تھی حفاظتِ آدم
زمیں کو لے کے کفِ آسماں میں ڈال دیا
امیر سے کوئی پوچھے تو، کس لئے اس نے
سفر کا خوف دلِ کارواں میں ڈال دیا
چلے تو پیشِ نظر تھی یقین کی جنت
سوادِ رہ نے کوئے بے اماں میں ڈال دیا
ترے خیال نے لفظوں کا روپ کیا دھارا
بلا کا سوز لبِ نغمہ خواں میں ڈال دیا
ہماری فکر کی تاریکیوں کا پرتو ہے
جو دستِ چرخ نے سیارگاں میں ڈال دیا
مرے کہے پہ کہ بہتر ہے آزما لینا
”مجھی کو اس نے کڑے امتحاں میں ڈال دیا“
 ***


 19 اگست 1999ء 

غم ہزاروں دلِ حزیں تنہا
بوجھ کتنے ہیں اور زمیں تنہا
بس گئے یار شہر میں جا کر
رہ گئے دشت میں ہمِیں تنہا
اپنے پیاروں کو یاد کرتا ہے
آدمی ہو اگر کہیں تنہا
تیری یادوں کا اک ہجوم بھی ہے
آج کی رات میں نہیں تنہا
وہ کسی بزم میں نہ آئے گا
گوشۂ دل کا وہ مکیں تنہا
کاروبارِ حیات کا حاصل
ایک دولت ہی تو نہیں تنہا
دل نہ ہو گر نماز میں حاضر
خام ہے سجدۂجبیں تنہا
میرے مولا کبھی تو اس دل میں
ہو ترا خوف جا گزیں تنہا
میرا سامانِ آخرت، آسی
چشمِ نادم کا اک نگیں تنہا
 ***



3 جنوری 2001ء 

بڑی باریک نظر رکھتے ہیں اچھے پاگل
پاگلو! بات کی تہہ کو نہیں پہنچے؟ پاگل!
اپنے اطوار سے قطعاً نہیں لگتے پاگل
ہم نے دیکھے ہیں ترے شہر میں ایسے پاگل
کبھی تو اپنے ہی افکار سے خوف آتا ہے
کبھی ہم خود کو سمجھ لیتے ہیں جیسے پاگل
زندگی خواب ہے گر، خواب میں سونا کیا ہے
خواب در خواب کی تعبیر سجھائے پاگل
جس کو سوچے تو خِرد خود ہی پریشاں ہو جائے
اُس کے دیوانے کو ہم تو نہیں کہتے پاگل
چپ کرو یار، مجھے ڈر ہے تمہاری باتیں
اور لہجہ نہ کسی اور کو کر دے پاگل
شہر کے لوگ سمجھتے ہےں تجھی کو جھوٹا
اتنا سچ بول گیا ہے ارے پگلے! پاگل!
کیا عجب کوئی سزاوارِ وفا بھی نہ رہے
آج کے دور میں اس طور جو بولے، پاگل

 ***



17 فروری 2001ء 

وہ ایاغِ دیدہ طرار تھا، مرا حصہ تشنہ لبی رہی
ترا نام آتشِ زیرِ پا، یہاں گام گام کجی رہی
وہ جو زخم تھا سو مٹا دیا، وہ جو پیار تھا سو بھلا دیا
وہ جو درد تھا سو لٹا دیا، پہ کسک سی ایک بچی رہی
کوئی خوف تھا نہ امنگ تھی، وہ جو اپنے آپ سے جنگ تھی
دلِ مضطرب کی ترنگ تھی، دلِ مضطرب میں لگی رہی
کبھی آہ بن کے ہوا ہوئی، کبھی نالہ بن کے ادا ہوئی
کسے کیا خبر کہ وہ کیا ہوئی، وہ جو بے کلی تھی دبی رہی
وہ قرار تھا کہ فرار تھا، اسے اپنے آپ سے پیار تھا
وہ عجیب سینہ فگار تھا، جسے خود سے بے خبری رہی
وہ مثالِ تختۂ کاہ تھا، کئی تتلیوں کی پناہ تھا
وہ کہ شہرِ ہجر کا شاہ تھا، مرے دل پہ اُس کی شہی رہی
یہ چراغِ جاں کا جو دود ہے، سَرِ سَر سپہرِ کبود ہے
یہ جمالِ بود و نبود ہے، یہاں روشنی سی ڈھکی رہی
اسے خوب میرا خیال ہے، کہ وجود جس کا سوال ہے
یہ اسی نظر کا کمال ہے، کہ ہر آنکھ مجھ پہ جمی رہی

***


 20 مئی 2001ء 

جو ہوا، جس طرح بھی ہوا فیصلہ
وقت نے آخرش دے دیا فیصلہ

چھوڑ! تیری بلا سے، مؤقف مرا
اے گراں گوش منصف! سنا فیصلہ

عقل گویم نگویم میں الجھی رہی
عشق نے کہہ دیا، ہو گیا فیصلہ

جا! تری یاد کو دل بدر کر دیا
تیرے شایاں جو تھا، کر دیا فیصلہ

***


25 دسمبر 2005ء 

ہر اک دل میں دردِ جدائی آن بسا ہے
گاؤں میں کوئی بیراگی آن بسا ہے

آنکھوں میں اندیشۂ فردا جھانک رہا ہے
چہروں پر کربِ آگاہی آن بسا ہے

کرچی کرچی ہوتا جاتا ہوں اندر سے
اِس بت خانے میں اک صوفی آن بسا ہے

وقت نے ایک عجب انداز میں کروٹ لی ہے
فردا کی بستی میں ماضی آن بسا ہے

میری اکثر باتیں سچی ہو جاتی ہیں
میرے اندر کوئی جوگی آن بسا ہے

آسی جی خاموشی آپ کی ٹوٹی کیسے؟
گوشۂ جاں میں ہجر کا پنچھی آن بسا ہے؟
***


26 دسمبر 2005ء 

مجھے محسوس کرنے والا اک دل چاہئے تھا
ستم پھر اُس کے شایان و مقابل چاہئے تھا

تجھے بھی چاہئے تھی پردہ داری چاہتوں کی
مجھے بھی خود پہ قابو، جان محمِل، چاہئے تھا

غمِ ہجرت اٹھانا ہے کوئی آسان ایسا
یہاں پہلے قدم پر ہی بڑا دل چاہئے تھا

ذرا سی رُت بدلنے پر یہ اتنی آہ و زاری؟
ذرا اک حوصلہ جمِّ عنادل چاہئے تھا

سرِ دیوار لکھے ہیں زمانے آنے والے
کوئی اک صاحبِ ادراکِ کامل چاہئے تھا

***


26 دسمبر 2005ء 


سرِ شام ہے جو بجھا بجھا مرا داغِ دل
دمِ صبح پاؤ گے اطلاعِ فراغِ دل

پَرِ کاہ موجِ ہوا پہ ہے جو رَواں دَواں
نگہِ پراں کی کمند ڈال، دماغِ دل

شبِ تار بھی، مرا راہبر بھی ہے بے جہت
کوئی لو تو دے ذرا جگمگا اے چراغِ دل

وہ نگاہِ ناز ہے مہرباں، رہے احتیاط
اے وفورِ شوق چھلک نہ جائے ایاغِ دل

رہیں گل بھی، بادِ صبا بھی، ابرِ بہار بھی
جو نہ خار ہوں تو کمال پائے نہ باغِ دل

 ***

11 مارچ 2006ء 

کیا کہا؟ وہ مری تلاش میں ہے؟
وہ کسی اور کی تلاش میں ہے!
کوئی دل؟ جو کہ اس کے لائق ہو!
درد کی تازگی تلاش میں ہے
ہو نہ جائے مری سماعت گم
تیری آواز کی تلاش میں ہے
فکر گوشہ نشین ہو بیٹھی
شوقِ آوارگی تلاش میں ہے
کون جانے کہیں ملے، نہ ملے
وہ جو خود بھی مری تلاش میں ہے
اک سکوں سا بڑے دنوں سے ہے
سانحہ کیا کوئی تلاش میں ہے؟
وہ جو ہے خون میں رواں کب سے
درد ہے آہ کی تلاش میں ہے
صبح دم آج پھر صدا آئی
کوئی ہے؟ جو مری تلاش میں ہے
میری پہچان کھو گئی ہے کہیں
میری بے چہرگی تلاش میں ہے
 
***


فردات
1984ء 

سچائی

چلو سچا ہے آئینہ
مگر وہ چہرہ وہ آنکھیں
جو آئینے میں نگراں ہیں
تو کیا وہ دونوں سچے ہیں؟
	٭٭٭
23 مارچ 1985ء 
غیر کے افکار ہیں میری زباں پر گرم رَو
میری سوچوں میں جو تھا اب بانکپن میرا نہیں
دل کا سودا مال سے اب اہلِ زر کرنے لگے
یہ حسابِ کاروبارِ برہمن میرا نہیں
بازوۓ حیدر تھا میں پر کٹ گیا بازو مرا
وہ چلن میرا تھا لیکن یہ چلن میرا نہیں
آبِ زمزم ڈالنے سے مے نہیں ہوتی حلال
میرے ساقی یہ شعارِ انجمن میرا نہیں
٭٭٭

30 اگست 1985ء 
اشتہار
میں نے بھی یہ عید پڑھی تھی
پچھلے ستّر دِن کے اندر
مسجد کتنی بدل گئی ہے!
تم بے بھی قربانی دی تھی؟
اپنے دنبے کی تصویریں
اخباروں سے کاٹ کے رکھ لو
٭٭٭
11 ستمبر 1985ء 
بابا!

جہڑے گھر دا بڑا سی مان تینوں تیرے پُتراں نے دتا ڈھا بابا!
اسیں گھر دے وچہ بے گھر ہوئے سانوں کیتی دی ملی سزا بابا!
تیرا سبق یقین تنظیم والا اسیں کدوں دا دتا بھلا بابا!
اسیں رب رسول نوں چھڈ بیٹھے گھڑ بیٹھے آں نواں خدا بابا!
بابا، کیہ دساں تینوں کیویں دساں اوکھی مننی اپنی تقصیر بابا!
اسیں وَیریاں دے آکھے لگ بیٹھے وَکھو وَکھ ہوئے سَکّے وِیر بابا!
اج تیری جُدائی رُلاوندی اے کوئی آن کے کر تدبیر بابا!
کوئی پیار دی تھاپنا دے آ کے تیرے بچے نیں بڑے دلگیر بابا!
٭٭٭



1985ء 

اپنے بچے کا کھلونا توڑ کر
اپنی محرومی کا بدلہ لے لیا
٭٭٭
چھا جائے جو تاریکی تو کیا جانئے کیا ہو
بھٹکی ہیں اجالے میں کئی بار نگاہیں
٭٭٭
1985ء 
خوبی

مشینوں میں
کم از کم ایک خوبی ہے
کہ وہ نفرت نہیں کرتیں
کسی سے بھی!
٭٭٭


9 دسمبر 1987ء 
انسان کے لہو سے نہاتے رہے یہود
زیبِ صلیب اہلِ حرم کر دئے گئے
مظلوم کی صدا کو دبایا گیا سدا
ظالم کو اور ہاتھ بہم کر دئے گئے
مجبوریوں کو دیتے ہوئے تیغ کی زباں
اہلِ قلم کے ہاتھ قلم کر دئے گئے
٭٭٭
 

9 دسمبر 1987ء 

میرے فن کار مرے اہل قلم میرے ادیب
میرے احساس کو، سوچوں کو زباں دیتے ہیں
عام حالات میں سرمستِ گل و شیشۂ و نے
وقت پڑ جائے تو نذرانۂ جاں دیتے ہیں
ہم سخن ساز کہاں، ہم کو یہ دعویٰ کب ہے 
ہم تو احساس کو اندازِ بیاں دیتے ہیں
شہر یاروں کو تحفظ کی بھلی سوجھی ہے
قاتلانِ غمِ انساں کو اماں دیتے ہیں
٭٭٭


تیشۂ شوق عبث کند کیا پتھر پر
ایک قطرہ بھی نہ اس دِل سے لہو کا نکلا
جامۂ قیس ہے کوئی کہ رگِ جانِ غریب
”تیرے دل میں تو بہت کام رفو کا نکلا“
٭٭٭
 

8 مئی 1996ء 

عمر نے چہرے پہ صدیوں کی کہانی لکھ دی
زندگی ٹیڑھی لکیروں نے لکھی ہاتھوں پر
”جانے کس جرم کی پائی ہے سزا“ ساغر نے
زندگی گردشِ پیہم ہے کئی ہاتھوں میں
 ٭٭٭

26 جون 1996ء 

نامہ بر اُس کا گلی میں سے گزرتے دیکھا
اِس بہانے سے پھر اُس بزم میں جانا چاہوں
٭٭٭

زندگی درد کا دریا ہی سہی پر ہمدم
موج در موج بڑا لطف ہے پیراکی میں
٭٭٭

14 ستمبر 1996ء 

اُس نے اظہارِ پشیمانی کیا بھی کیا خوب
اِک انا بولتی ہے اُس کی پشیمانی میں
شہر کے لوگ بھلا سوچ بھی کیا سکتے ہیں
یار بےکار گرفتار ہیں خوش فہمی میں
٭٭٭

12 جولائی 1996ء 

شجر تہذیبِ مشرق کا توانا ہو!
دساور کی ہوا کچھ اور کہتی ہے
سرِ منبر تجھے دعوےٰ ہے تقوے کا
ترے گھر کی فضا کچھ اور کہتی ہے
٭٭٭

29 ستمبر 1997ء 

آپ کرتے ہیں بات خوابوں کی
اور ہم نیند کو ترستے ہیں
اِک عجب سلسلہ شکست کا ہے
اشک بھی ٹوٹ کر برستے ہیں

16 جنوری 1999ء 

رنگ یوں لائے گی اپنی خود پرستی ایک دن
اجنبی بن جائے گی یہ ساری بستی ایک دن
دم بہ دم تبدیل ہوتا ہے مزاجِ ہست و بود
خاک میں مل جائے گا پندارِ ہستی ایک دن

16 فروری 1999ء 
 
دورِ آئندہ بڑا سخت بڑا مشکل ہے
میرے بچو مرے انداز میں سوچا نہ کرو
لوگ تو منہ میں زباں رکھتے ہیں نشتر جیسی
جانِ جاں تم تو مرے زخم کریدا نہ کرو
اپنی توقیر جو چاہو، کرو اپنی توقیر
خلعتِ غیر کی زنہار تمنا نہ کرو
٭٭٭

دل وچہ بھانبڑ عشق دی لِشک مچایا نیں
دھوں دا بدّل پلکاں تیکر آیا نیں
چیتے آندے بیتے ویلے مڑ مڑ کے
یاداں ای تاں اس دل دا سرمایا نیں
سجناں میری قدر پچھانی کجھ بہتی
مینوں میرے قدّوں اُچا چایا نیں
٭٭٭
 

25 دسمبر 2005ء 

کیا جانے پھر جاگ اٹھے انسان کی عظمت
دہر میں جذبۂ درد شناسی جاگ رہا ہے
٭٭٭
9 ستمبر 1985ء 

ہائے یہ حال اہلِ غزنی کا
شوکتِ روزِ سومنات گئی
٭٭٭


29  اکتوبر 1997ء 

بیلے میں اب چُوری لے کر آئے کون
دفتر میں جا بیٹھیں ہیریں بھی اپنی
٭٭٭
14 فروری 2006ء 

نام کوئی بھی مجھے دینے سے پہلے سوچ لیں
آپ کی پہچان بھی اس نام سے مشروط ہے
کیجئے اظہارِ بیزاری بھی مجھ سے اس قدر
آپ کا مجھ سے تعلق جس قدر مضبوط ہے
٭٭٭
 

23 فروری 2006ء 
بات کرنا ہو ناگوار جنہیں
اُن سے کس مدعا کی بات کریں
میرے بیمار دل کو رہنے دیں
آپ اپنی انا کی بات کریں
٭٭٭


13مارچ 2006ء 
پتے اک اک کر کے گرتے جاتے ہیں
شاخ پہ اگلا موسم ہے رسوائی کا
٭٭٭

رباعیات


ایسے میں کوئی کہے تو کیا چپ ہی بھلی
دشمن نہ ہوئے دوست ہوئے بات وہی
یاروں کے کئے پر ہیں عدو تک حیراں
یوں بھی ہو گا ہم نے نہ تھا سوچا کبھی
اپریل 1996ء 

 

سب پند و نصیحت یہاں بے کار ہوئی
جب خلقِ خدا در پۓ آزار ہوئی
قاضی نے قضا کے یہ دیا ہے فتویٰ
جو قوم تہی فکر ہوئی خوار ہوئی
اپریل 1996ء 

سو بار ہنسا کیجئے اک بار نہیں
پر کیجئے اس بات سے انکار نہیں
ہے پردۂ تضحیک میں اقرارِ وفا
نفرت سے تبسم کو سروکار نہیں
اپریل 1996ء

ہم نے بازارِ بے کساں دیکھا ہے
اسبابِ گراں اور گراں دیکھا ہے
صد حیف مگر نانِ جویں کی خاطر
بے قیمت بکتا انساں دیکھا ہے
اپریل 1996
 

وافر جو مجھے درد ملا سب کو ملے
دولت جو ہوئی مجھ کو عطا سب کو ملے
کیوں میں ہی سزاوارِ عنایات رہوں
جو مجھ کو ملا میرے خدا سب کو ملے
2 1گست 1996



اس دور میں بھی مہر و محبت ڈھونڈے
برفانی ہواؤں میں حرارت ڈھونڈے
آسی کا کرو کچھ کہ یہ دیوانہ ہوا
سہمے ہوئے لوگوں میں ظرافت ڈھونڈے
7 اگست 1996



 



منظومات


زندگی

شہر بھر کی گلیوں میں
	پار اِن دریچوں کے
		روشنی کے ہالوں میں
			رقص کرتے چہروں پر
				ایک سا تاثر ہے

	جس طرح مشینوں سے
		ایک سی سبھی چیزیں
			آ رہی ہو بن بن کے

	زندگی سے عاری ہوں
		جس طرح وجود اپنے
			سرد اور مردہ سے

21 دسمبر 1983ء 
 ***



14 اگست

آباد سرزمینِ وطن جاوداں رہے
میری دعا ہے اِس پہ خدا مہرباں رہے
میرا تو گھر ہے پھر نہ مجھے کیوں عزیز ہو
قائم رہے ہمیشہ، رہے یا نہ جاں رہے
بچوں کو ایک گوشۂ مامون دے گئے
میرے بزرگ عمر بھر بے خانماں رہے
کچھ آندھیاں بھی توڑ گئیں ٹہنیاں، بجا
پر کتنے ہوشیار مرے باغباں رہے
منزل مرے نصیب میں ہوتی تو کس طرح
صحراؤں میں بھٹکتے مرے سارباں رہے
اللہ کا کرم ہے عزیزو، وگرنہ ہم
اپنے ہی آشیاں کے لئے بجلیاں رہے
چودہ اگست! میں تجھے اب پیش کیا کروں
وہ جذبِ اندروں کے تلاطم کہاں رہے
اے ارضِ پاک تیرے ستاروں کی خیر ہو
قائم سدا یہ پیار بھری کہکشاں رہے

7 اگست 1985ء 
 

کرب و بلا

ذہن کا کورا کاغذ لے کر سوچ رہا ہوں
دیکھ رہا ہوں کرب و بلا کے خونیں منظر
سوچ رہا ہوں کیسے کچھ لکھ پاؤں گا
لفظوں کے لب سوکھ رہے ہیں
سوچ کے بازو ٹوٹ رہے ہیں

آج بھی شمر اور ابنِ زیاد کے کتنے بھائی
راہِ وفا میں رہزن بن کر بیٹھ گئے ہیں
آج کروڑوں کرب و بلا کے مارے ہوؤں کو
ایک حسین بھی مل نہ سکا تو
پھر کیا ہو گا؟
اس سے آگے سوچ کی گردن کٹ جاتی ہے

آج مجھے بھی کوفے سے پیغام آتے ہیں
سوچ رہا ہوں میں کسی مسلم کو بھیجوں
آج کے دور کی امِ ہانی بھی بے بس ہے
اور ملوکیت کا افسوں
سر پر چڑھ کر بول رہا ہے
زہر لہو میں گھول رہا ہے
اور اِک مردِ خدا کا ماتم کرنے والے
آپ اپنے سر کاٹ رہے ہیں
خون کے دریا پاٹ رہے ہیں

آج ہماری بے سر لاشیں ناچ رہی ہیں
آڑی ترچھی کئی لکیریں کھینچ رہی ہیں
اِن سے گرتے سرد لہو کے قطرے دھبے بن جاتے ہیں
اور مری سوچوں کی نبضیں جیسے ساکت ہو جاتی ہیں
ذہن کے پردے پر یہ دھبے اور لکیریں
سب کچھ گڈ مڈ ہو جاتا ہے
اور میں سوچ کا میلا کاغذ لے کر بیٹھا سوچ رہا ہوں
کیسے کچھ لکھ پاؤں گا
کیا کچھ لکھ بھی پاؤں گا؟

24 ستمبر 1985ء 
 



صدائے بازگشت

وہ اک مردِ قلندر
برہمن زادہ
مسلماں کو مسلماں کر گیا
دے کر عصائے فکر و عرفانِ حمیت
عصائے فکر و عرفاں
وہ سرافیلِ زماں کی پھونک تھی
کہ جس کی ضربوں نے
تنِ مردہ میں جاں سی ڈال دی
چنگاریاں بھر دیں پھر اِس مٹی کی ڈھیری میں
کہ سُن لو!
کہ سُن لو!
ہے تمہارے ہاتھ میں، بازو میں وہ قوت
کہ جو تقدیر ہے سارے زمانے کی
اگر تم توڑ پھینکو جال خود اپنی غلامی کا
نکل کر حلقۂ شام و سحر سے
جاوداں ہونا ہے گر تم کو
تو پھر خود کو بدل ڈالو!
ستاروں سے بھی آگے جس نے
رخشِ فکر دوڑایا
خبر افلاک کی لا کر
ستارے بھر دئے تاریک سوچوں میں
کچھ ایسی روشنی پھیلی
کہ آزادی کے گردوں کی طرف دوڑیں
کئی سوچیں
کئی روحیں بدن کی قید سے آزاد ہو کر
آسماں کی سمت چل نکلیں
حریمِ ذات میں اک شور سا ابھرا
کہ یہ گستاخ بندہ
وقت سے پہلے قیامت کر نہ دے برپا

قیامت تو بپا ہے آج بھی دھرتی کے سینے پر
یہ کابل اور غزنی، وادئ کشمیر، افریقہ، 
بسنیا اور فلسطیں، شہر اقصیٰ میرا سینہ
جس سے اٹھا دہکتا لاوا
کہ میرے دست و بازو جیسے جامد اور معطل ہوتے جاتے ہیں

قیامت گر نہیں برپا کہیں تو
وہ جگہ ہے میرا دل کہ مر گیا ہے
 اور لہو کی اپنی گرمی اپنی حرکت چھن گئی ہے
اور سوچیں برف سے ٹھنڈی

کوئی ضربِ کلیمی کی صدائے باز گشت
اور کوئی نغمۂ درائے کارواں
جبریل کی کوئی نوا
اب کے سنائے کوئی تو کیسے
ابھرتی صبح کا پیغام لائے کوئی تو کیسے
کہ وہ مردِ قلندرسو گیا دریا کے ساحل پر
جہاں موجیں کناروں سے ابھی دست و گریباں ہیں
مگر رستہ نہیں پاتیں

کہ تعزیروں میں جکڑا ہے جنوں
اور عقل حاکم ہے

کہ وہ مردِ قلندر
 برہمن زادہ
کسی تازہ بدن کو ڈھونڈتا ہو گا!


30 اکتوبر 1985ء 
 ***


ماں کے حضور

ابھی وقت کا تیز پہیہ 
ہے گردش میں اور آسماں پر رواں
چاند، سورج، ستارے
کسی ان کہی ان سنی منزلِ بے نشاں کی طرف گامزن ہیں
ابھی میری سوچوں میں تابندگی ہے
مرے ذہن کی کہکشاں میں دمکتے ہیں دو مہرباں چہرے
 جیسے کہیں دور دو ٹمٹماتے ستارے،
مری سر زمینِ وطن،
اے مری مہرباں ماں!
تو کیسے فراموش کر دے گی ان کو؟
وہ بیٹے ترے تھے

ترا ایک بیٹا تھا شاعر 
کہ جس کے تخیل نے اور فکر نے تیرے بیٹوں کو باور کرایا
کہ گر تم
شرافت سے عزت سے چاہو کہ زندہ رہو، تو!
سنو پھر!
تمہیں اپنی ماں کو جنم دینا ہو گا!
تمہیں ایشیا کے پہاڑوں میں
صحراؤں میں، وادیوں میں
کئی امتحاں دے کے
اپنے لئے ایک رستے کا کرنا پڑے گا تعیّن!
تمہیں تیرگی کے جہاں سے نکلنے کو
اک چاند تارا بنانا پڑے گا!

مگر تیرا چاند اور تارا
ابھی شرقِ چرخِ دواں پر
ہویدا ہوا بھی نہ تھا جب
ترے خواب بُنتی ہوئی آنکھ کو
موت نے موند ڈالا!
فرشتوں نے اس کو بتایا تو ہو گا
کہ اے مردِ مومن!
ترا خواب پورا ہوا چاہتا ہے

ترا دوسرا ناتواں جسم بیٹا
جو میداں میں اترا، تو کوہِ گراں
اس کے عزمِ مصمم سے 
کٹ کٹ کے ٹکڑوں میں تقسیم ہوتے
زمانے نے دیکھے
مری ماں! یہ تو نے بھی دیکھا تو ہو گا!
 ***



مگر

کاش!
ایسا حقیقت میں ہوتا
کہ جو خطۂ ارض ہم کو ملا تھا
اسے خطۂ پاک میں ڈھال سکتے

ابھی ڈھائی عشرے بھی گزرے نہ تھے جب
ترے بیٹے آپس میں لڑتے ہوئے
اک تماشا بنے،
اور دنیا نے دیکھا!
ترا ایک بازو، ترے اپنے بیٹوں نے
خود کاٹ پھینکا

مری ماں! وہ سپنے کہاں رہ گئے ہیں؟
وہ عزت، شرافت، محبت کی لوری
جو تو گا رہی تھی
کہاں کھو گئی ہے
یہ محسوس ہوتا ہے اب تو کہ جیسے
یہ چالیس سال
ایک سکتے کے عالم میں ہی کٹ گئے ہیں

مگر ماں!
مجھے تجھ سے اک بات کہنی ہے
اپنے دھواں ہوتے اشکوں کو پونچھ
اور یہ بات سن لے!
ترے نرم سینے کی مٹی کی خوشبو
مجھ زندہ رہنے کے
زریں اصولوں سے
بےگانہ ہونے نہ دے گی،
مری ماں!
مری ماں، میں عزمِ جواں لے کے اٹھوں گا
بابا کے سب خواب پورے کروں گا

ہم اس دور کی یاد تازہ کریں گے
امیر العرب جب سر راہ
بیری کی چھاؤں میں سوتا تھا
اور بے خطر تھا
جواں، خوبرو،
زیوروں سے لدی ایک لڑکی کو
مکے سے لے کر
حضر موت تک کے
اکیلے سفر میں بھی
عزت کے، زیور کے 
اور جاں کے جانے کا
کچھ ڈر نہیں تھا

مری پیاری ماں!
ہم فضا ایسی پیدا کریں گے
مرے سارے بھائی
مرا ساتھ دیں گے
مری ماں، دعا کر!


10 اگست 1986ء 
 



دشمن کے نام


مجھے تیری ضرورت ہے، تجھے میری ضرورت ہے
کہ اک بے نام رشتہ ہے ہمارے درمیاں قائم
نہ کوئی عہدِ الفت ہے نہ قسمیں ہیں وفاؤں کی
نہ شکوہ ہے جدائی کا، نہ ملنے کی کوئی خواہش
تمہارا ذکر چل نکلے تو پھر چلتا ہے پہروں تک
مگر دل میں کوئی دھڑکن، کوئی نفرت نہیں اٹھتی
کبھی تم یاد آ جاؤ تو یوں محسوس ہوتا ہے
کہ جیسے بر کنارِ راہ سنگِ میل دیکھا ہو
مگر اس پر لکھے الفاظ پڑھنے کو نہ جی چاہے
کہ رستے میں ابھی کتنے ہی پتھر اور آئیں گے
تو کیا ان سب کو پڑھنے کے لئے رکنا ضروری ہے؟
نہیں شاید! کہ پتھر تو کوئی جذبہ نہیں رکھتے
کبھی میں سوچتا ہوں مختلف میں بھی نہیں تم سے
میں سنگِ میل ہوں جیسے نگاہوں میں تمہاری بھی
وہی اک سرد سی ناواقفیت دیکھ کر اکثر
گماں ہوتا ہے جیسے تیرگی میں ایک آئینہ
خلا میں اک صدائے نا شنیدہ ہو گیا ہے تو
یہی میری بھی کیفیت ہے، میں تسلیم کرتا ہوں
تو پھر ایسے میں تجھ سے دوستی کیا دشمنی کیا ہو؟
نہ جانے پھر بھی کیوں میں سوچتا ہوں اس طرح جیسے
کہ اک بے نام رشتہ ہے ہمارے درمیاں قائم
”تجھے میری ضرورت ہے، مجھے تیری ضرورت ہے“


13 اگست 1986ء 
 

حرفِ اَلِف

علی الاعلان، میں تسلیم کرتا ہوں
کہ میں تاجر ہوں لفظوں کا
قلم کو میں نے پابندِ سلاسل کر دیا ہے
حرمت و تقدیسِ الفاظ و معانی
میں نے بیچی ہے
جسے چاہو بتا دو اور جو چاہو سزا دے لو
مگر پہلے
خریدارانِ تقدیسِ قلم کے نام تو سن لو!

سبھی ناموں سے پہلا نام ہے
اس اول و آخر، خداوندِ دو عالم کا
کہ ہر تقدیس، ہر تعریف، ہر تسبیح کے لائق
اسی کی ذاتِ اقدس ہے
اسی نے مجھ کو بخشی ہے
یہ دولت
جس کے حق میں اس نے فرمایا
کہ ”پڑھ،
تیرا خدا تکریم کے اعلیٰ تریں منصب پہ فائز ہے
وہ جس نے دولتِ تحریر بخشی اپنے بندوں کو
پھر اس سے علم کی قوت عطا کی ناتوانوں کو“
اگر سارے قلم
قرنوں
لکھیں تسبیحِ ربانی
تو بھی ممکن نہیں
حرفِ الف کی شرح لکھ پائیں

عطا کر کے کتابِ معرفت
اس نے نوازا، عزت و توقیر سے
حرفوں کو، لفظوں کو
قلم بخشا، زباں بخشی
حیاتِ جاوداں بخشی

مرے لفظوں کی حرمت کے خریداروں میں شامل ہے
صدائے نغمہ ریز 
ان بچیوں کی، جو یہ کہتی تھیں:
”وہ دیکھو!
پار اُن ٹیلوں کے ہوتا ہے طلوعِ بدر
تم سارے دعا مانگو!
خدا کا شکر واجب ہے“
وہ کہتی تھیں کہ ”ہم ہیں
بیٹیاں نجار کے کنبے کی
باعث ہے مسرت کا
کہ انسانوں کا محسن
آدمیت کے تقدس کا پیمبر 
ہو گا، ہمسایہ ہمارا،
تم دعا مانگو!“
پیامِ انبساط و سرخوشی تھا
اہلِ یثرب کے لئے یہ گیت
جو، اَب ہے
مری عزت کا باعث
اور
میرے حرف سارے
اس حبیبِِ کبریا کے بابِ عزت پر
کھڑے ہیں
دست بستہ، بے زباں، بے جرأتِ اظہار
حاشا! کوئی گستاخی نہ ہو جائے!

جوانوں کے دلوں کی دھڑکنیں
دم ساز بوڑھوں کی
محبت کرنے والی بیبیاں
وہ سیپ ہیں
آغوش میں جن کی
گہر بنتے ہیں قطروں سے
جہاں کل کے مشاہیر اور دانشور
مفکر اور اہلِ علم و فن
قلقاریاں کرتے ہیں، اٹھلاتے ، مچلتے ہیں
مرے بچے، مری آنکھیں
مرے بھائی، مرے بازو
مری دھرتی کے سب آہن بدن مزدور،
دہقان اور کاری گر،
مری امید کے مرکز سے وابستہ
سبھی فنکار، 
حرف و صوت،
رنگ و سنگ،
تحریر و قلم کی آبرو کے پاسباں سارے

مری ہستی، مری سوچیں،
قلم میرا، مری تحریر
ان سب کی امانت ہے
قلم، قرطاس، فکر و فہم
جو کچھ پاس ہے میرے
وہ ان سب کی عنایت ہے
میں لکھتا ہوں
انہی کے واسطے
مجھ کو چکانا ہے یہ سارا قرض
اور اپنے قلم کی حرمت و توقیر کا بھی پاس رکھناہے۔ 

مگر اک فکر لاحق ہے
بڑے مشکل مراحل ہیں
گزرگاہِ محبت میں
بڑی صبر آزما گھڑیاں
یہاں پیش آیا کرتی ہیں!
تو پھر ایسے میں
کیا حقِ قلم ہو گا ادا مجھ سے؟
یہی اک فکر دامن گیر ہے کب سے!
علی الاعلان، میں تسلیم کرتا ہوں!!


13 اگست 1986ء 
 



خود کلامی

اے مرے ہم نفس
اے مرے ہم نشیں!
آؤ باتیں کریں
شہرِ کم گوش کی گم شدہ زندگی
کہنہ تہذیب کے کھنڈروں میں کہیں
کوئی پوری توجہ سے
 بے صوت نوحے کو سننے کی زحمت کرے
یہ تو ممکن نہیں
اور میری صدا
پتھروں میں سماعت جگانے کی
بے کار کوشش میں ہے
سنگ تو سنگ ہے، آرسی تو نہیں
جو مجھے 
میرے لرزاں لبوں کا
کوئی عکس ہی دے سکے
ہاں، ستم یہ بھی
آرسی کی صداقت سے خائف ہوں میں
کیوں؟
کہ بے رحم سچ 
کون سہہ پائے گا!
کل سویرے مجھے
اپنی بیٹھک کے آئینے میں
عکس اپنا دکھائی دیا 
بے وجودی پہ اس کی
نگاہیں مری
طنز کے تیر لے کر
ہوئیں حملہ آور 
مرے عکس نے
یوں مری سمت نظریں بڑھائیں
کہ وہ میری کم مائیگی پر
تمسخر کا جیسے نشانہ بنانے لگا ہو مجھے
پھر تو گھبرا کے
مجھ کو نگاہیں چراتے بنی!
کیا کہا؟
اپنی ہستی سے ڈرتا ہوں میں؟
ہاں، یہی بات ہے
اور اس عالمِ خوف میں
میرا جی چاہتا ہے
کہ ہم مل کے بیٹھیں ذرا دیر کو
اور باتیں کریں
آؤ باتیں کریں
کچھ کہو تو سہی چاہے کچھ بھی کہو
اپنی باتیں کرو
میری باتیں کرو
کیا تمہیں خوف ہے
کہ مری ذات بھی
آئنہ ہو گئی ہے؟
نہیں، ایسا ہرگز نہیں،
ہم نشیں! ہم نفس!
میں تمہارے تنفس کی گرمی کو
محسوس کرتا ہوں
سانسوں کی آواز کو
دل کی دھڑکن کو
سنتا ہوں!
نظروں کی بجلی سے احساس لے کر
گزر گاہِ الفت میں
چاند اور تارے بچھاتا چلا جا رہا ہوں،
 مرے ہم سفر!
ہم قرینہ محبت کا
اک دوسرے کو سکھا دیں اگر
تو بڑی بات ہے
قفل دل کے، سنا ہے،
کلیدِ نظر سے، کلیدِ تکلم سے
کھل جاتے ہیں
خامشی ہی سہی
یوں نگاہوں نگاہوں میں ہی
تم مجھے کچھ کہو
میں تمہیں کچھ کہوں
اور یوں رات ڈھلتی ہوئی
اپنے انجام کی سمت بڑھتی رہے
پھر نئے دن کا سورج
ہماری نگاہوں سے
کچھ روشنی لے کے
مخمور چڑیوں کو آہستہ آہستہ بیدار کر دے
انہیں، میرے جذبوں کی چہکار سے
یوں شناسا کرے
کہ مجھے تم کہو
آؤ باتیں کریں!
اور باتیں کریں!
***



28 جنوری 1988ء 
 
وہ روشنی ہے

محبتوں کا امیں محمد کا نامِ نامی
ادا کروں جب
تو ہونٹ مل جائیں دونوں ایسے
کہ درمیاں سے ہوا نہ گزرے

قلم سے لکھوں جو اسمِ احمد
تو نوکِ خامہ کی روشنائی سے روشنی کی شعاعیں پھوٹیں
زمیں سے تا عرش نور کا سیلِ بے کراں ہے
ہر ایک منزل پہ ایک زمزم ہے جس کے پانی میں روشنی جھلملا رہی ہے
لطیف موجوں کی گنگناہٹ میں اَلعَطَش کی صدائے دل سوز بھی ہے اور اک عظیم ماں کے عظیم دل میں عظیم بیٹے کی زندگی کے لئے دعاؤں کی دھڑکنیں بھی
عظیم بیٹا، وہ جس کا حلقوم استعارہ ہے آدمیت کی رفعتوں کا
رضائے رب کریم کا اک عجیب مظہر وہ روشنی ہے
چھری کے چہرے کی وہ کرن ہے
حضورِ حق سے
جو آزمائش تھی ایک بابا کی چاہتوں کی
جو آزمائش تھی ایک بندے کی رفعتوں کی

وہ باپ بیٹا جب ایک صحرا میں گھر خدا کا بنا رہے تھے تو کہہ رہے تھے
الٰہِ آخر! یہاں بسا ایک شہر ایسا
کہ جس کے باسی
ترے جہاں کی ہر ایک نعمت سے بہرہ ور ہوں
انہیں عطا کر
تمام برکت
تمام عزت
 تمام رفعت
انہیں عطا کر وہ شمعِ معراجِ آدمیت
کہ نور جس کا
جہاں سے نفرت کی تیرہ راتوں کو بے نشاں، بے وجود کر دے
محبتوں کا عظیم سورج طلوع کر دے، طلوع کر دے!

وہ روشنی جو کہ طورِ سینا پہ جگمگائی
یروشلم پر ستارہ بن کر کچھ ایسے چمکی
کہ آدمیت کے گہرے زخموں کی تہہ میں ناسور کانپ اٹّھے
مسیحِ عالم نے مژدۂ جاں فزا سنایا
کہ سر زمینِ عرب سے ابھرے گا ایک سورج
جو نفرتوں کو مٹا کے رکھ دے گا اور پھر تا ابد رہے گا جہان زندہ محبتوں کا

دعائے بوالانبیا، نویدِ مسیح کیسے نہ پوری ہوتی
کہ حرفِ لَولَاک کا عظیم المقام وارث
عرب کے صحرا میں زندگی کی نوید لایا
وہ عید لایا
کہ تا ابد ہے جہان زندہ محبتوں کا
کہ تا ابد ہے محبتوں کا امیں محمد کا نامِ نامی!
21 اکتوبر 1988ء 



اَن کہی داستاں

اور پھر یوں ہوا
رات پچھلے پہر
ان کہی داستاں
اپنے کردار سارے جبیں پر سجائے
مری سوچ کی بے کراں وسعتوں میں
کسی شہرِ بے نام کی
اک کہانی بدن پر لپیٹے ہوئے
مجھ پہ نازل ہوئی
اور کہنے لگی:
تم اگر واقعی ایک فن کا ہو
تو مجھے بھی لکھو
میری سب چاشنی
سب نشیب و فراز
اپنے لفظوں کی قوت سے پیدا کرو
مجھ کو وہ روپ دو
جس میں ہر اک کا غم اور خوشیاں
محبت کے نغمے، محبت کا ماتم
گل و بلبل و عارض و لب کے قصے
خرامِ بلا خیز و ناز و ادائے کمالِ ستم
اور قامت قیامت کی
ساری مثالیں ملیں
ایک رانی بھی ہو
ایک راجہ بھی ہو
اُن کی بیٹی بھی ہو
اُن کا بیٹا بھی ہو
ایک شہزادۂ خوبرو، نو جواں
زیرک و صاحبِ نیروے بے بدل
ایک شہزادئگل بدن
سب کو باہم کرو
اور ہاں
داستاں کا تقاضا
فقط لذّتِ گوش سمجھو
تو یہ حرمتِ حرف و معنی کو
پامال کرنے کے مصداق ہے
یاد رکھو اگر
تم مجھے لکھ نہ پاؤ
تو اپنا قلم توڑ دو، پھینک دو
تب سے میں سوچتا ہوں
 مسلسل
کہ اپنی کہانی لکھوں
اور ساری لکھوں
کہ مری داستاں میں
عناصر سبھی ہیں میسر مگر
میں وہ فن کار ہوں
جس میں سچ بولنے کا بھی یارا نہیں
پھر میں لکھوں تو کیا؟
کیا قلم توڑ دوں؟

 جون 1989ء 
 



دن سے بڑھ کر ہے شب

قدر کی رات میں آدمی کے لئے
حق نے نازل کیا نسخۂ کیمیا
اور اس میں لکھا
قدر کی رات ہے نعمتِ بے بہا
اس میں پنہاں اشارے کو سمجھو ذرا
قدر کی رات ہے

دن سے بڑھ کر ہے شب
استعارہ کہ جب
رات ڈھلنے لگے
اور مشرق کی جانب سے اٹھتا ہوا
روشنی کا سمندر ہر اک چیز کو
یوں منور کرے
کہ میں خود سے کہوں
کیا یہیں ہے کہیں منبعِ روشنی
چاندنی بھی نہیں تیرگی بھی نہیں
پھر ہے کیا ماجرا
روشنی میں نہائی ہوئی ہے
ہر اک چیز یوں کس طرح

نور ہی نور ہے
میرے سینے کے غارِ حرا سے اٹھا ہے
یہ سیلِ منور بھلا!
نور ہی نور ہے
دن سے بڑھ کر ہے شب
قدر کی رات ہے!
***

6 ستمبر 1989ء 
 



مژدہ


”دن چڑھے کی قسم، اور شب کی کہ جب
تیرگی چار سو چھا چکے

تیرے رب نے نہیں تجھ کو چھوڑا
نہ وہ تجھ سے بیزار ہے

اور بہتر ہے تیرے لئے آج سے تیرا کل

تجھ کو ہو گی عطا نعمتِ بے بہا
عنقریب ایسی 
جس میں ہے تیری رضا“


6 ستمبر 1989ء 
 


میں کیا لکھوں
)مقبول کاوش مرحوم کے لئے ایک نظم(

اگر مقبول کاوش ہو
تو حرفِ مدّعا لکھوں
اگر الفاظ میرا ساتھ دیں تو
جانے کیا لکھوں
دعا لکھوں
کوئی بتلاؤ
کیسے دل سے
اُس کو مر گیا لکھوں
وہ جو اک بے ضرر سا شخص تھا
وہ مر گیا
یہ کیا ہوا، کیسے ہوا، یارو!
اسے مارا گیا لکھوں؟
مَرا لکھوں؟
کہ پھر سے جی اٹھا لکھوں!
میں کیا لکھوں؟
دعا لکھوں!
اُسے تازہ ہوا لکھوں
دوا لکھوں، کہ دردِ لا دوا لکھوں؟
دعا لکھوں!
جہاں کے مرغزاروں میں
بہاروں کی ہواؤں سے
ہزاروں پھول کھلتے ہیں
بیابانوں میں
ہوں جیسے
کہیں افلاک سے اتری
قطار اندر قطار آنکھیں
مگر اُس کے چمن میں
ایک بھی غنچہ نہ کھل پایا
اِسے میں امتحانِ زندگی لکھوں،
رضا لکھوں، کہ کیا لکھوں؟
وہ جس نے حرف کے تیشے سے
قلبِ سنگ و آہن میں
رکھی احساس کی کومل بنا
اس کو وفا لکھوں!
میں اس کی سوچ کے حق میں
دعا لکھوں!
وہ جس نے گونگی دھرتی میں چھپی
اظہار کی دولت کو بخشی
 حرف کی زریں ضیا،
روشن ہوا شہرِ صدا
اس شہر کا کیا ماجرا لکھوں؟
دعا لکھوں!
کہو اے وارثانِ حرف و معنی
کون تھا، جس نے
پسینے میں رچی خوشبو کو پرکھا
جس نے
دو روٹی کے پاٹوں میں گھرے
پستے وجودوں کو
بکھرتے، ریزہ ریزہ
ناامیدی کی سیہ بوری میں گرتے دیکھ کر،
ان کی فغاں کو
روح تک محسوس کر کے
لفظ میں ڈھالا،لکھا،
زخموں کی سرخی کو گلابوں کی عطا کر کے قبا،
خود چل دیا،
کیسے گیا لکھوں!
وہ جو اک بے ضرر سا شخص تھا
معصوم سا اک آدمی تھا
بے ریا،
شہرِ نگاراں کو چلا تو پھر گیا!
کیسا گیا لکھوں؟
میں حرفِ مدعا لکھوں،
دعا لکھوں، 
کہ دردِ لا دوا لکھوں،
میں کیا لکھوں؟
فقط، حرفِ دعا لکھوں!!
1990ء 
 



مجھے اک نظم کہنی ہے

مجھے اک نظم کہنی ہے
فقط اک نظم کہنی ہے
اک ایسی نظم جس میں داستاں تصویر ہو جائے

وہ کل کی بات تھی
زنجیر کرتے تھے صداؤں کو
سزائے حبس دیتے تھے
بہاروں کی ہواؤں کو
پرندوں کو
سنہری دام و دانہ سے لبھاتے تھے
جو اُڑنا چاہتا،
وہ پر بریدہ کر دیا جاتا

وہ میرِ کارواں
رستے میں
کہتا تھا کہ رک جاؤ
ابھی آگے نہ جاؤ
سینکڑوں خطرات ہیں آگے
وہ کل کی بات تھی

وہ صرف اپنی بات کہتا تھا
مجھے کل تک فقط خاموش رہنے کی اجازت تھی
وہ کہتا تھا
ابھی تم روشنی کی سمت مت جانا
ابھی آنکھیں تمہاری
روشنی کی تاب لا پائیں نہ شاید
اس لئے
کچھ دن ابھی
تاریکیوں میں گر، رہو، بہتر
مگر
یہ آج کے دن میں
عجب افسوں طرازی ہے
کہ سرگرداں ہوائیں ہیں
نسیمِ صبح تو ایسی نہیں ہوتی!
بگولے جس طرح اٹھ کر
کسی صحرا سے آئے ہوں
مجھے، ایسے میں
اپنے پارچے سنبھال کر رکھنا بھی مشکل ہے

اندھیری رات کا افسوں
ابھی ٹوٹا نہیں ہے
اور مجھ کو
روشنی سے خوف سا آنے لگا ہے
میں پریشاں ہوں
نہ جانے روشنی میں کتنی شدت ہو
مجھے رنگین چشمے کی ضرورت پڑ گئی تو پھر؟
مجھے ہر چیز
اس چشمے کی رنگت کی
دکھائی دے اگر، تو کیا
کسی سے میں یہ کیسے کہہ سکوں گا :
یہ میں جو کچھ دیکھتا ہوں
رنگ اس کے سب حقیقی ہیں!

عجب منظر ہے رستے کا
کہ ہر اک شخص
دوڑا جا رہا تو ہے،
مگر کس سمت؟
شاید ہی کسی کو علم ہو
کہ کون سی منزل ہماری ہے
یہ کیسی روشنی ہے کہ
سرابوں نے حقیقت کے نقابوں کا
سہارا لے لیا ہے
اور میں
مانگے کی عینک سے
دکھائی دے رہے رستے پہ
دوڑا جا رہا ہوں
بولتا جاتا ہوں
لیکن
یہ مجھے کوئی نہیں کہتا
کہ چپ ہو جا!
کہے کیسے؟
کہ ایسے میں کسی کی کون سنتا ہے!

مرے دل میں
تمنائے فضا پیمائی زندہ تھی
تو میرے پر شکستہ تھے
مگر اب، بال و پر دے کر
مرے صیاد نے بے جان کر دی ہے
فضا میں تیرنے کی وہ تمنا
جو کبھی منہ زور ہوتی تھی
مجھے بے چین رکھتی تھی
مجھے اب کچھ نہیں پروا
کہ میں قیدِ قفس میں ہوں
کہ نیلے آسماں کی
بے کراں وسعت میں اُڑتا ہوں

سحر سے کوئی جا کر یہ کہو
تیرہ نصیبوں کے جہاں میں
آ تو جائے وہ،
مگر آہستہ آہستہ

مرے صیاد!
مجھ کو وہ شکستہ پر مرے دے دے
مجھے لَوٹا!
فضا میں تیرنے کی وہ تمنا
جو کبھی منہ زور ہوتی تھی
مجھے بے چین رکھتی تھی

ابھی مجھ کو ضرورت ہے
اسی دھڑکے کی
جو آزاد پنچھی کو
کسی صیاد کے
 بے سمت بھٹکے تیر سے ہشیار رکھے
جال سے بچنے پہ اکسائے

جو منقارِ قلم کو
ریشۂ قرطاس پر پیہم رواں رکھے
مرے افکار جامد ہو نہ جائیں
کہ
مجھے اک نظم کہنی ہے
فقط اک نظم کہنی ہے
اک ایسی نظم
جس میں
داستاں تصویر ہو جائے!
3 جنوری  1990ء 



کبھی اے حقیقتِ منتظَر


کبھی اے حقیقتِ منتظَر
کبھی اے امید کی صبحِ نو
کبھی آ بھی جا
میں فریب خوردۂ نور ہوں
اسی وجہ سے
مجھے تیرگی سے ہے پیار سا

مرے آسمانِ خیال پر
ہے براجمان
شکستگی کی سیاہ شب
یہیں بس نہیں
مری آپ اپنے وجود سے
جو ہے کش مکش
ابھی ہے جواں
	ہے عروج پر

کسے کیا خبر کہ جو دن چڑھے
تو وہ کیا لگے گا نگاہ کو
کہ حقیقتوں کا شعور مجھ کو نہ ہو سکا
کہ نگاہ میری رسا نہ تھی

کہ سبھی مناظرِ کوئے شب
جو دکھائے ہیں مجھے وقت نے
بہروپ تھے
وہ دیارِ غیر سے روشنی
جو ادھار مانگ کے لائے ہیں
وہ فریب ہے

کبھی جھٹ پٹا ہو شعور کا
مری اپنی فکر کے غارِ تیرہ و تار میں
مری دونوں آنکھوں کی پُتلیاں
بڑی دیر سے
کسی خوابِ خوش کی ہیں منتظِر

مری انگلیوں کی
ہر ایک پور میں
گویا دیکھتی آنکھ ہے
کہیں بن گئی
مجھے اس سحر کی تلاش ہے
جو مرے شعور سے لے جنم
مجھے نور دے

مجھے پور پور سے مِہرِ نو َ ہے تراشنا!
جو سفید روشنی دے مجھے
میں رہینِ عینکِ غیر تو نہ رہوں گا پھر
کبھی اے حقیقتِ منتظَر


21 فروری 1990ء 
 



پوری کتاب


میں کیا لکھوں جب
خدا نے اس کی ثنا میں پوری کتاب لکھ دی
میں کیا کہوں جب
صفا و مروہ کے سنگ ریزوں میں
آج بھی وہ
شہادتِ اہلِ قریۂ جاں
مچل رہی ہے
میں دیکھتا ہوں
ملائے اعلیٰ کے نور ماتھے پہ
نور کرنوں میں
کلمۂ لاالٰہ الّا
ازل سے اب تک، دمک رہا ہے
میں سن رہا تھا
ابوالبشر نے خدائے ارض و سما سے پوچھا
الٰہِ آخر!یہ کیا لکھا ہے؟
یہ کون ہستی ہے
جس کا اسمِ مبیں
ترے نام کے تسلسل میں
ضو فشاں ہے
کہا: یہ وہ ہے، کہ وہ نہ ہوتا، تو تُو نہ ہوتا
یہ تیری عورت
یہ نقرئی جسم حور و غلماں
یہ برگ و بر اور یہ گل یہ خوشبو
یہ نغمۂ عندلیبِ  رنگیں نوا، یہ چشمے
یہ کچھ نہ ہوتا
فلک نہ ہوتے، ملک نہ ہوتے
یہ چاند تارے
یہ وسعتِ لامکاں نہ ہوتی
کمال یہ ہے کہ وہ نہ ہوتا
تو 
تختِ عرشِ بریں نہ ہوتا
کہیں نہ ہوتا!
وہ حرفِ لولاک کا عظیم المقام وارث
نبئ اکرم، رسولِ آخر زماں، محمدؐ
سلام اس پر
سلام اس پر
وہ ذات ہے
کہ جلو میں جس کے
لکھوکھا بندگانِ عالی
گروہ اند گروہ پیغمبرانِ عالی
صفیں بنائے
ہدایتوں کے چراغ تھامے
رواں دواں ہیں
ابوالبشر کو
خدا نے عرشِ بریں سے
فرشِ زمیں پہ بھیجا
مسیحِ عالم کو رفعتِ خلد سے نوازا
بلا شبہ اک مقام ذی احتشام ہے یہ
عطائے ربِ کریم ہے یہ
وہ محترم ہیں
وہ محترم ہیں
مرے نبی کا مقام لیکن
کہوں تو کیسے
کہ شہرِ افلاک
اس کے قدموں کی سیر گہ ہے
یہ واقعہ ہے!!
میں لکھ رہا ہوں
میں سوچتا ہوں
مگر وہ ہستی!
ورائے ادرک دیکھتا ہوں
تو کیا لکھوں جب
خدا نے اس کی ثنا میں
پوری کتاب
لکھ دی!
8 ستمبر 1991ء 
 



ادراک

وہ آدمی عجیب تھا
ملا تو جیسے اجنبی
رہا تو جیسے اجنبی
گیا تو جیسے اجنبی
عجیب تھا وہ آدمی
وہ آدمی عجیب تھا
عجیب کم نصیب تھا
نہ وہ کسی کا ہو سکا
نہ کوئی اس کا ہو سکا
رہا وہ قید اپنی ذات کے حصار میں سدا
جو ایک بے صدا جہاں کا شخص تھا
کسی سے اس نے دل کی بات کب کہی
کسی کے دل کی بات اس نے کب سنی
نہ اس کی زندگی کسی کے کام کی
نہ اس کی موت سے جہاں میں کچھ خلل
وہ اپنی ذات کے لئے بِتا رہا تھا زندگی
جو مر گیا تو کیا ہوا
نہ مر سکا تو کیا ہوا
جہانِ بے کراں میں بے شمار لوگ اور ہیں
کہ جن کے سارے روز و شب میں
 ایک سا سکوت ہے
سکوت بھی عجیب سا
کہ جیسے موت کی صدا
کہ جس کے کان میں پڑی
جہاں سے وہ گزر گیا
وہ آدمی عجیب سا
وہ میرے جیسا آدمی

مئی 1998ء 
 



وہاں اُس بزم میں

وہاں اُس بزم میں اِک شخص وہ بھی تھا
کہ جس کے ہاتھ کی جنبش کو
جس کے منہ سے نکلے لفظ کو
قانون کہتے ہیں
وہ اپنی ذات کا قیدی
انا، پندار، خود بینی کی زنجیروں میں جکڑا تھا
وہ اپنے نام کی خاطر
کسی کو بھی نہیں لاتا تھا خاطر میں
کہا: اے اہلِ مجلس، غور سے سُن لو
سمجھ لو سب، یہاں اِک صرف میرا حکم چلتا ہے
مرے الفاظ حاوی ہیں
سبھی اقدار پر، ہر اِک روایت پر
جسے چاہوں
عروجِ عزت و توقیر سے محروم کر ڈالوں
جسے چاہوں
اُسے ناموس کی کرسی عنایت ہو

وہاں اُس بزم میں اک شخص وہ بھی تھا
جو دل میں درد رکھتا تھا
وہ جس نے ذات کی زنجیر توڑی تھی
گزاریں جاگ کر راتیں
وہ جس نے بے زبانوں کو زباں بخشی
وہ خود خاموش بیٹھا تھا

وہاں اُس بزم میں اِک شخص وہ بھی تھا
نگہ جس کی بصیرت کا خزینہ تھی
تحمل جس کا شیوہ تھا، تفکر جس کی عادت تھی
جو ہر اک بات کی تہہ تک اترتا تھا
اُسے محسوس کرتا تھا
بڑا بے چین تھا اور مضطرب لہجے میں
کچھ کہتا تھا لیکن
ربط سے محروم باتوں کا کوئی مفہوم کیا پاتا!

وہاں اُس بزم میں اک شخص وہ بھی تھا
کہ جس کا شوخ لہجہ بولتی آنکھیں
ہر اِک محفل کی رونق تھیں
وہ جو الفاظ سے انصاف کرتا تھا
وہ اپنے حرف ہونٹوں میں دبائے
خالی آنکھوں سے خلا میں گھُورتا تھا
سوچ میں گم تھا

وہاں اُس بزم میں اک شخص وہ بھی تھا
جسے ادراک کی دولت میسر تھی
جسے
الفاظ کو معنی عطا کرنے کا فن آتا تو تھا لیکن
بڑا چپ چاپ بیٹھا تھا
مگر بے چین لگتا تھا
سبھی آنکھوں نے دیکھا
اُس کی پلکوں پر رُکے آنسو
کبھی گرنے کبھی تحلیل ہو جانے پہ مائل تھے
بس اِک سسکی اٹھی
 پھر تو

وہاں خاموش بیٹھے سارے ہونٹوں کی فغاں
ادراک سے، سوچوں سے، لفظوں سے کہیں آگے
جہانِ بے کراں کی وسعتوں پر
اِس طرح سے چھا گئی
جیسے
وہاں کوئی نہ بیٹھا ہو!

24 ستمبر 1985ء 
 

آدمی طُور ہے

(1)
لامکاں!
لا مکاں میں کہیں
ایک ایسا جہاں جس کو برزخ کہیں
جس کا ادراک زنہار ممکن نہیں
جس کے بارے کسی نے کہا
کیا کہا؟
ایک نے یہ کہا:
وہ جہاں کہ جہاں وقت ہوتا نہیں
دوسرے نے کہا:
ماورائے شعور ایک ایسا جہاں
کہ جہاں
قربتیں، دوریاں، رفعتیں، پستیاں
یہ حدود و قیودِ زمان و مکاں
کچھ نہیں!
واں پہ کچھ بھی نہیں
جو کسی طور بھی حیطۂ فہم و ادراک میں آ سکے
میرے دل نے کہا،
اور اچھا کہا:
عقل کے بال و پر بھسم ہو جائیں جب
فہم و ادراک جس وقت معذور ہوں
سدرةالمنتہیٰ سے پرے ایک عالم ہو وجدان کا
نور ہی نور ہو، رنگ ہی رنگ ہوں
خامشی بھی نہ ہو، گفتگو بھی نہ ہو
جب خودی بے خودی، خود دہی
ہم کلامی دعا، خود کلامی دعا
دل بہ دل، لب بہ لب
پھیلتی جائے تب
اور ایسے میں جب
شوقِ اظہار
بے تاب ہو کر
نمی بن کے آنکھوں میں چھا جائے سب
دل بنے دمدمہ 
اور سینے کی دیوار گرنے لگے
 (2)
یہ تخیل کی پرواز بھی ہے اگر
تو حقیقت ہے یہ
اِس کے پیشِ نظر، یوں کہو:
وہ جہاں جس کو برزخ کہیں
نائبِ ربِّ اعظم کی نظروں سے مستور ہو
تو جنوں کیا ہوا؟
ہاں مگر، وہ نگہ
وہ جو ادراکِ ہستی کو مقصود ہے 
آج مفقود ہے 
(3)
لا مکاں!
لامکاں سے اُرے آسماں
آسماں! چاند، سورج، ستاروں بھری کہکشاں
جس کو گھیرے ہوئے ایک لاہُوت ہے
عالمِ خامشی!!
اک جہانِ بسیط ایسا جس کی حدیں
لا مکاں سے اُرے
از فلک تا فلک، حد ادراک تک
اور اُس سے پرے!
اور، اُس سے اُرے، نیلگوں وسعتیں
جن میں ہر وقت اک حشر برپا ہے
سب سمت
جب سے کہا اُس نے ”کُن“
تب سے اب
کتنی دنیائیں ظاہر ہوئیں پردۂ غیب سے
کتنی دنیائیں بحرِ عدم کی بلا خور موجوں میں گم ہو گئیں!
 
(4)
نیلگوں وسعتیں، نقرئی بدلیاں
یہ فضاؤں میں گرتے ہوئے
قطرہ قطرہ حوادث کا اک سلسلہ
وہ نتائج کی قوسِ قُزح، ہفت رنگ
اور اُس سے اُرے
یہ سنہری شفق، از افق تا افق
سبز فرشِ زمیں،
کوہسارِ سیہ پوش، نیلے سمندر،
یہ ریگِ سپید اور ابرِ کبود،
اور مبہوت کن سلسلے رنگ کے
چشمِ حیراں تماشا کرے تو تماشا بنے!
(5)
لامکاں!
لامکاں سے اُرے آسماں
آسماں سے ارے یہ جہاں
کس کی تخلیق ہے؟
کس کی کاریگری، کس کی قدرت کا شہکار ہے؟
اور کس کے لئے؟!
یہ ہے میرے لئے، یہ ہے تیرے لئے
آدمی کے لئے!
اور خود آدمی، وہ ہے کس کے لئے؟

(6)
آدمی اسفلِ سافلیں سے دَنی!
آدمی سدرةالمنتہیٰ سے ورائ!
آدمی ہے اِدھر، آدمی ہے اُدھر
آدمی بیچ میں!
آدمی حشر ہے
آدمی یہ جہاں
آدمی وہ جہاں، جس کو برزخ کہیں!
جس کا ادراک اب تک نہ ممکن ہوا
فہم و ادراک جس وقت معذور ہوں
آدمی سنگ ہے
عشق و وجدان جب اپنی آئی پہ آئے تو یہ طور ہے!
آدمی نار ہے، آدمی نور ہے
آدمی خاک ہے
خاکِ غیّور ہے،
آدمی طُور ہے!

19  اپریل 1996ء 
 



ہوا کے دوش پر

ابھی کچھ دیر پہلے خط ملا اُس کا
بلایا ہے مجھے اُس نے
لکھا ہے: تم بھی آ جاؤ
بڑے لوگوں کی محفل ہے
کبھی اُن سے جو مل بیٹھو
تمہیں معلوم ہو جائے
تمہاری حیثیت ہے کیا!
تمہیں معلوم ہے یہ تو
کہ میرے شہر یاروں سے مراسم ہیں
تمہیں میرے قد و قامت کا اندازہ بھی ہو جائے
بڑے لوگوں کی محفل ہے
امیرِ شہر بھی ہو گا 
سلیقہ تم کو آ جائے غلامی کا
تمہیں معلوم ہو جائے
کہ کیسے اس کی راہوں میں
بچھائی جاتی ہیں آنکھیں
غرور و تمکنت کو کس طرح تعظیم دیتے ہیں
تمہیں معلوم ہو جائے
کہ بھوکے خانماں برباد لوگوں کا
لہو کیسے پیا جاتا ہے،
آ جانا! تمہیں کھانا کھلائیں گے
بتائیں گے، دکھائیں گے، سکھائیں گے
سکھائیں گے تمہیں، سب کچھ دکھائیں گے
کہ کیسے آج کے میدانِ کربل میں
تڑپتے، پیاس سے بے حال
ننھے منے بچوں کا
پسینہ منہ کا آتا ہے
سکھائیں گے قرینہ خون پینے کا
چھلکتے جام کا جلوہ دکھائیں گے
تمہیں ایسا،
کہ تم جانِ جوِیں کا ذائقہ تک بھول جاؤ گے
تمہیں جو ناز ہے اپنی فقیری پر
یہ سارا خاک میں مل جائے گا اک دم!!
تمہیں ادراک ہو جائے
ہوا کے دوش پر
میری صدا میں کتنی قوت ہے
تمہیں احساس ہو جائے 
کہ تم نے مجھ کو پہچانا نہیں اب تک
مرے لفظوں، مری باتوں کے پیچھے کون طاقت ہے!
تمہیں معلوم ہو جائے
کہ کیسے 
میری راہوں میں بچھائی جاتی ہیں آنکھیں
غرور و تمکنت کو کس طرح تعظیم دیتے ہیں!

جواباً میں نے لکھا ہے:
مجھے معلوم ہے سب کچھ
مجھے معلوم ہے سب کچھ
تری باتوں، ترے لفظوں کے پیچھے ایک طاقت ہے!
وہ طاقت، جو
ہوا کے دوش پر پرواز کرتی ہے
مگر شاید تمہاری فکر بھی
ایسی ہوا کے دوش پر پرواز کرتی ہے
ہوا کے دوش پر، جو
اک جوئے کم آب سے بادل کا اک ٹکڑا چرا لائے
جو برسے یا نہ برسے کچھ نہیں ہوتا!
تمہارے شہر کی بے رحم سڑکوں پر
نمی ٹک ہی نہیں پاتی!
اِدھر! 
میرے رفیقوں کے دلوں میں وہ سمندر ہیں
کہ جو کوہ و بیاباں کی ہوا پر حکم رکھتے ہیں!
ہوا کو ساتھ لے کر
جھومتے بادل
ہوا بن کر
سمندر سے اٹھا کر آبِ حیواں
ہر نگر کو دان کرتے ہیں!
بڑا احسان کرتے ہیں
تمہارے شہر کی بے رحم سڑکوں پر
ندی نالے اگاتے ہیں
یہاں کے حبس پروردہ مکینوں کے
دلوں پر
دستکیں دے کر بتاتے ہیں:
ہوا کے دوش پر اُڑنا تو آساں ہے،
ہوا بننا نہیں آساں!!

7 مئی 1996ء 
 



یہ وقتِ صبحِ کاذِب ہے


یہ وقتِ صبح  کاذب ہے
یہ مشرق کی طرف جو چھا گئی ہے
وہ ردائے نور جھوٹی ہے
ابھی پھر تیرگی ہو گی!
وہ راتوں کا مسافر
دیر گزری، جانبِ مغرب رواں تھا
رات کا افسوں جواں تھا
میں نے دیکھا تھا
وہ بے منزل کا راہی
جو تھکن سے چور لگتا تھا
وہ جس کے ہر قدم سے
اک نقاہت سی ہویدا تھی
کماں تھی یا کمر تھی اُس تھکے ہارے مسافر کی
جو مانگے کی شعاعیں اس نے پہنی تھیں
وہ خود بھی مر رہی تھیں
اور جگنو مر چکے تھے
ہاں!
ابھی تو موت بام و در پہ چھائی ہے
ابھی اولادِ آدم شب گرفتہ ہے
وہ ہنستی بولتی گلیاں
گھروں میں شور بچوں کا، وہ بے ہنگام ہنگامے
سبھی! اس بے کراں شب کے سمندر میں
کسی کالی بلا کے سِحرِ بے درماں میں جکڑے ہیں
ابھی تو رات ہونی ہے!
مگر، مایوس کیا ہونا!
کہ وقتِ صبحِ کاذب تو
نقیبِ صبحِ صادق ہے!
ابھی گو رات ہونی ہے
مگر یہ رات کے آخر کا افسوں ہے
طلسمِ تیرگی کی آخری گھڑیاں
کسی کالی بلا کی موت کی ہچکی
کہ جس کے ساتھ
اس کے سارے جادو ٹوٹ جائیں گے
نوائے جاں فزا ”اللہ اکبر“  کی
زمیں کو، آسماں کو
روشنی سے ایسے بھر دے گی
کہ چڑیاں چہچہائیں گی
شگوفے مسکرائیں گے
سنو!
جو رات کی اس آخری ساعت میں
جاگے اور سو جائے
اُسے
صبحِ مبیں کی اوّلیں ساعت سے
محرومی کا
ایسا زخم آئے گا
کبھی جو بھر نہ پائے گا!

جون 1998ء 
 


ٹمٹماتے ہوئے چراغ کی لَو

(1)

اس سے پہلے کہ شام ہو جائے
اس سے پہلے کہ آفتابِ حیات
موت کی تیرگی میں کھو جائے
آؤ کچھ ایسے کام کر جائیں
جو زمانے میں اپنی یاد بنیں

(2)

زندگی کی کڑی مسافت ہے
کرب کا بے کراں سمندر ہے
آرزو کے سراب ہیں ہم ہیں
ہم قدم ہے ہماری تنہائی
موت کا رقص ہے بگولے ہیں
پاؤں کے نیچے آبلوں کے پھول
اور تشنہ زبان پر کانٹے
جسم ہے اور ہیں تھکن کے زخم
دھوپ کی برچھیوں کا مرہم ہے
اس سے پہلے کہ تیرگی چھا جائے
اور صحرا بھی آنکھ میں نہ رہے
اس سے پہلے کہ سانس تھم جائے
وقت کی نبض بے صدا ہو جائے
آؤ کچھ کام ایسا کر جائیں
جو زمانے کو یاد رہ جائے

(3)

زندگی بے ثبات ہے لیکن
جاودانی مزاج رکھتی ہے
موجۂ نورِ کرمکِ شب تاب
مظہرِ کاوشِ مسلسل ہے

(4)

تیرگی بے کراں سہی ہم دم
ٹمٹماتے ہوئے چراغ کی لَو
کوئی جگنو ہے یا ستارہ ہے
ایک وہ اشک جو دمکتا ہے
ایک وہ سانس جو بھٹکتی ہے
سانس وہ جس کو آہ کہتے ہیں
دل کی گہرائی سے نکلتی ہے
دل کی گہرائی میں اترتی ہے
(5)

شاخ پر حسن مسکراتا ہے 
غازۂ نورِ اولینِ سحر
اور مشاط قطرۂ شبنم
چند گھڑیوں کی بات ہوتی ہے
اور تاثیرِ موجِ روح فروز
زندگی بھر کو ساتھ رہتی ہے

(6)

زندگی بے ثبات ہے، سو ہے!
بے ثباتی میں حسن ہے اس کا
”موت اک ماندگی کا وقفہ ہے“
سو کے جاگے تو پھر نہیں سونا
اور یہ اپنی بے سکوں فطرت
کتنی بے چینیاں جگاتی ہے

(7)

اس سے پہلے کہ شام ہو جائے
جان سے اس طرح گزر جائیں
اور کچھ ایسا کام کر جائیں
زندگی کا جواز جو ٹھہرے
آدمی کا وقار کہلائے
آدمی کو پیام دینا ہے
اس سے پہلے کہ شام ہو جائے
روشنی کو دوام دینا ہے
آدمی کو دوام دینا ہے


22 جولائی 1998ء 


 

ایک ادھوری نظم

(1)

وقت بھی کم مسافرت بھی کڑی
اور منزل سے بے خبر رہبر
رہرووں کا مزاج بھی برہم
راستہ خار دار جنگل کا
دہشتوں کے مہیب سائے ہیں
دن کو بھی روشنی نہیں ملتی
رات کا راج سارے رستے پر
کوئی جگنو بھی دسترس میں نہیں
اور چنگھاڑتی ہواؤں کا
شور ایسا کہ شورِ محشر ہے
عرصۂ حشر سر پہ آن پڑا
کارواں کا نصیب کیا ہوگا!

(2)

ایک بیوہ کہ جس کے سب بیٹے
اس کا خون چوس کر بڑے ہو کر
گھور تاریک راستوں پہ چلے
راستہ گھر کا یاد بھی نہ رہا
اور ماں بے اماں ہوئی تنہا
بے بضاعت وہ جان بے چاری
جس نے آدھی صدی گزاری ہے
ایک امید کے سہارے پر
شاید اک روز وہ پلٹ آئیں
آج اس کو اگر ملے یہ خبر
تیرے بیٹے نہیں رہے تیرے
کیا قیامت نہ اس پہ ٹوٹے گی!

(3)

ایک ہے باغبان فطرت کا
وہ جو دھرتی میں پھول بوتا ہے
روز و شب دیکھ بھال کرتا ہے
سینچتا بھی تراشتا بھی ہے
چھانٹتا بھی نکھارتا بھی ہے
رنگ و بو کا حساب رکھتا ہے
خار و خس کو بھی پالتا ہے وہ
چند پودے اگر برے بھی ہوں
ان کی بھی دیکھ بھال کرتا ہے
باغ سارا خراب ہو جائے
چند پودے بھلے بھلے بھی ہوں
وہ سبھی کو اکھاڑ دیتا ہے
اور پھر سے زمیں بناتا ہے
پھر گلستاں نیا اگاتا ہے

(4)

عصر کا وقت آن پہنچا ہے
دھوپ کا رنگ ہے بدلنے کو
چند گھڑیوں کا میہمان ہے دن
شام کا انتظار کاہے کو
س سے پہلے کہ شام ہو جائے
جاں سے گزرو جہان سے نکلو
قریۂ بے امان سے نکلو
دائرۂ گمان سے نکلو
طرزِ افکار کو بدلنا ہے
وہم گرداب سے نکلنا ہے
رہگزارِ یقیں پہ چلنا ہے

(5)

قسم اپنے شکستہ بازو کی
اور کشمیر کے چناروں کی
بیت اقدس میں ہو کا عالم ہے
قلبِ انساں پہ موت طاری ہے
آدمیت کی روح زخمی ہے
بے قراری بھی اب نہیں باقی
زندگی جانئے ادھوری ہے
میرے افکار بھی ادھورے ہیں
اور یہ نظم بھی ادھوری ہے


19 اکتوبر 1998ء 

 



بابا مجھے معاف نہ کرنا

میں تیرا مجرم ہوں بابا!
بابا! مجھے معاف نہ کرنا
میں تیرا مجرم تو ہُوں ہی،
تیرے رب کا بھی مجرم ہوں
تیرے بچوں کا مجرم ہوں
دیکھ مرے ہاتھوں کو، بابا!
یہ میرے ہی خون سے تر ہیں
میں نے خود کو قتل کیا ہے
میں اپنی آزادی کا بھی خود قاتل ہوں!
میں اُس عزم کا، اُس جذبے کا بھی قاتل ہوں
جس کے بل پر
 تو نے دھرتی کا اِک ٹکڑا عرش مقام بنا ڈالا تھا
میں اُس آنکھ کا بھی مجرم ہوں
جس نے اندھی رات کے افسوں کو اشکوں کے نور سے توڑا
جس نے فکر کے ننھے ننھے جگنو پالے
اور ممولوں کو شہبازوں سے لڑوایا
جس نے مجھ کو خواب دکھایا
خواب جو عین وحی کی صورت، عرش سے اترا
ہاں!اُس کی تعبیر بڑی برکت والی تھی
برکت والی رات میں اتری
قدر کی رات میں قدرت نے اک تحفہ بخشا
لیکن میں نے اُس تحفے کی قدر نہ جانی
تحفہ دینے والے کو کیا منہ دکھلاؤں گا میں، بابا!
بابا! مجھے معاف نہ کرنا
میں نے خود کو قتل کیا ہے
میرے ہاتھ اور میرا دامن
میرے خون سے لت پت ہیں سب
نانِ جویں سے میری بھوک نہیں مٹتی اب
میری پیاس کو اب پانی ناکافی ٹھہرا
میری ایک خدا پر اب گزران نہیں ہے
میرا ایک خدا مغرب میں ایک شمال میں رہتا ہے
پر دونوں مجھ کو روٹی دینے سے قاصر ہیں
اور میں اپنی دوزخ جیسی بھوک مٹانے کی خاطر
حق اپنے جیسوں کا کھاتا ہوں
اور لہو پیتا ہوں اپنی زمزم جیسی قدروں کا
میرے جسم پہ ہے آویزاں جو پیراہن
میری بہنوں کی عصمت کی لیروں سے وُہ سِل کے بنا ہے
مجھ کو اپنے کھانے سے بھی، پانی سے بھی، 
لیروں سے بھی بو آتی ہے
میری سوچیں متعفن ہیں
میرے جذبے پژمردہ ہیں 
میرے اندر کوئی پل پل
کرچی کرچی ٹوٹ رہا ہے
میں قاتل ہوں اپنے اندر کے انساں کا
بابا! مجھے معاف نہ کرنا
میری فکر پراگندہ ہے
میرا ذہن غلام ہوا ہے
بیچ خلا کے اُڑتی پھرتی، چلّاتی، چنگھاڑیں مارتی،
ان شیطانی آوازوں کا
جن کا منبع تک مجھ کو معلوم نہیں ہے
میرے گھر میں بھی اک ڈائن کا ڈیرہ ہے
جس نے مجھ کو بیوی بچوں سے بے گانہ کر رکھا ہے
اس کے خال و خد میں ایسا گم ہوں، بابا!
مجھ کو آگے پیچھے کا کچھ ہوش نہیں ہے
مجھ کو اب اپنے ہونے کا اور نہ ہونے کا بھی
کچھ ادراک نہیں ہے!
میری روح پہ اک دجّال نے قبضہ کر رکھا ہے، بابا!
میں سکرات کے عالم میں ہوں
کیا جانے میں زندہ بھی ہوں یا مردہ ہوں
بابا! میری ماں بھی مجھ سے رنجیدہ ہے!
وہ جو مجھ کو گود میں لے کر لوری گایا کرتی تھی
وہ لوری بے آواز ہے کب سے!
رات کی تاریکی میں اکثر
اک سسکی سی سنتا ہوں میں
شاید میری ماں روتی ہے
روتی ہو گی، مجھ کو ایسے حال میں پا کر،
اس کو رونا تو آئے گا، روئے گی نا!
بابا، مجھ کو ڈر لگتا ہے!
کہتے ہیں جب دھرتی روتی ہے تو سو طوفان آتے ہیں!
روتے روتے جب اس کی ہچکی بندھ جاتی ہے تو
سنتے ہیں کہ ساری دنیا ہِل جاتی ہے۔ 
ہلتی ہو گی!
لیکن میں سکرات کے عالم میں کیا جانوں؟
بابا، میں نے اپنا بازو توڑ دیا ہے
میں نے اس ڈائن کی خاطر 
سب کنبے کو چھوڑ دیا ہے
میں نے کیا چھوڑا ہے بابا، سب نے سب کو چھوڑ دیا ہے!
اور اب سارے خوف کے مارے کانپ رہے ہیں
میں نے اک تلوار بنائی بھی تھی اپنے دشمن سے لڑنے کو
لیکن میرے بازو اب تلوار اٹھانے جوگے کب ہیں!!
میں نے اس تلوار کو گھر کے اک کونے میں
اک دیوار بنا کے اس میں گاڑ دیا ہے
میری بھلائی چاہنے والے جو چند اِک تھے
ان کو بھی دیوار کے پیچھے ڈال چکا ہوں
بابا، مجھ کو ڈر لگتا ہے
میرے جسم کا خلیہ خلیہ کانپ رہا ہے
ڈرتا ہوں میں ٹوٹ نہ جاؤں!
سب کہتے ہیں مجھے سزا تو ملنی ہو گی! یہ تو ہوگا!
بابا! جانے تب کیا ہو گا؟!
بابا!
مجھے معاف نہ کرنا تجھ کو بھی تو مشکل ہو گا!
لیکن، بابا!
ہرگز مجھے معاف نہ کرنا!
بابا، مجھے معاف نہ کرنا!!

30 مارچ 2005ء 
 


کوئی تو بات ہے!

بات کچھ اور ہے!
واقعہ یوں نہیں !
یوں نہیں ہے کہ 
اک دم زمیں تھرتھرانے لگی
اور کہسار کی چوٹیاں ڈھے گئیں
اور اُن پر بسی بستیاں
دیکھتے دیکھتے
پتھروں کے سمندر میں یوں بہہ گئیں
جیسے خاشاک ہو!
یوں نہیں!!!
اہلِ ادراک!ایسانہیں!
بات کچھ اور ہے!
ہاں! ستم تھا روا کوئی ایسا کہ جو 
میرے شایاں نہ تھا،تیرے شایاں نہ تھا!
ظلم ایسا کوئی ہو رہا تھا کہ جو
کوہساروں پہ بھاری پڑا!!!
کون جانے!
کسی بے نوا کی فغاں ابن قاسم تلک
جب نہ پہنچی تو سوئے فلک چل پڑی!
یا 
کہیں کوئی قارون اپنے خزانوں 
کی بھاری کلیدوں تلے دب گیا!
یا 
کوئی تاجرِ بے وطن
اہلِ ایکہ کی مکاریوں کا نشانہ بنا!
یا 
سدومی کوئی، ایک سفاک بوڑھے کی
بھوکی ہوس کی غلاظت میں لتھڑا ہوا
اپنا چہرہ زمیں میں چھپانے کو بے چین ہو!
یا 
کہیں 
ان پہاڑوں کے دامن میں بہتی ہوئی اک ندی
کچی کلیوں کو موسم سے پہلے چٹکتے ہوئے دیکھ کر
دم بخود رہ گئی!
مرغ و ماہی کی آنکھیں بھی شیشہ ہوئیں
پتھروں کے کلیجے چٹخنے لگے
اور وہ اپنی جا سے کھسکنے لگے
کانچ کی کتنی گُڑیاں کسی بھاری پتھر سے کُچلی گئیں!
یا 
کسی اژدہے کی سَمِیں پھونک
ارضی بہشتوں کی ساری فضا میں کوئی زہر سا بھر گئی
اور انسان رشتوں کی پہچان سے ناشناسا ہوا
ایک حیوان اور اِک ہوس رہ گئی!
دونوں مل کر ضمیرِ شرافت کے لاشے پہ ناچا کئے!
یا 
کسی مصر کا حکمراں 
اپنے قد، اپنی اوقات سے
ایسا نکلا کہ آدم کی اولاد
اُس کی نظر میں
پرِ کاہ سے یا پرِ مُور سے بھی دُنی رہ گئی!
یا 
مکیں اپنے سنگی مکانوں، فصیلوں کو
فطرت کے قانون سے ماورا جان کر
بجلیوں، بادلوں، زلزلوں کا تمسخر اُڑانے لگے!
یا 
قوانینِ فطرت سے بڑھ کر
کسی حاکمِ بابل و نینوا کے بنائے ہوئے
ضابطے محترم ہو گئے
اور انسان طبقوں میں بٹنے لگا!
یا 
کتابِ ہدایت کتابِ حکایت بنا دی گئی
کاہنوں، جوگیوں،
سادھوؤں کا کہا محترم ہو گیا
اور حرفِ ہدایت کو ذہنوں سے
اس طرح کُھرچا گیا
سوچ اِس طور بدلی
کہ ہر کعبۂ جاں کا سنگِ سیہ خود خدا ہو گیا
اور خدا آدمی سے جدا ہو گیا!
یا 
پیامِ ہدیٰ کے فقط لفظ باقی بچے
اور روحِ ہدیٰ کھو گئی
قلبِ محراب میں اک ادا کار
اپنی اُپَج کے مطابق معانی کی بازیگری کر گیا
یا 
کہیں اِک اَرِینا سجا!
اک طلائی قفس میں مقید
حسیں واہمے کے لئے
لوگ اپنی انا قتل کرنے لگے
جب انا مر گئی تو سوائے تعفن کے واں کچھ نہ تھا
صاحبو! 
آخرش، یہ تو ہونا ہی تھا!
یہ جہاں بھی جہاں ہے مکافات کا!
ورنہ وہ
جس کی رحمت کسی حد میں آتی نہیں
وہ حوادث کو یوں راہ دیتا کبھی؟!
بات کچھ اور ہے!
جس پہ اتنی وعیدیں اتاری گئیں
کاش ہم جان لیں!
بات کوئی تو ہے!
کارواں اک پڑاؤ پہ آ کر رکا تھا ذرا دیر کو
فکرِ کم کوش نے راستہ کھو دیا
منزلِ عشق دل نے فراموش کی
ذوقِ عرفاں پہ حاوی شکم ہو گیا
گرگ و سگ آدمی سے ہویدا ہوئے
کرگسِ طمع کے تیز پنجے ہوئے
اور کنجشک پر خوف طاری ہوا
برگ و بر شاخساروں پہ لرزاں ہوئے
زندگی ڈر گئی!
تن کے زنداں میں جو روح تھی، مر گئی
شدتِ غم سے پتھر لرزنے لگے
ارضِ جاں پر بپا ہو گیا زلزلہ، کچھ نہ باقی بچا!
آنسوؤں کے خدا!
قلبِ انساں میں بھی ہو بپا زلزلہ!

4 نومبر 2005ء عید الفطر 1426ھ
 


مجھے اک نظم کہنی تھی

مجھے اک نظم کہنی تھی
مجھے مدت کے پژمردہ تفکر کو لہو دینا تھا
صدیوں پر محیط اک عالمِ سکرات میں
 مرتے ہوئے جذبوں کو
پھر سے زندگی کی ہاؤ ہو سے آشنا کرنا تھا
 ہونٹوں پر لرزتے 
گنگ لفظوں کو زباں دینی تھی
اشکوں کے اجالے سے
طلسمِ تیرگی کو توڑنا تھا
روشنی کو عام کرنا تھا
رگِ احساس کو پھر سے جِلا دینی تھی
آنکھوں میں بصارت کا بصیرت کا
کہربا خیز اِک سُرمہ لگانا تھا
رگوں میں منجمد ہوتے لہو کو تاپ دینی تھی
سرِمو سے رگِ جاں تک
حیاتِ نو کی دھڑکن کو جگانا تھا
مشامِ جاں کو خوشبوئے حیاتِ جاوداں سے
آشنائی بھی دلانی تھی
ضمیرِ آدمیت کو 
گرفتِ پنجۂ عفریتِ سیمیں سے
مہاجن کے تصرف سے
رہائی بھی دلانی تھی
مجھے اک نظم کہنی تھی!

مجھے
دیوار و در سے ماورا
عرشِ بریں کے سائے میں
 اک گھر بنانا تھا
تب و تابِ تمنا کا اجالا اُس میں بھرنا تھا
مجھے داغِ تمنا بھی میسر تھا
مگر شمس الضحیٰ کے اور میرے درمیاں
صدیوں سے چھایا تھا غمامِ غم
نظر تھی میری ژولیدہ تو سوچیں تھیں پراگندہ
خمارِ خود فراموشی سے
خود بھی جاگنا تھا
دوسروں کو بھی جگانا تھا
نگاہِ آشنائے ظلمتِ شب کو
شناسائے تب و تابِ سحر
ہونے کی سختی بھی تو سہنی تھی
مجھے اک نظم کہنی تھی

مرے افکار کوتجسیم کی قوت ملی
تو اِک نگاہِ دور بیں کو
وقت کی تصویر میں پنہاں
بدلتی رُت نظر آئی
مری سوچوں سے 
کالک دھُل گئی ساری
مجھے منزل دکھائی دے گئی
اُس گھر کی صورت جس کی دیواریں
اُسی عرشِ بریں کے سائے میں تعمیر ہونی تھیں
وہ جس کی چھت میں آویزاں
کئی شمس و قمر ہونے تھے
اُس کو آگہی کی عظمتوں کا
اِک درخشاں باب ہونا تھا

مرے جذبوں کو بازو مل گیا
دیبل کی مٹی سے
رگِ جاں میں لہو اِخلاص کا دوڑا
نگاہِ مردِ مومن نے ہوا کا رخ بدل ڈالا
فلک سے قدر کی شب میں
ہوئی نازل وہ برکت
جس پہ نازاں آدمیت تھی!

بنے گھر کو بسانا کتنا مشکل ہے!
مجھے معلوم ہی کب تھا!
مجھے شمس و قمر سے جگمگاتا گھر ملا جب تو
مری ظلمت پسند آنکھوں میں
پتھر پڑ گئے ایسے
کہ اپنے آپ کی پہچان تک باقی نہ رہ پائی
گئی آنکھوں سے بینائی
مجھے اب روشنی سے خوف سا آنے لگا ہے
میں پریشاں ہوں
گماں پرور سماعت کے اشاروں پر
شب دیجور کو صبحِ مبیں کا نام دیتا ہوں
مگر بے چین رہتا ہوں
وہی مشکل جو پہلے تھی وہی پھر آ پڑی ہے
وقت کی منزل کڑی ہے
میں پریشاں ہوں
بنائے فکر میں لاوا سا کوئی کلبلاتا ہے
تو میرا وہ پہاڑ ایسا ارادہ ڈول جاتا ہے
مجھے
 اک نظم کہنی تھی!؟


19 دسمبر 2005ء 




اہل محفل کی جبینیں دیکھ کر
خوش رہو، ہم نے کہا اور چل دئے

***
ان پیج سے تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com
