سمت
شمارہ 9
شمارہ۔۹،  ا کتوبر تا دسمبر ۲۰۰۷ء
مدیر: اعجاز عبید
یاروں نے کتنی دور بسائی ہیں بستیاں
عینی آپا کی یاد میں


مجھے کہنا ہے کچھ۔۔۔۔

عزیز قارئین
اسلام علیکم 
رمضان کا مبارک مہینہ ہے اور عید کی آمد آمد ہے۔ اور اس کے بعد ہی پھر اسی سہ ماہی میں دسہرا، پھر دیوالی اور اس کے بعد کرسمس کے تہوار بھی ہیں۔ لیکن ان تازہ زخموں کے باعث جی نہیں چاہ رہا کہ  ان کی مبارک باد دی جاۓ۔ پچھلے سہ ماہی میں ہی حیدر آباد دکن میں دو بم دھماکے، اس سے پیدا شدہ حالات میں  بے شمار معصوم مسلم نوجوانوں کی گرفتاریاں۔ یہ سیاسی حالات ہی کیا کم تھے کہ اردو دنیا کو ایک ساتھ دو دن کے عرصے میں ہی تین زخم ایک ساتھ لگے۔ عینی آپا، گیان چند اور غیاث متین۔ یہ شمارہ ان رفتگاں کی یاد میں۔ مزید کچھ نہیں۔ اب ان حادثات کے باعث  قلم کو اگلے سہ ماہی تک کےلئے خاموش کر رہا ہوں۔

اعجاز عبید 

حمد
مصحف اقبال توصیفی

میں وضو کر کے تجھے سوچوں گا
پھر ترا نام لکھوں گا اپنے
دل کی مٹی پہ
شجر اور حجر، چاند، ستارے، دریا
دور تک پھیلا یہ آکاش، نباتات، ہوا، وادیاں، پربت، میداں
ابر پاروں سے کہوں گا کہ سنو۔۔۔۔۔
جو ہے معبود تمہارا ، وہی معبود مرا
جو ہے مسجود تمہارا ، وہی مسجود مرا
جو تمہارا ،وہی خالق، وہی رازق، وہی رب ہے میرا
وہ الٰہہ ہے تمہارا میرا
وہ رحیم اور کریم
جہ جو ہے سب سے عظٰیم۔۔

اور پھر میرے لہو کے اندر
چاند نکلے گا کسی بدلی سے
اور اک نور سا میرے دل میں
میرے دائیں، مرے بائیں، مرے آگے، پیچھے
میری آنکھوں، مرے کانوں
مرے سینے میں اتر جاۓ گا

نعتِ نبی ﷺ
ایس ایم عقیل

اک مسافر
جس کی راہوں میں کانٹے بچھائے گئے
کوششیں رات دن
راہِ حق سے ہٹانے کی ہوتی رہیں
وہ تھا ثابت قدم
    صرف چلتا رہا
اس مسافر نے رکھے جہاں بھی قدم
وہ جگہ سجدہ گاہوں سے افضل ہوئی
جس گلی سے بھی گزرا  وہ مردِ  خدا
اس گلی کی فضائیں معطر ہوئیں
اس کی چاہت ہوئی
اس کو ڈھونڈھا گیا
اس کے قدموں کی آہٹ سنائی نہ دی
اس کے نقشِ قدم کا نشاں نہ ملا
کان اپنے سماعت سے محروم تھے
پنی آنکھوں میں ذوقِ بصیرت نہ تھا
جب سماعت ملی
    تو سنائی دیا
دل کے نزدیک قدموں کی آہٹ لگی
جب نظر کو بصیرت عطا ہو گئی
تو نگاہوں نے حیرت سے دیکھا کیا
اس کے نقشِ قدم
شاہراہوں میں تبدیل ہونے لگے
شاہراہوں کا اک سلسلہ ہوگیا
ساری دنیا میں اک جال سا بچھ گیا
 
آہ عینی آپا ۔۔قرۃ العین حیدر
رفت: ۲۰ اگست ۲۰۰۷
ورجینیا وولف سے سب ڈرتے ہیں
....عینی آپا سے ایک ملاقات
سلام بن رزاق
۱ ۲ اگست کو ٹی ۔ وی ۔ کی یہ خبر اردو والوں پر بجلی کی طرح گری کہ اردو کی مایہ ناز ادیبہ قرة العین حیدر کا انتقال ہوگیا ۔ یہ سچ ہے کہ موت سے کسی کو رستگاری نہیں ، مگر بعض ہستیاں ایسی ہوتی ہیں جن کی موت سے ایک عہد کا خاتمہ بالخیر ہوجاتا ہے ۔ قرة العین حیدر اردو والوں کی ہر دلعزیز عینی آپا ، ایسی ہی نابغہ روز گار ہستی تھیں ۔ وہ بہت کم لوگوں سے ملتی تھیں مگر جو لوگ ان سے مل لیتے تھے ان کے لئے وہ لمحات یادگار ہوجاتے تھے ۔ خاکسار کو بھی ان سے ملنے کا شر ف حاصل ہے ۔ ان سے پہلی ملاقات کا نقش تو آج بھی میرے ذہن میں محفوظ ہے ۔
تیس پنیتیس برس پہلے کی بات ہے ۔ ہندی کے نامور طنز و مزاح نگار شرد وشی نے ایک مضمون لکھا تھا جو اس زمانے کے مشہور ہندی ہفتہ وار” دھرم یگ ‘ میں شائع ہوا تھا ۔ جس کا عنوان تھا ۔ ورجینیا وولف سے سب ڈرتے ہیں۔ اردو میں جدیدیت کا غلغلہ تھا اور ہندی میں بھی ’ آدھونکتا واد ‘ کا بول بالا تھا۔
’جدید ادب ‘کے حوالے سے4 کیا ہندی اور کیا اردو دونوں زبانوں میں ژاں پال سارتر ، جیمس جوائس کامو اور ورجینیا وولف جیسے ناموں کی دھوم تھی ۔ ’ آگ کا دریا ‘ کی اشاعت کے بعد کسی نا قد نے قرة العین حیدر کو اردو فکشن کی ’ ورجینیا وولف ‘ لکھ دیا ۔ اس کے بعد ہر کوئی خواہ اس نے ورجینیا وولف یا ’ آگ کا دریا ‘ پڑھا ہو یا نہ پڑھا ہو قرة العین حیدر کو اردو کی ورجینیا وولف کہنا شروع کردیا تھا ۔ اس زمانے میں قرة العین حیدر کا ایسا دبدبہ تھا کہ ایک طرف ان کے افسانوں ، ناولوں ، رپورتاتز اور سفر ناموں نے برصغیر کے نہ صرف اردو داں طبقے کو اپنے حلقۂ اثر میں لے لیا تھا بلکہ انگریزی اور ہندی کے علاوہ دیگر علاقائی زبان میں بھی ان کے افسانوں اور ناولوں خاص طور پر ’ آگ کا دریا ‘ کو قدر کی نگاہ سے دیکھا جانے لگا تھا ۔
ان کی تخلیقات کی مقبولیت کے ساتھ ساتھ ان کی پر وقار شخصیت اور ان کی برہم مزاجی نیز تنہائی پسندی کے قصے بھی خاصے عام تھے ، کوئی ان پر پی ۔ ایچ ۔ ڈی کرنا چاہتا تھا ۔ فون پر اجازت طلب کی تو انہوں نے سختی سے منع کردیا ۔ان کے بارے میں اکثر لوگ خاص طور پر باقر مہدی صاحب اپنے مخصوص انداز میں ہم نئے لکھنے والوں کو یہ کہہ کر ڈراتے تھے کہ وہ کسی سے نہیں ملتیں ، دروازے سے ہی لوٹا دیتی ہیں ۔ بلکہ بعض اوقات تو منہ بھی نوچ لیتی ہیں ۔ باقر صاحب کے کہنے کا انداز کچھ ایسا ہوتا تھا جیسے کوئی بچوں کو طلسماتی کہانیوں کی کسی پراسرار جادوگرنی سے ڈرا رہا ہو ۔ مجھ پر بھی ان کی باتوں کا کچھ ایسا اثر ہوا کہ کبھی ان سے ملنے کا خیال بھی آتا تو ہمت پست ہوجاتی ۔ یہی وجہ تھی کہ میرے افسانوں کا پہلا مجموعہ ۷ ۷ ۹ ۱ میں چھپا تھا ۔ لیکن ان کے گھر جا کر ان کی خدمت میں پیش کرنے کی جرأت نہیں ہوسکی ۔ وہ ان دنوں ٹائمز گروپ کے مشہور اخبار ، السٹریٹیڈ ویکلی ، میں اپنی خدمات انجام دے رہی تھیں ۔
۱ ۸ ۔ ۰ ۸ ۹ ۱ ءکی بات ہے آل انڈیا ریڈیو پر معروف شاعر جاوید ناصر ایکزیکٹیو آفیسر کے فرائض انجام دے رہے تھے ۔ ان سے اکثر ملنا ہوتا تھا ۔ ایک دن انہوں نے کہا ” تم عینی آپا (قرة العین حیدر) سے ملنا چاہتے تھے ۔ میں کل ریڈیو کا نٹریکٹ پرد ستخط لےنے ان کی رہائش گاہ پر جارہا ہوں اگر چلنا چاہو تو چلو ۔“
اپنی کتاب پیش کرنے اور ملاقات کرنے کا یہ اچھا موقع تھا ۔ میں فوراً تیار ہوگیا ، لیکن اس اندیشے کا بھی اظہار کردیا کہ وہ بغیر اپوائنٹ مینٹ کے کسی سے ملنا پسند نہیں کرتیں ۔ جاوید نے کہا ” یہ مجھ پر چھوڑ دو “ ۔ جاوید ان سے ریڈیو پروگراموں کے سلسلے میں دو تین بار مل چکے تھے ۔ انہوں نے آکاش وانی پر ان سے ایک انٹرویو بھی لیا تھا ۔
عینی آپا پیڈر روڈ پر رہتی تھیں ۔ ہم لوگ دوسرے دن وقت مقررہ پر ان کے فلیٹ پر پہنچے ، میں اندر سے قدرے گھبرایا ہوا تھا ۔ باقر صاحب کی بات بار بار یاد آرہی تھی کہ وہ ملنے والوں کو دروازے سے ہی لوٹا دیتی ہیں ، بلکہ بعض اوقات منہ بھی نوچ لیتی ہیں ، بہرکیف ڈور بیل بجانے کے کچھ دیر بعد دروازہ کھلا اورایک ضعیفہ نے باہر جھانک کر پوچھا ۔ ”کون ہے ؟ “ غالباً یہ ان کی نوکرانی تھیں ۔ جاوید نے اپنا نام اور کام بتایا ۔ ضعیفہ واپس چلی گئیں ۔ چند لمحوں بعد لوٹ کر آئیں اور ہم لوگوں کو اندر ڈرائنگ روم میں بٹھا کر پھر غائب ہوگئیں ۔میں نے کمرے کا جائزہ لیا ۔ چھوٹا سا ڈرائنگ روم تھا ۔ دیواروں پر تین طرف بڑے بڑے بک شیلف بنے ہوئے تھے جن میں انگریزی اور اردو کی موٹی موٹی کتابیں قرینے سے سجی ہوئی تھیں ۔ پانچ سات منٹ گزر جانے کے بعد بھی عینی آپا باہر نہیں نکلیں تو میں نے بے چینی سے پہلو بدلا ۔ جاوید نے آہستہ سے کہا ۔” وہ تیار ہورہی ہوں گی ۔“ میں ان کے جملے کا مطلب نہیں سمجھا ۔ آخر دس بارہ منٹ بعد وہ باہر آئیں ۔ گہرے اودے رنگ کی چھینٹ کی شلوار کرتہ زیب تن کئے ہوئے تھیں ۔دوپٹہ گلے میں حائل تھا، باب کٹ بالوں میں مہندی کی جھلک تھی ۔ کانوں میں کوئی زیور تھا یا نہیں ۔ اب یاد نہیں البتہ گلے میں لباس کے رنگ سے میچ کرتے بڑے بڑے موتیوں کی مالا تھی ۔ کلائی پر گھڑی آنکھوں پر موٹی فریم کا چشمہ اور ہونٹوں پر لپ اسٹک کی ہلکی ہلکی سرخی ، واقعی وہ تیار ہوکر ہی آئی تھیں ۔ بعد میں معلوم ہوا کہ وہ ملاقاتیوں سے اسی وضعداری سے ملتی ہیں ۔
ان کی مسحور کن شخصیت کو دیکھ کر میرے ذہن میں کسی پراسرار جادوگرنی کا تصور پا ش پا ش ہو چکا تھا ۔ وہ تو کسی ریاست کی شہزادی معلوم ہورہی تھیں ۔ ہم انہیں دیکھتے ہی احتراماًکھڑے ہوگئے ۔ انہیں آداب کہا ۔ وہ صوفے پر بیٹھتی ہوئیں ہمیں بھی بیٹھنے کااشارہ کیا ۔ جاوید نے میرا تعارف کرایا ۔ بولیں ۔ ” جانتی ہوں ۔ رسالوں میں دیکھا ہے ۔“ پھر مجھ سے مخاطب ہوئیں ۔ ” کہاں کے رہنے والے ہو ؟“
میں نے کہا ۔ ” میں بمبئی کا ہی رہنے والا ہوں۔“
میں نے اپنا مجموعہ ” ننگی دوپہر کا سپاہی “ کا ایک نسخہ دستخط کر کے ان کی خدمت میں پیش کیا ۔
انہوں نے کتا ب کو ادھر ادھر سے الٹ پلٹ کر دیکھا اور پوچھا ۔ ” تم لوگ ترقی پسند ہو یا جدیدیت پسند؟“
میں نے کہا ۔ ” ہم نہ ترقی پسند ہیں نہ جدیدیت پسند ۔ بس جو سمجھ میں آتا ہے لکھتے ہیں ،“ ۔
بولیں ....” تمہارا امام کون ہے ؟ سردار جعفری ، شمس الرحمن فاروقی یا باقر مہدی ؟ “
لہجے میں ہلکی سی شوخی تھی ۔ میرا خوف بھی قدرے کم ہو چکا تھا ۔ میں نے جاوید کی طرف دیکھا وہ حسب عادت اپنی انگلیاں چٹخارتے ہوئے منہ منہ مسکرارہے تھے ۔ میں نے رسان سے کہا ۔
” ہمارا کوئی امام نہیں ۔ ہم امت بے رسول ہیں ۔“ اس پر وہ ذرا سا مسکرائیں اور بولیں ۔ ’ گڈ ‘ ....
اتنے میں نوکرانی چائے کی ٹرے لے آئیں ۔ ٹرے میں بسکٹ اور نمکین کی پلیٹیں بھی تھیں ۔
میں آگ کا دریا پڑھ چکا تھا ۔ اس پر ناقدین کی آراءبھی میری نظر سے گزری تھیں ۔ ایک سوال میرے ذہن میں کلبلا رہا تھا ۔ آخر میں نے جھجھکتے ہوئے پوچھ ہی لیا ۔
” آپا ! اس بات پر تو سارے نا قدین متفق ہیں کہ ” آگ کا دریا ‘ اردو کا جدید کلاسیک ، ناول ہے ۔ مگر بعض کا کہنا ہے کہ اس ناول پر جمیس جوائس اور ورجینیاوولف کے اسٹریم آف کا نشیس نیس کا اثر ہے ....
ان کی روشن پیشانی پر خفیف سا بل پڑ گیا ۔ قدرے تیز لہجے میں بولیں۔
” جیمس جوائس ؟ اردو میں کتنے لوگوں نے پڑھا ہے جیمس جوائس کو ؟ وہ دیکھو وہاں رکھا ہے پورا جیمس جوائس ۔ انہوں نے انگلی سے ایک شیلف کی طرف اشارہ کیا ۔ وہاں انگریزی کی کئی موٹی موٹی کتابیں قرینے سے لگی ہوئی تھیں ۔ وہ کھنکتے ، لہجے میں کہہ رہی تھیں ۔
” اور یہ اسٹریم آف کا نشیس نیس (Stream of Conciousness)کیا ہوتا ہے ؟ کسی نے کچھ کہہ دیا باقی سب اسی کی تکرار کرنے لگتے ہیں ۔ ارے ناول میں اس کے علاوہ بھی تو بہت کچھ ہے غور کرنے کےلئے ۔“ میں نے جلدی سے کہہ دیا ۔” باقر صاحب کہہ رہے تھے ۔“
باقر صاحب کا نام سن کر لمحے بھر کو توقف کیا پھر بولیں ۔ ” باقر کی ہر با ت سے اتفاق کرنا ضروری نہیں ہے ۔ “ ہم لوگ چائے پی چکے تھے ۔ تھوڑی دیر بعد ہم نے ان سے اجازت طلب کی ۔ دروازے تک ساتھ آئیں ۔ پھر بولیں ۔” آپ لوگوں نے اچھا کیا کہ اپنا کوئی امام نہیں بنایا ۔بس لکھتے رہو ۔ لکھتے رہنا ضروری ہے ۔“ اس کے سال بھر بعد پتا چلا کہ انہیں علی گڑھ مسلم یونیورسٹی کے شعبہ اردو میں وزٹنگ پروفیسر کی حیثیت سے مدعو کیا گیا ہے جہاں وہ فکشن پر ریسرچ کرنے والے طلبہ کو گائیڈ کرتی ہیں ۔ بعد میں دو تین سیمیناروں میں ان کے نیاز حاصل کرنے کے مواقع ملے ۔ ہر ملاقات پر جب میں انہیں آداب کہتا تو یہ خدشہ لاحق رہتا کہ پتہ نہیں وہ پہچان پائیں گی یا نہیں ۔ مگر میرے خدشات ہمیشہ باطل قرار پاتے ۔ وہ تپاک سے ملتیں اور بزرگانہ شفقت کے ساتھ یہ سوال ضرور کرتیں کہ ” کیا ہورہا ہے آجکل ادب میں ۔“ ان کی تحریر وں میں ابتدا سے روحانیت کے اثرات موجود رہے ہیں ۔ کارجہاں دراز ہے ۔ میں تو انہوں نے لکھا ہے کہ ان کے خاندان کا سلسلہ براہ راست امام زین العابدین سے جا ملتا ہے ۔ ان کے اجداد صوفی نظریات کے حامل تھے ۔ اپنی تحریروں میں انہوں نے صوفیوں کی صحبتوں کے فیوض وبرکات کا ذکر بڑی عقیدت سے کیا ہے ،آخری ایاّم میں تو انہوں نے بالکل صوفیانہ طرز زندگی کو اپنا شعار بنا لیا تھا ۔ میں سمجھتا ہوں ان کی پاک باطنی ، ان کی نفاست اور طہارت نیز ادب کے تئیں ان کے شوق ریاضت کے پیش نظر انہیں اردو ادب کی ورجینیا وولف کی بجائے ” رابعہ بصری کہنا زیادہ مناسب ہوگا ۔ عینی آپا اب ہمارے درمیان نہیں رہیں مگر اردو فکشن میں ان کا نام اور کام ہمےشہ باقی رہے گا ۔

 ٭٭٭
اونچی ناک والی ناول نگار

مسعود اشعر

سمجھ میں نہیں آ رہا ہے میں کس منہ سے معافی مانگوں چودھری بشیر احمد صا حب سے۔ خدا انہیں عمر خضر عطا فر مائے وہ بالکل صحیح سلامت ہیں ۔میرے منہ میں خاک ،میں نے ان کے بارے میں غلط بات لکھ دی تھی ۔امید ہے چودھری صاحب اور فرخ بشیردونوں مجھے معاف کردیں گے ۔چودھری صاحب تو بڑے مہربان رہے ہیں میرے ۔جب میں نیا نیا لاہور آ یا تھا تو وہ لاہور ریڈیو پر شاید پروگرام ایگزیکٹیو تھے۔ان دنوں پروگرام پروڈیوسر نہیں پروگرام اسسٹنٹ اور پروگرام ایگزیکٹو ہوا کرتے تھے۔ریڈیو پاکستان مجھ جیسے ادب یا فنون لطیفہ سے مس رکھنے والے بے کار نوجوانوں کے لئے ہمیشہ ہی روزگار کا بہت بڑا سہارا رہا ہے۔ اس وقت بھی یہی حال تھا ۔چودھری صاحب کوئی نہ کوئی پروگرام دے دیا کرتے تھے۔کبھی بچوں کا پرو گرام،کبھی کوئی کہانی پڑھنا اور کبھی کسی ڈرامے میں حصہ لینا ۔ایک پروگرام کے بیس روپے مل جاتے تھے ۔اور اس زمانے میں ایک ہفتے کے لئے بیس روپے بہت ہوتے تھے ۔ میں، برہان الدین حسن، حتی کہ مصطفے زیدی بھی ان میں حصہ لیتے تھے ۔برہان الدین حسن تو پھر ریڈیو کے ہی ہوگئے اور وہاں سے پاکستان ٹیلی وژن پہنچ گئے۔ مصطفے زیدی سرکاری افسر بن گئے۔میری قسمت میں اخبار تھا، میں نے ادھر کا رخ کیا۔اخبار کی وجہ سے ہی ملتان میں پھر چودھری بشیر احمد سے ملاقاتیں رہیں ۔ یہ شمس الدین بٹ ،الیاس عشقی،چودھری بشیراحمد اورسعید مرزاجیسے نابغہ روزگارلوگ ہی تھے جنہوں نے برسوں یا مہینوں میں نہیں بلکہ چند ہفتوں میں ملتان اسٹیشن کو پاکستان کے دوسرے ریڈیو اسٹیشنوں کے برا بر لا کھڑا کیا تھا ۔ یہ لوگ ریڈیو اسٹیشن کے اندر تھے تو ہم اس کے باہر ۔ مگر سب مل کر اس اسٹیشن کو کامیاب بنانے کے لئے ایسے کام کرتے تھے جیسے ہم سب ایک ہی خاندان کا حصہ ہیں ۔یہ ان لوگوں کی محبت،خلوص اور ملن ساری ہی تھی جس کی وجہ سے سیاست،معیشت ،ادب اور فنون لطیفہ کے ہر شعبے سے تعلق رکھنے وا لا کوئی بھی شخص ایسا نہیں تھا جوملتان ریڈیو اسٹیشن کی طرف نہ کھنچا چلا آتا ہو ۔ کون تھا جوشمس الدین بٹ کی بھاری آواز ،الیا س عشقی کے سفید بالوں، سعید مرزا کی بے تکلفی اور چودھری بشیر احمد کی مسکراہٹ کا گر ویدہ نہ ہو۔اور بھی بہت سے نام یاد آ رہے ہیں مگر اب کس کس کا نام لیا جائے۔چودھری بشیر احمد کو اس وقت بھی محفل بازی کا شوق نہیں تھا ۔اب تو وہ بالکل ہی گوشہ نشیں ہو گئے ہیں۔ انہی دنوں قرة العین حیدر ہمیں چھو ڑ گئیں۔اب ان کے ناولوں، افسانوں اور ان کی آپ بیتی کے بارے میں کچھ کہنے کی تو اس لئے ضرورت نہیں ہے کہ ہم میں سے کون ایسا بد ذوق ہو گا جس نے انہیں نہیں پڑھا ہو گا اور ان کے جادو میں گرفتار نہیں ہوا ہو گا۔ان کے ناولوں اور افسانوں کے کردار ہمارے اندر بولتے ہیں۔ان کی تحریروں نے ان کے گرد جو ایک رومانوی بلکہ کسی حد تک الوہی ہالہ سا بنا دیا تھااس نے ہر پڑھنے والے کوسحر زدہ کر دیا تھا۔اس میں، کشور ناہید کے بقول، ان کی صورت شکل اور ان کے مزاج کابھی دخل تھا ۔ یہ شاہانہ مزاج تھا ، جو کبھی کبھی( بلکہ اکثر ) تنک مزاجی کی حدوں کو بھی چھو نے لگتا تھا ۔وہ پاکستان والوں سے نارا ض تھیں( پاکستان سے نہیں، کہ ان کی تحریروں میں جا بجا اس ملک سے محبت ٹپکتی ہے ) اور کچھ ایسا غلط ناراض بھی نہیں تھیں۔ ہم نے ان کے ساتھ جو کیا وہ اچھا نہیں تھا ۔ایک ناول ” آگ کا دریا“لکھنے پر وہ قیامت ٹوٹ پڑی تھی کہ ان کی جگہ اور کوئی بھی ہوتا تو وہی کرتا جو انہوں نے کیا ۔ان کے خلاف جو مہم چلائی گئی تھی اگر اس کی ذراسی بھی زہر ناکی کا اندازہ لگانا ہو تو اس زمانے کے اخبار اٹھا کر دیکھ لیجے۔ اسی لئے وہ ہم سے ناراض تھیں۔اورہماری ذراسی بات پر بھی چڑ جاتی تھیں۔وہ یہ سمجھتی تھیں کہ ہماری باتوں میں کہیں نہ کہیں چھپی ہوئی دشمنی ضرور ہے ۔یہاں سے جانے کے بعد وہ پہلی بار بڑی مشکل سے شاید 1979یا80 میں پاکستان آئی تھیں۔جب تک کشور ناہید لاہور میں رہیں باہر سے آنے والے ہر ادیب یا فن کارکا ایک ٹھکانہ ان کا گھر ضرور ہو تا تھا۔قرةالعین لاہور بھر کے ادیبوں کے جھرمٹ میں کشور کے گھر بیٹھی تھیں۔مگر خا موش۔ کوئی بات کرتا تو اپنی چپ توڑتیں اور پھر خاموش ہو جاتیں۔اگر کوئی ادیب شاعر ان کے ساتھ فوٹو کھنچوا نے کی کوشش کرتا تو ایسا برا منہ بناتیں کہ وہ بے چارہ اپنا سا منہ لے کر رہ جاتا۔وہ محفل لوگوں نے آپس میں باتیں کر کے گزاری۔ ایک شام میری ڈیوٹی لگائی گئی کہ قاسم جعفری کے گھر کھانے پر میں انہیں لے کر جاؤں ۔ انہیں لینے میں وہاں پہنچا جہاں وہ ٹھہری ہوئی تھیں۔ میرے ساتھ انتظار حسین بھی تھے ۔وہ آئیں تو میں نے ان کے لئے گاڑی کا آگے والا دروازہ کھو لا ۔جھٹ بولیں ۔” نہیں، میں پیچھے بیٹھوں گی ۔“ مجھے جھٹکا تولگا، مگر برا بالکل نہیں لگا کہ یہ ان کے مزاج کے عین مطابق تھا ۔ایک دن اشفاق احمد کے گھر کھانا تھا۔ظاہر ہے ہم ہی بول رہے تھے،وہ تو چپ بیٹھی تھیں۔ان کا ناول چاندنی بیگم نیا نیا چھپا تھا ْ۔میں نے کہیں اس ناول کے ایک کردار کے بارے میں ان سے کچھ پوچھ لیا۔تڑخ کر بولیں ،یہ تمہارا loaded question ہے۔یعنی اس کے پیچھے کوئی شرارت ہے۔میں نے بہت صفائیاں پیش کیں، مگر وہ نہ مانیں۔یہ ان کا پاکستان کا پہلا سفر تھا۔اس کے بعد اسلام آ باد میں ان سے ان دنوں ملاقات ہوئی جب نذیر ناجی اکادمی ادبیات کے سر براہ تھے۔میں، منیر نیازی اورعطیہ سید وہاں بلائے گئے تھے۔وہاں میں نے قرة العین کو دوسرے ہی رنگ میں پایا۔اب وہ سب سے باتیں کررہی تھی۔گویا اب ہماری طرف سے ان کا دل صاف ہو چکا تھا۔اگر کچھ وزیر انہیں گھیرے نہ رہتے تو وہ شاید زیادہ بے تکلفی کے ساتھ باتیں کرتیں۔لاہور میں کیا پورے پاکستان میں ان کی سب سے قریبی دوست محترمہ نثار عزیز بٹ ہیں۔ ” آگ کا دریا “ پرانگریزی میں سب سے اچھا مضمون بھی انہوں نے ہی لکھا ہے ۔ٹیلی فون پر ان کی قرةالعین سے اکثر بات ہو تی رہتی تھی ۔وہ کہتی ہیں کہ ابھی ایک مہینے پہلے جو لائی میں انہوں نے فون کیا تھا تو ان کی آواز میں کہیں بھی نقاہت نہیں تھی۔وہ اسی طرح بول رہی تھیں جیسے بولتی تھیں۔سانس کی تکلیف تو تھی، اور فالج ہو جانے کے بعد وہ اپنے ہاتھ سے لکھ بھی نہیں سکتی تھیں مگراتنی بیمار نہیں لگتی تھیں۔ پھراچانک خبر آئی کہ وہ ہسپتال چلی گئی ہیں۔ اور آ خر وہ منحوس خبر آ گئی جس سے سب ڈر رہے تھے ۔ ذرا سو چیے ،اتنی اونچی ناک والاادیب اب کون رہ گیا ہے ۔ ایساا دیب یا ایسی ادیبہ جسے اونچی ناک رکھنے کا حق بھی ہو ۔

(جنگ اور اردو ٹائمز کی ویب سائیٹس سے)
 
عینی آپا کی کہانیاں
ستاروں سے آگے

 
کرتار سنگھ نے اونچی آواز میں ایک اور گیت گانا شروع کردیا۔ وہ بہت دیر سے ماہیا الاپ رہا تھا جس کو سنتے سنتے حمیدہ کرتار سنگھ کی پنکج جیسی تانوں سے، اس کی خوبصورت داڑھی سے، ساری کائنات سے اب اس شدت کے ساتھ بیزار ہو چکی تھی کہ اسے خوف ہو چلا تھا کہ کہیں وہ سچ مچ اس خواہ مخواہ کی نفرت و بیزاری کا اعلان نہ کر بیٹھے اور کامریڈ کرتار ایسا سویٹ ہے فوراً برا مان جاۓ گا۔ آج کے بیچ میں اگر وہ شامل نہ ہوتا تو باقی کے ساتھی تو اس قدر سنجیدگی کے موڈ میں تھے کہ حمیدہ کو زندگی سے اکتا کر خود کشی کر جاتی۔ کرتار سنگھ گڈو گراموفون تک ساتھ اٹھا لایا تھا۔ ملکہ پکھراج کا ایک ریکارڈ تو کیمپ ہی میں ٹوٹ چکا تھا، لیکن خیر۔

حمیدہ اپنی سرخ کنارے والی ساری کے آنچل کو شانوں کے گرد بہت احتیاط سے لپیٹ کر ذرا اور اوپر کو ہو کے بیٹھ گئی جیسے کامریڈ کرتار سنگھ کے ماہیا کو بے حد دلچسپی سے سن رہی ہے لیکن نہ معلوم کیسی الٹی پلٹی الجھی الجھی بے تکی باتیں اس وقت اس کے دماغ میں گھسی آرہی تھیں۔ وہ ”جاگ سوزِ عشق جاگ“ والا بیچارہ ریکارڈ شکنتلا نے توڑ دیا تھا۔

”افوہ بھئی۔“ بیل گاڑی کے ہچکولوں سے اس کے سر میں ہلکا ہلکا درد ہونے لگا اور ابھی کتنے بہت سے کام کرنے کوپڑے تھے۔ پورے گاؤں کو ہیضے کے ٹیکے لگانے کو پڑے تھے۔ ”توبہ!“ کامریڈ صبیح الدین کے گھونگریالے بالوں کے سر کے نیچے رکھے ہوۓ دواؤں کے بکس میں سے نکل کے دواؤں کی تیز بو سیدھی اس کے دماغ میں پہنچ رہی تھی اور اسے مستقل طور پر یاد دلاۓ جارہی تھی کہ زندگی واقعی بہت تلخ اور ناگوار ہے.... ایک گھسا ہوا، بیکار اور فالتو سا ریکارڈ جس میں سے سوئی کی ٹھیس لگتے ہی وہی مدھم اور لرزتی ہوئی تانیں بلند ہو جاتی تھیں جو نغمے کی لہروں میں قید رہتے رہتے تھک چکی تھیں۔ اگر اس ریکارڈ کو، جو مدتوں سے ریڈیو گرام کے نچلے خانے میں تازہ ترین البم کے نیچے دبا پڑا تھا، زور سے زمین پر پٹخ دیا جاتا تو حمیدہ خوشی سے ناچ اٹھی۔ کتنی بہت سی ایسی چیزیں تھیں جو وہ چاہتی تھی کہ دنیا میں نہ ہوتیں تو کیسا مزہ رہتا.... اور اس وقت تو ایسا لگا جیسے سچ مچ اس نے "I dream I dwell in marble halls."والے گھسے ہوۓ ریکارڈ کو فرش پر پٹخ کے ٹکڑے ٹکڑے کردیا ہے اور جھک کر اس کی کرچیں چنتے ہوۓ اسے بہت ہی لطف آرہا ہے۔ عنابی موزیک کے اس فرش پر، جس پر ایک دفعہ ایک ہلکے پھلکے فوکس ٹروٹ میں بہتے ہوۓ اس نے سوچا تھا کہ بس زندگی سمٹ سمٹا کے اس چمکیلی سطح، ان زرد پردوں کی رومان آفرین سلوٹوں اور دیواروں میں سے جھانکتی ہوئی ان مدھم برقی روشنیوں کے خواب آور دھندلکے میں سما گئی ہے، یہ تپش انگیز جاز یونہی بجتا رہے گا، اندھیرے کونوں میں رکھے ہوۓ سیاہی مائل سبز فرن کی ڈالیاں ہوا کے ہلکے ہلکے جھونکوں میں اس طرح ہچکولے کھاتی رہیں گی اور ریڈیو گرام پر ہمیشہ پولکا اور رمبا کے نۓ نۓ ریکارڈ لگتے جائیں گے۔ یہ تھوڑا ہی ممکن ہے کہ جو باتیں اسے قطعی پسند نہیں وہ بس ہو تی ہی چلی جائیں.... ریکارڈ گھستے جائیں اور ٹوٹتے جائیں۔
....لیکن یہ ریکارڈوں کا فلسفہ کیا ہے آخر؟ حمیدہ کو ہنسی آگئی۔ اس نے جلدی سے کرتار سنگھ کی طرف دیکھا۔ کہیں وہ یہ نہ سمجھ لے کہ وہ اس کے گانے پر ہنس رہی ہے۔
کامریڈ کرتار گاۓ جا رہا تھا۔ ” وس وس وے ڈھولنا....“ اف! یہ پنجابی کے کے بعض الفاظ کس قدر بھونڈے ہوتے ہیں۔ حمیدہ ایک ہی طریقے سے بیٹھے بیٹھے تھک کے بانس کے سہارے آگے کی طرف جھک گئی۔ بہتی ہوئی ہوا میں اس کا سرخ آنچل پھٹپھٹاۓ جا رہا تھا۔
اسے معلوم تھا کہ اسے چمپئی رنگ کی ساری بہت سوٹ کرتی ہے۔ اس کے ساتھ کے سب لڑکے کہا کرتے تھے اگر اس کی آنکھیں ذرا اور سیاہ اور ہونٹ ذرا اور پتلے ہوتے تو ایشیائی حسن کا بہترین نمونہ بن جاتی۔ یہ لڑکے عورتوں کے حسن کے کتنے قدردان ہوتے ہیں۔ یونیورسٹی میں ہر سال کس قدر چھان بین اور تفصیلات کے مکمل جائزے کے بعد لڑکیوں کو خطاب دۓ جاتے تھے اور جب نوٹس بورڈ پر سالِ نو کے اعزازات کی فہرست لگتی تھی تو لڑکیاں کیسی بے نیازی اور خفگی کا اظہار کرتی ہوئی اس کی طرف نظر کۓ بغیر کوریڈور میں سے گزر جاتی تھیں۔ کمبخت سوچ سوچ کے کیسے مناسب نام ایجاد کرتے تھے۔ ”عمر خیام کی رباعی“، ”دہرہ ایکسپریس“، ”بال آف فائر“، "It’s Love I’m after"، ”نقوشِ چغتائی “، بلڈ بنک“۔

گاڑی دھچکے کھاتی چلی جارہی تھی۔ ”کیا بجا ہو گاکامریڈ؟“گاڑی کے پچھلے حصے میں سے منظور نے جمائی لے کر جتندر سے پوچھا۔
”ساڑھے چار۔ ابھی ہمیں چلتے ہوۓ ایک گھنٹہ بھی نہیں گزرا۔“ جتندر اپنا چار خانہ کوٹ گاڑی بان کے پاس پرال پر بچھاۓ، کہنی پر سر رکھے چپ چاپ پڑا تھا۔ شکنتلا بھی شاید سونے لگی تھی حالانکہ وہ بہت دیر سے اس کوشش میں مصروف تھی کہ بس ستاروں کو دیکھتی رہے۔ وہ اپنے پیر ذرا اور نہ سیکڑتی لیکن پاس کی جگہ کامریڈ کرتار نے گھیر رکھی تھی۔ شکنتلا بار بار خود کو یاد دلا رہی تھی کہ اس کی آنکھوں میں اتنی سی بھی نیند نہیں گھسنی چاہۓ۔ ذرا ویسی یعنی نا مناسب سی بات ہے، لیکن دھان کے کھیتوں اور گھنے باغوں کے اوپر سے آتی ہوئی ہوا میں کافی خنکی آ چلی تھی اور ستارے مدھم پڑتے جا رہے تھے۔ ” بس بس وے ڈھولنا۔“ اور اب کرتار سنگھ کا جی بے تحاشا چاہ رہا تھا کہ اپنا صافہ اتار کر ایک طرف ڈال دے اور ہوا میں ہاتھ پھیلا کے ایک ایسی زور دار انگڑائی لے کہ اس کی ساری تھکن، کوفت اور درماندگی ہمیشہ ہمیشہ کے لۓ کہیں کھو جاۓ یا صرف چند لمحوں کے لۓ دوبارہ وہی انسان بن جاۓ جو کبھی جہلم کے سنہرے پانیوں میں چاند کو ہلکورے کھاتا دیکھ کر امرجیت کے ساتھ پنکج کی سی تانیں اڑایا کرتا تھا۔ یہ لمحے، جب کہ تاروں کی بھیگی بھیگی چھاؤں میں بیل گاڑی کچی سڑک پر گھسٹتی ہوئی آگے بڑھتی جارہی تھی اور جب کہ سارے ساتھیوں کے دلوں میں ایک بیمار سا احسا س منڈلا رہا تھا کہ پارٹی میں کام کرنے کا آتشیں جوش و خروش کب کا بجھ چکا تھا۔
ہوا کا ایک بھاری سا جھونکا گاڑی کے اوپر سے گزر گیا اور صبیح الدین اور جتندر کے بال ہوا میں لہرانے لگے لیکن کرتار سنگھ لیڈیز کی موجودگی میں اپنا صافہ کیسے اتارتا؟ اس نے ایک لمبا سانس لے کر دواؤں کے بکس پرسر ٹیک دیا اور ستاروں کو تکنے لگا۔ ایک دفعہ شکنتلا نے اس سے کہا تھا کہ کامریڈ تم اپنی داڑھی کے باوجود کافی ڈیشنگ لگتے ہو اور یہ کہ اگر تم ائیر فورس میں چلے جاؤ تو اور بھی killing لگنے لگو۔اف یہ لڑکیاں!

”کامریڈ سگریٹ لو۔“ صبیح الدین نے اپنا سگریٹوں کا ڈبہ منظور کی طرف پھینک دیا۔ جتندر اور منظور نے ماچس کے اوپر جھک کے سگریٹ سلگاۓ اور پھر اپنے اپنے خیالوں میں کھو گۓ۔ صبیح الدین ہمیشہ عبد اللہ اور کریون اے پیا کرتا تھا۔ عبد اللہ اب تو ملتا بھی نہیں۔ صبیح الدین ویسے بھی بہت ہی رئیسانہ خیالات کا مالک تھا۔ اس کا باپ تو ایک بہت بڑا تعلقہ دار تھا۔ اس کا نام کتنا اسمارٹ اور خوبصورت تھا۔ صبیح الدین احمد.... مخدوم زادہ راجہ صبیح الدین احمد خاں! افوہ! اس کے پاس دو بڑی چمکدار موٹریں تھیں۔ ایک موریس اور ایک ڈی۔ کے۔ ڈبلیو لیکن کنگ جارجز سے نکلتے ہی آئی ایم ایس میں جانے کی بجاۓ وہ پارٹی کا ایک سر گرم ورکر بن گیا۔ حمیدہ ایسے آدمیوں کو بہت پسند کرتی تھی۔ آئیڈیل قسم کے لیکن اگر صبیح الدین اپنی موریس کے اسٹیئرنگ پر ایک بازو رکھ کے اور جھک کے اس سے کہتا کہ حمیدہ مجھے تمہاری سیاہ آنکھیں بہت اچھی لگتی ہیں، بہت ہی زیادہ.... تو یقیناًاسے ایک زور دار تھپڑ رسید کرتی۔ ”ہونہہ....دیز ایڈیٹس!“صابن کے رنگین بلبلے!

کرتار سنگھ خاموش تھا۔ سگریٹ کی گرمی نے منظور کی تھکن اور افسردگی ذرا دور کردی تھی۔ ہوا میں زیادہ ٹھنڈک آچکی تھی۔۔
جتندر نے اپنا چار خانہ کوٹ کندھوں پر ڈال لیا اور پرانی پرال میں ٹانگیں گھسا دیں۔ منظور کو کھانسی اٹھنے لگی۔ ”کامریڈ تم کو اتنے زیادہ سگریٹ نہیں پینے چاہئیں۔ “ شکنتلا نے ہمدردی کے ساتھ کہا۔ منظور نے اپنے مخصوص انداز سے زبان پر سے تمباکو کی پتی ہٹائی اور سگریٹ کی راکھ نیچے جھٹک کر دور باجرے کی لہراتی ہوئی بالیوں کے پرے افق کی سیاہ لکیر کو دیکھنے لگا۔.... یہ لڑکیاں! طلعت کیسی فکر مندی کے ساتھ کہا کرتا تھا۔ ”منظور! تمہیں سردیوں میں ٹانک استعمال کرنے چاہئیں۔ اسکاٹس ایملشن یا ریڈیو مالٹ یا آسٹو مالٹ.... طلعت، ایرانی بلی! پہلی مرتبہ جب بوٹ کلب Regatta میں ملی تھی تو اس نے ”اوہ گوش! تو آپ جرنلسٹ ہیں.... اور اوپر سے کمیونسٹ بھی۔ افوہ!“ اس انداز سے کہا تھاکہ ہیڈی لیماری بھی رشک کرتی۔ پھر مرمریں ستون کے پاس، پام کے پتوں کے نیچے بیٹھا دیکھ لیا تھا اور اس کی طرف آئی تھی....کتنی ہمدرد.... یقینا۔ اس نے پوچھا تھا:“
”ہیلو چائلڈ۔ ہاؤ از لائف؟“
Ask me another منظور نے کہا تھا۔
”اللہ! لیکن یہ تم سب کا آخر کیا ہوگا “۔ فکرِ جہاں کھا ۓ جا رہی ہے۔ مرے جا رہے ہیں۔ سچ مچ تمہارے چہروں پر تو نحوست ٹپکنے لگی ہے۔ کہاں کا پروگرام ہے؟ مسوری چلتے ہو؟ پر لطف سیزن رہے گا اب کی دفعہ۔ بنگال؟ ارے ہاں، بنگال۔ تو ٹھیک ہے۔ ہاں میری بہترین خواہشیں اور دعائیں تمہارے ساتھ ہیں۔ پکچر چلو گے۔ ”جین آئر“ اس قدر غضب کی ہے گوش!“ پھر وہ چلی گئی۔ پیچھے کافی کی مشین کا ہلکا ہلکا شور اسی طرح جاری رہا اور دیواروں کی سبز روغنی سطح پر آنے جانے والوں کی پرچھائیں رقص کرتی رہیں اور پھر کلکتے آنے سے ایک روز قبل منظور نے سنا کہ وہ اصغر سے کہہ رہی تھی۔” ہونہہ.... منظور؟“
صبیح الدین ہلکے ہلکے گنگناتا رہا تھا۔ کہو تو ستاروں کی شمعیں بجھا دیں، ستاروں کی شمعیں بجھا دیں۔ یقیناً بس کہنے کی دیر ہے۔ حمیدہ کے ہونٹوں پر ایک تلخ سی مسکراہٹ بکھر کے رہ گئی۔ دور دریا کے پل پر گھڑگھڑاتی ہوئی ٹرین گزر رہی تھی۔ اس کے ساتھ ساتھ روشنیوں کا عکس پانی میں نا چتا رہا، جیسے ایک بلوری میز پر رکھے ہوۓ چاندی کے شمع دان جگمگا اٹھیں۔ چاندی کے شمع دان اور انگوروں کی بیل سے چھپی ہوئی بالکونی، آئس کریم کے پیالے ایک دوسرے سے ٹکرا رہے تھے اور برقی پنکھے تیزی سے چل رہے تھے۔ پیانوں پر بیٹھی ہوئی وہ اپنے آپ کو کس طرح طربیہ کی ہیروئن سمجھنے پر مجبور ہو گئی تھی۔

"Little Sir Echo how do you do Hell hello wont you come over nad dance with me."

پھر رافی اسٹیئرنگ پر ایک بازو رکھ کر رابرٹ ٹائیلر کے انداز سے کہتا تھا۔ ”حمیدہ تمہاری یہ سیاہ آنکھیں مجھے بہت پسند ہیں.... بہت ہی زیادہ“ یہ بہت ہی زیادہ“ حمیدہ کے لۓ کیا نہ تھا؟ اور جب وہ سیدھی سڑک پر پینتالیس کی رفتار سے کار چھوڑ کر وہی "I dreamed well in marble halls" گانا شروع کردیتا تو حمیدہ یہ سوچ کر کتنی خوش ہوتی اور کچھ فخر محسو س ہوتا کہ رافے کی ماں موزارٹ کی ہم وطن ہے.... آسٹرین۔ اس کی نیلی چھلکتی ہوئی آنکھیں، اس کے نارنجی بال....اف اللہ! اور کسی گھنے ناشپاتی کے درخت کے ساۓ میں کار ٹھہر جاتی اور حمیدہ جام کا ڈبہ کھولتے ہوۓ سوچتی کہ بس میں بسکٹوں میں جام لگاتی ہوں گی۔ رافی انہیں کترتا رہے گا۔ اس کی بیوک پینتالیس کی رفتار پر چلتی جاۓ گی اور یہ چناروں سے گھری ہوئی سڑک کبھی ختم نہ ہوگی۔  لیکن ستاروں کی شمعیں آپ سے آپ بجھ گئیں۔ اندھیرا چھا گیا اور اندھیرے میں بیل گاڑی کی لالٹین کی بیمار روشنی ٹمٹما رہی تھی۔

ہو لالا لا ....دور کسی کھیت کے کنارے ایک کمزور سے کسان نے اپنی پوری طاقت سے چڑیوں کو ڈرانے کے لۓ ہانک لگائی۔ گاڑی بان اپنے مریل بیلوں کی دمیں مروڑ مروڑ کر انہیں گالیاں دے رہا تھا اور منظور کی کھانسی اب تک نہ رکی تھی۔۔
 
حمیدہ نے اوپر دیکھا۔ شبنم آلود دھندلکے میں چھپے ہوۓ افق پر ہلکی ہلکی سفیدی پھیلنی شروع ہو گئی تھی کہیں دور کی مسجد میں سے اذان کی تھرائی ہوئی صدا بلند ہو رہی تھی۔ حمیدہ سنبھل کر بیٹھ گئی اور غیر ارادی طور پر آنچل سے سر ڈھک لیا۔ جتندر اپنے چار خانہ کوٹ کا تکیہ بناۓ شاید لیٹن کوارٹر اور سو سو کے خواب دیکھ رہا تھا۔ مائیرا، ڈونا مائیرا۔ حمیدہ کی ساری کے آنچل کی سرخ دھاریاں اس کی نیم وا آنکھوں کے سامنے لہرا رہی تھیں۔ یہ سرخیاں، یہ تپتے ہوۓ مہیب شعلے، جن کی جلتی ہوئی تیز روشنی آنکھوں میں گھس جاتی تھی اور جن کے لرزتے کپکپاتے سایوں کے پس منظر میں گرم گرم راکھ کے ڈھیر رات کے اڑتے ہوۓ سناٹے میں اس کے دل کو اپنے بوجھ سے دباۓ ڈال رہے تھے۔ مائیرا، اس کے نقرئی قہقہے، اس کا گٹار، اکھڑی ہوئی ریل کی پٹڑیاں اور ٹوٹے ہوۓ کھمبے۔ سانتا کلاؤڈ کا وہ چھوٹا سا ریلوے اسٹیشن جس کے خوبصورت پلیٹ فارم پر ایک اتوار کو اس نے سرخ اور زرد گلاب کے پھول خریدے تھے۔ وہ لطیف سا، رنگین سا سکون جو اسے مائیرا کے تاریخی بالوں کے ڈھیر میں ان سرخ شگوفوں کو دیکھ کے حاصل ہوتا تھا۔ وہ تھک کے گٹار سبزے پر ایک طرف پھینک دیتی تھی اور اسے محسوس ہوتا تھا کہ ساری کائنات سرخ گلاب اور ستارہ ہاۓ سحری کی کلیوں کا ایک بڑا سا ڈھیر ہے۔ لیکن تاکستانوں میں گھرے ہوۓ اس ریلوے اسٹیشن کے پرخچے اڑ گۓ اور طیارو ں کی گڑگراہٹ اور طیارہ شکن توپوں کی گرج میں شوبرٹ...."Rose monde" کی لہریں اور گٹار کی رسیلی گونج کہیں بہت دور فیڈ آؤٹ ہو گئی اور حمیدہ کا آنچل صبح کی ٹھنڈی ہوا میں پھٹپھٹاتا رہا، اس سرخ پرچم کی طرح جسے بلند رکھنے کے لۓ جدو جہد اور کشمکش کرتے کرتے وہ تھک چکا تھا، اکتا چکا تھا۔ اس نے آنکھیں بند کرلیں۔

”سگریٹ لو بھئی۔ “ صبیح الدین نے منظور کو آواز دی۔
”اب کیا بج کیا ہوگا؟“ شکنتلا بہت دیر سے زیر لب بھیرو کا ”جاگو موہن پیارے“ گنگنا رہی تھی۔ حمیدہ سڑک کی ریکھائیں گن رہی تھی اور کرتار سنگھ سوچ رہا تھا کہ ”وس وس وے ڈھولنا“ پھر سے شروع کردے۔

گاؤں ابھی بہت دور تھا۔

پرواز کے بعد

      جیسے کہیں خواب میں جنجررا جرزیا ڈائنا ڈربن کی آواز میں ’’سان فرینڈ وویلی‘‘ کا نغمہ گایا جارہا ہو اور پھر ایک دم سے آنکھ کھل جائے۔ یعنی وہ کچھ ایسا سا تھا جیسے مائیکل اینجلو نے ایک تصویر کو مکمل کرتے کرتے اُکتا کر یوں ہی چھوڑ دیا ہو اور خود کسی زیادہ دلچسپ موڈل کی طرف متوجہ ہوگیا ہو، لیکن پھر بھی اس کی سنجیدہ سی ہنسی کہہ رہی تھی کہ بھئی میں ایسا ہوں کہ دنیا کے سارے مصور اور سارے سنگ تراش اپنی پوری کوشش کے باوجود مجھ جیسا شاہکار نہیں بنا سکتے۔ چپکے چپکے مسکرائے جاؤ بے وقوفو! شاید تمھیں بعد میں افسوس کرنا پڑے۔
گرمی زیادہ ہوتی جارہی تھی۔ پام کے پتوں پر جو مالی نے اوپر سے پانی گرایا تھا تو گرد کہیں کہیں سے دھل گئی تھی اور کہیں کہیں اسی طرح باقی تھی۔ اور بھیگتی ہوئی رات کوشش کر رہی تھی کہ کچھ رومینٹک سی بن جائے۔ وہ برفیلی لڑکی، جو ہمیشہ سفید غرارے اور سفید دوپٹے میں اپنے آپ کو سب سے بلند اور الگ سا محسوس کروانے پر مجبور کرتی تھی، بہت خاموشی سے ہکسلے کی ایک کتاب ’’پوائنٹ کاؤنٹر پوائنٹ‘‘ پڑھے جارہی تھی جس کے ایک لفظ کا مطلب بھی اس کی سمجھ میں نہ ٹھنس سکا تھا۔
وہ لیمپ کی سفید روشنی میں اتنی زرد اور غمگین نظر آرہی تھی جیسے اس کے برگنڈی کیوٹکس کی ساری شیشیاں فرش پر گر کے ٹوٹ گئی ہوں یا اس کے فیڈو کو سخت زکام ہوگیا ہو--اور لگ رہا تھا جیسے ایک چھوٹے سے گلیشیر پر آفتاب کی کرنیں بکھر رہی ہیں۔
چنانچہ اس دوسری آتشیں لڑکی نے، جو سینئر بی.ایس.سی کی طالب علم ہونے کی وجہ سے زیادہ پریکٹیکل تھی اور جو اس وقت برآمدے کے سبز جنگلے پر بیٹھی گملے میں سے ایک شاخ توڑ کر اس کی کمپاؤنڈ اور ڈبل کمپاؤنڈ پتیوں کے مطالعے میں مصروف تھی، اس برفیلی لڑکی کو یہ رائے دی تھی کہ اگر گرمی زیادہ ہے تو ’’پوائنٹ کاؤنٹر پوائنٹ‘‘ پڑھنے کے بجائے سو جاؤ یا پھر نئے ریفریجریٹر میں ٹھنس کر بیٹھ جاؤ، اس کا اثر دماغ کے لیے مفید ہوگا لیکن چونکہ یہ تجویز قطعی ناقابلِ عمل تھی اور کوئی دوسرا مشورہ اس سائنس کے طالب علم کے ذہن میں اس وقت نہیں آرہا تھا اس لیے وہ برفیلی لڑکی رخشندہ سلطانہ اسی طرح ہکسلے سے دماغ لڑاتی رہی اور وہ آتشیں لڑکی شاہندہ بانو پیر ہلا ہلا کر ایک گیت گانے لگی جو اس نے فرسٹ اسٹینڈرڈ میں سیکھا تھا اور جس کا مطلب تھا کہ جب شاہ جارج کے سرخ لباس والے سپاہیوں کے گھوڑوں کے ٹاپوں کی آواز بازگشت ہماری پرانی اسکاٹسز پہاڑیوں کے سنّاٹے میں ڈوب جائے گی اور اپریل کے مہتاب کا طلائی بجرا موسم بہار کے آسمانوں کی نیلی لہروں میں تیرتا ہوا تمھارے باورچی خانے کی چمنی کے اوپر پہنچ جائے گا اس وقت تم وادی کے نشیب میں میرے گھوڑے کے ہنہنانے کی آواز سنوگی۔ اے سرائے کے مالک کی سیاہ آنکھوں اور سرخ لبوں والی بیٹی!
لیکن رات خاصی گرم ہوتی جارہی تھی اور ماہم کا ایک کونہ، جو سمندر میں دور تک نکلا چلا گیا تھا، اس پر ناریل کے جھنڈ کے پیچھے سے چاند طلوع ہورہا تھا اور دور ایک جزیرے پر ایستادہ پرانے کیتھیڈرل میں گھنٹے کی گونج اور دعائے نیم شبی کی لہریں لرزاں تھیں اور اس وقت مائیکل اینجلو کے ادھورے سے شاہکار جم کو ایک بڑی عجیب سی ناقابلِ تشریح کوفت اور الجھن سی محسوس ہورہی تھی جس کا تجزیہ وہ کسی طرح بھی نہ کرسکتا تھا-- حالانکہ وہ مطمئن تھا کہ ایسے حادثے وہاں تقریباً روز شام کو ہوجاتے ہیں-- پھر بھی وہ یک لخت بہت پریشان سا ہوگیا تھا۔
کیونکہ آج دوپہر اس کو بہت تلخی سے یہ احساس ہوا تھا کہ وہ مغرور، پھولے پھولے بالوں والی برفیلی سی لڑکی، جوہر وقت اپنے مجسموں پر جھکی رہتی ہے، اوروں سے کس قدر زیادہ مختلف ہے۔ جب اس نے اس چھوٹے سے قد والی لڑکی سے، جس کی چھوٹی سی ناک پر بے اختیار پیار آجاتا تھا اور جسے وہ تھوڑی تھوڑی دیر بعد احتیاط سے پاؤڈر کر لیتی تھی اور جس کی بڑے سے گھیر کی زرد ٹوپی پر گہرے سبز شنائل کی ٹہنیوں سپندھے ہوئے چیری کے مصنوعی شگوفے سج رہے تھے، بے حد اخلاق کے لہجے میں پوچھا تھا کہ میرے ساتھ شام کو کھانا کھانے چلوگی تو اس نے جواب دیا تھا: ’’ہاں چلو۔‘‘ اور پھر وہ اس کے ساتھ ہلکے پھلکے قدموں سے زینہ طے کر نیچے سڑک پر آگئی تھی اور بس اسٹینڈ کی طرف بڑھتے ہوئے اس چھوٹی سی لڑکی نے جس کی طرح کی لڑکیاں اپالو بندر یا کناٹ پلیس میں تیزی سے ادھر ادھر جاتی نظر آتی ہیں، اس سے پوچھا تھا: ’’تم نے اسکول کب سے جوائن کیا ہے؟‘‘
’’ابھی ایک ٹرم بھی پوری نہیں ہوئی۔‘‘ اور نام کیا ہے تمھارا؟‘‘
’’مگ-- میگڈیلین ڈی کوڈرا۔‘‘ ’’اور تمھارا؟‘‘
’’جم-- جمال-- جمال انور -- جو تم پسند کرو۔‘‘
اور پھر وہ دونوں بس اسٹیشن کے مجمع میں رل مل گئے تھے اور ان کے جانے کے بعد برفیلی لڑکی اپنے بال پیچھے کو سمیٹ کر اپنے دن بھر کے کام کو غور سے دیکھتی ہوئی اپنی کار کے انتظار میں کلاس روم کی کھڑکی میں آکر کھڑی ہوگئی۔
اور وہ پیاری سی ناک والی مگ روز، شام کی طرح، خداوند خدا کی کنواری ماں کی تصویر کے آگے شمع روشن کرتے ہوئے سوچ رہی تھی کہ مجسموں میں اگر احساس زندگی پیدا ہوجائے تو بڑی مصیبت ہوتی ہے۔ اور پھر بھلا نتائج پر کون غور کرتا پھرے۔ طوفانی لہروں کا ایک ریلا جو ساحلوں سے ٹکراتا پھر رہا تھا سیاہ آنکھوں والا فن کار کی گرم سانسوں نے اس سرد اور بے روح مجسمے میں جان ڈال دی تھی۔ گلیشیا کی طرح -- لیکن یہ بہت پرانی بات تھی۔ کاش کارل مسل ٹوکے نیچے اس سے کبھی نہ ملتا۔ بیگ، جس نے اپنی عمران سرد مجسموں کی معیت میں گزار دی تھی جو اس کے چھوٹے سے قصبے کی خانقاہ کے بھورے پتھروں والے اندھیرے ہال اور دوسرے کمروں میں پھیلے پڑے تھے۔ برسوں سے ایک ہی طرح سینٹ اگنس، سینٹ فرانس اور سینٹ جارج--زندگی منجمد پتھروں کا ایک ڈھیر تھی اور پیدا ہونے کے جرم کی پاداش، Ave Maria کی خوابیدہ موسیقی کی کتاب کا نیلا ربن--پر بہت پرانی بات تھی یہ۔
پھر اس کی آنکھیں نیوریلجیا کے شدید درد سے بند ہونے لگیں اور وہ اپنے ننھے سے سفید پلنگ پر گر گئی۔ کارل اور اس کا گتار، کارل کی رابرٹ ٹیلر جیسی ناک جس پر ایک شام روشن ایرانی نے غصے میں آکر ایک مکہ رسید کیا تھا۔ روشن ایرانی اور اعظم مسعود اور آفتاب، جم کے وہ تین بوہیمین قسم کے دوست جو دن بھر برٹش نیوز ایجنسی میں کام کرنے کے بعد شام کو پیانو بجا بجا کر شور مچایا کرتے تھے۔ پھر گیٹ وے آف انڈیا کی محرابوں کے وہ اندھیرے سائے، وہ ہسپانوی سرینیڈ۔
کلاس میں وہ برفیلی لڑکی ایک آدھ بار بے پرواہی سے نظر اٹھا کر اسے دیکھتی اور پھر بڑی مصروفیت سے مجسمے پر جھک کر اس کے پیر تراشنے لگتی اور مائیکل ایبخلو کے شاہکار کے اودے ہونٹوں پر ہلکی سی مسکراہٹ بکھر کے رہ جاتی۔
اور مئی کی بہت سی راتیں اسی طرح گزر گئیں۔
بولیوار کے درختوں کے سائے میں، کھلے آسمان اور چمکتے ستاروں کے نیچے، موسم گرما کا جشن منانے والے رخشندہ کو وہ سارے پرانے گیت یاددلائے دے رہے تھے جن کی دھنیں سنتے ہی اس کا دل ڈوب سا جاتا تھا۔ ٹارا لارا-- ٹارا لارا جون پیل-- روز ماری-- گڈ نائٹ مائی لو-- مرایا ایلینی-- چاندنی میں ڈوبے ہوئے سمندری ریت کے ٹھنڈے ٹیلوں پر سے دوسرے ساتھیوں کے گیتوں کی آوازیں آرہی تھیں۔ ریت پر ٹہلتے ٹہلتے تھک کر رخشندہ کہنے لگی: ’’برج ماتا کیا ایسا نہیں ہوسکتا کہ ہم سب ایک دوسرے کو غمگین بنائے بغیر زندگی گزار سکیں اور سارے کام ہمیشہ ٹھیک ٹھیک ہوا کریں۔ دنیا کے یہ عقل مند لوگ--‘‘
رات خاموش ہوتی جارہی تھی۔ برج کو اس سمے خیال آیا کہ اس نے ایک فلم میں، شاید ’’بلڈ اینڈ سینڈ‘‘ میں، ایک بے حد پیارا جملہ سنا تھا جو اس کو اب تک یاد تھا: "Madam, walking along in life with you has been a gracious time"
رخشندہ اس کے ساتھ آہستہ آہستہ چل رہی تھی اور ان کے قدموں کے نشان ریت پر ان کے پیچھے پیچھے بنتے جارہے تھے اور بحیرۂ عرب کی نیلی نیلی ٹھنڈی موجیں ان کی جانب بڑھ رہی تھیں۔ رخشندہ رانی، چاند ہنس رہا ہے، تم بھی مسکرا دو--
اوہ انکل ٹوبی-- تم اتنے اچھے سے ہو۔ میں سچ مچ بے انتہا بے وقوف ہوگئی ہوں۔ کیونکہ اس نے سنا تھا کہ اس کا ہونے والا منگیتر ممبئی اسکول آف اکنومکس سے ڈگری لینے کے بعد گھر واپس جانے کے بجائے یہاں صرف اس لیے رہتا ہے کیونکہ یہاں اس کی ایک کیپ موجود ہے اور وہ ڈرنک بھی کرتا ہے اور موسم گرما کی چاندنی راتوں میں اپنے بوہیمین دوستوں کے ساتھ اپنی سرخ گرجتی ہوئی کار میں ورسووا اور جو ہو کی سڑکوں پر مارا مارا پھر تا ہے-- اور آتشیں لڑکی نے چلا کر کہا تھا: اوہ تم کیسی پاگل ہو۔ اوہ خد--
اوہ خد-- وہ کیسے دن تھے-- وہ کیا زمانہ تھا۔ انیس بیس سے لے کر چوبیس پچیس سال تک کی وہ عمریں-- ذرا ذرا سی بات، معمولی سے واقعات، جذبات کی لہریں، بڑی زبردست ٹریجڈی یا کامیڈی یا میلوڈراما معلوم ہوتی تھیں۔ وہ چاروں دوست ایک دوسرے کے خیالات و افکار، دکھ سکھ اور محبتوں کے شریک۔ مہینے کے آخر میں رومن رولاں یا شاکی کتابیں خریدنے کے لیے اپنا فاؤنٹین پن بیچنے کو تیار۔مگ کی حفاظت اور عزت کی خاطر کارل کی دل کش ناک پر مکہ رسید کرنے کو مستعد۔ شام کو مادرِ مقدس کی تصویر کے سامنے شمع جلانے کے بعد مگ ان کے لیے چائے تیار کرتی۔ ان کے اور بہت سے دوست آتے اور وہ سب دیوان پر، صوفے پر، قالینوں پر بیٹھ کر مصری تمباکو کا دھواں اڑاتے ہوئے جانے کیا کیا باتیں کرتے رہتے-- لمبی لمبی بحثیں اور تنقیدیں جن کو وہ بالکل نہ سمجھ سکتی۔
آسکروائلڈ کی زندگی، ڈی.ایچ. لارنس، لیگی وزارتوں کی چپقلش، ریڈاسٹار اور رشیا، بنگال، خدا اور مذہب-- اور اکثر وہ جوش میں آکر ایسی ایسی باتیں کہہ جاتے کہ وہ خوف سے لرز اٹھتی اور مریم کی طرف عفو طلب نگاہیں اٹھا دیتی۔ پھر کوئی چیز ان کی مرضی کے خلاف ہوجاتی تو وہ اسے ڈانٹ دیتے تھے۔ مہینہ ختم ہونے سے بہت پہلے اگر پٹرول کے کوپن تمام ہوجائے یا بار بار ری ٹیچنگ کرنے پر بھی کوئی تصویر درست نہ ہوسکتی یا فلیٹ کا کرایہ ادا کرنے سے قبل ہی پکنکوں اور سینما کے ٹکٹوں پر سارا روپیہ ختم ہوجاتا تو وہ چاروں فوراً اپنے آپ کو wrecks of life سمجھنے پر مستعد ہوجاتے اور یہ سوچ سوچ کر خوش ہوتے کہ وہ فن کار ہیں اس لیے زندگی کے ان زبردست مصائب میں گرفتار ہیں-- اورمگ کو ان کے بچپن پر پیار آجاتا۔
--اومیگڈلین-- او موسم گل کے نیلے پرندو--
بحیرۂ عرب سے اٹھنے والے بھاری بھاری بادل 23 کالج روڈ، ماٹنگا کے اس فلیٹ کی جانب اڑتے چلے آرہے تھے جس کے نیچے ایک سیاہ بیوک آکر رکی۔ اور زینے طے کرنے کے بعد دروازے پر پہنچ کر کسی نے زور سے گھنٹی بجائی اور چمکیلے پتھروں سے سجی ہوئی دو شان دار خواتین اندر آکر صوفے پر اس طرح بیٹھ گئیں گویا ایسا کرنے کا انھیں پورا پورا حق حاصل تھا۔ تین دوست گھبرا کر تعظیماً اٹھ کھڑے ہوئے۔ اور پھر کمرے میں ایک عجیب حساس سی خاموشی طاری ہوگئی۔ کھڑکیوں کے باہر بادل آہستہ آہستہ گرج رہے تھے۔
’’آپ جمال انور احمد کے دوست ہیں نا؟‘‘ اس خاتون نے، جس کے اونچے اونچے ہالی ووڈ اسٹائل کے بال تھے، ساری کے آنچل کو بازو پر لپیٹتے ہوئے گہری آواز میں پوچھا۔ وہی ڈرامہ شروع ہونے والا تھا جو ایسے موقعوں پر آج تک ہزاروں مرتبہ کھیلا جاچکا ہے۔
’’وہ عورت کون ہے جس کے ساتھ وہ یہاں رہتا ہے؟‘‘ دوسری، زیادہ فربہ خاتون نے سوال کیا۔ عورت-- انھوں نے مگ کو ایک پیاری سی، معصوم سی، رنگین تصویر کے سوائے اور کسی زاویۂ نظر سے کبھی دیکھا ہی نہیں تھا۔
عورت-- اس کے لیے بڑا بھونڈا لفظ تھ-- وہ تو یاسمین کی کلیوں کا خواب تھی۔ بس وہ سوچنے لگے کہ ان شہزادیوں جیسی عالی شان خواتین سے کن الفاظ میں اور کس طریقے سے بات کریں۔ پہلی کم عمر خاتون نے یہ خیال کرکے کہ شاید یہ جرنلسٹ اور فن کار ضرورت سے زیادہ حساس ہوتے ہیں ذرا نرمی سے پوچھا:
’’میرا مطلب ہے کہ وہ خاتون کون ہیں اور یہاں کب سے......‘‘ مگ کے لیے ’’خاتون‘’ کا لفظ بھی بڑا عجیب سا معلوم ہوا۔ مگ تو بس مگ تھی۔ یاسمین کی ایک بڑی سی کلی۔
’’آپ انھیں جانتے ہیں؟‘‘
’’جی ہاں، بہت اچھی طرح سے۔‘‘
’’معلوم ہوا ہے کہ ایک مس میگڈلین ڈی کورڈ--‘‘
’’جی-- جی ہاں درست بالکل-- جی--‘‘
وہ تینوں ایک دم پھر پریشان ہوگئے۔ معاف فرمائیے گا یہ-- یہ ہم کو نہیں معلوم۔‘‘
’’خوب-- اور انھیں آپ اچھی طرح سے جانتے ہیں۔‘‘
’’کیا یہ لڑکی کسی باعزت طبقے سے تعلق رکھتی ہے۔‘‘ دوسری خاتون نے بزرگانہ بلندی سے کہا۔
باعزت طبقہ-- مگ کے متعلق یہ ایک نیا انکشاف تھا جو پہلے ان کے دماغ میں کبھی نہ آیا تھا۔ ان تینوں میں سے ایک چپکے سے دیوان پر سے اٹھ کر پچھلے دروازے سے باہر نکل گیا۔
’’باعزت-- ار-- دیکھیے اس لفظ کو مختلف معنوں میں لیا جاسکتا ہے-- خصوصاً اس شہر کی سوسائٹی میں-- یعنی کہ-- ار--‘‘
اعظم مسعود سینٹ زیویر میں لاجک کا بہت اچھا طالب علم رہ چکا تھا۔ دل میں اس نے کہا کہ کم بخت جم کا بچہ خود تو غائب ہوگیا اور ہم اس مصیبت میں پھنس گئے۔ آنے دو گدھے کو۔
زینے کی طرف کا دروازہ آہستہ سے کھلا اور وہ اندر آئی۔ اور اس نے ان معزز مہمانوں کو ایک لحظے کے لیے غور سے دیکھا اور ذرا پیچھے کو ہٹ گئی۔
’’آپ مس کورڈا ہیں؟میرا مطلب ہے-- معاف کیجیے گا ہم آپ کے گھر میں اس طرح بلا اجازت اور بغیر اطلاع آگئے لیکن--‘‘
’’ماؤ موزیل آپ غلطی پر ہیں۔ یہ میرا گھر نہیں ہے۔ میرے پاس فرسٹ فلور پر صرف ایک کمرہ ہے۔ میں ان لوگوں کے لیے چائے اور کھانا تیار کرنے یہاں آئی ہوں۔‘‘
اور ان دونوں اونچی خواتین نے اپنی بلندی پر سے جھک کر دیکھا کہ وہ محض ایک سفید فام باورچن ہے-- یعنی یہ بڑی بڑی آنکھوں وا3لی بھولی سی لڑکی-- اسی کی طرح کی دوسری سفید فام یہودی اور اینگلو انڈین لڑکیوں میں سے ایک-- اُف۔ نفرت کی پوٹ۔گفتگو بہت طول کھینچ رہی تھی۔ بڑی خاتون نے صوفے پر سے اٹھتے ہوئے کہا:
’’دیکھو لڑکی-- کیا تم میرے لڑکے کو پسند کرتی ہو؟‘‘ کیسا بے وقوفی کا سوال تھا۔ اس نے سوچا، بھلا جم کو کون پسند نہیں کرے گا۔ اس نے اپنی بڑی بڑی آنکھیں بے ساختگی سے اوپر اٹھا کر پوچھا: ’’کیا جم خود آپ کو پسند نہیں؟‘‘
’’--اوہ-- لیکن میری بچی جم تو خود میرا اپنا لڑکا ہے۔‘‘ کمرے میں پھر وہی عجیب سا سکوت چھا گیا۔
’’اور مجھے پتا چلا ہے کہ میرا لڑکا تم سے شادی کرنے کو بھی تیار ہے-- جانتی ہو اس کے کیا معنی ہیں-- او راس کا نتیجہ کیا ہوگا؟‘‘
اوہ -- او خد-- اب تو یہ سب کچھ برداشت سے قطعی باہر تھ-- روشن ایرانی بلّی کی طرح کشن ایک طرف پھینک کر دیوان پر سے کھڑا ہوگیا اور مگ کا ہاتھ پکڑ کر اسے گھسیٹتا ہوا دوسرے کمرے میں چلا گیا۔ جیسے قیمتی چمکیلے پتھروں میں سجی ہوئی ساڑھے تین سو اونچی اونچی باعزت خواتین چاروں طرف سے مگ پر حملہ کرنے والی تھیں۔ ہوا کے زور سے دروازوں کے پٹ بند ہوگئے۔ باہر بارش کے پہلے قطرے کھڑکی کے شیشیوں سے ٹکرا رہے تھے۔
-- تم خوب صورت تصویریں بنا کر ان میں رنگ بھر دو اور وہ ہمیشہ ان تصویروں کی اصلیت کا یقین کرتی رہے گی۔ تمھارا کام صرف یہی ہے کہ اس سے خوش نما، خوش گوار ستاروں کی باتیں کرتے رہو۔ اس کی ماں نے اسے بچپن میں بتایا تھا کہ شیطان کی اتنی لمبی دم ہے، اتنے بڑے سرخ کان ہیں، ایسے نوکیلے سینگ ہیں۔ وہ بہت ہی برا ہے اور دنیا جب بہت ہی بری جگہ بن گئی تو ایک طوفان آیا اور نوح، جو ایک بہت عمدہ انسان تھا، اپنے باعزت خاندان سمیت بچ رہ-- اور پھر ابراہیم اور سلیمان اور داؤد اور موسیٰ-- جو سب ایک سے ایک اچھے لوگ تھے -- دنیا کو ٹھیک کرنے کے لیے آئے۔ خود خدا کو زمین پر آکر جھیل کی سطح پر چلنا پڑ-- وہ ان سب باتوں پر یقین رکھتی ہے۔ بالکل اسی طرح جیسے چھوٹے بچے اپنے نرسری کے قصوں اور پیٹرپین اور اسنووائٹ کی کہانیوں کو سچ سمجھتے ہیں۔ لیکن بچے بڑے ہوجاتے ہیں اور ان کے ہاتھ سے زیتون کی ڈالیاں اور للّی کے پھول چھین کر انھیں چپکے سے کانٹوں کا تاج پہنا دیا جاتا ہے اور پھر ساری حقیقت معلوم ہوجاتی ہے۔
تم اس سے وعدہ کرتے ہو کہ آج رات کو سارے چاند ستارے توڑ کر اس کے آگے ڈال دو گے۔ لیکن اسی رات کو اولمپس پر رہنے والے خداؤں کی بیویاں اس سے یہ وعدہ بھی چھین لیتی ہیں۔ اور تم ان ٹوٹے ہوئے چاند ستاروں کا سامنا نہیں کرسکتے-- روشن بیٹے ذرا اپنے بلند و مقدس یزداں کو آواز دینا۔
اعظم مسعود نے تھک کر پائپ جلا لیا اور وہ سب خاموش ہوگئے۔ وہ مصور تھے، انگریزی کے عمدہ جرنلسٹ تھے، معاشیات اور ادبیات میں ایم.اے. کر چکے تھے، پولکا اور والز خوب کرتے تھے، اور سی.سی.آئی. کے سوئمنگ ٹینک کے کنارے گھنٹوں پڑے رہا کرتے تھے لیکن میگڈلین اپنا گتار سنبھال کر کارل کے ساتھ اپنی قسمت آزمائی کرنے کہیں اور، کسی دوسرے دیس کو چلی گئی اور وہ اسی طرح دیوار پر پڑے رومن رولاں اور شاکا مطالعہ کرتے رہے۔
ان دونوں نے میٹرو میں نیچے اپنی کرسیوں پر بیٹھ کر مرحوم لیزلی ہاورڈ پر افسوس کرنا شروع ہی کیا تھا کہ برابر کی نشست پر سے کسی نے پوچھا: ’’مادام! یہ سیٹ ریزرو تو نہیں؟‘‘
’’جی نہیں۔‘‘ رخشندہ نے ادھر دیکھے بغیر جواب دیا اور پھر برج کے ساتھ باتوں میں مصروف ہوگئی۔ نو وارد نے کرسی پر بیٹھ کر سگریٹ جلاتے ہوئے پھر پوچھا: مادام! دھواں آپ کو ناگوار تو نہیں گزرے گا۔‘‘
’’جی نہیں۔‘‘
اب کے سگریٹ لائٹر کی روشنی میں رخشندہ نے اس کی طر ف نظر کی اور اسے لگا جیسے سارا میٹرو ڈائنامیٹ سے اڑ کر دور فضاؤں میں لڑھکتا جارہا ہے اور برج لال کھڑے ہوکر ڈریس سرکل میں جانے کے لیے شاہندہ اور شیاملا کا انتظار کرنے لگ-- ’’رشی رانی جلدی اٹھو۔‘‘ مجمع زیادہ ہوتا جارہا تھا۔ وہ تیزی سے گینگ وے کو پار کرکے زینے پر چڑھنے لگے۔ وہ شخص اپنی نشست پر بیٹھا دوسری طرف دیکھتا رہا۔ فلم شروع ہوچکی تھی۔ پردے پر برٹش مووی ٹون نیوز کی تصویریں کوندنے لگیں۔
’’اوہ برج ماما جلدی اوپر چڑھیے۔‘‘ رخشندہ کی برفیلی پیشانی پر پانی کے ننھے منے قطرے نہ جانے کہاں سے آگئے۔ برج نے اس کا سفید ہاتھ پکڑ کر اسے سب سے اوپر سیڑھی پر کھینچ لیا اور وہ مجمعے کے ریلے کے ساتھ ایک جھونک سے اس کے اوپر گرسی گئی۔ وہ اندھیرے میں شیاملا اور شاہندہ کے پاس جاکر بیٹھ گئے۔ اس نے اپنا ہاتھ آہستہ سے چھڑایا۔
وہ دیر تک اتنی سی بات کو سوچتی رہی۔ پھر اس کا جی چاہا کہ ایک زبردست زلزلے میں یہ سارا میٹروٹوٹ کر گرجائے اور برج اسے اپنے بازوؤں میں اٹھا کرکہیں دور بھاگ جائے-- گرتے پہاڑوں اور ٹوٹتی چٹانوں اور شور مچاتے ہوئے انسانوں سے بچا کر بہت دور-- اور پھر وہ -- وہ دوسرا شخص-- وہ مائیکل اینجلو کا شاہکار-- نیچے بیٹھا تھ-- چند منٹ قبل اس کے بہت نزدیک--
اور پھر دوسری رات کو آتشیں لڑکی نے اسے تاج میں دیکھا اور اس کا جی چاہا کہ ایک تیز آگ میں اسے جلا کر راکھ کر ڈالے، اس کی بکھری ہوئی مسکراہٹ کو، اس کے الجھے الجھے بالوں کو-- وہ اس صوفے پر بیٹھ آئی تھی، اس گیلری میں سے گزری تھی، ان کشنوں کو چھو چکی تھی جن پر وہ اپنے دوستوں کے ساتھ اپنی شامیں گزار چکا تھا جب کہ وہ دوسری برفیلی رخشندہ خاموشی اور سکون سے ہکسلے اور بیورلی نکلسن پڑھتی رہی تھی۔ ’’مس ڈی کورڈا کیسی ہیں؟‘‘ اس نے پوچھا، حالانکہ اسے معلوم تھا کہ وہ جاچکی ہے۔
’’اچھی ہیں۔ شکریہ!‘‘ اس نے اسی سکون سے جواب دیا۔ ’’آپ میرے ساتھ ایک راؤنڈ لیں گی؟‘‘
’’آئیے--‘‘ اس نے کہا۔ کیونکہ وہ ہمیشہ بہت پریکٹیکل رہتی تھی-- اورجمال کو تعجب ہوا کہ وہ آسانی سے اس کے ساتھ فلور پر کیسے آگئی۔ پھر اسے ایسا محسوس ہوا جیسے وہ رمبا کی موومنٹ کے ساتھ ساتھ آگ کے شعلوں میں گھوم رہا ہے۔ اسے سرد چھینٹوں کی ضرورت تھی لیکن شعلے بہت اونچے اٹھتے جارہے تھے۔ رقص ہوتا رہا۔ کلارنٹ پر ایک نغمہ پوری تیزی سے بج رہا تھا۔ اس کی تھکی ہوئی نظریں خود بخود پلائی ووڈ کی ان دیواروں کی طرف اٹھ گئیں جن کے دروازوں پر گہرے سبز پردے پڑے تھے اور جن کے سامنے فرن کی ڈالیاں برقی پنکھوں کی ہوا میں آہستہ آہستہ ہل رہی تھیں۔
سارے ریڈیو اسٹیشن آدھی رات کا گجر بجا چکے تھے۔ باغ کی پتیاں اور سمندر کی لہریں خوابستان کے جادو میں ڈوبتی جارہی تھیں۔ کسی نے بڑی پیاری آواز میں کہا: ’’میں آسکتا ہوں؟‘‘ وہ جواب تک برآمدے میں آرام کرسی پر لیٹی ’’پوائنٹ کاؤنٹر پوائنٹ‘‘ ختم کرنے کی کوشش کررہی تھی، اپنا برف جیسا لباس سمیٹ کر جنگلے پر جھک گئی۔ ’’کون ہے؟‘‘ اس نے ذرا گھبرا کر برساتی کی طرف دیکھا۔
’’اگر آپ کہیں گی تو میں ابھی ابھی فوراً واپس چلا جاؤں۔‘‘ اس کا بات کرنے کا انداز بے حد دل کش تھا۔ وہ اور زیادہ پریشان ہوگئی--
’’ماہم سے باندرہ کا قریب ترین راستہ--‘‘
’’جی نہیں۔ میں راستے کی تلاش میں آپ سے مدد کی درخواست نہیں کررہ--‘‘
’’--تو کی-- کیا پٹرول ختم ہوگیا ہے؟‘‘
’’جی نہیں میرے پاس ڈھیروں گیلنوں پٹرول موجود ہے۔‘‘
’’پھر -- پھر-- آپ کیا چاہتے ہیں؟‘‘
’’میں! کچھ بھی نہیں-- میں سامنے سے گزر رہا تھا، آپ کو بادام کی شاخوں میں سے برآمدے میں بیٹھا دیکھا توبس چلا آیا اندر-- جاؤں واپس؟‘‘
’’اوہ گوش-- آپ نے اتنی دور سے مجھے کیسے دیکھ لیا۔ مشاہدہ بہت تیز ہے۔‘‘
’’جی ہاں، مشاہدے کا میں ماہر ہوں۔ بہت عمدہ عادت ہے۔ یہ زندگی بہت دلچسپ ہوجاتی ہے اس سے ایسی ایسی چیزیں نظر آجاتی ہیں۔ اور اجازت دیجیے انگریزی میں کہوں کہ ہم ایسی چیزوں کی روح میں گھس سکتے ہیں جن کو دیکھنے کی بظاہر کوئی خاص ضرورت نہیں-- سگریٹ پی لوں؟ شکریہ--‘‘
’’نہ جانے آپ کیا باتیں کررہے ہیں۔ خصوصاً جب کہ آپ مجھے قطعی جانتے بھی نہیں۔ بہت دلچسپ اور عقل مند معلوم ہوتے ہیں آپ--‘‘
’’ جی ہاں شکر ہے۔ غالباً آپ پہلی خوب صورت لڑکی ہیں جس نے ایک عقل مند لڑکے کے سامنے یہ اقرار کیا ہے ورنہ عموماً مجھے آپ جیسی لڑکیوں سے یہ شکایت رہتی ہے کہ وہ اپنی عقل کے مقابلے میں کسی کو کچھ سمجھتی ہی نہیں۔
’’بیٹھ جائیے، اس آرام کرسی پر-- مگر کیسی عجیب بات ہے کہ ہم ایک دوسرے کے لیے بالکل اجنبی ہیں اور اس وقت، اس گرم رات میں، بادام کی شاخوں کی سرسراہٹ کے نیچے اس طرح باتیں کررہے ہیں جیسے ہمیشہ سے ایک دوسرے کو جانتے ہیں-- نا؟‘‘
’’جی ہاں-- بہت عجیب-- دنیا میں بہت سی باتیں حد سے زیادہ عجیب ہوتی ہیں جن کا بالکل آپ کو احساس نہیں ہوت-- ار -- دیکھیے لڑکیوں میں ہیرو ورشپ کا مادہ ایک بڑی سخت کمزوری ہے--‘‘
’’ہیرو ورشپ؟‘‘
’’جی-- اس وقت آپ مجھے بس چپکے چپکے ایڈمائر کیے جارہی ہیں حالانکہ ابھی چند لمحے قبل جب آپ تصور میں جم کے ساتھ مسوری میں سیب کے درختوں کے نیچے بیٹھتی تھیں تو میرے دخل در معقولات پر آپ کو زوروں کا غصہ آگیا تھا۔ ٹھیک ہے نا؟‘‘
’’سیب کے درخت؟‘‘
’’جی ہاں۔ سیب کے درخت!‘‘
’’مجھے یقین ہے کہ--‘‘
’’جی-- کہ رات گرم ہے اور چاند کے جادو کا اثر شاید مجھ پر بھی ہوگیا ہے۔ اسی لیے میں اپنے بستر پر آرام کرنے کے بجائے ماہیم کی خاموش سڑکوں پر مارے مارے پھر کر خوب صورت لڑکیوں کے بنگلوں میں گھس کے ان سے الٹی الٹی باتیں کرنے کا عادی ہوگیا ہوں--‘‘
’’اوہ گوش--!‘‘
’’دیکھیے شاید آپ نے شمال کے برفانی کوہستانوں میں خوابیدہ کسی کانونٹ میں اب تک اپنی عمر گزاری ہے۔ کم از کم آپ نے سینٹ زیویرز میں تو کبھی نہیں پڑھا۔‘‘
’’آپ نے یہ کیسے اندازہ لگایا؟‘‘
’’کیوں کہ آپ بات بات پر اوہ گوش کہہ کر خدا کی مدد چاہتی ہیں حالانکہ میں آپ کو--یقین دلاتا ہوں کہ ایسی خوش گوار رات میں خدا کو ہماری باتوں پر غور کرنے یا ان میں مداخلت کرنے کی قطعی ضروری یا فرصت نہیں اور یہ بھی کہ سینٹ زیویرز کی لڑکیاں زیادہ تیز اور صاف گو ہوتی ہیں-- آپ جے.جے. اسکول میں ہیں نا؟‘‘
وہ اسی طرح سگریٹ کے حلقے بنا کر کہتا رہا: ’’دلچسپ خیال ہے۔ سیب کے درختوں کے جھنڈ میں ملکہ پکھراج کے ریکارڈ بج رہے ہوں یا کوئی درگا میں گا رہا ہو، سکھی موری روم جھم، سکھی موری روم جھم بدرو-- پسند ہے درگا کا خیال-- دیوی بھجودرگا بھوانی --‘‘
’’لیکن کم از کم مجھے اپنا نام تو بتا دیجیے--‘‘
’’میرا نام-- برج راج بہادر وارشنے-- جمال انور -- روشن ایرانی-- جو چاہو سمجھ لو-- ادھر دیکھو-- میں تمھارا خواب ہوں اور تم چاندنی اور پھولوں کا گیت-- پر مجھ میں اور ان لہروں میں، جو تمھارے برآمدے سے ٹکرا کر واپس چلی جاتی ہیں، ایک چھوٹا سا فرق ہے۔ یہ دنیا سے بغاوت کرنا چاہتی ہیں اور کچھ نہیں کر پاتیں۔ میں دنیا سے بغاوت نہیں کرتا لیکن چاندنی رات میں تمھارے جنگلے پر آکر بیٹھ جاتا ہوں اور پھر یہ لہریں ساحل کو چھوڑ کر دور سمندر کی گہرائیوں میں جاکر کھو جاتی ہیں۔ سیب کے باغ میں چپکے سے خزاں گھس آتی ہے۔ بادام کی کلیاں اور سبز پتے خشک ہوکر پریشان ہوجاتے ہیں۔ اور ملکہ پکھراج کے ریکارڈ اور تان پورے کے تار ٹوٹ جاتے ہیں ایک دن-- اور آخر میں نیلے پروں والی چڑیاں خزاں زدہ شاخوں پر سے اپنے پر پھیلا کر بہار کے تعاقب میں دور جنوب کے ہرے مرغزاروں کی جانب اڑ جاتی ہیں-- جب خواب پچھلی رات کی چاندنی کی طرح پھیکے پڑنے لگتے ہیں اس وقت کی بے کیفی اور الجھن کا خیال کرو۔ سچ مچ کی مسرت تم کہیں بھی نہیں پاسکتیں رخشندہ بانو۔ شاید تم سوچ رہی ہو کہ اگر میگڈیلن تمھیں مل جائے تو تم اپنی برفانی بلندی پر سے اس سے کہو: کارل ریوبن کے ساتھ کہیں بہت دور چلی جا اے بے حقیقت لڑکی-- اس کا گتار اور تیری آواز-- یہی تیرا بہترین راستہ ہے۔ برج راج بہادر سے تم کہو: انکل ٹوبی آپ میری دوست شیاملا کے ایک خوب صورت اور ڈیشنگ سے ماموں ہیں جو اپنی سیاہ ڈی.کے.ڈبلو. خوب تیز چلاتے ہیں اور بس-- آپ بھی تشریف لے جائیے۔ کیونکہ مسوری میں ہنی مون کے لیے سوائے میں ایک پورا سوٹ رزرو کرا لیا گیا ہے جس کے پیچھے سیب کے درختوں کا جھنڈ--‘‘
’’اوہ!‘‘
’’اب تمھیں نیند آرہی ہے۔ اگر تم مجھے یاد کروگی تو میں پھر کسی ایسی ہی چاندنی رات میں الہٰ دین کے دیو کی طرح تمھارے خواب میں آجاؤں گا۔ شب بخیر رخشندہ سلطانہ۔‘‘
وہ اطمینان سے جنگلے پر سے کود کر باغ کے اندھیرے میں اتر گیا اور پھر اس کے قدموں کی چاپ سنسان سڑک کی خاموشی میں کھو گئی۔
’’مہربانی سے ادھر ہی رہیے آپ--‘‘
--اور جم کو جواب تک یہ سوچ رہا تھ-- جانے کیا سوچ رہا تھا
--جانے کیا سوچ رہا تھا۔ ایسا معلوم ہوا برف کے سارے پہاڑ اور ساری چٹانیں ٹوٹ ٹوٹ کر نیچے گر پڑی ہیں اور ان کے بوجھ میں دب کر وہ بے تحاشا خوب صورتی اور نفاست اور سجا ہوا کمرہ نیچے گرتا چلا جارہا ہے۔
وہ سنگھار میز کے اسٹول پر بیٹھی ایک کتاب کی ورق گردانی کرتی رہی اور وہ اس کے پاس آکر بیٹھ گی-- وہ جو -- وہ جو-- او خد-- ’’یہ مت سمجھو کہ میں fusses کر رہی ہوں۔ مجھے تم سے نفرت ہے۔ شدید نفرت!‘’ یا اللہ -- اسے تعجب ہورہا تھا کہ اسے اب تک رونا کیوں نہ آیا۔ نہ معلوم اسے کیا ہوگیا تھا۔ میرا بے چاری بچی۔ ہنی مون ختم ہوتے ہی سائیکلوانالسٹ سے اس کا علاج کرواؤں گا۔ لیکن وہ خاموش رہا۔
’’اچھا کم از کم تم تو سوجاؤ۔ بہت تھک گئی ہوگی۔‘‘
تھوڑی دیر بعداس نے کہا اور وہ مخالفت کے بغیر ضدی بچے کی طرح مسہری پر گر گئی۔ وہ ٹہلتا رہا۔ اس رات اس نے سگریٹوں کا سارا ڈبہ ختم کردیا۔
تکیوں میں منہ چھپا کر اس نے اپنی آنکھوں پر ہاتھ رکھ لیے۔ اس نے سنا جیسے کہیں بہت دور سے آواز آرہی تھی۔ جم دریچے میں کھڑا کہہ رہا تھا:
’’اس کا انجام تم نے کیا سوچا ہے؟‘‘
قانونی علاحدگی-- ا س نے اپنے آپ کو کہتے پایا۔ پھر وہ سوگئی۔ جیسے اس نے دن بھر روتے روتے گزار-- اور بمباری یا زلزلے سے گری ہوئی عمارت کے ملبے سے نکلے ہوئے کسی زخم خوردہ انسان کی طرح وہ اس کے چہرے کو غور سے دیکھنے لگ-- بالوں کی ایک لٹ اس کی برف جیسی پیشانی پر آگری تھی۔ اس کا جی چاہا کہ وہ جھک کر اس لٹ کو وہاں سے ہٹادے لیکن وہ ایسا نہ کرسک-- یہ اس کی بیوی تھی، رخشندہ-- خدای-- اور وہ خود جم تھ-- جمال انور-- مائیکل اینجلو کا شاہکار-- او بلند و برتر خدا، کیا ہم سب پاگل ہیں۔ خواب گاہ کا تیز لیمپ رخشندہ پر اپنی کرنیں پھینکتا رہ-- اس نے سبز روشنی جلائے بغیر اپنے آپ کو صوفے پر ڈال دیا۔
پھر وہ چار دوست خاموشی سے زینے پر سے اتر کے اس کار کی سمت بڑھے جو گیٹ وے کے اندھیرے سائے میں کھڑی تھی۔ اس پاگل کر دینے والی موسیقی کی گونج گیلریوں، اسٹالوں اور سمندری ہواؤں میں اب تک لرزاں تھی۔
مادام میگڈلین ریوبن جوفٹ لائٹ کی تیز کرنوں میں نہاتی ہوئی گارہی تھی۔ اور کارل ریوبن جو پیانو پر بیٹھا تھا اور ہال جو الٹرافیشن ایبل لوگوں سے پٹا پڑا تھ-- اور -- انھوں نے سنا کہ کارل ریوبن اور مادام ریوبن اپنے آرکیسٹرا کے ساتھ جہاں جاتے ہیں شہرت اور عزت ان کے قدموں پر جھک جاتی ہے۔ شمال کے سارے بڑے بڑے فیشن ایبل شہروں میں ان کے کونسرٹ ہوچکے ہیں۔ ریڈیو میں ان کے پروگرام رکھے جاتے ہیں۔ اتحادی فوجوں کو محظوظ کرنے کے لیے ان کو خاص طور سے مدعو کیا جاتا ہے۔ مادام ریوبن، جو سیاہ یا نقرائی شام کے لباس میں چمکیلے پتھروں سے سجی ہوئی، خاموشی سے اپنے جیون ساتھی کے ہاتھ کا سہارا لے کر اسٹیج پر آتی ہے اور پھر ساری دنیا پاگل ہوجاتی ہے اس کے نغموں سے -- اور انھیں تیزاب کی سی تلخی اور تیزی کے ساتھ یاد آیا۔ کارل کہا کرتا تھا: میرے ساتھ چلومگ تمھیں بلبلوں اور کوئلوں کی ملکہ بنا دوں گا۔ میگڈلین-- میگڈلین-- میری سینوریتا۔ گوا کی کالی راتیں تمھیں پکار کر واپس بلا رہی ہیں۔ راتوں کو تمھارے بالوں میں ستارے سجا کریں گے اور مہتاب کے مغنی کا گتار بجتا رہے گ-- تم-- مگ-- سرخ ہونٹوں والی چوہی-- تمھاری نیوریلجیا کی شکایت ہمیشہ کے لیے دور ہوجائے گی۔ تم میری آنکھوں سے دیکھوگی، میرے کانوں سے سنوگی، میرے جادو سے رقص کروگی اور ساری کائنات مدہوش ہوکر ہمارے ساتھ ناچنے لگے گی۔ بے وقوف لڑکی جوان چار سر پھرے ہندوستانی لڑکوں کے لیے کرافر مارکیٹ سے مچھلی کے ڈبے خرید کر لاتی ہو اور ان کی چائے کی پیالیاں صاف کرتی ہو۔ رب یہودہ کی قسم اس بھورے بالوں والی گلہری میں ذرا بھی عقل نہیں!
پھر انھوں نے سنا اتحادی فوجوں کو محظوظ کرنے والی ایک پارٹی کے ہم راہ مشرقِ وسطیٰ جاتے ہوئے جہاز پر ایک حادثے کی وجہ سے مسٹر کارل ریوبن کا انتقال ہوگیا اور خوب صورت اور غمگین مادام ریوبن پارٹی سے علاحدہ ہوکر اپنے وطن واپس چلی گئیں۔
اور ایک نیلگوں صبح گوا کے ایک چھوٹے سے ہرے بھرے قصبے کے پرانے اور بھورے پتھروں والے کیتھیڈرل میں جب ماس ختم ہونے کے بعد فادر فرانسیکو نے قربان گاہ کے دریچے کے سامنے کا پردہ برابر کیا تو ان کی پیشانی پر اور بڑی بڑی نیلی آنکھوں میں ایک ملکوتی مسرت اور اطمینان کی روشنی چمک رہی تھی۔ کیونکہ ایک بھٹکی ہوئی روح آخر اپنے چرواہے کے پاس پہنچ چکی تھی-- ’’خداوندِ خدا کی رحمت ہو اس پر، وہ یسوع کی دلہن بن گئی--‘‘ دعا کے آخری الفاظ بھورے پتھروں والے ہال کے منجمد سناٹے میں ڈوب گئے اور فادر ڈائیگو آرگن بند کرکے سیڑھیوں سے نیچے اتر آئے۔ باہر آسمان کے نیچے بہت سے ٹوٹے ہوئے نیلے پر ہوا میں تیرتے پھر رہے تھے۔
اور ایسی ہی ایک نیلگوں شام کے اندھیرے میں، جب کہ تاج کی ایک گالانائٹ کے اختتام پر گیٹ وے، برساتی اور گیلریوں میں مجمع کم ہوتا جارہا تھا، موٹریں اسٹارٹ ہوچکی تھیں اور اکّا دکّا لوگ سیڑھیوں اور سڑک کے کنارے سگریٹ جلانے اور اپنے دوستوں کو شب بخیر کہنے کے لیے رکے ہوئے تھے ان چار دوستوں نے اپنے پائپوں کی راکھ جھٹکی اور ان کی سرخ کارڈھلوان پر بہنے لگی۔ رات گرم تھی اور ورسوا اور جوہو کی خاموش سڑکیں ان کا انتظار کررہی تھیں      
       
مونالیزا


پریوں کی سرزمین کو ایک راستہ جاتا ہے شاہ بلوط اور صنوبر کے جنگلوں میں سے گزرتا ہوا جہاں روپہلی ندیوں کے کنارے چیری اور بادام کے سایوں میں خوب صورت چرواہے چھوٹی چھوٹی بانسریوں پر خوابوں کے نغمے الاپتے ہیں۔ یہ سنہرے چاند کی وادی ہے۔ Never Never Land کے مغرور اور خوب صورت شہزادے۔ پیٹرپین کا ملک جہاں ہمیشہ ساری باتیں اچھی اچھی ہوا کرتی ہیں۔ آئس کریم کی برف پڑتی ہے۔ چوکلیٹ اور پلم کیک کے مکانوں میں رہا جاتا ہے۔ موٹریں پٹرول کے بجائے چائے سے چلتی ہیں۔ بغیر پڑھے ڈگریاں مل جاتی ہیں۔
اور کہانیوں کے اس ملک کو جانے والے راستے کے کنارے کنارے بہت سے سائن پوسٹ کھڑے ہیں جن پر لکھا ہے ”صرف موٹروں کے لیے“، ”یہ عام راستہ نہیں“ اور شام کے اندھیرے میں زناٹے سے آتی ہوئی کاروں کی تیز روشنی میں نرگس کے پھولوں کی چھوٹی سی پہاڑی میں سے جھانکتے ہوئے یہ الفاظ جگمگا اٹھتے ہیں: ”پلیز آہستہ چلائیے — شکریہ!“
اور بہار کی شگفتہ اور روشن دوپہروں میں سنہرے بالوں والی کرلی لوکس، سنڈریلا اور اسنووائٹ چھوٹی چھوٹی پھولوں کی ٹوکریاں لے کر اس راستے پر چیری کے شگوفے اور ستارۂ  سحری کی کلیاں جمع کرنے آیا کرتی تھیں۔
ایک روز کیا ہوا کہ ایک انتہائی ڈیشنگ شہ سوار راستہ بھول کر صنوبروں کی اس وادی میں آنکلا جو دوردراز کی سرزمینوں سے بڑے بڑے عظیم الشان معرکے سر کرکے چلا آرہا تھا۔ اس نے اپنے شان دار گھوڑے پر سے جھک کر کہا: ”مائی ڈیرینگ لیڈی کیسی خوش گوار صبح ہے!“
کرلی لوکس نے بے تعلقی سے جواب دیا: ”اچھا ، واقعی؟ تو پھر کیا ہوا؟“
شہ سوار کی خواب ناک آنکھوں نے خاموشی سے کہا: ”پسند کرو ہمیں۔“ کرلی لوکس کی بڑی بڑی روشن اورنیلی آنکھوں میں بے نیازی جھلملا اٹھی۔ ”جناب ِ عالی ہم بالکل نوٹس نہیں لیتے۔“ شہ سوار نے اپنی خصوصیات بتائیں۔ ایک شان دار سی امپیریل سروس کے مقابلے میں ٹاپ کیا ہے۔ اب تک ایک سو پینتیس ڈوئیل لڑ چکا ہوں۔ بہترین قسم کا Heart Breakerہو ں۔کرلی لوکس نے غصے سے اپنی سنہری لٹیں جھٹک دیں اور اپنے بادامی ناخنوں کے برگنڈی کیوٹیکس کو غور سے دیکھنے میں مصروف ہوگئی۔ سنڈریلا اور اسنووائٹ پگڈنڈی کے کنارے اسٹرابری چنتی رہیں۔
اور ڈیشنگ شہ سوار نے بڑے ڈرامائی انداز سے جھک کر نرسری کا ایک پرانا گیت یاد دلایا:
کرلی لوکس کرلی لوکس
یعنی اے میری پیاری چینی کی گڑیا۔
تمھیں برتن صاف کرنے نہیں پڑیں گے۔
اور بطخوں کو لے کر چراگاہ میں جانا نہیں ہوگا۔
بلکہ تم کشنوں پر بیٹھی بیٹھی اسٹرابری کھایا کروگی۔
اے میری سنہرے گھنگھریالے بالوں والی مغرور شہزادی ایمیلیا ہنری ایٹامرایا —— دو نینا متوارے تمھارے ہم پر ظلم کریں۔
اور پھر وہ ڈیشنگ شہ سوار اپنے شان دار گھوڑے کو ایڑ لگا کر دوسری سرزمینوں کی طرف نکل گیا جہاں اور بھی زیادہ عظیم الشان اور زبردست معرکے اس کے منتظر تھے اور اس کے گھوڑے کی ٹاپوں کی آوازِ بازگشت پہاڑی راستوں اور وادیوں میں گونجتی رہی۔
پھر ایک اور بات ہوئی جس کی وجہ سے چاند کی وادی کے باسی غمگین رہنے لگے کیوں کہ ایک خوش گوار صبح معصوم کوک روبن ستارۂ سحری کے سبزے پر مقتول پایا گیا۔ مرحوم پر کسی ظالم نے تیر چلایا تھا۔ سنڈریلا رونے لگی۔ بے چارا میرا سرخ اور نیلے پروں والا گڈّو سا پرندہ۔ پرستان کی ساری چڑیوں، خرگوشوں اور گلہریوں نے مکمل تحقیق و تفتیش کے بعد پتا چلا لیا اور بالاتفاق رائے اس کی بے وقت اور جوان مرگی پر تعزیت کی قرارداد منظور کی گئی۔ یونی ورسٹی میں کوک روبن ڈے منایا گیا لیکن عقل مند پوسی کیٹ نے، جوفل بوٹ پہن کر ملکہ سے ملنے لندن جایا کرتی تھی، سنڈریلا سے کہا: ”روؤ مت میری گڑیا، یہ کوک روبن تو یوں ہی مرا کرتا ہے اور پھر فرسٹ ایڈ ملتے ہی فوراً زندہ ہوجاتا ہے۔“ اور کوک روبن سچ مچ زندہ ہوگیا اور پھر سب ہنسی خوشی رہنے لگے۔
اور ہمیشہ کی طرح وادی کے سبزے پر بکھرے ہوئے بھیڑوں نے گلّے کی ننھی مُنّی گھنٹیاں اور دور سمندر کے کنارے شفق میں کھوئے ہوئے پرانے عبادت خانوں کے گھنٹے آہستہ آہستہ بجتے رہے— ڈنگ ڈونگ، ڈنگ ڈونگ بل، پوسی ان وَویل۔
ڈنگ ڈونگ۔ ڈنگ ڈونگ— جیسے کرلی لوکس کہہ رہی ہو: نہیں، نہیں، نہیں، نہیں!
اور اس نے کہا۔نہیں نہیں۔ یہ تو پریوں کے ملک کی باتیں تھیں۔ میں کوک روبن نہیں ہوں، نہ آپ کرلی لوکس یا سنڈریلا ہیں۔ ناموں کی ٹوکری میں سے جو پرچی میرے ہاتھ پڑی ہے اس پر ریٹ بٹلر لکھا ہے لہٰذا آپ کو اسکارٹ اوہارا ہونا چاہیے۔ ورنہ اگر آپ جو لیٹ یا کلیوپٹرا ہیں تو رومیو یا انطونی صاحب کو تلاش فرمائیے اور میں قاعدے سے مس اوہارا کی فکر کروں گا لیکن واقعہ یہ ہے کہ آپ جو لیٹ یا بیٹرس یا ماری انطونی نہیں ہیں اور میں قطعی ریٹ بٹلر نہیں ہوسکتا، کاش آپ محض آپ ہوتیں اور میں صرف میں۔ لیکن ایسا نہیں ہے۔ لہٰذا آئیے اپنی اپنی تلاش شروع کریں۔
— ہم سب کے راستے یوں ہی ایک دوسرے کو کاٹتے ہوئے پھر الگ الگ چلے جاتے ہیں، لیکن پرستان کی طرف تو ان میں سے کوئی راستہ بھی نہیں جاتا۔
— چوکو بارز کی اسٹالوں اور لکی ڈپ کے خیمے کے رنگین دھاری دار پردوں کے پیچھے چاندی کی ننھی منی گھنٹیاں بجتی رہیں۔ ڈنگ ڈونگ ڈنگ ڈونگ— پوسی بے چاری کنویں میں گر گئی اور ٹوم اسٹاؤٹ بے فکری سے چوکو بارز کھاتا رہا۔ پھر وہ سب زندگی کی ٹریجڈی میں غور کرنے میں مصروف ہوگئے کیوں کہ وہ چاند کی وادی کے باسی نہیں تھے لیکن اتنے احمق تھے کہ پرستان کی پگڈنڈی پر موسمِ گل کے پہلے سفید شگوفے تلاش کرنے کی کوشش کر لیا کرتے تھے اور اس کوشش میں انھیں ہمیشہ کسی نہ کسی اجنبی ساحل، کسی نہ کسی ان دیکھی، اَن جانی چٹان پر فورسڈ لینڈنگ کرنی پڑتی تھی۔ وہ کئی تھے۔ ڈک ڈنگٹن جسے امید تھی کہ کبھی نہ کبھی تو اسے فل بوٹ پہننے والی وہ پوسی کیٹ مل ہی جائے گی جو اسے خوابوں کے شہر کی طرف اپنے ساتھ لے جائے اور اسے یقین تھا کہ خوابوں کے شہر میں ایک نیلی آنکھوں والی ایلس اپنے ڈرائنگ روم کے آتش دان کے سامنے بیٹھی اس کی راہ دیکھ رہی ہے اور وہ افسانہ نگار جو سوچتا تھا کہ کسی رو پہلے راج ہنس کے پروں پر بیٹھ کر اگر وہ زندگی کے اس پار کہانیوں کی سرزمین میں پہنچ جائے جہاں چاند کے قلعے میں خیالوں کی شہزادی رہتی ہے تو وہ اس سے کہے: ”میری مغرور شہزادی! میں نے تمھارے لیے اتنی کہانیاں، اتنے اوپیرا اور اتنی نظمیں لکھی ہیں۔ میرے ساتھ دنیا کو چلو تو دنیا کتنی خوب صورت، زندہ رہنے اور محبت کرنے کے قابل جگہ بن جائے۔“ لیکن روپہلا راج ہنس اسے کہیں نہ ملتا تھا اور وہ اپنے باغ میں بیٹھا بیٹھا کہانیاں اور نظمیں لکھاکرتا تھا اور جو خوب صورت اور عقل مند لڑکی اس سے ملتی اسے ایک لمحے کے لیے یقین ہو جاتا کہ خیالوں کی شہزادی چاند کے ایوانوں میں سے نکل آئی ہے لیکن دوسرے لمحے یہ عقل مند لڑکی ہنس کر کہتی کہ افوہ بھئی فن کار صاحب! کیا cynicism بھی اس قدر الٹرافیشن ایبل چیز بن گئی ہے اور آپ کو یہ مغالطہ کب سے ہوگیا ہے کہ آپ جینیس بھی ہیں اور اس کے نقرئی قہقہے کے ساتھ چاند کی کرنوں کی وہ ساری سیڑھیاں ٹوٹ کر گر پڑتیں جن کے ذریعے وہ اپنی نظموں میں خیالستان کے محلوں تک پہنچنے کی کوشش کیا کرتا تھا اور دنیا ویسی کی ویسی ہی رہتی— اندھیری، ٹھنڈی اور بدصورت— اور سنڈریلا جو ہمیشہ اپنا ایک بلوریں سینڈل رات کے اختتام پر خوابوں کی جھلملاتی رقص گاہ میں بھول آتی تھی، اور وہ ڈیشنگ شہ سوار جو پرستان کی خاموش، شفق کے رنگوں میں کھوئی ہوئی پگڈنڈیوں پر اکیلے اکیلے ہی ٹہلا کرتا تھا اور برف جیسے رنگ اور سرخ انگارہ جیسے ہونٹوں والی اسنووائٹ جو رقص کرتی تھی تو بوڑھے بادشاہ کول کے دربار کے تینوں پری زاد مغنی اپنے وائلن بجانا بھول جاتے تھے۔
”اور“، ریٹ بٹلر نے اس سے کہا، ”مس اوہارا آپ کو کون سا رقص زیادہ پسند ہے۔ ٹینگو— فوکس ٹروٹ— رومیا— آئیے لیمبتھ واک کریں۔“
اور افروز اپنے پارٹنر کے ساتھ رقص میں مصروف ہوگئی حالاں کہ وہ جانتی تھی کہ وہ اسکارلٹ اور ہارا نہیں ہے کیوں کہ وہ چاند کی دنیاکی باسی نہیں تھی۔سبزے پر رقص ہورہا تھا۔ روش کی دوسری طرف ایک درخت کے نیچے، لکڑی کے عارضی پلیٹ فارم پر چارلس جوڈا کا آرکیسٹرا اپنی پوری سوئنگ میں تیزی سے بج رہا تھا— اور پھر ایک دم سے قطعے کے دوسرے کنارے پر ایستادہ لاؤڈ اسپیکر میں کارمن میرانڈا کا ریکارڈ چیخنے لگا: ”تم آج کی رات کسی کے بازوؤں میں ہونا چاہتی ہو؟“ لکی ڈپ اور ”عارضی کافی ہاؤس“ کے رنگین خیموں پر بندھی ہوئی چھوٹی چھوٹی گھنٹیاں ہوا کے جھونکوں کے ساتھ بجتی رہیں اور کسی نے اس کے دل میں آہستہ آہستہ کہا: موسیقی— دیوانگی— زندگی— دیوانگی— شوپاں کے نغمے— ”جپسی مون۔“ اور خدا!! اس نے اپنے ہم رقص کے مضبوط، پراعتماد، مغرور بازوؤں پر اپنا بوجھ ڈال کر ناچ کے ایک کوئیک اسٹیپ کاٹرن لیتے ہوئے اس کے شانوں پر دیکھا۔ سبزے پر اس جیسے کتنے انسان اس کی طرح دو دو کے رقص کی ٹکڑیوں میں منتشر تھے۔ ”جولیٹ“ اور ”رومیو“، ”وکٹوریہ“ اور ”البرٹ“، ”بیٹرس“ اور ”دانتے“ ایک دوسرے کو خوب صورت دھوکے دینے کی کوشش کرتے ہوئے، ایک دوسرے کو غلط سمجھتے ہوئے اپنی اس مصنوعی، عارضی، چاند کی وادی میں کتنے خوش تھے وہ سب کے سب—! بہار کے پہلے شگوفوں کی متلاشی اور کاغذی کلیوں پر قانع اور مطمئن— زندگی کے تعاقب میں پریشان و سرگرداں زندگی— ہُنہ— شوپاں کی موسیقی، سفید گلاب کے پھول، اور اچھی کتابیں۔ کاش! زندگی میں صرف یہی ہوتا، چاند کی وادی کے اس افسانہ نگار اویناش نے ایک مرتبہ اس سے کہا تھا۔ ہُنہ— کتنا بنتے ہو اویناش! ابھی سامنے سے ایک خوب صورت لڑکی گزر جائے اور تم اپنی ساری تخیل پرستیاں بھول کر سوچنے لگوگے کہ اس کے بغیر تمھاری زندگی میں کتنی بڑی کمی ہے— اور اویناش نے کہا تھا :کاش جو ہم سوچتے وہی ہوا کرتا، جو ہم چاہتے وہی ملتا— ہائے یہ زندگی کالکی ڈپ—! زندگی، جس کا جواب مونا لیزا کا تبسم ہے جس میں نرسری کے خوب صورت گیت اور چاند ستارے ترشتی ہوئی کہانیاں تمھارا مذاق اُڑاتی، تمھارا منہ چڑاتی بہت پیچھے رہ جاتی ہیں جہاں کوک روبن پھر سے زندہ ہونے کے لیے روز نئے نئے تیروں سے مرتا رہتا ہے— اور کرلی لوکس ریشمیں کشنون کے انبار پر کبھی نہیں چڑھ پاتی۔ کاش افروز تم— اور پھر وہ خاموش ہوگیا تھا کیوں کہ اسے یاد آگیا تھا کہ افروز کو ”کاش“— اس سستے اور جذباتی لفظ سے سخت چڑ ہے۔ اس لفظ سے ظاہر ہوتا ہے جیسے تمھیں خود پر اعتماد، بھروسہ، یقین نہیں۔
اور افروز لیبتھ واک کی اچھل کود سے تھک گئی۔ کیسا بے ہودہ سا ناچ ہے۔ کس قدر بے معنی اور فضول سے Steps ہیں۔ بس اچھلتے اور گھومتے پھر رہے ہیں، بے وقوفوں کی طرح۔
”مس اوہارا—“ اس کے ہم رقص نے کچھ کہنا شروع کیا۔
”— افروز سلطانہ کہیے۔“
”اوہ— مس افروز حمید علی— آئیے کہیں بیٹھ جائیں۔“
”بیٹھ کر کیا کریں؟“
”ار— باتیں!“
”باتیں آپ کر ہی کیا سکتے ہیں سوائے اس کے کہ مس حمید علی آپ یہ ہیں، آپ وہ ہیں، آپ بے حد عمدہ رقص کرتی ہیں، آپ نے کل کے سنگلز میں پرکاش کو خوب ہرایا—“
”ار— غالباً آپ کو سیاسیات سے—“
”شکریہ اویناش اس کے لیے ضرورت سے زیادہ ہے۔“
”اچھا تو پھر موسیقی یا پال مُنی کی نئی فلم—“
”مختصر یہ کہ آپ خاموش کسی طرح نہیں بیٹھ سکتے—“ وہ چپ ہوگیا۔
پھر شام کا اندھیرا چھانے لگا۔ درختوں میں رنگ برنگے برقی قمقمے جھلملا اٹھے اور وہ سب سبزے کو خاموش اور سنسان چھوڑ کے بال روم کے اندر چلے گئے۔ آرکیسٹرا کی گت تبدیل ہوگئی۔ جاز اپنی پوری تیزی سے بجنے لگا۔ وہ ہال کے سرے پر شیشے کے لمبے لمبے دریچوں کے پاس بیٹھ گئی۔ اس کے قریب اس کی ممانی کا چھوٹا بھائی، جو کچھ عرصے قبل امریکہ سے واپس آیا تھا، میری ووڈ سے باتیں کرنے میں مشغول تھا اور بہت سی لڑکیاں اپنی سبز بید کی کرسیاں اس کے آس پاس کھینچ کر انتہائی انہماک اور دل چسپی سے باتیں سن رہی تھیں اور میری ووڈ ہنسے جارہی تھی۔ میری ووڈ، جو سانولی رنگت کی بڑی بڑی آنکھوں والی ایک اعلیٰ خاندان عیسائی لڑکی اور انگریز کرنل کی بیوی تھی، ایک ہندوستانی فلم میں کلاسیکل رقص کرچکی تھی اور اب جاز کی موسیقی اور شیری کے گلاسوں کے سہارے اپنی شامیں گزار رہی تھی۔
اور پائپوں اور سگرٹوں کے دھویں کا ملاجُلا لرزتا ہوا عکس بال روم کی سبز روغنی دیواروں پر بنے ہوئے طیاروں، پام کے درختوں اور رقصاں اپسراؤں کے دھندلے دُھندلے نقوش کو اپنی لہروں میں لپیٹتا، ناچتا، رنگین اور روشن چھت کی بلندی کی طرف اٹھتا رہا۔ خوابوں کا شبنم آلود سحر آہستہ آہستہ نیچے اتر رہا تھا۔
او ریک لخت، میری ووڈ نے زور سے ہنسنا اور چلّانا شروع کردیا۔ افروز کی ممانی کے ہالی ووڈ پلٹ بھائی نے ذرا گھبرا کر اپنی کرسی پیچھے کو سرکا لی۔ سب اس کی طرف دیکھنے لگے۔ آرکیسٹرا کے سُر آہستہ آہستہ ڈوبتے گئے اور دبی دبی اور مدھم قہقہوں کی آوازیں ابھرنے لگیں۔ وہ سبز آنکھوں والی زرد رولڑکی، جو بہت دیر سے ایک ہندوستانی پرنس کے ساتھ ناچ رہی تھی، تھک کر افروز کے قریب آکر بیٹھ گئی اور اس کا باپ، جو ایک ہندوستانی ریاست کی فوج کا افسر اعلیٰ تھا، فرن کے پتوں کے پیچھے گیلری میں بیٹھا اطمینان سے سگارکا دھواں اڑاتا رہا۔
پھر کھیل شروع ہوئے اور ایک بے حد اوٹ پٹانگ سے کھیل میں حصہ لینے کے لیے سب دوبارہ ہال کی فلور پر آگئے اور افروز کا ہم رقص ریٹ بٹلر اپنے خواب ناک آنکھوں والے دوست کے ساتھ اس کے قریب آیا: ”مس حمید علی آپ میری پارٹنر ہیں نا؟“
”جی ہاں۔ آئیے۔“
اور اس خواب ناک آنکھوں والے دوست نے کہا: ”بارہ بجنے والے ہیں۔ نیا سال مبارک ہو۔ لیکن آج اتنی خاموش کیوں ہیں آپ؟“
”آپ کو بھی مبارک ہو لیکن ضرورت ہے کہ اس زبردست خوشی میں خواہ مخواہ کی بے کار باتوں کا سلسلہ رات بھر ختم ہی نہ کیا جائے۔“
”لیکن میں تو چاہتا ہوں کہ آپ اس طرح خاموش نہ رہیں۔ اس سے خواہ مخواہ یہ ظاہر ہوگا کہ آپ کو اس مجمعے میں ایک مخصوص شخص کی موجودگی ناگوار گزر رہی ہے۔“
”پر جو آپ چاہیں لازم تو نہیں کہ دوسروں کی بھی وہی مرضی ہو۔ کیوں کہ جب آپ کچھ کہتے ہوتے ہیں اُس وقت آپ کو یقین ہوتا ہے کہ ساری دنیا بے حد دل چسپی سے آپ کی طرف متوجہ ہے اور بعد میں لڑکیاں کہتی ہیں: افوہ! کس قدر مزے کی باتیں کرتے ہیں انور صاحب۔
اتنے میں پرکاش کاغذ اور پنسلیں تقسیم کرتی ہوئی ان کی طر ف آئی اور ان کو ان کے فرضی نام بتاتی ہوئی آگے بڑھ گئی۔ تھوڑی دیر کے لیے سب چپ ہوگئے۔ پھر قہقہوں کے شور کے ساتھ کھیل شروع ہوا کھیل کے دوران میں اس نے اپنی خواب ناک آنکھیں اٹھا کر یوں ہی کچھ نہ کچھ بولنے کی غرض سے پوچھا: ”جی، تو ہم کیا باتیں کررہے تھے؟“
”میرا خیال ہے کہ ہم باتیں قطعی کر ہی نہیں رہے تھے۔ کیوں نہ آپ قاعدے سے اپنی پارٹنر کے ساتھ جاکر کھیلیے۔ آپ کو معلوم ہے کہ میں اسکارلٹ اوہارا ہوں۔ جو لیٹ ابھی آپ کو تلاش کررہی تھی۔ پھر ڈاکٹر مہرہ اور اویناش اس کی طرف آگئے اور وہ ان کے ساتھ کھیل میں مصروف ہوگئی۔
اور جب رات کے اختتام پر وہ رفعت کے ساتھ اپنا اوورکوٹ لینے کے لیے کلوک روم کی طرف جارہی تھی تو گیلری کے سامنے کی طرف سے گزرتے ہوئے اس نے اس سبز آنکھوں والی زرد رو جولیٹ کے باپ کو اپنے دوستوں سے کہتے سنا۔: ”آپ میرے داماد میجر بھنڈاری سے ملے؟ مجھے تو فخر ہے کہ میری بڑی لڑکی نے اپنے فرقے سے باہر شادی کرنے میں ذات اور مذہب کی دقیانوسی قیود کی پروا نہیں کی۔ میری لڑکی کا انتخاب پسند آیا آپ کو؟ ہی ہی ہی۔ دراصل میں نے اپنی چاروں لڑکیوں کا ٹیسٹ کچھ اس طرح Cultivate کیا ہے کہ پچھلی مرتبہ جب میں ان کو اپنے ساتھ یورپ لے گیا تو—“ اور افروز جلدی سے بال روم کے باہر نکل آئی۔ یہ زندگی— یہ زندگی کا گھٹیاپن!
واقعی—! یہ زندگی—!!
اور جشن نو روز کے دوسرے دن اس بے چارے ریٹ بٹلر نے اپنے دوست، اس خواب ناک آنکھوں والے ڈیشنگ شہ سوار سے کہا، جو پرستان کے راستوں پر سب سے الگ الگ ٹہلا کرتا تھا— ”عجب لڑکی ہے بھئی۔“
”ہوا کرے۔“ اور وہ خواب ناک آنکھوں والا دوست بے نیازی سے سگریٹ کے دھویں کے حلقے بنا بنا کر چھت کی طرف بھیجتا رہا۔
اور اس عجیب لڑکی کی دوست کہہ رہی تھی: ”ہُنہ، اس قدر مغرور، مغالطہ فائیڈ قسم کا انسان۔“
”ہوا کرے بھئی۔ ہم سے کیا۔“ اور افروز بے تعلقی کے ساتھ نٹنگ میں مصروف ہوگئی۔
”اتنی اونچی بننے کی کوشش کیوں کررہی ہو؟“ رفعت نے چڑ کر پوچھا۔
”کیا ہرج ہے۔“
”کوئی ہرج ہی نہیں؟ قسم خدا کی افروز اس اویناش کے فلسفے نے تمھارا دماغ خراب کردیا ہے۔“
”تو گویا تمھارے لیے زنجیر ہلائی جائے۔“
”فوہ۔ جیسے آپ یوں ہی نولفٹ جاری رکھیں گی۔“
”قطعی—! زندگی تمھارے لیے ایک مسلسل جذباتی اضطراب ہے لیکن مجھے اصولوں میں رہنا زیادہ اچھا لگتا ہے— جانتی ہو زندگی کے یہ ایئرکنڈیشنڈ اصول بڑے کارآمد اور محفوظ ثابت ہوتے ہیں۔“
”فیہہ— کیا بلند پروازی ہے۔“
”میں؟“
”تم اور وہ— خدا کی قسم ایسی بے پرواہی سے بیٹھا رہتا ہے جیسے کوئی بات ہی نہیں۔ جی چاہتا ہے پکڑ کر کھا جاؤں اسے۔ جھکنا جانتا ہی نہیں جیسے۔“
”ارے چپ رہو بھائی۔“
”سچ مچ اس کی آنکھوں کی گہرائیاں اتنی خاموش، اس کا انداز اتنا پروقار، اتنا بے تعلق ہے کہ بعض مرتبہ جی میں آتا ہے کہ بس خودکشی کرلو۔ یعنی ذرا سوچو تو، تم جانتی ہو کہ تمھارے کشن کے نیچے یا مسہری کے سرہانے میز پر بہترین قسم کی کیڈ بری چاکلیٹ کا بڑا سا خوب صورت پیکٹ رکھا ہوا ہے لیکن تم اسے کھا نہیں سکتیں— الّو!“
”کون بھئی—؟“ پرکاش نے کمرے میں داخل ہوتے ہوئے پوچھا۔
”کوئی نہیں— ہے— ایک— ایک—“ رفعت نے اپنے غصے کے مطابقت میں کوئی موزوں نام سوچنا چاہا۔
”—بلّا—“ افروز نے اطمینان سے کہا۔
”بّلا!“ پرکاش کافی پریشان ہوگئی۔
”ہاں بھئی— ایک بلّا ہے بہت ہی Typical قسم کا ایرانی بلّا۔“ افروز بولی۔
”تو کیا ہوا اس کا؟“ پرکاش نے پوچھا۔
”کچھ نہیں۔ ہوتا کیا؟ سب ٹھیک ہے بالکل۔ بس ذرا اسے اپنی آنکھوں پر بہت ناز ہے اور ان مسعود اصغر صاحب کا کیا ہوگا؟ جو مسوری سے مارخط پہ خط نہایت اسٹائیلش انگریزی میں تمھارے ٹینس کی تعریف میں بھیجا کرتے ہیں۔“
”ان کو تار دے دیا جائے— Nose upturned-Nose upturned-Riffat:
”ہاں۔ یعنی لفٹ نہیں دیتے۔ جس کی ناک ذرا اوپر کو اٹھی ہوتی ہے وہ آدمی ہمیشہ بے حد مغرور اور خود پسند طبیعت کا مالک ہوتا ہے۔“
”تو تمھاری ناک اتنی اٹھی ہوئی کہاں ہے۔“
”قطعی اٹھی ہوئی ہے۔ بہترین پروفائل آتا ہے۔“
”واقعی ہم لوگ بھی کیا کیا باتیں کرتے ہیں۔“
”جناب، بے حد مفید اور عقل مندی کی باتیں ہیں۔“
”اور صلاح الدین بے چارہ!“
”وہ تو پیدا ہی نہیں ہوا اب تک۔“ رفعت نے بڑے رنجیدہ انداز سے کہا۔
کیوں کہ یہ ان کا تخیلی کردار تھا اور خیالستان کے کردار چاند کی وادی میں سے کبھی نہیں نکلتے۔ جب کبھی وہ سب کسی پارٹی میں ملیں تو سب سے پہلے انتہائی سنجیدگی کے ساتھ ایک دوسرے سے اس فرضی ہستی کی خیریت پوچھی جاتی، اس کے متعلق اوٹ پٹانگ باتیں کی جاتیں اور اکثر انھیں محسوس ہوتا جیسے انھیں یقین سا ہوگیا ہے کہ ان کا خیالی کردار اگلے لمحے ان کی دنیا اور ان کی زندگی میں داخل ہوجائے گا۔
اور فرصت اور بے فکری کی ایک خوش گوار شام انھوں نے یوں ہی باتیں کرتے کرتے صلاح الدین کی اس خیالی تصویر کو مکمل کیا تھا۔ وہ سب شاپنگ سے واپس آکر منظر احمد پر زور شور سے تبصرہ کررہی تھیں جو ان سے دیر تک آرٹس اینڈ کریفٹس ایمپوریم کے ایک کاؤنٹر پر باتیں کرتا رہا تھا اور پرکاش نے قطعی فیصلہ کردیا تھا کہ وہ بے حد بنتا ہے اور افروز بے حد پریشان تھی کہ کس طرح اس کا یہ مغالطہ دور کرے کہ وہ اسے پسند کرتی ہے۔
”لیکن اسے لفٹ دینے کی کوئی معقول وجہ پیش کرو۔“
”کیوں کہ بھئی ہمارا معیار اس قدر بلند ہے کہ کوئی مارک تک پہنچ نہیں سکتا۔“
”لہٰذا اب کی بار اس کو بتا دیا جائے گا کہ بھئی افروز کی تو منگنی ہونے والی ہے۔“
”لیکن کس سے؟“
”یہی تو طے کرنا باقی ہے۔ مثلاً— مثلاً ایک آدمی سے۔ کوئی نام بتاؤ۔“
”پرویز۔“
”بڑا عام افسانوی سا نام ہے۔ کچھ اور سوچو!“
”سلامت اللہ!“
”ہش۔ بھئی واہ، کیا شان دار نام دماغ میں آیا— صلاح الدین!“
”یہ ٹھیک ہے۔ اچھا، اور بھائی صلاح الدین کا تعارف کس طرح کرایا جائے؟“
”بھئی صلاح الدین صاحب جو تھے وہ ایک روز پرستان کے راستے پر شفق کے گل رنگ سائے تلے مل گئے۔“
”پرستان کے راستے پر؟“
”چپکی سنتی جاؤ۔ جانتی ہو میں اس قدر بہترین افسانے لکھتی ہوں جن میں سب پرستان کی باتیں ہوتی ہیں۔ بس پھر یہ ہوا کہ—“
”جناب ہم تو اس دنیا کے باسی ہیں۔ پرستان اور کہانیوں کی پگڈنڈیوں پر تو صرف اویناش ہی بھٹکتا اچھا لگتا ہے۔
”چچ چچ چچ۔ بے چارہ اویناش— گڈو۔“
”بھئی ذکر تو صلاح الدین کا تھا۔“
”خیر تو جناب صلاح الدین صاحب پرستان کے راستے پر ہرگز نہیں ملے۔ وہ بھی ہماری دنیا کے باسی ہیں اور ان کا دماغ قطعی خراب نہیں ہوا ہے۔ چنانچہ سب ہی میٹر آف فیکٹ طریقے سے۔“
”یہ ہوا کہ افروز دل کشا جارہی تھی تو ریلوے کراسنگ کے پاس بے حد رومینٹک انداز سے اس کی کار خراب ہوگئی۔“
”نہیں بھئی واقعہ یہ تھا کہ افروز آفیسرز شاپ جوگئی ایک روز تو پتا چلا کہ وہ غلط تاریخ پر پہنچ گئی ہے، اور وہ اپنا کارڈ بھی گھر بھول گئی تھی۔ بس بھائی صلاح الدین جو تھے انھوں نے جب دیکھا کہ ایک خوب صورت لڑکی برگنڈی رنگ کا کیوٹکس نہ ملنے کے غم میں روپڑنے والی ہے تو انھوں نے بے حد Gallantly آگے بڑھ کر کہا کہ ”خاتون میرا آج کی تاریخ کا کارڈ بے کار جارہا ہے، اگر آپ چاہیں۔“
”بہت ٹھیک۔ آگے چلو۔ پھر کیا ہونا چاہیے؟“ ”بس وہ پیش ہوگئے۔“ نہ پیش نہ زیر نہ زبر— افروز نے فوراً نولفٹ کردیا اور بے چارے دل شکستہ ہوگئے۔“
”اچھا ان کا کیریکٹر—“
”بہت ہی بیش فُل۔“
”ہرگز نہیں۔ کافی تیز— لیکن بھئی ڈینڈی قطعی نہیں برداشت کیے جائیں گے۔“
”قطعی نہیں صاحب— اور اور فلرٹ ہوں تھوڑے سے—“
”تو کوئی مضائقہ نہیں— اچھا وہ کرتے کیا ہیں؟“
”بھئی ظاہر ہے کچھ نہ کچھ تو ضرور ہی کرتے ہوں گے!“
”آرمی میں رکھ لو—“
”اووق— حد ہوگئی تمھارے اسسٹنٹ کی۔ کچھ سوال سروس وغیرہ کا لاؤ۔“
”سب بور ہوتے ہیں۔“
”ارے ہم بتائیں، کچھ کرتے کراتے نہیں۔ منظراحمد کی طرح تعلقہ دار ہیں۔ پچیس گاؤں اور ایک یہی رومینٹک سی جھیل جہاں پر وہ کرسمس کے زمانے میں اپنے دوستوں کو مدعو کیا کرتے ہیں۔ ہاں اور ایک شان دار سی اسپورٹس کار—“
”لیکن بھئی اس کے باوجود بے انتہا قومی خدمت کرتا ہے۔ کمیونسٹ قسم کی کوئی مخلوق۔“
”کمیونسٹ ہے تو اسے اپنے پچیسوں گاؤں علاحدہ کردینے چاہئیں کیوں کہ پرائیویٹ پراپرٹی—“
”واہ، اچھے بھائی بھی تو اتنے بڑے کمیونسٹ ہیں۔ انھوں نے کہاں اپنا تعلقہ چھوڑا ہے؟“
”آپ تو چغد ہیں نشاط زریں— اچھے بھیا تو سچ مچ کے آدمی ہیں۔ ہیرو کو بے حد آئیڈیل قسم کا ہونا چاہیے۔ یعنی غور کرو صلاح الدین محمود کس قدر بلند پایہ انسان ہے کہ جنتا کی خاطر—“
”افوہ— کیا بوریت ہے بھئی۔ تم سب مل کر ابھی یہی طے نہیں کرپائیں کہ وہ کرتا کیا ہے۔“
”کیا بات ہوئی ہے واللہ!“
”جلدی بتاؤ۔“
”اصفہانی چائے میں—“
اور سب پرٹھنڈا پانی پڑگیا۔
”کیوں جناب اصفہانی چائے میں بڑے بڑے اسمارٹ لوگ دیکھنے میں آتے ہیں۔“
”اچھا بھئی قصہ مختصر یہ کہ پڑھتا ہے۔ فزکس میں ریسرچ کررہا ہے گویا۔“
”پڑھتا ہے تو آفیسرز شاپ میں کہاں سے پہنچ گیا!“
”بھئی ہم نے فیصلہ کردیا ہے آخر۔ ہوائی جہاز میں سول ایوی ایشن آفیسر ہے۔“
”یہ آئیڈیا کچھ—“
”تمھیں کوئی آئیڈیا ہی پسند نہیں آیا۔ اب تمھارے لیے کوئی آسمان سے تو خاص طور پر بن کر آئے گا نہیں آدمی۔
”اچھا تو پھر یہی مسٹر بوائے نیکسٹ ڈور جو غرور کے مارے اب تک ڈیڈی پر کال کرنے نہیں آئے۔“
—اور اس طرح انھوں نے ایک تخیلی کردار کی تخلیق کی تھی۔ سب ہی اپنے دلوں میں چپکے چپکے ایسے کرداروں کی تخلیق کرلیتے ہیں جو ان کی دنیا میں آکر بنتے اور بگڑتے رہتے ہیں۔ یہ بے چارے بے وقوف لوگ!!
لیکن پرکاش کا خیال تھا کہ ان کیMad-hatter's پارٹی میں سب کے سب حد سے زیادہ عقل مند ہیں۔ مغرور اور خودپسند نشاط زریں جو ایسے Fantastic افسانے لکھتی ہے جن کا سر پیر کسی کی سمجھ میں نہیں آتا لیکن جن کی تعریف ایٹی کیٹ کے اصولوں کے مطابق سب کردیتے ہیں جو اکثر چھوٹی چھوٹی باتوں پر الجھ کر بچوں کی طرح رو پڑتی ہے یا خوش ہوجاتی ہے اور پھر اپنے آپ کو سپرانٹلکچوئل سمجھتی ہے۔ رفعت، جس کے لیے زندگی ہمیشہ ہنستی ناچتی رہتی ہے اور افروز جو نہایت سنجیدگی سے نولفٹ کے فلسفے پر تھیسس لکھنے والی ہے کیوں کہ ان کی پارٹی کے دس احکام میں سے ایک یہ بھی تھا کہ انسان کو خود پسند، خودغرض اورمغرور ہونا چاہیے کیوں کہ خود پسندی دماغی صحت مندی کی سب سے پہلی علامت ہے۔
ایک سہ پہر وہ سب اپنے امریکن کالج کے طویل دریچوں والے فرانسیسی وضع کے میوزک روم میں دوسری لڑکیوں کے ساتھ پیانو کے گرد جمع ہوکر سالانہ کونسرٹ کے اوپیرا کے لیے ریہرسل کررہی تھیں۔ موسیقی کی ایک کتاب کے ورق الٹتے ہوئے کسی جرمن نغمہ نواز کی تصویر دیکھ کر پرکاش نے بے حد ہمدردی سے کہا: ”ہمارے اویناش بھائی بھی تو اسکارف، لمبے لمبے بالوں، خواب ناک آنکھوں اور پائپ کے دھوئیں سے ایسا بوہیمین انداز بناتے ہیں کہ سب ان کو خواہ مخواہ جینیس سمجھنے پر مجبور ہوجائیں۔“ ”آدمی کبھی جینیس ہو ہی نہیں سکتا۔“ نشاط اپنے فیصلہ کن انداز میں بولی۔ ”اب تک جتنے جینیس پیدا ہوئے ہیں سارے کے سارے بالکل Girlish تھے اور ان میں عورت کا عنصر قطعی طور پر زیادہ موجود تھا۔ بائرن، شیلے، کیٹس، شوپاں— خود آپ کا نپولین اعظم لڑکیوں کی طرح پھوٹ پھوٹ کر رونے لگتا تھا۔“ رفعت آئرش دریچے کے قریب زور زور سے الاپنے لگی۔ میں نے خواب میں دیکھا کہ مرمریں ایوانوں میں رہتی ہوں، گانے کی مشق کررہی تھی۔ باہر برآمدے کے یونانی ستونوں اور باغ پر دھوپ ڈھلنا شروع ہوگئی۔”سُپرب، میری بچیو! ہماری ریہرسلیں بہت اچھی طرح پروگرس کررہی ہیں۔“ اور موسیقی کی فرانسیسی پروفیسر اپنی مطمئن اور شیریں مسکراہٹ کے ساتھ میوزک روم سے باہر جاکر برآمدے کے ستونوں کے طویل سایوں میں کھوگئیں۔ نشاط نے اسی سکون اور اطمینان کے ساتھ پیانو بند کردیا۔ زندگی کتنی دل چسپ ہے، کتنی شیریں۔ دریچے کے باہر سائے بڑھ رہے تھے۔ فضا میں ”لابوہیم“ کے نغموں کی گونج اب تک رقصاں تھی۔ چاروں طرف کالج کی شان دار اور وسیع عمارتوں کی قطاریں شام کے دھندلکے میں چھپتی جارہی تھیں۔ میرا پیارا کالج، ایشیا کا بہترین کالج، ایشیا میں امریکہ! لیکن اس کا اسے اس وقت خیال نہیں آیا۔ اس وقت اسے ہر بات عجیب معلوم نہیں ہوئی۔ وہ سوچ رہی تھی ہم کتنے اچھے ہیں۔ ہماری دنیا کس قدر مکمل اور خوش گوار ہے۔ اپنی معصوم مسرتیں اورتفریحیں، اپنے رفیق اور ساتھی، اپنے آئیڈیل اور نظریے اور اسی خوب صورت دنیا کا عکس وہ اپنے افسانوں میں دکھانا چاہتی ہے تو اس کی تحریروں کو Fantastic اور مصنوعی کہاجاتا ہے— بے چاری میں!! موسیقی کے اوراق سمیٹتے ہوئے اسے اپنے آپ سے ہمدردی کرنے کی ضرورت محسوس ہونے لگی۔ اس نے ایک بار اویناش کو سمجھایا تھا کہ ہماری شریعت کے دس احکام میں سے ایک یہ بھی ہے کہ ہمیشہ اپنی تعریف آپ کرو۔ تعریف کے معاملے میں کبھی دوسروں پر بھروسہ نہیں کرنا چاہیے۔ محفوظ ترین بات یہ ہے کہ وقتاً فوقتاً خود کو یاد دلاتے رہا جائے کہ ہم کس قدر بہترین ہیں۔ ہم کو اپنے علاوہ دنیا کی کوئی اور چیز بھی پسند نہیں آسکی کیونکہ خود بادلوں کے محلوں میں محفوظ ہوکر دوسروں پر ہنستے رہنا بے حد دل چسپ مشغلہ ہے۔ زندگی ہم پر ہنستی ہے، ہم زندگی پر ہنستے ہیں۔ ”اور پھر زندگی اپنے آپ پر ہنستی ہے۔“ بے چارے اویناش نے انتہائی سنجیدگی سے کہا تھا اور اگر افروز کا خیال تھا کہ وہ اس دنیا سے بالکل مطمئن نہیں تو پرکاش اور نشاط زریں کو، جو دونوں بے حد عقل مند تھیں، قطعی طور پر یقین تھا کہ یہ بھی ان کی Mad-hatter's پارٹی کی cynicism کا ایک خوب صورت اور فائدہ مند پوز ہے۔
—اور سچ مچ افروز کو اس صبح محسوس ہوا کہ وہ بھی اپنی اس دنیا، اپنی اس زندگی سے انتہائی مطمئن اور خوش ہے۔ اس نے اپنی چاروں طرف دیکھا۔ اس کے کمرے کے مشرقی دریچے میں سے صبح کے روشن اور جھلملاتے ہوئے آفتاب کی کرنیں چھن چھن کر اندر آرہی تھیں اور کمرے کی ہلکی گلابی دیواریں اس نارنجی روشنی میں جگمگا اٹھی تھیں۔ باہر دریچے پر چھائی ہوئی بیل کے سرخ پھولوں کی بوجھ سے جھکی ہوئی لمبی لمبی ڈالیاں ہوا کے جھونکوں سے ہل ہل کر دریچے کے شیشوں پر اپنے سائے کی آڑی ترچھی لکیریں بنا رہی تھیں۔ اس نے کتاب بند کرکے قریب کے صوفے پر پھینک دی اور ایک طویل انگڑائی لے کر مسہری سے کود کر نیچے اتر آئی۔ اس نے وقت دیکھا۔ صبح جاگنے کے بعد وہ بہت دیر تک پڑھتی رہی تھی۔ اس نے غسل خانے میں گھس کر کالج میں اسٹیج ہونے والے اوپیرا کا ایک گیت گاتے ہوئے منہ دھویا اور تیار ہوکر میز پر سے کتابیں اٹھاتی ہوئی باہر نکل آئی۔ کلاس کا وقت بہت قریب تھا۔ اس نے برساتی سے نکل کر ذرا تیزی سے لائن کو پار کیا اور پھاٹک کی طرف بڑھتے ہوئے اس نے دیکھا کہ باغ کے راستے پر، سبزے کے کنارے، اس کا فیڈو روز کی طرح دنیا جہاں سے قطعی بے نیاز اورصلح کل انداز میں آنکھیں نیم وا کیے دھوپ سینک رہا تھا۔ اس نے جھک کر اسے اٹھا لیا۔ اس کے لمبے لمبے سفید ریشمیں بالوں پر ہاتھ پھیرتے ہوئے اس نے محسوس کیا، اس نے دیکھا کہ دنیا کتنی روشن، کتنی خوب صورت ہے۔ باغ کے پھول، درخت، پتیاں، شاخیں اسی سنہری دھوپ میں نہا رہی تھیں۔ ہر چیز تازہ دم اور بشاش تھی۔ کھلی نیلگوں فضاؤں میں سکون اور مسرت کے خاموش راگ چھڑے ہوئے تھے۔ کائنات کس قدر پرسکون اور اپنے وجود سے کتنی مطمئن تھی۔ دور کوٹھی کے احاطے کے پچھلے حصے میں دھوبی نے باغ کے حوض پر کپڑے پٹخنے شروع کردیے تھے اور نوکروں کے بچے اور بیویاں اپنے کوارٹروں کے سامنے گھاس پر دھوپ میں اپنے کاموں میں مصروف ایک دوسرے سے لڑتے ہوئے شور مچا رہی تھیں۔ روزمرہ کی یہ مانوس آوازیں، یہ محبوب اور عزیز فضائیں— یہ اس کی دنیا تھی، اس کی خوب صورت اور مختصر سی دنیا اور اس نے سوچا کہ واقعی یہ اس کی حماقت ہے اگر وہ اپنی اس آرام دہ اور پرسکون کائنات سے آگے نکلنا اور سایوں کی اندھیری وادی میں جھانکنا چاہتی ہے۔ ایسے Adventure ہمیشہ بے کار ثابت ہوتے ہیں۔ اس نے فیڈو کو پیار کرکے اس کی جگہ پر بٹھا دیا اور آگے بڑھ گئی۔ باغ کے احاطے کی دوسری طرف انگریز ہمسائے کا بچہ گلِ داؤدی کی کیاریوں کے کنارے کنارے اپنے لکڑی کے گھوڑے پر سوار دھوپ میں جھلملاتے پروں والی تیتریوں کو پکڑنے کی کوشش کرتے ہوئے خوب زور زور سے گا رہا تھا۔ "Ah! this bootiful, bootiful world!" اس نے سوچا: لٹل مسٹر بوائے نیکسٹ ڈور، خوب گاؤ! اوراپنے لکڑی کے گھوڑے پر خیالی مہمیں سر کرتے رہو۔ ایک وقت آئے گا جب تمھیں پتا چلے گا کہ دنیا کتنی بوٹی فل نہیں ہے۔
اور امرودوں کے جھنڈ کے اس پار کالج کے میوزک روم میں تیزی سے ریکارڈ بجنے شروع ہوگئے اور اسے یاد آگیا کہ کالج سے واپسی پر اسے اوپیرا کے علاوہ بنگال ریلیف کے ورائٹی شوکی ریہرسل کے لیے بھی جانا ہے اور وہ تیز تیز قدم اٹھانے لگی۔ شام کو پروگرام تھا اور چاروں طرف زور شور سے اس کے انتظامات کیے جارہے تھے۔ بنگال کا قحط ان دنوں اپنی انتہا پر پہنچا ہوا تھا اور ہر لڑکی اور لڑکے کے دل میں کچھ نہ کچھ کرنے کا سچّا جوش موجزن تھا۔
ٹکٹ فروخت کرنے کے لیے سائیکلوں پر سول لائنز کی کوٹھیوں کے چکر لگائے جارہے تھے۔ مشاعرے کے انتظام کے سلسلے میں بار بار ریڈیو اسٹیشن پر فون کیا جارہا تھا کیوں کہ اسی ہفتے ریڈیو پر مشاعرہ ہوا تھا جس کی شرکت کے لیے بہت سے مشہور ترنّم سے پڑھنے والے شعرائے کرام تشریف لے آئے تھے۔ میوزک روم کے پیچھے کے اور چرڈ میں بہت سی لڑکیاں ایک درخت کے نیچے انتہائی انہماک سے مختلف کاموں میں مصروف تھیں۔ کچھ پروگرام کے خوب صورت کاغذوں پر پینٹنگ کررہی تھیں، کچھ قہقہے لگا لگا کر اس افتتاحیہ نظم کی تُک بندی کررہی تھیں جو پروگرام شروع ہونے پر قوالوں کے انداز اور انھی کے بھیس میں گائی جانی تھی۔ تھوڑی دیر بعد وہ بھی ان میں شامل ہوگئی۔ ”اور ہمارے سپرجینیس گروپ کے باقی افراد کہاں رہ گئے؟“ سعیدہ نے پوچھا۔
”پرکاش تو آج کل مہرہ اور اویناش کے ساتھ ہندوستان آزاد کرانے میں سخت مصروف ہے اور رفعت دنیا کی بے ثباتی پر غور کرنے کے بعد محبت میں مبتلا ہوگئی ہے۔“
”ہا بے چاری— اور ہمارا زبردست ادیب، مصور اور افسانہ نگار ابھی تک نہیں پہنچا۔“
”آگئے ہم—“ نشاط نے درخت کے نیچے پہنچ کر اپنی جاپانی چھتری بند کرتے ہوئے کہا۔
”خدا کا شکرادا کربھائی، جس نے ایسا ادیب بنائی۔“ جلیس ایک قلابازی کھاکر بولی، ”چلو اب قوّالی مکمل کریں۔“ اور ہنس ہنس کر لوٹتے ہوئے قوالی تیار کی جانے لگی۔ کیسے بے تکے اور دل چسپ شعر تھے: ”وہ خود ہی نشانہ بنتے ہیں، ہم تیر چلانا کیا جانیں—
انورسٹی کے پڑھنے والے ہم گانا بجانا کیا جانیں۔“ اور جانے کیا کیا۔
کتنی خوش تھیں وہ سب— زندگی کی یہ معصوم، شریر، چھوٹی چھوٹی مسرّتیں!!
اور اس وقت بھی دنیا اتنی ہی خوب صورت اور روشن تھی جب کہ غروب ہوتے ہوئے سورج کی ترچھی ترچھی نارنجی کرنیں اس کے دریچے میں سے گزرتی ہوئی گلابی دیواروں پر ناچ رہی تھیں اور کتابوں کی الماریوں اور سنگھار میز کی صفائی کرنے کے بعد صوفے کو دریچے کے قریب کھینچ کر شال میں لپٹی ہوئی کلاس کے نوٹس پڑھنے میں مصروف تھی۔ باہر فضا پر ایک آرام دہ، لطیف اور پرسکون خاموشی چھائی ہوئی تھی۔ تھوڑے تھوڑے وقفے کے بعد دور مال پر سے گزرتی ہوئی کاروں کے طویل ہارن سنائی دے جاتے تھے۔ دوسرے کمرے میں رفعت آہستہ آہستہ کچھ گا رہی تھی اور مسٹر بوائے نیکسٹ ڈور کے برآمدے میں مدھم سروں میں گتار بج رہا تھا۔
اس نے کُشن پر سر رکھ دیا اور آنکھیں بند کرلیں۔ فرصت، اطمینان اور سکون کے یہ لمحات۔ کیا آپ کو ان لمحوں کی قدر نہیں جو ایک دفعہ افق کی پہاڑیوں کے اس پار اڑ کر چلے جائیں تو پھر کبھی لوٹ کر نہیں آتے۔ وہ لمحے جب جاڑوں کی راتوں میں ڈرائنگ روم کے آتش دان کے سامنے بیٹھ کر کشمش اور چلغوزے کھاتے ہوئے گپ شپ اور scandal mongering کی جاتی ہے۔ وہ لمحے جب دھوپ میں کاہلی کے احساس کے ساتھ سبزے پر بلّیوں کی طرح لوٹ لگا کر ریکارڈ بجائے جاتے ہیں اور لڑا جاتا ہے اور پھر ایسے میں اسی طرح کے بیتے ہوئے وقتوں کی یاد اور یہ احساس کہ اپنی حماقت کی وجہ سے وہ وقت اب واپس نہیں آسکتا، کس قدر تکلیف دہ ثابت ہوتا ہے۔
دریچے کے نیچے روش پر موٹر بائیک رکنے کی آواز آئی۔ اس نے کشن پر سے سر اٹھا کر دیکھا۔ شاید مہرہ آیا تھا۔ رفعت دوڑتی ہوئی برآمدے کی سیڑھیوں پر سے اتر کے باغ میں چلی گئی۔ اس نے پھر آنکھیں بند کرلیں اور اس کے دریچے کے سامنے روش پر سے وہ سب گزرنے لگے۔ وہ بے چارے فریب خوردہ انسان جنھیں زندگی نے رنجیدہ کیا، زندگی جن کی وجہ سے غمگین ہوئی لیکن پھر بھی وہ سب وہاں موجود تھے۔ اس کے خیالوں میں آنے پر مصر تھے۔ اسے شاید یاد آیا— اور اس کے سارے بھائی۔ دوردراز کی یونیورسٹیوں اور میڈیکل کالجوں میں پڑھنے والے یہ شریر، خوب صورت اور ضدی، افسانوی سے رشتے کے بھائی، جو چھٹیوں میں گھر آتے ہیں اور ان کے رشتے کی بہن یا ان کی بہنوں کی سہیلیاں ان کی محبت میں مبتلا ہوجاتی ہیں۔ وہ ان سے لڑتے ہیں، راتوں کو باغ میں چاند کو دیکھا جاتا ہے، پھر وہ ان سب کو دل شکستہ چھوڑ کر یا محاذ جنگ پر چلے جاتے ہیں یا ان میں سے کسی ایک سے شادی ہوجاتی ہے— اُف یہ حماقتیں—!!
اور اسے وہ باتیں یاد کرکے ان سب پر بے اختیار ترس سا آگیا۔ یہ فریب کاریاں، یہ بے وقوفیاں!!
اور اسے یاد آیا— فرصت اور بے فکری کے ایسے ہی لمحوں میں ایک مرتبہ اپنے اپنے مستقبل کی تصویریں کھینچی گئی تھیں۔ گرمیوں کی چھٹیوں میں وہ سارے بہن بھائی ایک جگہ جمع ہوگئے تھے۔ دن بھر تصویریں اتاری جاتی تھیں۔ بزرگوں سے نظربچا کر پینٹری میں سے حلوہ اور آئس کریم اڑائی جاتی تھی۔ بے تکی شاعری ہوتی تھی۔ اس نے کہا تھا: ”اب بھئی اسلم کا حشر سنیے۔ جب آپ پاس کرکے نکلیں گے تو ہوجائیں گے ایک دم سے لفٹیننٹ، پھر کیپٹن، پھر میجر۔ ڈاکٹروں کو بڑی جلدی جلدی ترقی دی جاتی ہے۔ بس— اور جناب اس قدر خوش کہ دنیا کی ساری لڑکیاں آپ پر پیش ہیں۔ ہال میں جارہے ہیں، پکچرز میں لڑکیاں اچک اچک کر آپ کی زیارت کررہی ہیں، چاروں طرف برف کی سفید سفید گڑیوں جیسی، انگارہ سے سرخ ہونٹوں والی نرسیں بھاگی پھر رہی ہیں۔ چھٹی پر گھر آتے ہیں تو سب کا انتقال ہوا جارہا ہے اور آپ مارے شان کے کسی کو لفٹ ہی نہیں دیتے۔سٹیس یا مل کے ہاں بہترین پوز کی بہت سی تصویریں کھنچوا لی ہیں اور وہ اپنی ایڈمائرزکو عنایت کی جارہی ہیں۔ پھر بھائی لڑائی کے بعد جو آپ کو کان پکڑ کر نکال کے باہر کھڑا کردیا جائے گا کہ بھیا گھر کا راستہ لو تو جناب آپ امین آباد کے پیچھے ایک پھٹیچرسا میڈیکل ہال کھول کر بیٹھیں گے۔ اب بھائی اسلم بھائی ہیں کہ ایک بدرنگ سی کرسی پر بیٹھے مکھیاں مار رہے ہیں۔ کوئی مریض آکے ہی نہیں دیتا۔ پھر بھئی ایک روز کرنا خدا کا کیا ہوگا کہ ایک شان دار بیوک رکے گی آپ کی دکان کے آگے اور اس میں سے ایک بے حد عظیم الشان خاتون ناک پر رومال رکھے اتر کر پوچھیں گی کہ بھئی ہمارے فیڈو کو زکام ہوگیا ہے۔ یہاں کوئی گھوڑا ہسپتال کا ڈاکٹر—“
اور اسلم نے کہا تھا: ”ہش، چپ رہو جی— بیگم صاحبہ ہو کس خیال میں۔ بندہ تو ہوجائے گا لفٹننٹ کرنل تین سال بعد۔ اور لڑائی کے بعد ہوتا ہے سول سرجن۔ اور بھئی کیا ہوگا کہ ایک روز بی افروز اپنے پندرہ بچوں کی پلٹن لیے بیل گاڑی میں چلی آرہی ہیں اور سامنے گاڑی بان کے پاس یہ بڑا سا زرد پگڑ باندھے اور ہاتھ میں موٹا سا ڈنڈا لیے بی افروز کے راجہ بہادر بیٹھے ہیں اور بھئی ہم چپراسی سے کہلوادیں گے کہ سول سرجن صاحب معائنہ کرنے تشریف لے گئے ہیں، شام کو آئیے گا۔ اب جناب افروز بیگم برآمدے میں بینچ پر بیٹھی ہیں برقعہ پہنے—“
”ہائے چپ رہو بھئی— خدا نہ کرے جو زرد پگڑ اور بیل گاڑی—!“
”اور کیا، منظر احمد سے جو تم شادی کروگی تو کیا رولز رائس چلا کرے گی تمھارے یہاں؟ بیل گاڑیوں پر ہی پڑی جایا کرنا اپنے گاؤں۔“
”بیل گاڑی پر جانا تم اور زرد پگڑ بھی خدا کرے تم ہی باندھو۔ آئے وہاں سے بڑے بے چارے۔“
”اور بھئی حضرتِ داغ کا یہ ہوگا— شاہد نے اپنے مخصوص انداز سے کہنا شروع کیا، ”کہ یہ خاکسار جب کئی سال تک ایمایسسی میں لڑھک چکے گا تو وار ٹیکنیشنز میں بھرتی ہوجائے گا اور پھر بھی رفعت کی کوٹھی پر پہنچے گا کہ بھئی بڑے دن کے سلام کے لیے آئے ہیں۔ صاحب کہلوا دیں گے کہ پھر آنا، صاحب کلب گئے ہیں۔ بس بھئی ہم وہاں برساتی کی سیڑھیوں پر، گملوں کی آڑ میں، اس امید پر بیٹھ جائیں گے کہ شاید بی رفعت نکل آئیں اندر سے لیکن جب چپراسی کی ڈانٹ پڑے گی تو چلے آئیں گے واپس اور کوٹھی کے پھاٹک کے باہر پہنچ کر کان میں سے چونی نکال سگریٹ اور دو پیسوں والی سینما کے گانے کی کتاب خرید کر گاتے ہوئے گھر کا راستہ لیں گے— اکھیاں ملا کے— جیا برما کے— چلے نہیں جانا۔“
”نہیں بھئی، خدا نہ کرے، ایسا کیوں ہو! تم تو پروگرام کے مطابق اعلیٰ درجے کے فلرٹ بنوگے اور ریلوے کے اعلیٰ انجینئر۔ اپنے ٹھاٹ سے سیلون میں سیر کرتے پھرا کروگے۔“ رفعت نے کہا تھا۔
باغ میں سے رفعت کے مدھم قہقہوں کی آوازیں آرہی تھیں۔ جو کچھ انھوں نے مذاق مذاق میں سوچا تھا وہ نہیں ہوا۔ وہ کبھی بھی نہیں ہوتا اور اسلم اور اس کی کھینچی ہوئی راجہ بہادر کی تصویر اس کی آنکھوں میں ناچنے لگی۔
اسلم، جو میدان جنگ میں جاکر عرصہ ہوا لاپتہ ہوچکا تھا اور منظراحمد، جو اس شام آرٹس اینڈ کریفٹس ایمپوریم کے بڑے بڑے شیشوں والی جھلملاتی ہوئی گیلری میں سے نکل کر اس کی نظروں سے اوجھل ہوگیا تھا لیکن جیسے اس کی آنکھیں کہہ رہی تھیں۔ ہمیں اپنے خیالوں سے بھی یوں ہی نکال دو تو جانیں۔
اور باغ میں اندھیرا چھانے لگا۔ گتار بجتا رہا اور افروز سوچتی رہی: زندگی کے یہ مذاق! اس روز ”یوم ٹیگور“ کے لیے ریڈیو اسٹیشن کے آرکیسٹرا کے ساتھ رقص کی ری ہرسل کرنے کے بعد وہ پرکاش اور اجلا کے ساتھ وہاں واپس آرہی تھی اور لیلا رام کے سامنے سے وہ اپنی اسپورٹس کار پر آتا نظر آیا تھا— پرکاش کو دیکھ کر اس نے کار روک لی تھی: ”کہیے مس شیرالے کیا ہورہا ہے؟“ ”گھر جارہی ہیں۔“ ”چلیے میں آپ کو پہنچا دوں۔“
اور افروز نے کہنا چاہا تھا کہ ہماری کار آتی ہوگی، آپ تکلیف نہ کیجیے۔ لیکن پرکاش نے اپنی مثالی خوش خلقی کی وجہ سے فوراً اس کی درخواست قبول کرلی تھی اور پھر اس کے گھر تک وہ کار پندرہ میل کی رفتار سے اس قدر آہستہ ڈرائیو کرکے لایا تھا جیسے کسی بارات کے ساتھ جارہا ہو، محض اس لیے کہ اسے افروز کو اپنی کار میں زیادہ سے زیادہ دیر تک بٹھانے اور اس سے باتیں کرنے کا موقع مل سکے اور اس نے سوچا تھا کہ اگر وہ اس منظر احمد کو بہت زیادہ پسند نہیں کرتی تو بہرحال مائنڈ بھی نہیں کرے گی، حالاں کہ اسے اچھی طرح معلوم تھا کہ وہ اعلیٰ قسم کا فلرٹ ہے، کبھی کبھی ڈرنک بھی کرلیتا ہے اور نشاط نے تو یہ تک کہا تھا کہ اپنی ریاست میں اس کی کیپ بھی موجود ہے۔ ”لیکن بھئی کیا تعجب ہے؟“ نشاط کہہ رہی تھی، ”سب ہی جانتے ہیں کہ تعلقہ داروں کے لڑکے کیسے ہوتے ہیں۔“
اور پھر ایک روز وہ اور پرکاش خریداری کے بعد کافی ہاؤس چلے گئے۔ دوپہر کا وقت تھا۔ برسات کی دوپہر! بارش ہوکر رکی تھی۔ فضا پر ایک لطیف سی خنکی چھائی ہوئی تھی۔ کافی ہاؤس میں بھی قریب قریب بالکل سناٹا تھا۔ وہ ایک ستون کی آڑ میں بیٹھ گئے اور سامنے کے مرمریں ستون پر لگے ہوئے بڑے آئینے میں انھوں نے دیکھا کہ دوسری طرف منظراحمد بیٹھا ہے۔ خوب! یہ حضرت دوپہر کو بھی کافی ہاؤس کا پیچھا نہیں چھوڑتے۔ اس نے ذرا نفرت محسوس کرنے کی کوشش کی اور پرکاش کو دیکھ کر وہ سگریٹ کی راکھ جھاڑتا ہوا ان کی میز پر آبیٹھا۔ ”ہلو—افروز سلطانہ— ہلو—“ اس نے اپنے لہجے میں بقدرِ ضرورت خنکی اور خشکی پیدا کرتے ہوئے مختصر سا جواب دے دیا اور کافی بنانے میں مشغول ہوگئی۔ وہ اپنی تخیلی سی آنکھوں سے باہر کی طرف دیکھتا رہا۔ اس وقت وہ غیر معمولی طور پر خاموش تھا۔ کتنا بنتا ہے۔ یہ شخص بھی کبھی سنجیدہ ہوسکتا ہے جس کی زندگی کا واحد مقصد کھیلنا اور صرف کھیلتے رہنا ہے؟
پرکاش خریداری کی فہرست بنانے میں منہمک تھا۔ پھر وہ یک لخت کہنے لگا: ”افروز سلطانہ! آپ مجھ سے بات کیوں نہیں کرتیں؟ مجھے معلوم ہوا ہے کہ آپ کے دل میں میری طرف سے بڑی خوف ناک قسم کی بدگمانیاں پیدا کردی گئی ہیں۔“
”جی مجھے بدگمانی وغیرہ کی قطعی ضرورت نہیں۔ بدگمانیاں تو اسے ہوسکتی ہیں جسے پہلے سے آپ کی طرف سے حسنِ ظن ہو۔ یہاں آپ سے دل چسپی ہی کس کو ہے؟“
”ہنہ— ذرا بننا تو دیکھو۔“ وہ کہتا رہا: میں نے سنا ہے کہ آپ کو بتایا گیا ہے میں— میں ڈرنک کرتا ہوں—اور — اور اسی قسم کی بہت سی حرکتیں— مختصر یہ کہ میں انتہائی برا آدمی ہوں— کیا آپ کو یقین ہے کہ یہ باتیں صحیح ہوسکتی ہیں؟ کیا آپ مجھے واقعی ایسا ہی سمجھتی ہیں؟“ اور اس نے آہستہ آہستہ بڑی رومینٹک نقرئی آواز میں بات ختم کرکے سگریٹ کی راکھ جھٹکی اور پام کے پتوں کے پرے دیکھنے لگا— اور وہ سچ مچ بہت پریشان ہوگئی کہ کیا کہے کیونکہ اس نے محسوس کیا کہ منظراحمد اس وقت بقول شخصے قطعی نون سیریس نہیں ہے اور اس نے کہا: ”بھئی میں نے قطعی کوئی ضرورت نہیں سمجھی کہ اس کے متعلق—“ ”اچھا، یہ بات ہے۔“اس نے بات ختم کرنے کا انتظار کیے بغیر اسی نقرئی آواز میں آہستہ سے کہا، ”اجازت دیجیے، خدا حافظ مس شیرالے—“ اور وہ ایک دم سے اس کی میز پر سے اٹھ کر چلا گیا اور کرلی لوکس کشنوں کے انبار پر سے گر پڑی۔ ”جناب تشریف لے گئے۔“ پرکاش نے فہرست کے کاغذ پر سے سر اٹھا کر پوچھا۔باہر اگست کی ہوائیں ہال کے بڑے بڑے دریچوں کے شیشوں سے ٹکراتی رہیں۔
رات کی تاریکی باغ پر پھیل گئی۔ مہرہ کی گڑگڑاتی ہوئی موٹر بائیک روش پر سے گزر کر باہر ہال کے طویل اندھیرے میں کھو چکی تھی۔ نشاط اور رفعت باتیں کرتی اور گنگناتی ہوئی کمرے میں آگئیں۔
”جناب! بہترین اوپیرا رہے گا۔“ رفعت کہہ رہی تھی۔
”اور ہمارا تازہ افسانہ جو اس قدر سپرب تھا۔ اب ہماری کتاب کا ریڈیو پر بقول شخصے بڑا شان دار ریویو کیا جائے گا۔“ نشاط صوفے پر کودتے ہوئے بولی۔
”من تراسپرجینیس بگویم— تم مہرہ کے انگریزی رسالے میں اپنے اوپیرا کی بہت سی تعریف کردینا۔“ رفعت نے کہا۔
”ہاں یہ تو کریں گے ہی۔“ نشاط جیسے یہ پہلے طے کرچکی تھی۔
”بھئی ریڈیو اسٹیشن پر آج کل سب ایک سے ایک واش آؤٹ نظر آتے ہیں، کیا کیا جائے۔“ رفعت اکتا کر بولی۔
”اور شاہد بے چارہ زخمی ہوگیا۔“ نشاط نے اور بھی زیادہ اکتا کر کہا۔
”ممی کہہ رہی تھیں کہ محاذ پر گیس سے اس کی آنکھیں خراب ہوگئیں۔“
”ہا— چچ چچ— کافی خوب صورت آنکھیں تھیں اس بے چارے کی۔“
اور تھوڑی دیر بعد اوپیرا کے اطالوی رقص کی مشق کے لیے پرکاش اور اس کے ساتھ بہت سی لڑکیاں آگئیں اور وہ سب ڈرائنگ روم میں چلی گئیں۔
افروز کے کمرے میں اندھیرا ہوگیا۔ دور، زندگی کی Fantasy پر، دھندلی دھندلی روشنیاں جھلملا رہی تھیں۔
پھر شوپاں کی موسیقی فضا میں لہرا اٹھی۔ اس رات اوپیرا شروع ہوچکا تھا اور تاریکی کے پروں پر تیزی سے اڑتی ہوئی ساعتوں کے ساتھ ساتھ ختم ہورہا تھا۔ رقص گاہ کے جگمگاتے دریچوں پر پردے گرائے جارہے تھے۔ یوکلپٹس کی اونچی اونچی شاخوں سے بھیگتی رات کا تنہا اور خنک چاند ہال کے پچھلے دریچے میں سے اندر جھانک کر اوپیرا کا آخری نغمہ سننے کی کوشش کررہا تھا، پیانو کے گہرے بھاری سروں کا نغمہ، جس کی لہریں جھلملاتے ہوئے عنابی مخملیں پردوں کے پیچھے ڈوبتی جارہی تھیں۔
اور فٹ لائٹ کی تیز سفید کرنوں سے جگمگاتی اسٹیج پر نقرئی شیفون میں ملبوس سیاہ آنکھوں والی لڑکیوں کی ایک قطار ہاتھوں میں سنہری اور سیاہ پنکھیاں لیے ہوئے آئی اور دوسری طرف سے اطالوی نوجوانوں کا ایک پّرا داخل ہوا جن کی ٹوپیوں میں لمبے لمبے خوب صورت پر شاہانہ انداز سے سجے ہوئے تھے اور جن کی روپہلی تلواریں اسٹیج کی روشنی میں جھلملا رہی تھیں۔ انھوں نے دوزانو جھک کر سینوریتاؤں سے رقص کی درخواست کی۔ سرخ گلابوں کے گچھے پھینکے گئے اور آرکیسٹرا کی ایک گونج دار دھمک کے ساتھ آخری رقص شروع ہوگیا۔ پھر تیزی سے گھومتے ہوئے رنگین سایوں، چکر کاٹتے ہوئے پروں اور تیز گرم موسیقی کے اس پر شور بھنور کی لہریں آہستہ آہستہ پھیلتی گئیں اور رقص کی رفتار دھیمی ہوکر پردے کے پیچھے سے بلند ہونے والے آخری سروں کی گونج میں ڈوب گئی۔
ہال روشنیوں سے جاگ اٹھا اور سرخ کشنوں پر بیٹھے، دبی دبی جمائیاں لیتے ہوئے تماشائی جیسے ایک طویل خواب سے چونک کر ایک بار پھر اپنی دنیا میں واپس آگئے اور بھاری بھاری قدموں خمار آلود آنکھوں کے ساتھ ہال سے نکل کر کلوک روم، گیلریوں اور پورچ کی سیڑھیوں پر اپنے اپنے دوستوں کے گروہوں میں شامل ہوکر موسیقی کی تنقید اور ادھر ادھر کی بے معنی، بے کار باتوں میں مصروف ہوگئے۔
”سیزن کا بہتر امیچیرپرفورمینس رہا۔“
”جینٹ سسٹرز بالکل فلاپ ہوگئیں اس مرتبہ۔“ آج پتا چلا کہ نشاط اور رفعت کتنی Talented لڑکیاں ہیں۔“
”مسوری میں پچھلے سال میں نے مارگیریٹ جورڈن کو یہی پارٹ کرتے دیکھا، کیا سپرب چیز تھی۔“ پھر دوستوں کے گروپ منتشر ہونے شروع ہوئے۔ خواتین کلوک روم سے اوور کوٹ لیے، میک اپ ٹھیک کرتی ہوئی نکلیں اور شب بخیر اور خدا حافظ کی مدھم آوازوں کے ساتھ کاریں اسٹارٹ کی جانے لگیں۔
اور اس وقت انور نے افروز کو دیکھا جو رفعت، نشاط اور پرکاش کے ساتھ گرین روم سے نکل کر بے حد تکلف سے اپنا اوور کوٹ سنبھالے اپنے بھائیوں کے ساتھ مشغولیت سے باتیں کرتی پورچ کی مرمریں سیڑھیوں سے اتر کر لمبی لمبی چمکیلی کاروں کی طویل فلیٹ کی طرف اپنی مورس میں بیٹھنے کے لیے جارہی تھی۔ ”افوہ! رفی دیکھنا، چاند کتنا اسمارٹ لگ رہا ہے ۔“ لڑکیوں میں سے ایک نے چلتے چلتے کہا اور سب آسمان کی طرف دیکھنے لگے۔ چاند یوکلپٹس کی ٹہنیوں میں سے نکل کر آسمان کی شفاف سطح پر تیر رہا تھا۔ ”خدا تم لڑکیوں سے ہرذی ہوش جاندار کو محفوظ رکھے۔“ یہ نشاط کے بھائیوں میں سے ایک کی آواز تھی اور پھر نشاط اسے پورچ کے ایک اونچے یونانی ستون کے پیچھے کھڑا دیکھ کر چپکے سے بولی: ”جناب بھی تشریف لائے تھے۔“
”جی ہاں اور شاہد صاحب بھی۔“ رفعت نے کہا اور پھر ان کی کار زناٹے کے ساتھ سامنے سے نکل گئی اور لامارٹیز کے لڑکوں کی ایک ٹولی نے رقص گاہ سے نکل کر سڑک پر جاتے ہوئے ”جپسی مون“ اونچے سروں میں شروع کردیا تھا۔
پھر وہ آہستہ آہستہ سیڑھیاں اترتا ہوا اپنے دوستوں کے ساتھ اپنی کار کی طرف بڑھا جو موٹروں کی شان دار فلیٹ کے آخری سرے پر درختوں کے اندھیرے میں کھڑی تھیں۔ وہ سوچ رہا تھا: ہمیشہ یہی ہوتا ہے۔ تم سوچتے ہو گیتوں کی سرزمین میں رہنے والی وہ لڑکی جس کے بالوں میں سرخ گلاب سجے ہوئے ہیں کبھی نہ کبھی تو تمھارے خوابوں کے دریچے کے نیچے سے گزرے گی اور تم اسے اپنا گتار کا نغمہ سنا سکوگے اور سرخ گلابوں میں رہنے والی لڑکی کہتی ہے کہ ایک روز وہ موسم گل کا شہزادہ اس کے خوابوں کے ایوانوں میں سے نکل کر آئے گا اور بس پھر سب ٹھیک ہوجائے گا لیکن ٹریجڈی دیکھیے وہ دونوں اس پگڈنڈی پر مل جاتے ہیں جو پریوں کی سرزمین کو جاتی ہے لیکن ایک دوسرے کو دیکھے بغیر بے پرواہی اور بے نیازی سے گزر جاتے ہیں اور اوپیرا ختم ہوجاتا ہے اور تماشائی اپنے اپنے صوفوں پر بیٹھے بیٹھے پہلو بدل کر رومالوں اور دستی پنکھیوں کی اوٹ میں سے اپنے ساتھیوں سے کہتے ہیں: ”کیوں— کیسی رہی؟“
اور شاہد نے آگے بڑھ کر کہنا چاہا— کتنے جھوٹے ہو بھائی۔ تم سب شروع سے آخر تک ایک طویل مغالطے ایک خوب صورت، دل چسپ فریب میں مبتلا رہنے کے اس قدر شوقین کیوں ہو؟ تمھارا ”لابوہیم“ کااوپیرا، ”جپسی مون“ کے نغمے اور شوپان کی موسیقی۔ تمھارے تلوتما کے تصورات، رفائیل اور لینارڈو کی تصویریں اور براؤننگ کی نظمیں۔ تمھاری بددماغ افروز سلطانہ اور تمھاری سپرانٹلکچوئل اور مغرور افسانہ نگار نشاط، منظر احمد اور اس کی اسپورٹس کار، پرکاش اور اس کی Mad-hatter's اویناش اور اس کی فیشن ایبل Cynicism تم سب ان سب چیزوں، ان ساری باتوں سمیت آج کی رات میرے بھوکے رہنے کی وجہ ثابت نہیں کرسکتے۔ تم تو اس کا خیال بھی نہیں کرسکتے کہ تم جیسا انسان، جو تمھارے ساتھ اوپیرا میں آسکتا ہے اور جس کے شہر کے سارے کافی ہاؤس اور سارے فرانسیسی اور اطالوی ریسٹوران کھلے ہوئے ہیں، بغیر کچھ کھائے پئے بھی زندہ رہنے کی کوشش کررہا ہے۔ سلمنگ کے لیے نہیں، بلکہ اس لیے کہ اس کے پاس پیسے نہیں ہیں۔ میں تمھارے مسٹر شوپاں سے کہنا چاہتا ہوں: قبلہ! آپ کو اچھی طرح ڈنر اڑانے کے بعد ہی یہ آسمانی نغمے کمپوز کرنے کی سوجھتی ہوگی۔ آپ میری جگہ تشریف لے آئیے اور میں آپ کے پیانو پر پہنچ کر ایسے ایسے نغمے بنا سکتا ہوں جن کو سن کر دنیا آپ کے اور آپ کے سارے قبیلے والوں کے شاہکار، جو لوگوں کو اب تک احمق بناتے رہے ہیں، ہمیشہ کے لیے بھول جائے۔ تمھارا جپسی مون کم از کم میری آنکھیں تو ٹھیک نہیں کرسکتا۔ تمھاری عطر بیز ہوائیں انڈین ریڈکراس کی اس خوب صورت ویلفیئر آفیسر تک میرا کوئی پیغام نہیں پہنچا سکتیں جو اس وقت قاہرہ میں زخمیوں کے ساتھ ایسی ہی فریب آلود خوش گوار باتیں کرکے انھیں اسی حماقت میں مبتلا کرنے کی کوشش میں مصروف ہوگی۔ وہ ویلفیئر آفیسر جو بچوں کی طرح لکڑی کے رنگیں ٹکڑوں اور چمکیلی تصویروں کے ذریعے بہلا کر یہ بھلانے کی کوشش کرتی تھی کہ میری آنکھیں، جو خوب صورت کہلاتی تھیں، جرمنوں کی گیس نے خراب کردی ہیں اور مجھے ڈسچارج کردیا جائے اور مجھے کہیں نوکری نہ مل سکے گی۔ یقینا تمھاری مونالیزا اور تمھارا روپہلا چاند—“
اور چاند چرڈ پر تیرتا ہوا اس کی بالکونی کے بالکل اوپر پہنچ گیا۔ وہ باہر نکل آئی اور ریلنگ پر جھک گئی۔ مسٹر بوائے نیکسٹ ڈور کا ڈرائنگ روم خاموش پڑا تھا اور کہیں مدھم سروں میں گتار بجایا جارہا تھا اور اس نے کہنا چاہا— مسٹر بوائے نیکسٹ ڈور— تم اتنے خاموش کیوں ہو؟ تم اور تمھارا سیاہ آنکھوں والا دوست— آدھی رات کے چاند کی طرح زرد اور غمگین— کیا تمھیں ہمسایوں کے اس چھوٹے بچے نے نہیں بتایا کہ دنیا کتنی بیوٹی فل ہے اور ایسی خوب صورت، شاداب اور بشاش دنیا میں غمگین رہنا جرم ہے اور مسرت کی صحت مندی کی توہین۔ کیا تم نے بھی تخیلی کردار بنائے ہیں؟ کیا تم کو بھی خواب دیکھنے آتے ہیں؟ جب روپہلا چاند سیب کے اور چرڈ پر جھلملاتا ہے اور فضاؤں میں موزارٹ کے نغمے رقصاں ہوتے ہیں اس وقت میں تم سے چپکے سے پوچھنا چاہتی ہوں— کیا تم مجھے جانتے ہو؟ کیوں کہ میں تم کو بہت اچھی طرح جانتی ہوں— جیسے ہم جنم جنم کے ایک دوسرے کے خاموش ساتھی ہیں۔ ہم سب ایک دوسرے کو جانتے ہیں لیکن کہہ نہیں سکتے۔ کیا تم بھی تنہا ہو۔ اتنی بڑی دنیا اور دنیا والوں میں گھرے ہوئے— لیکن بالکل تنہا!
—اور نیچے پہلو کے باغ میں دو سائے آہستہ آہستہ ٹہل رہے تھے۔ اور ان میں سے ایک سایہ چاند کے مقابل میں کھڑا ہوکر کہنے لگا: خدا کی قسم، میرے دوست، تم جانتے ہو کہ یہ سب غلط ہے۔ یہاں سب جھوٹے ہیں لیکن پھر بھی تم بے وقوف بنتے ہو۔ مجھ سے پوچھو، میں تمھیں بتاؤں گاکہ زندگی کیا چیز ہے۔ وہ سبز آنکھوں والی زرد رو جولیٹ، جو نواب کے ساتھ والز کرتی تھی اور جس نے ایک دفعہ میرے ساتھ بھی رقص کیا تھا اور مجھے یقین ہوچلا تھا کہ میں ہزہائنس کا اےڈیسی بنا دیا جاؤں گا، وہ اب بھی کوک ٹیل پارٹیوں کے بعد ڈھولک کے ساتھ اسی طرح گاتی ہے: ”میں نہ بولی چرّیا کوکاگ لیے جائے۔“ سب سنتے ہیں اور خوش ہوتے ہیں۔ تم نے اس لغویت، پر غور کیا ہے؟ چرّیاں اور کوّے— چرّیاں اور کوّے یا تتلیاں اور بھنورے— زندگی کا تعاقب— یہ دیوانگی— یہ جنون— مجھ سے میری بنتِ عم، خوب صورت اور شریر رفعت، نے کہا تھا: ”ہائے شاہد بھائی، تم کتنے گڈّو ہو۔ تم جنگ سے واپس آجاؤ پھر بہت سارے پروگرام بنائیں گے۔“ اور میں نے، کتنا احمق تھا میں، ان الفاظ کے سہارے پر کتنے خواب دیکھے۔ رفعت میرے ساتھ ہوگی اور زندگی کا خوش گوار اور پھولوں سے گھرا ہوا راستہ میرے سامنے لیکن اس وقت میں یہاں، اس اندھیرے میں، اکیلا ٹہل رہا ہوں اور میرے ساتھ صرف رفعت کا ایک خط ہے جس میں اس نے لکھا ہے: ”ہائے شاہد بھائی، کتنا افسوس ہے تمھاری آنکھیں خراب ہوگئیں۔ خدا کرے جلد بالکل اچھے ہوجاؤ۔ شام کو ہمارے اوپیرا میں ضرور آنا۔“ اور بے وقوف مہرہ رومان کی انھی پٹی ہوئی پگڈنڈیوں پر خوش خوش چل رہا ہے جن پر زرد چاند جھلملاتا ہے۔
اور زرد چاند درختوں کے پیچھے چھپ گیا۔ اس نے کہا ٹھیک ہے بھائی، لیکن اس حماقت میں مبتلا ہوجانے کا احساس ہی کتنا پر لطف اور دل چسپ ہوتا ہے۔ میں نے اس سے کہنا چاہا، سائمن اسٹائلاٹیز کی طرح جو اونچا ستون تم نے اپنے لیے منتخب کیا ہے اس کی بلندی پر سے ایک لمحے کے لیے نیچے اتر آؤ اور ان خود رو خوشبودار پھولوں کی جھاڑیوں کے پاس میرے پاس گھاس پر بیٹھو اور ہم محبت کے وہ گزرتے ہوئے گیت سنیں جو وقت کی سنہری ریت کے اس پار پہنچ کر پھر کبھی واپس نہیں آتے۔ محبت کے وہ آسمانی، الوہی نغمے جو شاپاں، مزارٹ اور ہینڈل نے ایسے ہی وقت میں، ان ہی لمحوں کے لیے، تخلیق کیے تھے۔
اس روز سعیدہ کہہ رہی تھی: انور بھائی کتنا اچھا لگتا ہے کوئی ہم کو پسند کرے، ہم کسی کو پسند کریں۔ کوئی ہمیں چاہے۔ زندگی کے خالی، بے معنی اور بے رنگ نقوش میں اپنی چھوٹی چھوٹی شکستوں کے رنج، فتح مندیوں کے غرور اور ننھی منی مسرتوں کے اطمینان بخش احساسات سے دل کشی اور خوب صورتی پیدا ہوتی ہے۔ یہ احمقانہ، طفلانہ خواہشیں— کوئی ہمیں چاہے!
—تم یہ کہتے ہو—تم جو سوسائٹی کی ساری ”ہائی لائٹس“ کے پسندیدہ اور محبوب ہیروہو۔ نشاط جیسی مغرور لڑکی تمھارے ساتھ ناچتی ہے۔ جلیس تم کو روزانہ فون کرتی ہے۔ اُجلا، جو کبھی کسی کو گانا نہیں سناتی، ریڈیو پر محض اس لیے گاتی ہے کہ تم سنواور چونکہ صرف ایک خود پسند لڑکی نے تمھارے سامنے جھکنے سے خاموشی سے انکار کردیا ہے تو مرے جارہے ہو، احمق!
ہم سب احمق ہیں! اس نے کہا اور گتار کی آواز مدھم ہوتی گئی اور کنواری رات کا اندھیرا باغ پر جھک گیا۔
اور وہ بالکونی پر سے ہٹ کر اندر آگئی۔ وہ اپنے بلند ستون پر سے نہیں اترسکتی تھی۔ نہیں اترنا چاہتی تھی۔وہ اپنی شکست کے اعتراف کا خیال بھی نہیں کرسکتی۔ اس نے سوچا اور وہ پریوں کی سرزمین کو جانے والی دو متوازی پگڈنڈیوں پر تھوڑی دور تک اسی طرح چلتے رہے اور پھر یہ پگڈنڈیاں ایک دوسرے کو پار کرتی ہوئی علاحدہ ہوگئیں۔
اور رفعت نے ایک روز خوشی سے اچھلتے ہوئے کہا: افروز پیاری ایک ٹریجیڈی ہوگئی۔ تم نے تو نو لفٹ کردیا اور اس بے چارے نے اپنی شکستہ دلی سے اکتا کر آخر شادی کی درخواست کرہی دی اور اب میں تمھارے اور ممّی کے ساتھ مسوری نہیں جاسکوں گی— ہم کشمیر جارہے ہیں!
اور افروز کے خوابوں نے جس تخیلی کردار کو جنم دیا تھا وہ اسی کی حیثیت سے اس کی زندگی میں تھوڑے سے وقفے کے لیے آیا اور اسی طرح نکل گیا۔ افروز کے لیے وہ صرف Mr Boy Next-door تھا، چاند کی وادی کا باسی۔ لیکن اب وہ مسٹر بوائے نیکسٹ ڈور نہیں رہا۔ رفعت کے نزدیک وہ محض انور تھا۔ سول سروس کا ایک اعلیٰ عہدیدار جو اگلے ماہ اس سے شادی کرنے والا تھا۔ کیونکہ رفعت، جس کے لیے زندگی ایک مسلسل جذباتی اضطراب تھی، اس کے تعاقب میں کامیاب ہوچکی تھی۔
رفعت ماہ غسل منانے کے لیے گلمرگ چلی گئی۔ افروز اپنے گھر والوں کے ساتھ حسب معمول مسوری جارہی تھی۔
زرد چاند بہت دیر تک اس کے ساتھ ساتھ چلنے کے بعد شوالک کی پہاڑیوں کی لکیر کے پیچھے جا چھپا اور دہرہ ایکسپریس کے اندھیرے کمپارٹمنٹ میں وہ اس ادھیڑ اور باتونی کرنل کی مسلسل آواز سے جاگ اٹھی جس نے اپنا تعارف اپنے ہم سفروں سے کرنل بھروچہ یا چڈہ یا ہانڈویا اسی قسم کے کسی خوب صورت سے نام سے کرایا تھا۔ وہ بے حد عمدہ اردو بول رہا تھا اور اپنے خیال میں کوئی بہت ہی ضروری نکتہ بیان کرکے جومنشی سے اور اچھے لہجے میں فارسی کا کوئی شعر پڑھ ڈالتا تھا۔ اس نے کھڑکیوں میں سے آتی ہوئی رات کی خنک ہواؤں سے بچنے کے لیے ساری کا آنچل چہرے پر ڈال لیا۔ وہ کہہ رہا تھا: ”استغفراللہ! میں نے کہا، کیا قیامت ہے، مسلمان عورت کو شراب پلا رہے ہو۔ قائدِ اعظم کے پان اسلامک نظام کے اخلاقی اور مذہبی ستونوں کا کیا حشر ہوگا۔ جواب ملا، بندہ نواز! ایں ہندوستان نباشد۔ یہ جنگ کا زمانہ ہے اور یہ قاہرہ کی راتیں ہیں جہاں کی مسلمان عورتیں اپنی زندگی اور اخلاقی قدروں کو الزبتھ آرڈن اور میکس فیکٹر کے ڈبّوں میں ایئرٹائٹ کروا کے پیرس اور نیویارک سے منگواتی ہیں اور پھر ہمارے لڑکے— میں کہتا ہوں عیش کرلینے دو۔ ساقِ سیمیں اور لب ہائے لعلیں کے شعر پڑھتے پڑھتے ختم ہوگئے— خوب پیتے ہیں— خوب ٹھاٹھ کرتے ہیں—بڑے بڑے شوہروں کی بیویاں اور اونچے اونچے باپوں کی بیٹیاں ان کے ساتھ قونصل خانے کے بال روم کی مرمریں ستونوں والی رقص گاہوں اور نیل کے روپہلے ساحلوں پر ان کے ساتھ ناچتی ہیں اور ہمارے لڑکے سب کچھ بھول کر ان وقتی لہروں کے ریلے میں بہتے جارہے ہیں۔ میں کہتا ہوں ارے بیٹا، آج کل تمھارے تجربوں کے لیے اچھا زمانہ ہے۔ جنگ جاری ہے۔ لڑائی کے میدان سے اپنی میڈیسن اور سرجری کے ایسے ایسے نئے تجربے حاصل کرسکتے ہو جو پہلے کبھی نہ ملے تھے اور نہ اب آئندہ مل سکیں گے— پر انھیں کچھ پروا نہیں۔ میں سوچتا ہوں: چلنے دو۔ سب ٹھیک ہے۔ زندگی اسی کا نام ہے اور پھر یہ لڑکیاں— جو آپ کے چپراسیوں کے پٹکوں کی طرح کمر کے گرد دوپٹوں کے کراس بنائے اڑی پھرتی ہیں۔ یہ آندھی تو بھائی جان سب کو بہائے لیے جارہی ہے۔ کہاں تک اس سے بچ پاؤگے؟“ اور اس کے ایک ساتھی نے کہنا چاہا: ”لیکن کرنل—“ اور کرنل نے فوراً اس کی بات کاٹ دی۔
”سیکس Sex be damned my dear Sir۔ یہاں جو بات ہے وہ ہے، اسے گلاس کیس میں چھپا کر رکھ دینا کہاں کی عقل مندی ہے؟“
اُف— کیا لغویت ہے— اس نے سوجانا چاہا۔ کرنل اسی طرح باتیں کرتا رہا۔ رات کے خاموش اندھیرے میں پہیوں کے شور کی متوازن یکسانیت کرنل کی کرخت آواز سے مل جل کر بڑا ناگوار سا اثر پیدا کررہی تھی۔ یا اللہ! زندگی کتنی ذلیل چیز ہے! اور کرنل کی باتوں کا سلسلہ جاری تھا۔
”مشرقِ وسطیٰ میں مقیم ہندوستانی فوجوں کو محفوظ کرنے کے لیے ہندوستان سے جوڈانسنگ پارٹی گئی تھی اس میں لاہور کی ایک ہندوستانی عیسائی لڑکی ریحانہ بھی تھی۔
”مجھ سے پوچھا گیا، کرنل صاحب، آپ خاص قسم کا پرائیویٹ پرفورمینس بھی پسند کریں گے؟ میں نے کہا، بندہ نواز مفت ہاتھ آئے تو برا کیا ہے؟
”ایں— کیوں؟ ہی ہی ہی۔ ریحانہ مجھ سے ملی تو کہنے لگی: کرنل صاحب، آپ کے ہم نام ایک ڈاکٹر لاہور چھاؤنی میں بھی ہوا کرتے تھے۔ بہت اچھے آدمی تھے بے چارے۔ سنا ہے مر گئے۔ میری ماما ان کے ہسپتال میں نرس تھیں۔ بہت تعریف کیا کرتی تھیں ان کی۔ پر میں تو بہت چھوٹی تھی جب۔ میں نے ہنس کر کہا: مکرمہ! وہ تمھارے بڑے ہونے کا انتظار کرنے سے پہلے ہی کیسے مرسکتے تھے؟ ہی ہی ہی— کیوں؟ کیا خیال ہے تمھارا؟“
افروز نے پھر سونے کی کوشش کی۔ کرنل کہتا رہا: ”روسی چیف آف دی اسٹاف کے ساتھ کئی سائے والیاں بھی تھیں۔ امریکن قونصل کی لڑکی کہنے لگی: ”کرنل تم بہت فضول آدمی ہو، باتیں بہت کرتے ہو۔ پہلے ہمارے زکام کا علاج کرو۔“
”میں نے کہا، فضول سہی، لیکن مکرمہ، جب سر میں درد ہوتا ہے تو ہم ہی یاد آتے ہیں۔ وہ کہتی تھی کلکتے اور شملے میں میں تم ہندوستانیوں سے ملتے ہوئے ذرا ہچکچاتی تھی۔ لیکن یہ قاہرہ ہے اور یہاں کی راتیں بہت گرم ہوتی ہیں اور ”شرارت“ کی خوشبو میں بہت تیز۔“
ہوا افروز کا آنچل اڑا رہی تھی۔ ٹرین چلتی رہی۔ کرنل کہہ رہا تھا: ”ابھی بیگماتِ اودھ نینی تال اور مسوری سے واپس نہیں آئی ہیں۔ ذرا بارشوں کے بعد لکھنؤ میں رونق آجانے دو۔ خاکسار ایک کوک ٹیل پارٹی اور ایک ٹی ڈانس نہ چھوڑے گا۔ بھائی جان، خوب جانتا ہوں زندگی کا تعاقب کہاں تک کرنا چاہیے۔ میرا بڑا لڑکا بھی لفٹننٹ کرنل ہے اور اسے بھی معلوم ہے اور مجھے بھی کہ جہاں تک اصولوں کا تعلق ہے، ہم دونوں اپنے اپنے راستوں پر اطمینان سے چل رہے ہیں اور ہمارے راستے کبھی بھی ایک دوسرے کو نہیں کاٹ سکتے۔“
اور ٹرین کی رفتار ایک اسٹیشن کے کہرآلود دھندلکے میں داخل ہوتے ہوئے دھیمی ہوگئی اور وہ اپنے ہم سفروں کو خداحافظ کہتا ہوا پلیٹ فارم پر اُتر گیا— زندگی کے تعاقب میں، افروز نے سوچا اور کرنل کے جانے کے بعد اس کا ایک دوست دوسرے دوست سے کہہ رہا تھا: ”کرنل کی باتیں سن کر تم نے خیال کیا ہوگا کہ یہ اعلیٰ درجے کا لفنگا شخص ہے، لیکن واقعہ یہ ہے بھائی جان کہ اس سے زیادہ شریف اور پرخلوص آدمی دنیا میں ہی نہیں مل سکتا۔ اگر تم رات کے دو بجے اسے بلاؤ تو اپنا بیگ سنبھالے ننگے پاؤں بھاگتا ہوا پہنچ جائے گا۔ یہ جو کچھ کہتا یا ظاہر کرتا ہے محض اپنا اور دوسروں کا جی خوش کرنے کے لیے۔ بیوی مرچکی ہے، بڑا لڑکا بھی لفٹننٹ کرنل ہے اور ایک داماد آئیسیایس تین لڑکیاں انگلینڈ میں ہندوستانی فوجوں کے لیے کینٹین چلا رہی ہیں۔“
اور ٹرین چلنے لگی۔ کمپارٹمنٹ میں پھر اندھیرا ہوگیا۔ افروز نے آنکھوں پر ہاتھ رکھ لیے اور اسے منظر احمد یاد آگیا جو جلیس سے شادی کرکے اپنی نئی کار پر کشمیر جاکر ماہ عسل منانے کے پروگرام بنانے میں مصروف تھا اور اس وقت اس کو ایک بڑا پرمسرت، پرسکون سا احساس ہوا اس کا ستون اب بھی سب سے علاحدہ اور سب سے بلند ہے۔ زندگی کی اس تگ و دو، اس کشاکش سے بے نیاز اور بے تعلق زندگی کی یہ مسلسل چلو پکڑو، جانے نہ پائے، چرّیاں اور کوّے، ”تتلیاں اور بھونرے، ڈھولک پر ”جیسے پتنگ پیچھے ڈور“ گاتی ہوئی سبز آنکھوں والی جولیٹ اور اس کے پیچھے نواب، نشاط اوراس کے افسانے، رفعت اور اس کے پیچھے دوڑتی ہوئی منظراحمد کی تیز رفتار اسپورٹس کار، روسی چیف آف دی اسٹاف کی سائے والیاں اور ان کے پیچھے ان کے زکام اور درد سر کا علاج کرتا ہوا دل شکستہ کرنل چڈّہ یا بھڑوچہ یا ہانڈو جس کی بیوی مر چکی ہے اور جس کا بیٹا بھی لفٹننٹ کرنل ہے اور داماد آئیسی ایس اور جو ناعاقبت اندیش، ناتجربہ کار نوجوان ڈاکٹروں کو مشورہ دیتا ہے کہ بہترین موقع ہے میڈیسن اور نرسری کے تجربوں کا، زیادہ سے زیادہ فائدہ اٹھالو، نیل کے ساحلوں پر خوب ناچ لو، پھر کہاں یہ جنگ ہوگی، کہاں تم اور کہاں قاہرہ کی راتیں۔ دراصل وہ بہت اچھا آدمی ہے۔ یہاں سب بہت اچھے آدمی ہیں، ایک دوسرے کا خیال کرنے والے، ایک دوسرے کے تعاقب میں سرگرداں۔ سب اپنے اپنے محور پر تیزی سے گھوم رہے ہیں اور جو ان کی لپیٹ میں آجاتا ہے وہ بھی اسی تیزی سے گھومنے لگتا ہے اور اس بھاگتی ہوئی دنیا میں صلاح الدین محمود اور مسٹر بوائے نیکسٹ ڈور کے تخیلی کرداروں کی قطعی کوئی جگہ نہیں۔
اور پھر یک لخت اسے ایک بے حد عجیب خیال آیا: نہایت شدت سے اس کا جی چاہا کہ وہ کھڑکی میں سے پکار کر کہے: کرنل چڈہ، ادھر آؤ، میری بات سنو، تم بالکل ٹھیک کہتے ہو۔ زندگی اسی کا نام ہے۔ میری بات سنتے جاؤ۔ خوب زور زور سے چلّائے: کرنل چڈّہ، کرنل بھڑوچہ، کرنل ہانڈو!
لیکن کرنل کب کا پلیٹ فارم کے دھندلکے میں کھو چکا تھا۔
اور مونالیزا کے ہونٹوں پر ہلکا سا تبسم بکھر گیا جیسے وہ یہ سب بہت پہلے سمجھ چکی ہے۔
 
 
”آئینہ جہاں (جلد اول)“ (کلیات قرة العین حیدر) سے ماخوذ، مرتب: ڈاکٹر جمیل اختر
اردو دنیا مئ  2007ءکےتشکّر سے
 
نظّارہ درمیاں ہے

(یہ سمت۔۳ میں شامل کیا جا چکا تھا۔ دوبارہ پیش ہے)
 

تارابائی صبح کو بیڈ روم میں چائے لاتی ہے بڑی عقیدت سے صاحب کے جوتوں پر پالش اور کپڑوں پر استری کرتی ہے، ان کے شیو کا پانی لگاتی ہے ، جھاڑو پوچھا کرتے وقت وہ بڑی حیرت سے ان خوبصورت چیزوں پر ہاتھ پھیرتی ہے، جو صاحب اپنے ساتھ پیرس سے لائے ہیں، ان کا وائلن وارڈروب کے اوپر رکھا ہے، جب پہلی بار تارا بائی نے بیڈروم کی صفائی کی تو وائلن پر بڑی دیر تک ہاتھ پھیرا، مگر پرسوں صبح حسب معمول جب وہ بڑی نفاست سے وائلن صاف کر رہی تھی تو نرم مزاج اور شریف صاحب اسی وقت کمرے میں آگئے اور اس پر برس پڑے کہ وائلن کو ہاتھ کیوں لگایا اور تارابائی کے ہاتھ سے چھین کر اسے الماری کے اوپر پٹخ دیا، تارابائی سہم گئی اور اس کی آنکھوں میں آنسو آگئے اور صاحب ذرا شرمندہ سے ہوکر باہر برآمدے میں چلے گئے، جہاں بیگم صاحبہ چائے پی رہی تھی ویسے بیگم صاحبہ کی صبح ہئیر ڈریسر اور بیوٹی سلیون میں گذرتی ہے مینی کیور، پیڈی کیور، تاج نیشنل ایک سے ایک بڑھیا ساڑھیاں، درجنوں رنگ برنگے سینٹس، اور عطر کے ڈبے اور گہنے ان کی الماریوں میں پڑے ہیں۔ مگر تارا بائی سوچتی ہے، بھگوان نے میم صاحب کو دولت بھی، اجت بھی اور ایسا سندر پتی دیا، بس شکل دینے میں کنجوسی کر گئے۔ 

سنا ہے کہ صاحب اپنی خوبصورتی کی وجہ سے میم صاحبوں کی سوسائٹی میں بے حد مقبول تھے، مگر بیاہ کے بعد سے بیگم صاحبہ نے ان پر بہت سے پابندیاں لگادی ہی، دفتر جاتے ہیں تو دن میں کئی بار فون کرتی ہیں، شام کو کسی کام سے باہر جائیں تو بیگم صاحبہ کو پتہ رہتا ہے، کہ کہاں گئے ہیں اور ان جگہوں پر فون کرتی ہیں، شام کو سیر و تفریح اور ملنے ملانے کیلئے دونوں باہر جاتے ہیں تب بھی بیگم صاحب بڑی کڑی نگرانی رکھتی ہیں مجال ہے جو کسی دوسری لڑکی پر نظر ڈالیں، صاحب نے یہ سارے قاعدے قانون ہنسی خوشی قبول کر لئے ہیں، کیونکہ بیگم صاحبہ بہت امیر اور صاحب کی نوکری بھی ان کے دولت مند سسر نے دلوائی ہے، ورنہ بیاہ سے پہلے صاحب بہت غریب تھے اسکالر شپ پر انجنئیرنگ پڑھنے فرانس گئے تھے، واپس آئے تو روزگار نہیں ملا، پریشان حال گھوم رہے تھے جب ہی بیگم صاحبہ کے گھر والوں نے انہیں پھانس لیا، بڑے لوگوں کی دنیا کے عجیب قصے تارا بائی فلیٹ کے مستری باورچی اور دوسرے نوکروں سے سنتی اور اس کی آنکھیں اچھبنے سے کھلی رہتی ہیں، خورشید عالم بڑے اچھے اور وائلن نواز آدمی تھے، مگر جب سے بیاہ ہوا تو بیوی کی محبت میں ایسے کھوئے کہ وائلن کو ہاتھ نہیں لگایا، کیونکہ الماس بیگم کو اس ساز سے دلی نفرت تھی، خورشید عالم بیوی کے بے حد احسان مند ہیں کیونکہ اس شادی سے ان کی زندگی بدل گئی، اور احسان مندی ایسی شے ہے کہ انسان سنگیت کی قربانی بھی دے سکتا ہے، خورشید عالم شہر کی ایک خستہ عمارت میں پڑے تھے اور بسوں میں مارے مارے پھرتے تھے اب لکھ پتی کی حیثیت سے کمبالاہل میں فروکش ہیں۔ مرد کیلئے اس کا اقتصادی تحفظ غالباً سب سے بڑی چیز ہے۔ 

خورشید عالم اب وائلن کبھی نہیں بجائیں گے، یہ صرف ڈیڑھ سال پہلے کا ذکر ہے کہ الماس اپنے ملک التجار باپ کی عالی شان کوٹھی میں مالا بار بل پر رہتی تھی، وہ سوشل ورکر رہی تھی، اور عمر زیادہ ہوجانے کے کارن شادی کی امید سے دست بر دار ہوچکی تھی جب ایک دعوت میں ان کی ملاقات خورشید عالم سے ہوئی اور ان کی جہاں دیدہ خالہ بیگم عثمانی نے ممکنات بھانپ کر اپنے جاسوسوں کے ذریعہ معلومات فراہم کیں ، لڑکا یوپی کا ہے، یورپ سے لوٹ کر تلاش معاش میں سرگردان ہے مگر شادی پر تیار نہیں کیونکہ فرانس میں ایک لڑکی چھوڑ آیا ہے اور اس کی آمد کا منتظر ہے۔  بیگم عثمانی فورا پنی مہم پر جٹ گئیں، الماس کے والد نےاپنی ایک فرم میں خورشید عالم کو پندرہ سو روپے ماہوار پر ملازم رکھ لیا، الماس کی والد نے انہیں اپنے ہاں مدعو کیا اور الماس سے ملاقاتیں خود بخود شروع ہوگئیں، مگر پھر بھی لڑکے نے لڑکی کے سلسلے میں کسی گرم جوشی کا اظہار نہیں کیا، دفتر سے لوٹ کر انہیں بیشتر وقت الماس کے ہاں گزارنا پڑتا اور اس لڑکی کی سطحی گفتگو سے اکتا کر اُس پر فضا بالکنی میں جا کر کھڑے ہوتے جس کا رخ سمندر کی طرف تھا، پھر وہ سوچتے ایک دن اس کا جہاز آکر اس ساحل پر لگے لگا، اور وہ اس میں سے اترے گی، اسے ہمراہ ہی آجانا چاہئیے تھا مگر پیرس میں کالج میں اس کا کام ختم نہیں ہوا تھا۔ اس کا جہاز ساحل سے آگے نکل گیا، وہ بالکنی کے جنگلے پر جھکے افق کو تکتے رہتے الماس اندر سے نکل کر شگفتگی سے ان کے کندھے پر ہاتھ رکھ کر پوچھتی، " کیا سوچ رہے ہیں"۔ وہ ذرا جھینپ کر  دیتے۔ 

رات کے کھانے پر الماس کے والد کے ساتھ ملکی سیاست سے وابستہ ہائی فنانس پر تبادلۂ خیالات کرنے کے بعد وہ تھکے ہارے اپنی جائے قیام پر پہنچتے اور وائلن نکال کر دھنیں بجانے لگتے، جو اس کی سنگت میں پیرس میں بجایا کرتے تھے، وہ دونوں ہر تیسرے دن ایک دوسرے کو خط لکھتے تھے، اور پچھلے خط میں انہوں نے اسے اطلاع دی تھی انہیں بمبئی ہی میں بڑی عمدہ ملازمت مل گئی ہے، ملازمت کے ساتھ جو خوفناک شاخسانے بھی تھے اس کا ذکر انہوں نے خط میں نہیں کیا تھا۔ 

ایک برس گزر گیا مگر انہوں نے الماس سے شادی کا کوئی ارادہ  ظاہر نہیں کیا، آخر عثمانی بیگم نے طے کیا کہ خود ہی ان سے صاف صاف بات کرلینا چاہئیے، عین مناسب ہوگا۔  مگر تب ہی پرتاب گڑھ سے تار آیا کہ خورشید عالم کے والد سخت بیمار ہیں اور وہ چھٹی لے کر وطن واپس روانہ ہوگئے۔ ان کو پرتاب گڑھ گئے چند روز ہی گزرے تھے کہ الماس جو ان کی طرف سے نا امید ہوچکی تھی ایک شام اپنی سہلیوں کے ساتھ ایک جرمن پیانست کا کنسرٹ سننے تاج محل میں گئی۔ کرسٹل روم میں حسب معمول بوڑھے پارسیوں اور پاسنوں کا مجمع تھا، اور ایک حسین آنکھوں والی پارسی لڑکی کنسرٹ کا پروگرام بانٹی پھر رہی تھی۔ ایک شناسا خاتون نے الماس کا تعارف اس لڑکی سے کرایا، الماس نے حسب عادت بڑی ناقدانہ اور تیکھی نظروں سے اس اجنبی لڑکی کا جائزہ لیا لڑکی بے حد حسین تھی،’ آپ کا نام کیا بتایا مسز رستم جی نے؟‘ الماس نے ذرا مشتاقانہ انداز میں سوال کیا۔ 

’پیروجا دستور ‘ لڑکی نے سادگی سے جواب دیا۔ ’ میں نے آپ کو پہلے کسی کنسرٹ وغیرہ میں نہیں دیکھا۔‘ 

’میں سات برس بعد پچھلے ہفتے ہی پیرس سے آئی ہوں۔‘ 

’سات برس پیرس میں تب تو آپ فرنچ خوب فر فر بول لیتی ہوں گی؟‘ الماس نے ذرا ناگواری سے کہا۔  ’جی ہاں‘  پیروجا ہنسنے لگی۔ اب خاص خاص مہمان جرمن پیانسٹ کے ہمراہ لاؤنج کی سمت بڑھ رہے تھے۔ پیروجا الماس سے معذرت چاہ کر ایک انگریز خاتون سے اس پیانسٹ کی موسیقی پر بے حد ٹیکنیکل قسم کا تبصرہ کرنے میں منہمک ہوگئی، لیکن لیکن لاؤنج میں پہنچ کر الماس پھر اس لڑکی سے ٹکرا گئی۔ ’کمرے میں چائے کی گہما گہمی شروع ہوچکی ہے، آئیے یہاں بیٹھ جائیں‘ پیرو جا نے مسکرا کر الماس سے کہا۔ وہ دونوں دریچے سے لگی ہوئی ایک میز پر آمنے سامنے بیٹھ گئیں۔ ’ آپ تو ویسٹرن میوزک کی ایکسپرٹ معلوم ہوتی ہیں‘ الماس نے ذرا رکھائی سے بات شروع کی کیونکہ وہ خوب صورت اور کم عمر لڑکیوں کو ہر گز برداشت نہ کرسکتی تھی۔ ’ جی ہاں میں پیرس میں پیانو کی اعلی تعلیم کیلئے گئی تھی۔‘ 

الماس کے ذہن میں کہیں دور خطرے کی گھنٹی بجی اس نے باہر سمندر کی شفاف اور بے حد نیلی سطح پر نظر ڈال کر بڑے اخلاق اور بے تکلفی سے کہا،’ ہاؤ انٹسرٹنگ، پیانو تو ہمارے پاس بھی موجود ہے کسی روز آکر کچھ سنا‘۔  ’ضرور‘ پیروجا نے مسرت سے جواب دیا، ’سنیچر کے روز کیا پروگرام ہے تمہارا میں اپنے ہاں ایک پارٹی کر رہی ہوں، سہیلیاں تم سے مل کر بہت خوش ہوں گی۔‘ 

’آئی وڈ لو ٹو کم۔۔۔تھینک یو؟‘ 

"تم رہتی کہا ہو پیرو جا؟ ‘

پیروجا نے تار دیو کی ایک گلی کا پتہ بتایا، الماس نے ذرا اطمنان کی سانس لی، تار دیو مفلوک الحال پارسیوں کا محلہ ہے۔ ’میں اپنے چچا کے ساتھ رہتی ہوں میرے والد کا انتقال ہوچکا ہے، میرے کوئی بھائی بہن بھی نہیں، مجھے چچا ہی نے پالا ہے، وہ لاولد ہے ، چچا ایک بینک میں کلرک ہیں‘ ۔پیروجا سادگی سے کہتی رہی۔ پھر ادھر ادھر کی چند باتوں کے بعد سمندر کی پر سکون سطح دیکھتے ہوئے اس نے اچانک کہا ’کیسی عجیب بات ہے، پچھلے ہفتہ جب میرا جہاز اس ساحل کی طرف بڑھ رہا تھا تو میں سوچ رہی تھی کہ اتنے عرصے کے بعد اجنبیوں کی طرح بمبئی واپس پہنچ رہی ہوں، یہ بڑا کٹھور شہر ہے تم کو معلوم ہی ہوگا، الماس مخلص دوست یہاں بہت مشکل سے ملتے ہیں، مگر میری خوشی دیکھو آج تم سے ملاقات ہوگئی۔‘ 

الماس نے دردمندی کے ساتھ سر ہلا دیا، لاؤنج میں باتوں کی دھیمی دھیمی بھنبھناہٹ جاتی تھی، چند لمحوں کے بعد اس نے پوچھا ’تم پیرس کیسے گئیں؟ ‘

’مجھے اسکالر شپ مل گیا تھا، وہاں پیانو کی ڈگری کی بعد چند سال تک میوزک کالج میں ریسرج کرتی رہی/ میں وہاں بہت خوش تھی مگر یہاں میرے چچا بالکل اکیلے تھے، وہ دونوں بہت بوڑھے ہوچکے ہیں، چچی بیچاری تو ضعیف العمری کی وجہ بالکل بہری بھی ہوگئیں ہیں ان کی خاطر وطن واپس آئی اور اس کے علاوہ۔۔۔۔۔‘ 

’ہلو الماس تم یہاں بیٹھی ہوں، چلو جلدی مسز ملگاؤں تم کو بلا رہی ہیں‘ ایک خاتون نے میز کے پاس آکر کہا۔ پیروجا کی بات ادھوری رہ گئی، الماس نے اس سے بات کہتے ہوئے معذرت چاہی کہ وہ سنیچر کو صبح گیارہ بجے کار بھیج دے گی، وہ میز سے اٹھ کر مہمانوں کے مجمع میں کھو گئی۔ 

سنیچر کے روز پیروجا الماس کے گھر پہنچی، جہاں مرغیوں کی پارٹی اپنے عروج پر تھی۔ بیٹلز کے ریکارڈ بج رہے تھے۔ چند لڑکیاں جنہوں نے چند روز پہلے ایک فیشن شو میں حصہ لیا تھا، زور شور سے اس پر تبصرہ کر رہی تھیں۔ یہ سب لڑکیاں جن کی ماتر بھاشائیں اردو، ہندی، گجراتی اور مراٹھی تھیں، انگریزی اور صرف انگریزی بول رہی تھیں۔ اور انہوں نے بے حد چست پتلونیں پہن رکھی تھیں۔ پیروجا کو ایک لمحے کیلئے محسوس ہوا کہ وہ ابھی ہندوستان واپس نہیں آئی ہے۔ برسوں یورپ میں رہ کر اسے معلوم ہوچکا تھا کہ جنتا کی زندہ تصویروں کے بجائے ان مغربیت زدہ ہندوستانی خواتین کو دیکھ کر اہل یورپ کو سخت افسوس اور مایوسی ہوتی ہے، چنانچہ پیروجا پیرس اور روم میں اپنی ٹھیٹ ہندوستانی وضع قطع پر بڑی نازاں رہتی تھی، بمبئی کی ان نقلی امریکن لڑکیوں سے اکتا کر وہ بالکنی میں جا کھڑی ہوئی جس کے سامنے سمندر تھا اور پہلو میں برج خموشاں کا جنگل نظر آرہا تھا۔ وہ چونک اٹھی گھنے جنگل کے اوپر کھلی فضاؤں میں چند گدھ اور کوے منڈلا رہے تھے، اور چاروں طرف بڑا ڈراؤنا سناٹا طاری تھا۔ وہ گھبرا کر واپس نیچے اتری اور زندگی سے گونجتے ہوئے کمرے میں آکر صوفے پر ٹک گئی۔ 

کمرے کے ایک کونے میں غالبا بطور آرائش گرینڈ پیانو رکھا ہوا تھا، لڑکیاں اب ریڈیو گرام پر ببلی ببلا فوٹنے کا پران کلسپو جمیکا فئیر بجارہی تھی، اور گٹار کی جان لیوا گونج کمرے میں پھیلنے لگی۔ 

Down the way where the nights are gay and the sun shines daily in the mountain top,

I took a trip on a sailing ship and when I reached Jamaica I made a stop

But I am sad today

I m on my way

And wont be back for many days

I had to leave a little girl in Kingstone town.... 

الماس چپ چاپ جا کر بالکنی میں کھڑی ہو گئی، ریکارڈ ختم ہوا تو اس نے پیروجا سے کہا، }ہم لوگ سخت بد مذاق ہیں ایک ماہر پیانسٹ یہاں بیٹھی ہے اور ریکارڈ بجا رہے ہیں۔۔۔چلو بھائی۔۔۔۔اٹھو۔۔۔۔{ 

پیروجا مسکراتی ہوئی پیانو کے اسٹول پر بیٹھ گئی۔ 

’کیا سناؤں‘ میں تو صرف کلاسیکی میوزک ہی بجاتی ہوں۔‘ 

’ہائے ۔۔۔پوپ۔۔۔نہیں؟‘ لڑکیوں نے غل مچایا۔۔۔۔۔’اچھا کوئی انڈین فلم سانگ ہی بجاؤ۔۔۔۔‘ 

’فلم سانگ بھی مجھے نہیں آتے۔۔۔۔۔مگر ایک غزل یاد ہے۔۔۔۔جو مجھے۔۔۔۔جو مجھے۔۔۔۔‘  وہ جھینپ کر ٹھنک گئی۔۔۔’غزل؟ اوہ آئی لو پوئیٹری۔‘ ایک مسلمان لڑکی جس کے والدین اہل زبان تھے بڑے سرپرستانہ انداز میں کہا۔ 

پیروجا نے پرودوں پر انگلیاں پھیریں اور ایک انجانی مسرور پھریری سی آئی پھر اس نے آہستہ آہستہ ایک دل کش دھن بجانا شروع کیا۔ ’ گاؤ بھی ساتھ ساتھ لڑکیاں چلائیں۔ 

’بھئی میں گا نہیں سکتی، میرا اردو تلفظ بہت خطرناک ہے۔‘ 

’اچھا اس کے الفاظ بتادو۔۔۔ ہم لوگ گائیں گے۔‘

’وہ کچھ اس طرح ہے ۔۔‘۔پیرو جا نے کہا۔ 

’تو سامنے ہے اپنے بہتا کہ تو کہاں ہے۔ 

کس طرح تجھ کو دیکھوں نظارہ درمیاں ہے ‘

چند لڑکیوں نے ساتھ ساتھ گانا شروع کیا، ’نظّارہ درمیان ہے۔۔۔۔۔نظّارہ درمیان ہے۔‘ 

غزل ختم ہوئی تالیاں بجیں۔ 

’اب کوئی ویسٹرن چیز بجاؤ۔۔۔۔‘ ایک لڑکی نے فرمائش کی۔۔۔ 

’شوپاں کی میڈنز فینسی بجاؤں؟‘ یہ نغمہ میں اور میرا منگیتر ہمیشہ اکھٹے بجاتے تھے، پیرس میں وہ وائلن پر میری سنگت کرتے تھے۔

’تمہارے منگیتر بھی میوزیشن ہیں؟‘ایک لڑکی نے پوچھا۔ 

’پروفیشنل نہیں شوقیہ‘ پیروجانے نے جواب دیا اور نغمہ بجانے میں محو ہوگئی۔

 اگلے ہفتوں میں الماس نے پیروجا سے بڑی گہری دوستی گانٹھ لی۔ اس دوران میں پیروجا نے کو ایک کانونٹ کالج میں پیانو سکھانے کی نوکری مل گئی، جو تعطیلات کے بعد کھلنے والا تھا۔ ہفتے میں تین بار ایک امریکن کی دس سالہ لڑکی کو پیانو سکھانے کا ٹیوشن بھی اسے مل گیا تھا۔ امریکن کی بیوی کا حال ہی میں انتقال ہوا تھا اور وہ اپنا غم بھلانے کیلئے اپنے بچوں کے ہمراہ بغرض سیاحت ہندوستان آیا ہوا تھا۔ اور جوہو میں سن اور سینڈ میں مقیم تھا۔ تارریو سے جو ہو کا سفر خاصا طویل تھا مگر امریکن پیروجا کو اچھی تنخواہ دینے والا تھا، اور بڑی شفقت سے پیش آتا تھا۔ پیرو جا اپنی زندگی سے فی الحال بہت خوش تھی، چند روز بعد وہ اپنے وطن سے آنے والا تھا۔ پیرو جا نے اسے بمبئی آتے ہی ملازمت اور ٹیوشن ملنے کی اطلاع نہیں دی تھی، کہ وہ اسے ایک اچانک سر پرائز دینا چاہتی تھی۔ 

ایک روز الماس کے ساتھ اس کی کوٹھی کے باغ میں ٹہل رہی تھی کہ فوارے پر پہنچ کر الماس نے اس دفعتاً سوال کیا ’تم نےوہ غزل کہاں سے سیکھی تھی؟‘ 

’اوہ۔۔۔۔وہ۔۔۔۔۔؟ پیرس میں۔۔۔۔‘ 

’پیرس میں ہاؤ انٹرسٹنگ کس نے سکھائی؟ ‘

’میرے منگیتر نے۔۔۔ ‘

’اوہ پیروجا، تم نے مجھ کو بتایا بھی نہیں اب تک ‘

’تمہاری ہی کمیونٹی کے ہیں وہ۔۔۔۔۔۔‘

’اوہ۔۔۔واقعی۔۔۔۔‘الماس فوارے کی مینڈ پر بیٹھ گئی۔ 

میرے باپ داد ستو تھے میرے چچا بہت روشن خیال ہیں انہوں نے اجازت دے دی ہے۔ 

کیا نام ہے صاحب زادے کا؟ 

یہ ناموں کا بھی عجیب قصہ تھا۔ خورشید عالم اس کی نرگسی آنکھوں پر عاشق ہوئے تھے۔ جب پیرس کے ہندوستانی سفارت خانے کی ایک تقریب میں پہلی ملاقات ہوئی اور کسی نے اس کا تعارف پیروجا کہہ کر ان سے کرایا تو انہوں نے شرارت سے کہا تھا کہ’ لیکن آپکا نام نرگس ہونا چاہیے تھا۔‘ 

پیروجا نے جواب دیا: "نرگیش؟ نرگیش تو میری آنٹی کا نام ہے۔" 

’لاحول ولا قوۃ۔۔۔‘خورشید عالم نے ایسی بے تکلفی سے کہا تھا جیسے اسے ہمیشہ سے جانتے ہوں۔۔۔۔’نرگیش۔ کھورشیٹ، پیرو جا۔ آپ لوگوں نے حسین ایرانی ناموں کی ریڑھ ماری ہے، میں آپ کو فیروزہ پکاروں تو کوئی اعتراض ہے؟‘ 

’ہر گز نہیں‘  پیروجانے ہنس کر جواب دیا تھا، اور پھر ایک بار خورشید عالم نے دریا کنارے ٹہلتے ہوئے اس سے کہا تھا ’یہ تمہاری بہادر آنکھیں، ہفت زبان آنکھیں۔۔۔۔جگنو ایسی شہاب ثاقب ایسی، ہیرے جواہرات ایسی ، روشن دھوپ اور جھلملاتی بارش ایسی آنکھیں۔۔۔۔نرگس کے پھول جو تمہارے آنکھوں میں تبدیل ہوگئے‘۔ 

"میں نے پوچھا کیا نام ہے ان صاحب کا؟" الماس کی تیکھی آواز پر وہ چونکی۔ 

" کھور شیٹ عالم۔" پیروجا نےجواب دیا، چند لمحوں کے سکوت کے بعد اس نے گھبرا کر نظریں اٹھائیں، سیاہ ساری میں ملبوس، کمر پر ہاتھ رکھے سیاہ اونت کی طرح اس کے سامنے کھڑی الماس اس سے کہہ رہی تھی ’کیسا عجیب اتفاق ہے پیرو جا ڈئیر ۔میرے منگیتر کا نام بھی خورشید عالم ہے۔ وہ بھی وائلن بجاتے ہیں اور وہ بھی پیرس سے آئے ہوئے ہیں، اور ان دنوں اپنے ملنے والوں سے ملنے کے لیے وطن گئے ہوئے ہیں۔‘ 

 

اگست کے آسمان پر زور سے بجلی چمکی مگر کسی نے نہیں دیکھا کہ وہ کڑکتی ہوئی بجلی آن کر پیروجا پر گر گئی۔ وہ کچھ دیر تک ساکت بیٹھی رہی، پھر اس نے اس عالی شان عمارت پر نظر ڈالی اور اپنے پرانے اور چھوٹے سے فلیٹ کا تصور کیا، بجلی پھر چمکی اور مالابار ہل کے اس منظر کو روشن کر گئی، جشم زدن میں ساری بات پیروجا کی سمجھ میں آگئی، اور یہ بھی کہ اپنے نظرں میں خورشید عالم نے الماس کا ذکر کیوں نہیں کیا تھا، اور کچھ عرصے شادی کے تذکرہ کو وہ کس وجہ سے اپنے خط میں ٹال رہے تھے، وہ آہستہ سے اٹھی اور اس نے آہستہ سے کہا ’اچھا بھئی الماس، منگنی مبارک ہو خدا حافظ۔ ‘

’جا رہی ہو پیروجا؟ ٹھہرو میری کار تم کو پہنچا آئے گی۔۔۔ڈرائیور۔۔۔۔!!‘الماس نے سکون کے ساتھ آواز دی۔ 

’نہیں الماس شکریہ ‘ وہ تقریباً بھاگتی ہوئی پھاٹک سے نکلی۔۔۔سڑک سے دوسری طرف اسی وقت بس آن کر رکی، وہ تیزی سے سڑک پار کر کے بس میں سوار ہوگئی۔

فوراے کے پاس کھڑی الماس پھاٹک کی طرف دیکھتی رہی، بارش کی زبردست بوچھاڑ نے پام کے درختوں کو جھکا دیا۔ 

اس واقعے کے تیسرے روز خورشید عالم کا خط الماس کے والد کے نام آیا جس میں انہوں نے اپنے ابا میاں کی شدید علالت کی وجہ سے رخصت معیاد بڑھانے کی درخواست کی تھی۔ انہوں نے الماس کے والد کو یہ نہیں لکھا کہ اس خبر سے کہ ان کا اکلوتا لڑکا کسی مسلمان رئیس زادی کے بجائے کسی پارسن سے شادی کر رہا ہے، ان کے کٹر مذہبی ابا جان صدمے کے باعث جاں بلب ہوچکے ہیں، خورشید عالم کے خط سے ظاہر تھا کہ وہ بیحد پریشان ہیں جواب میں الماس نے خود انھیں لکھا۔ 

’آپ جتنے دن چاہے وہاں رہیں ڈیڈی آپ کو غیر نہیں سمجھتے ہم سب آپ کی پریشانی میں شریک ہیں، آپ ابا میاں کو علاج کیلئے یہاں کیوں نہیں لے آتے؟ 

برسبیل تذکرہ کل میں سوئمنگ کیلئے سن اینڈ گئی تھی، وہاں ایک بڑی دل چپ پارسن مس پیروجا سے ملاقات ہوئی جو پیانو بجاتی ہے اور پیرس سے آئی ہے، اور شاید کسی امریکن کی گرل فرینڈ ہے اور شاید اسی کے ساتھ سن اینڈ سینڈ میں ٹھہری ہوئی ہے میں نے آپ کو اس لئے لکھا کہ غالبا آپ بھی کبھی اس سے ملے ہوں پیرس میں۔۔۔ 

اچھا۔۔۔اب آپ ابا میاں کو لے آکر آجائیے، تاکہ یہاں بریج کنیڈی ہسپتال میں ان کیلئے کمرہ ریزور کرلیا جائے۔ 

آپ کی مخلص۔۔۔۔الماس۔۔۔ ‘

شام پڑے تاردیو کی خستہ حال عمارت کے سامنے ٹیکسی آکر رکی اور خورشید عالم باہر اترے جیب سے نوٹ بک نکال کر انہوں نے ایڈریس پر نظر ڈالی اور عمارت کے لب سڑک برآمدے کی دھنسی ہوئی سیڑی پر قدم رکھا۔ سامنے ایک دروازے کی چوکھٹ پر چونے سےجو چوک صبح بنایا گیا تھا، وہ اب تک موجود تھا اندر نیم تاریک کمرے کے سرے پر کھڑکی میں ایک بوڑھا پارسی میلی سفید پتلون پہنے سر پر گول ٹوپی اوڑھے کمرے میں زیر لب دعائیں پڑھ رہا تھا۔ ایک طرف میلی سی کرسی پڑی تھی وسطی میز پر رنگین موم جامہ بچھا تھا، دیوار پر زرتشت کی بڑی تصویر آویزاں تھی۔ کمرے میں ناریل اور مچھلی کی تیز باس امڈ رہی تھی۔ ایک بوڑھی پارسن سرخ جاجٹ کی ساڑھی پہنے سر پر رومال باندھے منڈیا ہلاتی اندر سے نکلی۔ 

’مس پیروجا دستور ہیں؟‘

’پیرو جا؟‘ پارسن نے دھندلی آنکھوں سے خورشید عالم دیکھتے ہوئے سوال کیا۔’ کیا مس دستور سن اینڈ سینڈ میں منتقل ہوگئی ہیں؟ ‘

بہری پٹ نے اقرار میں سر ہلایا۔ 

’کس کے ۔۔۔کے ساتھ۔۔۔؟‘ خورشید عالم نے ہلکا کر پوچھا۔ 

بوڑھی عورت اندر گئی اور ایک وزیٹنگ کارڈ لا کر خورشید کی ہتھیلی پر رکھ دیا، کارڈ پر کسی امریکن کا نام درج تھا۔ 

’تم مسٹر کھور شیٹ عالم ہو؟ پیروجا نے کہا تھا کہ تم آنے والے ہو اگر اسے ڈھونڈتے ہوئے یہاں آؤں تو میں فوراً اس کو جو ہو فون کردوں اور تم کو یہ بتاؤ وہ کہاں گئی ہے‘۔ اس نے بلاؤز کی جیب سے پچیس پیسے نکالے۔ خورشید عالم نے ہکا بکا ہو کر بوڑھی کو دیکھا۔ 

’آپ کو ایسی صورت حال پر کوئی اعتراض نہیں؟ ‘

بہری  نے نفی میں سر ہلایا، ’ہم بہت غریب لوگ ہیں، مگر اب پیروجا کو ایک امریکن۔۔‘ دفعتاً بوڑھی پارسن کو یاد آیا کہ انہوں نے مہمانوں کو اندر ہی نہیں بلایا ہے اور انہوں نے پیٹھ جھکا کر کہا ’آؤ اندر آجاؤ۔‘ 

خورشید عالم مبہوت کھڑے رہے پھر تیزی سے پلٹ کر ٹیکسی میں جا بیٹھے۔ 

’بائی بائی‘ ضعیفہ نے ہاتھ ہلایا۔ 

بوڑھا پارسی دعا ختم کرکے باہر لپکا مگر ٹیکسی زن سے آگے جاچکی تھی۔ 

جس روز الماس اور خورشید عالم کی منگنی کی دعوت تھی، ایسی ٹوٹ کر بارش ہوئی کہ جل تھل ایک ہوگئے۔ ڈنر سے ذرا پہلے بارش تھمی اور خورشید عالم اور الماس کے والد کے دوست ڈاکڑ صدیقی جو حال ہی میں تبدیل ہو کر بمبئ آئے تھے، بالکنی میں جا کھڑے ہوئے، جس سے کچھ فاصلے پر برج خموشاں کا اندھیرا سائیں سائیں کر رہا تھا۔ انڈر ڈرائنگ روم میں قہقہے گونج رہے تھے اور گرینڈ پیانوں پر رکھے ہوئے شمعدان میں موم بتیاں جھلملا رہی تھیں۔ بڑا سخت رومینٹک اور پر کیف وقت تھا۔ اتنے میں گیلری میں ٹیلی فون کی گھنٹی بجی ایک ملازم نے آکر الماس سے کہا ’خورشید صاحب کیلئے فون آیا ہے‘  دلہن بنی ہوئی الماس لپک کر فون پر پہنچی۔ ایک مقامی ہسپتال سے ایک نرس پریشان آواز میں دریافت کر رہی تھی، ’کیا مسٹر عالم وہاں موجود ہیں؟ ‘

’آپ بتائیے آپ کو مسٹر عالم سے کیا کام ہے؟‘ الماس نے درشتی سے پوچھا۔۔ 

’مس پیروجا دستور ایک مہینے سے یہاں سخت بیمار پڑی ہیں آج ان کی حالت زیادہ نازک ہو گئی ہے انہوں نے کہلوایا ہے اگر چند منٹ کیلئے مسٹر عالم یہاں آسکیں‘

’ مسٹر عالم یہاں نہیں ہیں۔ ‘

’آر یو شیور؟ ‘

’یس آئی ایم شیور۔۔۔‘ الماس نے گرج کر جواب دیا، ’کیا آپ سمجھتی ہیں میں جھوٹ بول رہی ہوں؟‘ اور کھٹ سے فون بند کردیا۔ 

دو گھنٹے بعد پھر فون آیا۔ 

’ڈاکڑ صدیقی آپ کی کال ۔۔۔۔‘ گیلری میں کسی نے آواز دی’ آپ کو فوراً ہسپتال بلایا گیا ہے‘۔ ڈاکڑ صدیقی جلدی سے ٹیلی فون پر گئے۔ پھر انہوں نے الماس کو آواز دی،  ’بھئی معاف کرنا مجھے بھاگنا پڑ رہا ہے۔‘ 

الماس دروازے تک آئی’ کل ضرور ہم لوگ ویک اینڈ کیلئے پونا جارہے ہیں۔‘ 

’ضرور۔۔۔۔ضرور۔۔۔۔گڈنائٹ۔۔۔۔‘ ڈاکٹر صدیقی نے کہا اور باہر نکل گئے۔ 

پریچ کنیڈی کے ہسپتال میں صحت یاب ہوکر خورشید عالم کے ابا میاں خوش خوش پرتاب گدھ واپس جاچکے ہیں، جب تک کمبالا بل والا فلیٹ تیار نہیں ہوا جو دلہن کو جیہز میں ملا تھا، شادی کے بعد دولہا میاں سسرال ہی میں رہے، اکثر وہ صبح کو دفتر جانے سے پہلے بالکنی میں جا کر کھڑے ہوتے۔ نیچے پہاڑ کے گھنے باغ میں گزرتی بل کھاتی سڑک برج خموشاں کی طرف جاتی تھی۔ دفعتاً سفید براق کپڑوں میں ملبوس پارسی سفید رومالوں کے ذریعہ ایک دوسرے کے ہاتھ تھامے قطاریں بنائے جنازہ اٹھائے دور پہاڑی پر چڑھتے ہوئے نظر آئے۔ کوّے اور گدھ درختوں پر منتظر بیٹھے رہتے ، برج خموشاں کے احاطے کے پھاٹک کے باہر زندگی کا پر جوش سمندر اسی طرح دنیا میں پھیلے ہے ایک سے ایک دلچسپ شہروں تک سفر کرنے کی دعوت میں مصروف رہتا۔ 

اس نے ایک بار خط میں لکھا تھا، ’ذہن کی ہزاروں آنکھیں ہیں، دل کی آنکھ صرف ایک لیکن جب محبت ختم ہوجائے تو ساری زندگی ختم ہوجاتی ہے۔ ‘

سمندر کی موج پل کی پل میں فنا ہوگئی، آسمان پر سے گذرنے والے بادل فضا میں غائب ہوچکے تب وہ مری ہوگی تو کوؤں اور گدھوں نے اس کا کس طرح سواگت کیا ہوگا، اس طوفانی رات کو ہسپتال کے وارڈ سے نکل کر اس کی روح جب آسمانوں پر پہنچی ہوگی، اور عالم بالا کے گھپ اندھیرے میں یا کسی دوسری روح نے اسے پوچھا ہوگا تم کون ہوں؟ تو اس نے جواب دیا ہوگا، ’پتہ نہیں۔۔۔میں کل ہی تو مری ہوں؟ ‘

اب تک اس کی روح کہاں سے کہاں نکل گئی ہوگی، مرے ہوئے انسان زیادہ تیزی سے سفر کرتے ہیں۔ 

تارابائی اپنی روشن آنکھوں سے صاحب کے گھر کی ہر چیز کو ارمان اور حیرت سے دیکھتی ہے، وہ صاحب کو حیرت سے تکا کرتی ہے، الماس بیگم اب امید سے ہیں بہت جلد تارا بائی کا کام دگنا بڑھ جائے گا، آج صبح آئی اسپیشلسٹ ڈاکڑ صدیقی آئے تھے، جب تارا بائی ان کیلئے چائے لے کر برآمدے میں گئی تو وہ چونک پڑے اور خوشی سے پوچھا ’ارے تارا بائی، تم یہاں کام کر رہی ہو؟ ‘

’جی صاحب ۔۔۔۔۔‘تارا بائی نے شرما کر جواب دیا۔ 

’اب صاف دکھائی دیتا ہے، جی داگدرجی۔۔۔اب سب کچھ بہت صاف سجھائی دیتا ہے۔ ‘

’گڈ۔۔۔۔‘پھر وہ مسٹر اور مسز خورشید عالم سے مخاطب ہوئے۔  ’بھئی یہ لڑکی دس سال کی عمر میں اندھی ہوگئی تھی، مگر خوش قسمتی سے اس کا اندھا پن عارضی ثابت ہوا۔ تمہیں یاد ہے الماس تمہاری انگیجمنٹ پارٹی کی رات مجھے ہسپتال بھاگنا پڑا تھا؟ وہاں ایک خاتون مس پیرو جا دستور کا انتقال ہوگیا تھا، انہوں نے مرنے سے چند روز قبل اپنی آنکھیں آئی بینک کو ڈونیٹ کرنے کی وصیت کی تھی، لہذا ان کے مرتے ہی مجھے فورا بلالیا گیا کہ ان آنکھوں کے ڈلے نکال لوں۔  بے حد نرگسی آنکھیں تھیں بے چاری کی، جانے کون تھی، غریب، ایک بہری بڑھیا، پارسن پلنگ کے سرہانے کھڑے بری طرح روئے جارہی تھی بڑا الم ناک منظر تھا۔۔۔۔ خیر تو چند روز بعد اس تارا بائی کا ماموں اسے میرےپاس لایا تھا اسے کسی ڈاکڑ نے بتایا تھا کہ نیا کورینا لگانے سے اس کی بینائی واپس آسکتی ہے، میں نے وہی مس دستور کی آنکھیں ذخیرے سے نکال کر ان کی کورینا اس لڑکی کی آنکھوں میں فٹ کردیا، دیکھو کیسی تارا ایسی آنکھیں ہوگئیں اس کی۔ واقعی میڈیکل سائنس آج کل معجزے دکھا رہی ہے۔‘ 

ڈاکڑ صدیقی نے بات ختم کرکے اطمینان سے سگریٹ جلایا، مگر الماس بیگم کا چہرہ فق ہوگی۔ا خورشید عالم لڑکھڑاتے ہوئے اٹھ کر جیسے اندھوں کی طرح ہوا میں کچھ ٹٹولتے اپنے کمرے میں چلے گئے۔ تارا بائی ان کی کیفیت دیکھ کر بھاگی بھاگی اندر جاتی ہے، صاحب پلٹ کر باولوں کی طرف اسے تکتے ہیں۔ تارا بائی کی سمجھ میں کچھ نہیں آرہا تھا، وہ بوکھلائی ہوئی باورچی خانے میں جا کر برتن صاف کرنے میں مصروف ہوجاتی ہے، دور برج خموشاں پہ اسی طرح گدھ اور کوّے منڈلا رہے ہیں۔ 

"کاگا سب تن کھائیو چن چن کھائیو ماس 
دوئی نیناں مت کھائیو پیا ملن کی آس‘
 
گیان چند جین

رخصت: ۱۸ا گست ۲۰۰۷
گیان چند صاحب کی آخری کتاب "ایک بھاشا، دو لکھاوٹ دو ادب‘ کے تنازعے کے باعثا کی ادبی اعر علمی حیثیت ر سوالیہ نشان لگ گیا تھا۔ اس کا ہمیں افسوس ہے۔ ان کو یاد کرتے ہوۓ ہم محض ایک اقتباس یہاں دے رہے ہیں۔ 
ڈاکٹر اودیش رانی جو سالار جنگ میوزیم ، حیدر آباد دکن کی اپنی ملازمت سے ریٹائر ہونے کے بعد ادھر روز نامہ منصف حیدر آباد میں ہر ہفتے کالم لکھ رہی ہیں، ’عمرِ گزشتہ کی کتاب‘ کے تحت۔ زیر نظر اقتباس اس کالم سے لیا گیا ہے جو معاصرسب رس کے ستمبر ۲۰۰۷ء کے شمارے میں بھی شامل تھا۔ (ا ع)

***

جین صاحب نے آخری زمانے میں ایک کتاب لکھی جو تنازعے کا باعث بن گئی۔ مگر لوگوں نے واقعی اس کی کھوج نہیں کی کہ کیوں ایل محقّق ایسا کہہ رہا ہے۔ لوگوں کو یاد ہوگا کہ ایک بات ایسی ہی پریم چند نے نول کشور نگم کو لکھی تھی۔ ’اردو سے کسی ہندو کو فائدہ پہنچا ہے جو مجھے پہنچے گا‘۔ نول کشور جی کے بھی اردو فارسی پر بڑے احسانات تھے، اور پریم چند کو اردو دالے کبھی ہندی کا ادیب ماننے کو تیار نہیں ہوں گے۔مگر کیا کیا جاۓ کہ اردو کو صرف مسلمانوں سے وابستہ کر دیا گیا ہے۔ یونیورسٹیوں میں اس قسم کے موضوعات پر تحقیقات ہو رہی ہیں۔ اردو فارسی رسم الخط میں ہی سہی، ہندوستانی ہے اور ہر ہندوستانی چاہے کسی مذہب پر ایمان رکھتا ہو، اس کا ایمان اسے ہدوستانی بولنے سے منع نہیں کرتا۔
میں گیان چند جین کا درد سمجھ سکتی ہوں، میں بھی اسی طرح شکار ہو چکی ہوں، مگر میرے سامنے ہمیشہ  مجتبیٰ حسین، ڈاٹر زینت ساجدہ، عقیل صاحب، حسینی شاہد،  یا پھر دوستوں میں احمد جلیس، یوسف زئی (امجد اور رحمت) اور بہت سے بزرگ اور دوست کھڑے ہو جاتے ہیں اوقر مجھے ایسی باتوں کو ذہن سے نکالنے پر زور دیتے ہیں۔ امریکہ میں جین صاحب کو ایسے دوست نہیں ملے اور ان کا قلم زخم پر ضرب لگا گیا،
خدا مغفرت کرے عجب آزاد مرد تھا۔
غیاث متین
رفت: ۲۰ اگست ۲۰۰۷ء
(پروفیسر) غیاث متین ... ایک تعارف

١٩٦٠ء کے بعد حیدرآباد دکن سے اُبھرنے والے جدید لب و لہجے کے شعراء میں غیاث متینؔ کا نام بڑا اہم اور نمایاں ہے۔
١٩٦٦ء میں شائع ہونے والی جدید شعراء کی انتھالوجی ''آبگینے'' میں ان کی سات نظمیں شامل ہیں، جسے ہندوستان اور پاکستان کے ادبی حلقوں میں بے حد پسند کیا گیا۔
شب خون ، سوغات ، آواز ، شعر و حکمت ، شاعر ، نوائے وقت (لاہور) ، مَحور (لاہور)، قلم اور سب رس ... جیسے اہم اور معیاری رسائل میں ان کی شعری تخلیقات شائع ہوتی رہی ہیں۔
آل انڈیا ریڈیوحیدرآباد اور اکسٹرنل سروس پروگرام دلّی، ممبئی کی نشریات میں ١٩٦٨؁ء سے اپنا کلام پیش کر رہے ہیں۔ اس کے علاوہ ممبئی دوردرشن اور حیدرآباد دوردرشن کے نیٹ ورک مشاعروں میں حیدرآباد کی بھرپور نمائندگی کر چکے ہیں۔
جولائی ١٩٧٤ء کو حیدرآباد میں ریکارڈ کی گئی ان کی دو نظمیں 'صدی کا غم' اور 'کچی اینٹوں کے پُل' بی بی سی (لندن) کے اُردو سروس پروگرام سے نشر کی جا چکی ہیں۔
١٩٨٠؁ء میں ان کا پہلا شعری مجموعہ ''زینہ زینہ راکھ'' شائع ہوا، جس پر مستند اور جدید فکر کے حامل نقادوں نے مضامین لکھے اور اسے بے حد سراہا۔ ''زینہ زینہ راکھ'' پر آندھرا پردیش اُردو اکیڈمی اور مغربی بنگال اُردو اکیڈمی نے انھیں انعامات سے نوازا۔
غیاث متین نے حیدرآباد میں ادب کے جدید رحجانات کے فروغ میں نمایاں خدمات انجام دی ہیں۔ وہ ''حیدرآباد لٹریری فورم (حلف) '' کے بانی رُکن ہونے کے علاوہ اس کے جنرل سکریٹری اور نائب صدر بھی رہے۔ شاعری کے علاوہ تنقید پر بھی ان کی گہری نظر ہے ۔ ہم عصر جدید شعراء پر لکھے گئے ان کے تنقیدی مضامین بڑی اہمیت کے حامل ہیں۔
پروفیسر غیاث متین، صدرِ شعبہء اُردو ، جامعہ عثمانیہ ، حیدرآباد کے عہدہ سے کچھ عرصہ قبل ریٹائرڈ ہوئے ہیں۔
غیاث متین، اپنے منفرد لب و لہجے اور شعر پڑھنے کے اپنے مخصوص انداز کی وجہ سے ہندوستان اور پاکستان کے ادبی حلقوں میں اپنی شناخت بنا چکے ہیں۔
یقین ہے کہ ان کا دوسرا مجموعہ کلام '' دھوپ، دیواریں، سمندر، آئینہ '' بھی اپنی جدّتِ فکر اور ندرتِ اظہار کے باعث اکیسویں صدی میں جدید شعر و ادب کی روایات کا تسلسل ثابت ہوگا۔

نظمیں

پرندو ، چلو لوٹ آؤ !

تمہیں یاد ہوگا
کہ ، اِک دن
تم اپنے درختوں کو
جب چھوڑ کر جا رہے تھے ،
تو دریا نے اپنے ہی پانی سے
پانی نے دریا سے سَرگوشیاں کیں
(مگر ، تم نے تب بھی پلٹ کر نہ دیکھا )

جب اُس پار پہنچے
تو ، دریا نہ پانی
فقط ریت ہی ریت تھی !__

ریت کے اُس سمندر سے اُڑ کر
تم اپنی زمیں کی طرف
جب بھی آتے
تو اپنے پَروں اور چونچوں میں
بس ، ریت بھر بھر کر لاتے

پَرندو ،
تمہیں ریت کو
آبِ زر میں بدلنے کا
اِک نسخۂ کیمیاء مل گیا ہے
اُسی کے پَروں پر
وہاں ، حیرتوں کے نئے آسمانوں میں
تم اُڑ رہے ہو
مگر .....
اِس زمیں پر
نیا ایک منظر اُبھرنے لگا ہے ___

وہ شاخیں
کہ جن پر
بسیرا تمہارا کبھی تھا
وہ شاخیں ، پرندو ،
ہَوا کے ذرا تیز جھونکے سے مِل کر
کسی دوسرے پیڑ کی سمت جُھکنے لگی ہیں .

وہ پَودے
جنھیں چھوڑ کر تم گئے تھے ،
وہ اب پیڑ بننے لگے ہیں
وہ کلیاں بھی اب
پُھول بن کر مہکنے لگی ہیں
(وہ بھنورے، جنھیں تم نے دیکھا نہیں
اِن کے اطراف منڈلا رہے ہیں )

یہ منظر
تمہیں ڈھونڈتا ہے ،
پرندو
چلو ، لوٹ آؤ !!
 

کلام رو رہا ہے !
کلام رو رہا ہے !
( فیض احمد فیض کی یاد میں )

بھلے بُرے جو دن کٹے
وہ آبِ زر سے لکھ گیا
وہ جس کا پیرہن تھا
صرف کاغذی
وہ جس کے ہاتھ میں،
صَبا کا ہاتھ تھا ،
وَرق وَرق پہ جس کی
داستانِ شعر تھی رقم

جو روزنوں کی آنکھ سے
نزولِ صبح دیکھتا رہا ،
غروبِ شام بھی
جو کوہِ طور سے،
پکارتا تھا
مَیں کلیم ہوں ___

کہاں گیا ؟
وہیں جہاں ،
خیال جا سکے نہ خواب جا سکے
وہیں ،
جہاں پہ ختم ہیں ،
گُماں کے سارے راستے ،
وہیں ،
جہاں نہ دشت ہے
نہ رات ہے ،
وہیں ،
جہاں سے ،
اِک نئی حیات ہے
براءت ہے ___

یہاں رہا ،
تو اُس کے پاس ،
پُھول __ ہونٹ تھے ،
تو ہاتھ __ شمع تھے
یہاں رہا ،
تو اُس کے پاس ،
رنگ پیرہن کے سارے جمع تھے
اُجالا داغ داغ تھا ،
سحر ، کہ شب گزیدہ تھی ،
اور اُس کے پاس ،
صرف ایک خواب تھا ،
بس ایک خواب !

وہ خواب کیا
چَراغ تھا __
جسے لیے ہوئے
وہ پھر رہا تھا ،
شہر شہر ، کُو بہ کُو __

وہ اب نہیں
تو پُھول
ہونٹ بھی نہیں
تو ہاتھ ،
شمع بھی نہیں
بیاضِ رُخ ،
نہ رنگِ پَیرہن ،
نہ دشتِ ہجر ہے

کلام رو رہا ہے __
اُس کلیم کو
جو جاتے جاتے ،
یہ علامتیں بھی ساتھ لے گیا
کوئی جو دوسرا
اِنھیں چھوے
تو ہاتھ جَل اُٹھیں
نہیں __ مگر یہ سچ نہیں
کوئی جو دوسرا
اِنھیں لکھے ،
چَراغ جَل اُٹھیں ! ___

انتخاب: غزلیں


نیند کب اچھی لگی کب جاگنا اچھا لگا
میری آنکھوں کو وہی اک آئینہ اچھا لگا

جب بھی بازاروں سے گزروں تو مجھے پہچان کر
آئینوں کا میری جانب دیکھنا اچھا لگا
جانتے ہیں، رنگ اپنا ہے، نہ پر اپنے مگر
تتلیوں کے پیچھے پیچھے دوڑنا اچھا لگا
شہر کب آئے، کہاں ٹھہرے ہو، یہ کیا حال ہے
اُس کا مجھ کو روک کر یہ پوچھنا اچھا لگا
خشک پتّے ہیں، ہَوا اِن کو اڑا لے جائے گی
دشمنوں کو دیکھ کر یہ سوچنا اچھا لگا
اُس کی آنکھوں میں کچھ ایسی بات تھی جس کے سبب
شام ہوتے ہی مجھے گھر لوٹنا اچھا لگا
دھوپ ایسی تھی کہ دروازے پر آکر رُک گئی
میرے گھر کو بارشوں کا آسرا اچھا لگا
رات کاٹو، اجنبی شہروں میں تو محسوس ہو
کیسے ہم کو جنگلوں میں جاگنا اچھا لگا
ورنہ منظر ہی کوئی ہوتا نہ پسِ منظر متینؔ
اِس زمیں سے آسماں کا فاصلہ اچھا لگا

***

اکیلا گھر ہے، کیوں رہتے ہو، کیا دیتی ہیں دیواریں
یہاں تو ہنسنے والوں کو، رُلا دیتی ہیں دیواریں

اِنھیں بھی اپنی تنہائی کا جب احساس ہوتا ہے
تو گہری نیند سے مجھ کو، جَگا دیتی ہیں دیواریں

بُجھے ماضی کا کِھلتے حال سے رشتہ عجب دیکھا
کھنڈر خاموش ہیں لیکن صَدا دیتی ہیں دیواریں

ہَوا کے زخم سہہ کر بارشوں کی چوٹ کھا کھا کر
چھتوں کو، روزنوں کو آسرا دیتی ہیں دیواریں

رہوں گھر میں تو میرے سر پہ چادر تان دیتی ہیں
سفر پر جب نکلتا ہوں، دُعا دیتی ہیں دیواریں

جو چلنا ہی نہ چاہے، روک لیتے ہیں اُسے ذرّے
بگولوں کو سفر میں راستہ دیتی ہیں دیواریں

وہ ساری گفتگو جو بند کمروں ہی میں ہوتی ہے
مَیں جب باہر سے آتا ہوں سُنا دیتی ہیں دیواریں

اُترتی اور چڑھتی دُھوپ کی پہچان ہے اِن کو
ابھی دِن کتنا باقی ہے بتا دیتی ہیں دیواریں

متینؔ اِس چِلچِلاتی دُھوپ میں سایہ اِنہی سے ہے
میں جب بھی ٹوٹتا ہوں، حوصلہ دیتی ہیں دیواریں
***

بھیگنے کا اک مسلسل سلسلہ بارش میں ہے
کیا کسی موسم میں ہوگا جو مزا بارش میں ہے

یُوں کُھلی سڑکوں پر مت پھرنا کہ موسم غیر ہے
اک تو موسم غیر، پھر ٹھنڈی ہوا بارش میں ہے

آسماں کا عکس پانی میں اُترتے ہی کُھلا
آئینے کے سامنے، اک آئینہ بارش میں ہے

ایسا منظر بس اِسی موسم میں دیکھا جائے ہے
اک کنارا دھوپ میں اور دوسرا بارش میں ہے

سانس لیتے پھل ، لچکتی ٹہنیاں ، ہنستے گلاب
ایسا منظر بھی سرِ شاخِ حیا ، بارش میں ہے

معجزے سے کم نہیں، یہ زندگی اپنی متین
جیسے تاریکی میں اک جلتا دِیا، بارش میں ہے
 
مضامین
اقبال اور نئے ہزارے كا چیلنج
كلیم حاذق


گذشتہ صدی نے اردو شاعری كو جو چند بڑے نام دئیے ہیں ، اگر اس كی فہرست مرتب كی جائے تو بلا شبہ اقبال اس میں سر فہرست نظر آئیں گے۔ صرف اس لئے نہیں كہ ان كی مقبولیت كم ہوتی نظر نہیں آتی بلكہ واقعتاً ان كی شہرت ان كی شاعرانہ بڑائی میں مضمر ہے۔ اقبال كے مخالفین ہوں یا ان كے نام كا كلمہ پڑھنے والے یا ان سے سچی عقیدت ركھنے والے یا پھر ان كے كلام میں ان كی عظمت كے اسباب تلاش كرنے والے یا پھرانہیں مبلغ ، مفكر، فلسفی سمجھنے والے سبھوں كے یہاں اقبال اپنی پوری بڑائی كے ساتھ نظر آتے ہیں ۔

دوسری اہم بات یہ ہے كہ گذشتہ صدی كے ہر موڑ پر اقبال موضوع ِ بحث بھی بنے رہے ۔ اس وقت بھی جب ان كے فلسفے كا دور دورہ تھا اور شاعر سے زیادہ ان كے فلسفی یا مصلحِ قوم كی شبیہہ پر گل افشانی كی جارہی تھی اور اس وقت بھی جب انہیں فسطائیت وغیرہ كی بنیاد پر رد كیا جارہا تھا۔ اقبال نہ صرف ناقدین بلكہ اپنے معاصر اور بعد كی نسل كے حواس پر سوار نظر آتے ہیں اور آج جب ہم نئی صدی كی دہلیز پر قدم ركھ چكے ہیں ، یہ سوال اہم ہو جاتا ہے كہ ہم انہیں اپنے شعرائے سلف كی حیثیت سے پڑھیں یا آج بھی وہ ہمارے لئے اسی طرح relevant ہیں جیسا كہ گذشتہ صدی میں ۔ تو میں بحث كے آغاز میں ہی اپنا نقطہ ?نظر واضح كر دینا چاہتا ہوں كہ فلسفی اقبال یا مفكر اقبال كی موت ہو سكتی ہے اگر آپ انہیں خانوں میں تقسیم كر كے دیكھیں یا نہ بھی دیكھیں تو وقت كے ساتھ فلسفیانہ افكار بدلتے رہتے ہیں لیكن شعرائے سلف كی حیثیت سے اقبال كو رد كرنا یا انہیں اردو كی شعری روایات سے منقطع سمجھنا معمولی فہم و فراست كا حامل بھی تسلیم نہیں كرے گا ۔ اس كی كئی وجہیں ہو سكتی ہیں لیكن سامنے كی بات ہے كہ اقبال ہماری اردو شاعری كی روایت كا حصہ بن چكے ہیں اور اس میں كوئی كلام نہیں ہو سكتا ۔ اقبال كے فلسفے كے متعلق بہت ساری باتیں كی جا سكتی ہیں اور یہی اقبال كو گھیرنے كا سب سے آسان اور محفوظ راستہ ہے لہٰذا اس مذاكرے كا جو عنوان مختص كیا گیا ہے میں اسے دو حصوں میں منقسم كر تے ہوئے اپنی بحث كو آگے بڑھاؤں گا ۔ اول تو نئے ہزارے كا چلینج اور دوسرا فكرِاقبال كی معنویت

اقبال اور ہمارے عہد میں كم و بیش تین چوتھائی صدی كا فرق ہے لیكن اثراتِ اقبال كے تعلق سے یہ بات كہی جا سكتی ہے كہ یہ تین چوتھائی صدی كا عرصہ بہت معمولی اور سامنے كی بات معلوم ہوتی ہے۔ اس لئے بھی كہ جیسا میں نے عرض كیا وہ ہماری بحث و تمحیص كے دائرے سے باہر نہیں رہے ہیں ۔ لہٰذا یہ بات كہی جا سكتی ہے كہ اقبال نہ صرف اپنے عہد بلكہ اپنی تخلیقی خصوصیات اور ازلی افكار كے باوصف آئندہ كئی صدیوں تك یاد ركھے جا نے كے لائق ہیں بشرطیكہ ہم انہیں اپنی ادبی و تہذیبی روایات میں تا دیر زندہ ركھنے كے اسباب فراہم كر سكیں لہٰذا سب سے پہلے تو ہمیں طے كرنا ہوگا كہ:
١۔ ہم اپنی زندگی كے معاملات میں فنونِ لطیفہ كو كوئی ترجیحی حیثیت دیتے ہیں یا نہیں ؟ اگر ہاں تو اس سے اخذ شدہ نتائج كو ہم كس حد تك قبول كرتے ہیں ۔
٢۔ شاعری ہماری ترجیحات میں شامل ہے یا نہیں اور اگر ہے تو پھر اس كی نوعیت كیا ہے؟
٣۔ شاعری سے، كیا ہم كسی خاص طرز كی شاعری مراد لیتے ہیں ؟
٤۔ شاعری كی اس مخصوص پسند میں كیا اقبال كا داخلہ ممكن ہے ؟
٥۔ كیا اقبال اور ہمارے عہد كے مسائل اور طرزِ فكر میں كوئی مناسبت ہے ؟ اگر ہاں تو اس فكر كے سہارے ہم كتنی دور تك جا سكتے ہیں ؟
٦۔ كیا گذشتہ صدی نے اقبال كا تجزیہ صحیح طور پر كیا ہے؟ اگر نہیں تو اقبال كی ہمارے نزدیك كیا حیثیت ہے؟

اس نوعیت كے اور بھی سوالات پیدا ہو سكتے ہیں اور ان كے جواب بھی مختلف ہو سكتے ہیں ۔ مثال كے طور پر اگر ہم اكادمك نكتہِ نظر سے ان سوالات پر غور كریں تو اس كے جواب مختلف بلكہ انوكھے ہوں گے ۔ اگر آپ كسی غیرمتعلق شخص كے سامنے یہ سوالات ركھیں گے تو ہوسكتا ہے وہ الٹا آپ سے ہی سوال كردے كہ اقبال كون تھے ؟ یا اس كا جواب یہ ہوسكتا ہے كہ صاحب فنونِ لطیفہ میری ترجیح نہیں ۔ یا فنون ِ لطیفہ تو میری ترجیح ہے لیكن شاعری واعری نہیں سمجھتا لہذا كوئی رائے دینے سے قاصر ہوں ۔ ہو سكتا ہے ادب كا كوئی برگزیدہ طالبِ علم یہی فرما دے كہ اقبال كو میں شاعر ہی تسلیم نہیں كرتا بلكہ مجھے فلسفی اقبال یا شكوہ جوابِ شكوہ والے اقبال یا فطرت كے ثنا خواں اقبال زیادہ پسند ہیں یا مجھے ایسے اقبال سے قلبی عقیدت ہے جو قومی اور وطنی جذبوں سے سرشار نظر آتے ہیں یا ان كی شاعری كا وہ حصہ زیادہ لائقِ اعتنا ہے جس نے اردو میں ترقی پسندانہ خیالات كو فروغ دینے میں اہم كردار ادا كیا ہے لہٰذا ایسی پسند كے اشعار كچھ یوں ہوں گے ۔

مذہب نہیں سكھاتا آپس میں بیر ركھنا
ہندی ہیں ہم وطن ہیں ہندوستاں ہمارا

ہے رام كے وجود پہ ہندوستاں كو ناز
اہلِ نظر سمجھتے ہیں ان كو امامِ ہند

پتھر كی مورتوں میں سمجھا ہے تو خدا ہے
خاكِ وطن كا مجھ كو ہر ذرہ دیوتا ہے

جس كھیت سے دہقاں كو میسر نہ ہو روزی
اس كھیت كے ہر خوشہ ء گندم كو جلا دو

اے طائرِ لا ہوتی اس رزق سے موت اچھی
جس رزق سے آتی ہو پرواز میں كوتاہی

كب ڈوبے گا سرمایہ پرستی كا سفینہ
دنیا ہے تری منتظرِ روزِ مكافات

جس ساز كے نغموں سے حرارت تھی دلوں میں
محفل كا وہی ساز ہے بیگانہ ء مضراب

بت خانے كے دروازے پہ سوتا ہے برہمن
تقدیر كو روتا ہے مسلماں تہِ محراب

جس دل سے یہ دریا متلاطم نہیں ہوتا
اے قطرہ ء نیساں وہ صدف كیا وہ گہر كیا

شاعر كی نوا ہو، كہ مغّنی كا نفس ہو
جس سے چمن افسردہ ہو ، وہ باد ِ سحر كیا

اوّل و آخر فنا ،باطن و ظاہر فنا
نقش كہن ہو كہ نو منزلِ آخر فنا

مری مشاطگی كی كیا ضرورت حسنِ معنی كو
كہ فطرت خود بخود كرتی ہے لالے كی حنا بندی

محولہ بالا اشعار میں نے بغیر كسی خاص ترتیب كے نقل كئے ہیں ۔ یہاں درجہ بندی بس اتنی ہے كہ ان كے معروف ترین اشعارسے كم معروف یا ایك موضوع سے دوسرے موضوع كا گریز ہی اس ترتیب كا موجب ہے۔ بحث یہ نہیں ہے بلكہ میرا خیال یہ ہے كہ اگر لخت لخت لوگوں كے جواب میں بھی اقبال ان كی پسند كے معیار پر اترتے ہیں تو كم از كم مسئلہ تو حل طلب نہیں رہ جاتا كہ اقبال كی شاعری ہماری مقبول ِ عام روایت كا حصہ بن چكی ہے اور ہماری سائكی میں بتدریج شامل ہوتی جا رہی ہے۔ ساتھ ہی یہ بات بھی آشكار ہو جاتی ہے كہ اگر ہم شاعری با لخصوص اردو شاعری كے پرستار اور ثنا خواں ہیں تو اقبال كسی نہ كسی حیثیت سے ہماری محسوسات كو متاثر كرنے كی صلاحیت ضرور ركھتے ہیں ۔ چنانچہ ہمارے تمام تر جوابات اس بنیاد پر ٹكے ہیں كہ شاعری ہماری ترجیح ہے یا نہیں اور اس كی نوعیت كیا ہے یا نئے ہزارے كی ترجیحات كیا ہو سكتی ہیں ۔ اگر اختصار كے ساتھ عہدِ اقبال پر ایك نظر ڈالیں تو ہمیں دنیا كی بدلتی شكل نظر آئے گی اور مشرق میں تہذیب و ثقافت كے زوال كا منظر نامہ سامنے آئے گا جس كی شكل و صورت انیسویں صدی كے آغاز سے ہی بننے لگی تھی ۔ اس كا احساس غالب كو بھی تھا بلكہ كچھ زیادہ تھا اس لئے وہ براہ راست اس عہد كی نوحہ خوانی میں شامل تھے لہٰذا بے یقینی كی اس فضا نے غالب كو اپنی قدروں كے ساتھ تنہاكردیا تھا ۔ اس بحث سے میرا خیال ہے بہت سارے لوگ نہ صرف واقف ہیں بلكہ اتفاق كرتے ہوں گے ۔میں یہاں مثال كے طور پر غالب كا مشہور شعر پڑھتا ہوں ۔

جی ڈھونڈتا ہے پھر وہی فرصت كے رات دن
بیٹھے رہیں تصورِ جاناں كئے ہوئے

اقبال كے ساتھ معاملہ ایك حد تك مختلف تھا۔ غالب جن اقدار كی وقوع پذیری كو تشویش كی نظر سے دیكھ رہے تھے اقبال تك آتے آتے وہ احساسات مشرقی اذہان كو اسیر كرچكے تھے اور وہ ان كے عملی مشاہدات كے گواہ بن چكے تھے ۔اقبال تك مغرب كے بڑھتے اثرات اور اس كی چكا چوندترقی نے ایشیائی ماحول میں نہ صرف تہذیبی بلكہ سیاسی بحران پیدا كر دیا تھا اور یہ بے یقینی كچھ اور گہری ہو رہی تھی ۔ مشرقی نظام ِ حكومت كے طور طریقے بھی دور از كار اور سب سے بڑھ كر اس نئی صورتحال كا مقابلہ كرنے كے لئے ناكافی محسوس ہو رہے تھے۔ اس طرح مشرق سیاسی اور تہذیبی دونوں ہی سطح پر پسپائی كا شكار ہو رہا تھا جو پہلی جنگِ عظیم كے بعد مشرقی ممالك كی سرحدوں میں انتہائی حد تك ٹوٹ پھوٹ كی شكل میں ظاہر ہوئی اور ترقی یافتہ و غیر ترقی یافتہ ، ترقی پذیر و غیر ترقی پذیر ، پسماندہ و غیر پسماندہ كی بحث شروع ہوئی اور دلچسپ بات یہ ہے كہ ایسے تمام فیصلے مغربی ماحول و معاشرہ نیز سیاسی عقائد كی بنیاد پر ہونے لگے تھے ۔ اس طرح مشرق اور ایشیائی ملك كمزوروں كے زمرے میں آئے اور شاید مقتدرِ اعلیٰ كے سیاسی تقاضے پورا كرنے كے اہل نہیں تھے اس لئے غلام بنائے گئے۔ یہ الگ بات ہے كہ در پردہ مشرق كے وسائل كی لوٹ كھسوٹ سے مغرب مالا مال ہو گیا۔ اس طرح بڑے اور طاقتور ممالك كی كمزوروں پر بالادستی اور نو آبادیات كا فروغ ہوا ۔ تركی كا زوال ،مشین كی طاقت كے ذریعہ وسائل پر مكمل دسترس نے بقا كے مسائل پیدا كر دئیے۔ ساتھ ہی سائنسی بالخصوص دفاعی ایجادات كا بہائو اور اس كی حشر سامانیاں دوسری جنگِ عظیم كی شكل میں عالمِ انسانیت كو لرزہ براندام كر گئیں ۔ انسان رنگ و نسل اور مذہب كی بنیاد پر تقسیم ہو گیا ۔ سماجی ضرورت كے تحت ہجرت اور اقتدار كے حصول كے لئے پیش قدمی كو خلط ملط كر دیا گیا ۔ ایسے وقت میں جب خدا كے وجود پر بھی سوالیہ نشان لگایا جانے لگا اور نطشے نے خدا كی موت كا اعلان كر دیا ، برٹنڈرسل نے سائنسی ایجادات كے غلط استعمال اور اس كی حشر سامانیوں كو نہ صرف محسوس كیا بلكہ اس طرزِ فكر كو حیاتِ انسانی كے لئے مستقل خطرہ گردانتے ہوئے كہا:

٫٫انسان كی یہ پیش قدمی انسانی روح كے لئے ہی نہیں بلكہ اس كائنات كے لئے بھی خطرناك ہو سكتی ہے ۔ انسان كی تسخیرِ فطرت كا عمل پوری انسانیت كو تباہ كرنے كا باعث ہو سكتا ہے٬٬

رسل كو یہ بھی ملال تھا كہ خیر و شر كی حدیں مٹ گئی ہیں اور نیكی بدی كے درمیان كوئی قدرِ امتیاز باقی نہیں رہی ۔ علامہ اقبال نے بھی ان خطرات كو شدت كے ساتھ محسوس كیا۔ انہوں نے بے یقینی كے اس ماحول میں خدا كی موت كا اعلان نہیں كیا بلكہ انہوں نے خیر و شر كی اس لڑائی میں انسانی قدروں كو زندہ كرنے اور اس كے متزلزل خیالات میں استحكام پیدا كرنے كا رویہ اپنایا ۔ اپنے اس رجائی طرزِفكر كو شعری لباس پہنانے كے لئے اقبال كو نئے طرزِ اظہار كی بھی ضرورت درپیش آئی۔ اقبال كے كلام كی خوش آہنگی بلكہ بلند آہنگی كا ایك سبب یہ بھی ہے كہ اس طرح اقبال اردو كی شعریات میں نئے علائم اور استعارے خلق كرنے كے رحجان كو فروغ دیتے نظر آتے ہیں ۔ ان كے یہاں شاہین بالمقابل كرگس، خودی اور مردِ مومن كا تصور ایك ایسے انسان كا تصور ہے جو اخلاقی طور پر بلند و بالا كردار كا مالك ہے ۔ اقبال كے یہاں بجا طور پر ایك عملی اور جفاكش انسان نظر آتا ہے جو طبعی اور روحانی دونوں ہی سطح پر تعمیر كا قائل نظر آتا ہے۔ انور سدید نے اپنے مضمون ٫٫اقبال كا تصورِ تعلیم و تہذیب و ثقافت٬٬ میں اس خصوصیت كا ذكر كیا ہے۔ وہ لكھتے ہیں كہ ٫٫اقبال نے وہبی سوچ اور منطقی فكر انگیزی میں اشتراكِ عمل پیدا كیا ٬٬یہی وہ انقلابی فكر تھی جس نے اقبال كو نئے جہانِ معنی سے روشناس بھی كیا اور ان كے طرزِ فكر كو عمومی مقبولیت بھی عطا كی لیكن اقبال كی یہ فكری رہ گزر خاردار رہی۔ اس عہد كی ایك بڑی خصوصیت یہ تھی كہ جہاں ایك طرف آمریت اور ڈكٹیٹرشپ كا غلبہ ہو رہا تھا تو دوسری طرف انسانی تصورات میں شخصی آئیڈیل كی جگہ جماعتیں لینے لگیں اور جمہوری سماج اور نظام كے لئے كوششیں كی جانے لگیں ۔ ان لمحات میں اقبال كے یہاں Ideal كا جو تصورنظر آتا ہے، اسے بہت سارے لوگوں نے فسطائیت سے جوڑنے كی كوشش كی اور اقبال محض ذیل كے اشعار كی وجہ سے معتوب قرار دئیے جاتے ہیں :

جمہوریت اك طرزِ حكومت ہے كہ جس میں
لوگوں كو گنا كرتے ہیں تولا نہیں كرتے

دیواستبداد جمہوری قبا میں پائے كوب
تو سمجھتا ہے یہ آزادی كی ہے نیلم پری

ہر چند اقبال نے اسپنڈرل كے حوالے سے یہ نكتہء نظر پیش كیا تھا لیكن اردو تذكروں میں بیشتر جگہ گرفتار وہی نظر آتے ہیں تاہم اقبال كا تصورِ حیات انسان كی داخلی تعمیر كے ذریعہ اس كے مثالی كردار كی تعمیر كے خواب سے ہم آہنگ تھا جو جمہوری اقدار میں بھی انسان كو عمومی طور پر اسی مسند پر براجمان دكھانا چاہتا تھا جہاں اس كی قدر و قیمت سے انحراف نہ ہو۔ دوسری بات یہ كہ وہ جس معاشرے كی نمائندگی كر رہے تھے، اس كے مسائل كو شاید مشرقی پیمانے پر ركھ كر دیكھنا چاہتے رہے ہوں گے جبكہ وقت كا پہیہ گردش میں آچكا تھا۔ مشرقی معاشرہ پوری طرح نہ صرف ٹوٹ پھوٹ چكا تھا بلكہ نڈھال ہوچكا تھا۔ ایسی صورت میں خود سپردگی كے علاوہ كوئی چارہ ء كار نہیں تھا حا لانكہ فرد كے اندرون كی تعمیر كے نتیجے میں جو جمہوری معاشرہ تشكیل پاتا، اس كی بلندی كا تصور ضرور كیا جاسكتا ہے۔ اس رخ سے اقبال اپنے عہد كے مخصوص ترجمان نظر آتے ہیں ۔ اقبال كا جمہوریت كے سلسلے میں متضاد خیالات كا ایك سبب یہ بھی ہو سكتا ہے كہ اس عہد میں ہر نئی چیز كوشك كی نگاہ سے دیكھا جارہا تھا۔ اس شك كی بنیاد یہی تھی كہ اس كے ذریعہ ترقی یافتہ معاشرہ دراصل تمام وسائل پر اپنی گرفت مضبوط كرنا چاہتا تھا۔ اس كی مثال یوں بھی دی جا سكتی ہے كہ صنعتی انقلاب سے مستفیض ہونے والا سب سے بڑا طبقہ وہی تھا جس كے پاس وسائل موجود تھے ۔ یہی سبب ہے كہ اقبال نئی قدروں كے قبول اور ردِ قبول كے معاملے میں بیحد محتاط نظر آتے ہیں لہٰذا اقبال كے نظام ِ فكر میں مرد ِ مومن ، شاہین اور خودی كے استعارے ایك ایسے مجسم ، باصفات اور متحرك انسان كے وجود كا اشاریہ ہیں جو بدلتی ہوئی دنیا میں جدید اور پامرد رہے۔ نئی دنیائوں كا انكشاف كرے ان دنیائوں كا جو بقول مولانا ابوالحسن علی ندوی ٫٫علمائے طبعیات اور سائنس كے خواب و خیال میں بھی نہیں آتیں ٬٬ یہی سبب ہے كہ اقبال كے یہاں لمحہء موجود ساكت و جامد نہیں ۔ كلیاتِ اقبال میں اپنی نوعیت كے اعتبار سے جدا نظر آنے والی نظم ساقی نامہ میں وہ كہتے ہیں ۔

دمادم رواں ہے یمِ زندگی
ہراك شئے سے پیدا رمِ زندگی

فریبِ نظر ہے سكون و ثبات
تڑپتا ہے ہر ذرّہ ء كائنات

ٹھہرتا نہیں كاروانِ وجود
كہ ہر لحظہ ہے تازہ شانِ وجود

سمجھتا ہے تو راز ہے زندگی
فقط ذوقِ پرواز ہے زندگی

ایسا محسوس ہوتا ہے كہ اقبال فہمی میں ہم سے كہیں نہ كہیں وقت كے ہر موڑ پر چوك ہوتی رہی ہے ۔ اقبال كی شاعری كا مطالعہ بھی لخت لخت كیا گیا۔ اس طرح ان كے یہاں جو تضاد ات نظر آتے ہیں وہ اسی كام چلائو تنقید كا نتیجہ ہیں ۔ بعض تنقید نگاروں نے كلامِ اقبال میں ابھرنے والے تضادات كو اس زمانے كی سماجی اور سیاسی صورت حال سے جوڑ كر دیكھتے ہوئے اس دور كی كشاكش كا شاخسانہ بتایا ہے ۔ خوبی یہ ہے كہ ہر مكتبِ فكر كے لوگوں نے اقبال سے كسبِ فیض كیا اور اپنی ضرورت كے مطابق اشعار منتخب كر لئے۔ اس طرح اقبال بیك وقت فلسفی ، حكیمِ ناطق ، مفكر وغیرہ كے القاب سے نوازے گئے اور ان كے شاعر ہونے كی بات كو ثانوی حیثیت دے دی گئی ۔ ۲۰ ویں صدی كی آخری دہائی كے آس پاس اقبال ایك بار پھر موضوع ِبحث بن جاتے ہیں ۔ شمس الرحمان فاروقی نے شاعر اقبال كی حمایت میں كئی مضامین سپردِ قلم كئے جس میں انہوں نے ان اعتراضات كو بے وقعت بتایا جو اقبال كی زبان دانی سے متعلق تھے اور ان خیالات كو شدت كے ساتھ رد كرنے كی كوشش كی جو شاعر اقبال كے رتبے كو بہ حیثیت شاعركم كرتے ہیں یا پسِ پشت لے جاتے ہیں اور محض ان كے فلسفے كی بنیاد پر ان كی ستائش كی جاتی ہے یا مطعون كیا جاتا ہے۔ اپنے مضمون ٫٫اقبال كے حق میں ردِ عمل ٬٬ میں فاروقی رقم طراز ہیں

٫٫اقبال اردو كے بد نصیب شعرائ میں سر فہرست ہیں ۔ زندگی میں ان كی پرستش ہوئی۔ موت نے اس پرستش كی شدت میں اضافہ كیا ۔ انہیں ایك پورے سیاسی نظریے كابانی اور ایك ملك كا معنوی خالق كہا گیا ۔ وہ حكیم الا مت اور ترجمانِ حقیقت اور شاعرِ مشرق كہلائے ۔ وہ فلسفی ، مومن ، مجاہد ، ولی ِ كامل اور مردِ خود آگاہ كے القاب سے مقلب ہوئے لیكن انہیں شاعر كسی نے نہیں مانا ٬٬

اس طرح اقبال كو الگ تھلگ وقت كے نقادوں نے اپنے موقف كے دائرے میں ان كے قدوقامت كی پیمائش كی كبھی اقبال كے افكار معرضِ بحث میں آئے كبھی ان كی شاعری اور ان كا فن ۔ كبھی تو انہیں دیش نكالا تك دے دیا گیا ۔ اپنی اپنی آنكھ اور اپنی اپنی عینك كے مصداق الگ الگ زمینی منظر نامے اور وقت كے بدلتے مزاج كے پس منظر میں اقبال رد و قبول كے منازل میں نظر آتے ہیں اور یہی ان كی بڑائی كا سبب بھی ہے۔ اس طرح برصغیر كے نقادوں میں تو اختلاف نظر آتا ہے لیكن اقبال كے اشعار سرحدوں میں تقسیم نہیں ہوسكے بلكہ عام لوگوں كے دلوں میں نقش ہو گئے جو صرف ایسے اقبال كو جانتے ہیں جس كے اشعار ان كے خون میں گرمی اور سر كو اٹھا كر جینے كی نخوت عطا كرتے ہیں ۔

اب رہی بات نئے ہزارے كے چیلنج كی تو میں عرض كرتا چلوں كہ اقبال كے عہد میں وقوع پذیر ہونے والے تغیرات كا تسلسل اور خدشات اب بھی قائم ہیں ۔ بیسویں صدی میں انسان نے آزادخیالی كے جس سفر كا آغاز كیا تھا دنیا گھوم پھر كر واپس اسی نقطے پر پہنچنے كی كوشش كر رہی ہے ۔ قدامت پرستی اور تاریخ كی تاریكیوں Darkness of Historyكواز سر، نو حقائق كے نقشے پر دیكھنے كے چلن كی وكالت ہو رہی ہے ۔ ظلم و استبداد كا دیو اب بھی پورے مشرق كو نگلنے كے لئے تیار ہے۔ یہاں كسی زبان ،نسل اور رنگ كا فرق نہیں ہے لیكن آج كا انسان اس صورتحال سے باخبر ہوتے ہوئے بھی ایك بار پھر مختلف طبقوں ، نسل اور ڈھروں میں قید ہو گیا ہے۔ اس كی خودی سر بہ گریباں اور وہ خواہشوں كا غلام بن كر رہ گیا ہے ۔ اس كی چالاكیاں عروج پر ہیں ۔ ایسے میں اقبال كی آواز سنائی دے رہی ہے

حقیقت خرافات میں كھو گئی
یہ امت روایات میں كھو گئی

لبھاتا ہے دل كو كلامِ خطیب
مگر لذتِ شوق سے بے نصیب

بیاں اس كا منطق سے سلجھا ہوا
لغت كے بكھیڑوں میں الجھا ہوا

وہ صوفی كہ تھا خدمتِ حق میں مرد
محبت میں یكتا حمیت میں فرد

عجم كے خیالات میں كھو گیا
یہ سالك مقامات میں كھو گیا

احمد ندیم قاسمی کی کہانی’’ مامتا‘ ‘ کا تجزیاتی مطالعہ
محمّد بلال سہیل
        انسانی سماج میںجنگوں کی تاریخ بہت پُرانی ہے ۔ دنیاکے قدیم ترین ادب میں بھی جنگوں کا ذکرملتاہے ۔ تالستائی کا ناول ’’جنگ و امن‘‘ تو جنگی تناظر میں تخلیق کیے گئے ادب کی معراج ہے۔ جس طرح دوسری عالمی جنگ تباہی اور بربادی کے اعتبار سے انسان کی معلومہ تاریخ کی بدترین جنگ تسلیم کی جاتی ہے ۔ اسی طرح اس کے بھیانک نتائج اور مختلف پہلوؤں کو عالمی ادب میں بے شمار لوگوں نے موضوع بنایاہے ۔ اپنے ہمہ گیر اثرات کی وجہ سے یہ عالمی جنگ ادبیات ہی نہیں فنِ مصوری اور فلم سازی کابھی بہت بڑاموضوع رہاہے ۔
      احمد ندیم قاسمی کا اَدَبی سفردوسری جنگِ عظیم سے چند سال پہلے شروع ہوا تھا۔گویاپون صدی کا قصہ ہے، دوچار برس کی بات نہیں۔قاسمی صاحب کی دوسری جنگِعظیم سے شناسائی محض کتابی نہیں ہے، بل کہ انہوں نے انسانی تاریخ کے اس عظیم ترین المیے کو محکوم ہندوستان کے ایک شہری اور تخلیق کا ر کی حیثیت میں ایک طرح سے قریب سے دیکھا ہے۔یہ ہی وجہ ہے کہ دوسری جنگِ عظیم کواُنہوں نے اپنی افسانہ نگاری اور شاعری میں کئی حوالوں سے موضوع بنایا ہے۔’مامتا‘اُن کی ایک بہت اہم کہانی ہے۔انگریزی ادب کے معروف پاکستانی استاد‘نقاد اور مترجم پروفیسر سجاد شیخ کے بہ قول:
       ’’ مامتا‘ دراصل ندیم نے بچپن کے دوست‘ہم جماعت‘ انگہ [ضلع خوشاب]کے رہنے
        والے ایک معمولی پڑھے لکھے پنجابی سپاہی کو دوسری جنگِعظیم کے دوران]میں[پیش
        آنے والے حقیقی واقعات پر مبنی ایک فکر انگیز اور اعلیٰ فنی صفات کا حامل افسانہ ہے۔‘‘     ۱   ؂
       مامتا کاجذبہ انسانی زندگی میںایک دائمی اہمیت رکھتاہے۔ ادب خصوصاً کتھن میںاسے ایک مؤثر مضمون کی حیثیت حاصل رہی ہے ۔ انسانی فطرت کی اس جہت کو، جس سے عموماً حیوان بھی کسی نہ کسی سطح پر بہرہ یاب ہوتے ہیں ، ایک جنگ اور وہ بھی عالمی جنگ کے ہول نام ماحول میں دیکھنا اور دکھانا معمول سے مختلف اور توجہ طلب معاملہ ہے ۔ 
چناں قحط سالی شد اندر دمشق۔۔۔۔۔کہ یاراں فراموش کردند عشق
کہہ کر شیخ سعدی نے ایک نفسیاتی حقیقت بیان کی ہے ۔ اس طرح کے خیالات اور قاسمی صاحب کے افسانے ’’مامتا‘‘ کوسامنے رکھتے ہوئے یہ کہنا غلط نہ ہوگاکہ عشق بنیادی طور پر ایک اختیاری معاملہ ہے ۔ جب کہ مامتا ایک جبلی وصف ہے ۔ اسی لیے قحط سالی یا کسی بھی نازک صورتِ حال میں عُشّاق اپنے عشق سے منحرف ہوسکتے ہیں ،لیکن مائیں اپنی مامتا سے د ست بردار نہیںہو پاتیں ۔ 
         یہ افسانہ بہ یک وقت کئی ایک موضوعا ت کو محیط ہے ۔ تاہم اس کا بنیادی موضوع مامتا ہی ہے ۔ افسانے کے عنوان سے بھی اس کی تائید ہوتی ہے۔ ’’مامتا‘‘ کی کہانی قاسمی صاحب کے ایک دوست اور ہم جماعت کے بیان کردہ اصل واقعے کے مطابق ایک پنجابی سپاہی کے گرد گھومتی ہے۔ جو متکلم بیان کار کی تکنیک سے پیش کی گئی ہے ۔ بے نام پنجابی سپاہی اس کہانی کا مرکزی کردار اور متکلم بیان کار ہے ۔
    افسانے کا فن اختصار کامتقاضی ہوتاہے ۔اس میں ناول‘ مثنوی یا مرثیے کی سی ہیئتی وسعت نہیںہوتی‘ اس لیے اس فن میں ڈھیلے ڈھالے پلاٹ کی گنجائش نہیںبنتی ۔ ’’مامتا‘‘ کاپلاٹ گتھا ہوا ہے ۔ کہانی منطقی اندازمیں آگے بڑھتی ہے۔ کہانی کے حقیقی اجزا میں فطری اور معنوی ربط برقرا ررکھا گیاہے ۔
    متکلم بیان کار جو کہ محکوم ہندوستان کے صوبہ پنجاب کاغریب اور نوجوان دیہاتی ہے۔ محکوم ہندوستان سے معاشی ضرورتوںاور جسمانی عیاشیوں کے لیے ماں کی ناخوشی کے باوجود محکوم ہانگ کانگ میں انگریز پولیس کی نوکری کے لیے خود کو تیارکرتاہے ۔ جس نے وہاں سے آنے والے ہم وطن سپاہیوں سے یہ بھی سن رکھاتھا کہ ہانگ کانگ میںبڑے مزے ہیں۔
اُسلوب احمد انصاری کے لفظوں میں :
       ’’ علاوہ اس کشت و خون اور مالی نقصان کے جو جنگ اپنے ساتھ لاتی ہے ۔
        اس کاایک تکلیف دہ پہلو یہ بھی ہے کہ فوجی بھرتی پر جو چیز نوجوانوںکو
       آمادہ کرتی ہے ۔ وہ غربت اور افلاس سے چھٹکارا حاصل کرنے کا جذبہ ہے۔‘‘       ۲  ؂
         واضح رہے کہ اس سمے ہندوستان اور ہانگ کانگ دونوں جگہوں پر انگریز راج کر رہاتھا۔ دراز قد متکلم پنجابی نوجوان جو کئی کوششوں کے باوجود انگریزی فوج میں اپنی جسمانی ناتوانی کے باعث بھرتی نہیںہو سکاتھا۔ اسے ہانگ کانگ پولیس کے لیے انگریز کو اِس لیے بھرتی کرنا پڑا کہ یورپ میں ہٹلر سے جنگ کے بعد محکوم ممالک کی افرادی قوت (جو بہ وقتِ ضرورت جنگی بھاڑے کاکام بھی دیتی تھی) برطانیا کے لیے بہت بڑے سہارے کی صورت اختیار کر گئی تھی ۔کہانی سے قطعِ نظر،برطانوی مجبوریوں نے کیسے کیسے لوگوں کو بھرتی کر لیاتھا،یہ ہماری تاریخ کے مطالعے کا ایک قابلِ توجہ موضوع بن سکتا ہے۔
    بہ ہر حال مذکورہ نوجوان بھرتی کے بعد ہانگ کانگ جاتے ہوئے سنگاپور پہنچتا ہے تو اس کے جہاز میںایک مدراسی جوکہ اس جہاز پر کام کرتا تھا،( بہ الفاظ دیگر مرکزی کردار کامحکوم ہم وطن)یہ افواہ پھیلادیتا ہے کہ مشرقی سمندروں میں بھی جنگ شروع ہونے والی ہے ۔ جہاز کا انگریز کپتان حسبِتوقع اسے ملازمت سے برخاست کرکے سنگاپور کی انگریز پولیس کے حوالے کر دیتاہے ۔ پنجابی نوجوان ہانگ کانگ پہنچتا ہے تو اسے جنگ کے خطرات صاف نظر آتے ہیں ۔ پناہ گزیں عورتیںخوف کی وجہ سے قبل ازوقت بچے جن رہی تھیں۔کچھ دن بعد جنگ کے خدشات حقیقت کا رُوپ دھار لیتے ہیں اور جرمنی کا ایشیائی حلیف جاپان چینی جزیرے ہانگ کانگ پر قبضہ کر لیتا ہے ۔ جہاں پہلے انگریز کا تسلّط تھا۔ انگریز کامحکوم چینیوں سے جو ذلت آمیز سلوک تھا۔ جاپانی اس سے بھی کہیں آگے بڑھ جاتے ہیں۔ معاش اور مزے کا طلب گار پنجابی نوجوان انگریز پولیس کے سپاہی سے جنگی قیدی بن جاتاہے۔ زندگی کا لالچ اسے اتنا تابع دار بنادیتا ہے کہ جاپانی اسے وفادار جان کر چھاپا مار کارروائی میں ساتھ لے جاتے ہیں ۔ جب وہ لوگ ایک قریبی جزیرے پر چھاپا مارتے ہیں تو کسی پیشگی اطلاع کی بنا پر وہاں سے مرد‘جوان عورتیں اور بچے غائب ہو جاتے ہیںاور جاپانی فوج کامنہ چڑانے کے لیے محض بوڑھی عورتیں وہاں موجود تھیں۔ اصل ماجرا اسی قدر ہے کہ جسے افسانہ نگار نے بعض جزئیات ‘تشبیہات ‘کرداروں کی نفسیات اور منظر نگاری سے ایک کام یاب ،واقعیت پسنداور قابلِ توجہ افسانہ بنادیاہے ۔
شہزاد منظر کے بہ قول: 
      ’’افسانے کا اچانک شروع ہو جانا ‘ اس میں سسپینس پیداکرنے کی شعوری کوشش ‘
       سوچے سمجھے منصوبے کے تحت کلائی میکس اورغیر متوقع طور پر اختتام‘یہ تمام
       باتیں میکانکی ہو کر رہ گئی ہیں۔‘‘  ۳؂
’’مامتا‘‘ میں میکانکی انداز نہیں اپنایا گیا۔ افسانے کابنیادی موضوع ’’مامتا‘‘ ہے ۔ اس لیے ماؤںکے کردار کی پیش کش پرافسانہ نگار نے خصوصی توجہ صرف کی ہے ۔ افسانے میں ماؤں کے ایک سے زائد کردار ملتے ہیں۔ متکلم پنجابی نوجوان اپنی ماں کا ذکر اتنے موثر اندازمیں کرتا ہے کہ وہ قاری کے لیے بہت اہم کردار بن جاتا ہے ۔ یہ کردار پنجاب کے گاؤں کی ایک غریب اور عام سی ماں کے طور پر سامنے آتاہے ۔ جسے اس کا بیٹا مختلف مراحل پر بڑی شدت سے یاد کرتا ہے اور اس کی باتوں کو ایک موقع پر جزئیات سمیت دہراتاہے ۔ افسانہ نگار نے ایک پنجابی دیہاتن ماں کے الفاظ، اندازِ بیان اور نفسیات کو ایسی غیر معمولی اسلوبیاتی مہارت کے ساتھ نقل کیاہے کہ پنجابی زبان اور ثقافت اردو بہروپ میں کسی طور مجروح نہیں ہوئی ۔یہ پنجابیت اردو زبان میں راجندر سنگھ بیدی اور مستنصر حسین تارڑ جب کہ انگریزی زبان میں رُڈیارڑ کپلنگ کی بعض تحریروں میں بھی ملتی ہے ۔ بلاشبہ یہ قاسمی صاحب کی افسانہ نگاری کاقابل قدرِ اور نمایاں ترین وصف ہے ۔
       ’’ بیٹا تم دلی ‘کلکتے میںہوتے تو میں تمہیں خوابوں میں ٹٹول لیتی‘ پر تم ہانگ کانگ جا رہے ہو ۔ 
       تمہارے میرے درمیان سمندر اور پہاڑ کھڑے ہوجائیں گے اور پھر میرے لال !!!لام 
       اگر ادھر بھی ہونے لگی اور تمہارے دشمنوں پر بھی کوئی آنچ آگئی تو، بتاؤ !میں یہاں اس
       اجڑے پچڑے گاؤں میں کس کے ہاتھ کاسہارا لے کر اٹھوں گی ؟ تمہارے چولے کے بٹن 
       کون ٹانکے گا؟ اور پچھلے سال کی طرح تمہارے دشمنوں کو نمونیا ہو گیاتو ؟ پچھلے سے پچھلے
       سال کی طرح میری زبان کوئلا ہوجائے ‘ اگر تمہارے دشمنوں کے آدھے سر میں درد اٹھا تو
       تمہاری کنپٹیوں میں روغنِ بادام کون ملے گا۔ ۔ ۔ ؟‘‘   ۴ ؂؂؂؂
اگرچہ افسانے کامرکزی کردار ایک نوجوان ہے ۔جو پولیس جیسے محکمے کی نوکری کر رہا ہے ،مگر پردیس اورغیر یقینی صورتِحال نے اسے اتناکم زور کر دیاہے کہ وہ چھوٹے بچوں کی طرح ماں کو یادکرتا ہے اور روتا ہے ۔ اس کردارکا مطالعہ عظیم ماہرِنفسیات ایلفریڈ ایڈلر کے برتری کے نظریے کی روشنی میںبھی کیاجاسکتا ہے ۔ جو انسانی بچے کو کم زور ترین مخلوق خیال کرتے ہیں۔ جس کی خواہشات کی تکمیل اور تسکین ماں کے بغیر ممکن ہی نہیں ہوتی۔ اس کی ناتوانی کا احساس شدید تر ہوتا جاتاہے ۔ زیرِمطالعہ کردار بیماریوں کاشکاررہنے والا‘ پردیسی اور ماں کی اکلوتی اولاد ہے ۔ اس لیے اس کے ہاں ناتوانی کا احساس زیادہ نمایاں ہو جاتا ہے ۔ ایڈلر کے بہ قول ناتوانی کے تکلیف دہ احساس سے جان چھڑانا ،فرد کی زندگی کااہم ترین نصب العین بن جاتا ہے ۔ یہ نصب العین فرد کو ایسے رستوںپر چلنے کوکہتا ہے جو، اسے برتری کے احساس کی طرف لے جاتے ہوں۔ گویا جہاں فرد خود کو نفسیاتی طور پر یاحقیقی طور پر محفوظ خیال کرتا ہے۔
    افسانے کا مرکزی کردار اسی سوچ کے زیرِ اثر معاشی پریشانیوں سے نجات کے لیے انگریزی فوج میں بھرتی کی کوشش کرتاہے ۔ اس میں ناکامی پر انگریزی پولیس کی طرف جاتا ہے۔ جنگی قیدی بننے پر اس کا احساسِ کم تری‘ پھر سر اٹھاتاہے تو وہ جاپانیوں کی تابع داری کاسہارا لیتاہے ۔ ایڈلر کے برتری کے نظریے میں بھی تو یہ ہی بتایاگیا ہے کہ بچہ ماں باپ اورماحول کے پسندیدہ اور ناپسندیدہ رویوں کی روشنی میں اپنی اہمیت اور فوقیت کااحساس دلاتاہے۔
        افسانے کے مرکزی کردار میں ایڈلر کے فکر انگیز نظریے کی رو سے احساسِ کم تری سے چھٹ کارے کی مثبت اور منفی دونوںصورتیں نظر آتی ہیں ، مگر اس میں مثبت کوششیں زیادہ مؤثر ہیں کیوں کہ یہ نوجوان ماں کے کردار سے نفسیاتی توانائی حاصل کرتا ہے ۔ اُس کے لیے ماں کا سب سے بڑا وصف مامتا کاجذبہ تھا۔ باشعور اورمنصف مزاج فن کار مامتا کا جذبہ کسی مخصوص علاقے کی ماؤں تک محدود نہیں کرسکتا۔ قاسمی صاحب کے ہاں بھی یہ ہی معروضیت نظر آتی ہے ۔ افسانے میں پنجابی ماں کے بعد انگریز ماؤں کا ذکر آتا ہے ۔ جو ہانگ کانگ میں بم باری کے موقع پر ’’ممی ممی‘‘ کہہ کرکراہ رہی تھیں۔ ان میں ایک بوڑھی انگریز ماں اپنے بیٹے کی ہلاکت کے خدشے پر ’’میرابیٹا‘‘ کہہ کر صدمے کی شدت سے گر پڑتی ہے۔ اس حوالے سے پروفیسر سجاد شیخ صاحب کا تبصرہ بالکل درست ہے کہ: 
       ’’انگریز من حیث القوم اپنی سرد مہری اور غیر جذباتی رویّے کے لیے معروف ہیں لیکن
       اس افسانے میں انگریز مائیں روائتی سرد مہری کی بجائے مامتا کے عالم گیر اور لافانی 
       جذبے سے سرشار دکھائی دیتی ہے ۔‘‘        ۵؂
افسانے میں مامتا کے جذبے کی تصویر کشی مقبوضہ علاقوں کی چینی ماؤں کے ذریعے بھی کی گئی ہے ۔ پنجابی نوجوان  کے قد کاٹھ اور رویّے کی وجہ سے پریشان حال چینی ماؤں کے لیے یہ سمجھنا دشوار نہ تھا کہ یہ کوئی جنگی قیدی ہے اور زندگی کے لالچ میں جاپانیوں کی فوجی کارروائیوں میں اُن کا ساتھ دے رہا ہے‘ جبھی تو ایک جاپانی افسر کے چینی بڑھیا کو بلاوجہ گولی مارنے پر متکلم بتاتا ہے کہ میں نے اپنے ہونٹ کے ایک گوشے کو اس زور سے کاٹا کہ کرچ سے میرا دانت میرے ہی گوشت میں اتر گیا۔ ظاہر ہے یہ غیر متوقع منظر چینی عورتوں نے بھی دیکھا ہوگا۔ جس کے پیشِنظر مقتولہ کی لاش پرکپڑا ڈالنے کے لیے ایک چینی عورت میں حوصلہ پیدا ہوتا ہے ۔ متکلم اسے دیکھتا ہے
 تو اسے اپنی ماںیاد آنے لگتی ہے ۔ چینی عورت لاش پر کپڑا ڈال کر پیچھے ہو جاتی ہے ۔ متکلم ضبط کے باوجود اشک بار ہو جاتا ہے ۔ لاش کا منہ ڈھانپنے والی عورت پھر متکلم کو غور سے دیکھتی ہے، کیوں کہ اب وہ اسے دشمن فوج کا حمایتی محسوس نہیں ہوتا ، بل کہ متکلم کے بہ قول اکٹھے بہت سے آنسو اس کی جھریوں سے ندیوں کی طرح بہہ کر پھیل گئے۔یہ آنسو ایک سطح پریقینا احسان مندی کے تھے کہ متکلم کی چشم پوشی کی وجہ سے لاش کا چہرہ ڈھانپ دیاگیا۔ دوسری سطح پر صدمے اور بے کسی کے آنسو بھی تھے۔ کہانی پر غور کیاجائے تو ان سب سے بڑھ کر یہ مامتا کے آنسو تھے ۔کیوں کہ اس عورت کا بیٹا کھلے گریبان کی قمیض پہنے سرد موسم میں دوسرے مردوں کے ساتھ وہاں سے غائب ہو گیا۔ متکلم کا کھلا گریبان اور عمر اسے اپنے بیٹے کی یاد دلاتے ہیں ۔ مامتا کا جذبہ دونوں طرف اثر اندار ہوتاہے ۔ متکلم اپنی ماں کی بے کسی اور چینی عورتوں کی بے بسی پر روتا ہے ۔ چینی عورت اپنے بیٹے سے اُ س کی مماثلت اور بے چارگی کو یاد کرتی ہے۔ چینی ماں کی مامتا کے جذبے کی شدّت کہانی کے آخر میں اسے متکلم کے کھلے گریبان کو بٹن لگانے حتیٰ کہ متکلم کے گال پر بوسہ دینے پر مجبور کرتی ہے اور متکلم یہ خیال کرتا ہے کہ وہ اپنی ماں کی گود تک پہنچ گیاہے ۔ پروفیسر سجاد شیخ نے اپنے تجزیے میں افسانے میں پیش کردہ ماں کے تصورات کو دھرتی ماں کے ساتھ بھی وابستہ کیا ہے۔ ماں اور مامتاکے علاوہ بعض دیگر موضوعات کے حوالے سے بھی اس کہانی کامطالعہ کیاجاسکتا ہے ۔ جنگ اس کہانی کا پس منظر ہی نہیں پیش منظر بھی ہے ۔ اس میں فاتحین ‘مفتوحین اور دشمنوں کی نفسیات کے بعض غیر معمولی نمونے ملتے ہیں ۔ فوج میں کئی کوششوں کے باوجود بھرتی نہ ہونے والے کم زور نوجوان کو جنگی مجبوری کے تحت پولیس کے لیے منتخب کر لیاجاتا ہے ۔ اس موقع پر ڈاکٹر (جو یقینی طور پر انگریزہی ہوسکتاہے ) چینیوں کے خلاف اپنے تعصب کایوں اظہار کرتاہے ۔
    ’’ اتنے دراز قد نوجوان سپاہی کو دیکھتے ہی چینی بالشتیے دہل کر مر جائیں گے ۔‘‘      ۶؂
مرکزی کردار جنگی قیدی بننے پر شدید سردی سے خود کو بچانے کے لیے جاپانی فوجی سے ایک بٹن کی بھیک مانگتاہے تو وہ سائل کے سینے کے بالوں کا گچھا بے رحمی سے توڑ کر اس کے ہاتھ پر رکھ دیتا ہے ۔ ٹوٹے ہوئے بالوں کی جڑوں سے پھوٹے والاخون، فاتح افواج کی نفسیات کی ایک منفرد علامت ہے ۔
    ایک فاتح جاپانی افسر کے لڑکھڑانے اور ٹوپی گرنے پر سربُلندنامی جنگی قیدی بے اختیار مسکرااُٹھتا ہے، تو اُسےِاس کی سزا گولی کی صورت میں ملتی ہے۔ جس پر متکلم ایک لمحے کے لیے خود کو مرا ہوا خیال کرتا ہے۔’’ ایک لمحے کے لیے‘‘ کیوں کہ اگلے لمحے میں فاتحین کے بے تحاشا ہنسنے پر وہ زندہ ہو جاتا ہے ۔ ہنسی کی وجہ متکلم کو فوراً سمجھ آجاتی ہے ۔ گولی سربلند کے جسم سے نکل کر پیچھے کھڑے وارث کے پیٹ میں جو گھُس گئی تھی اور دونوں نے اس غیر متوقع موت کی آمد پر ایک دوسرے کے جسم نوچ ڈالے تھے ۔ یوں وارث کی موت فاتحین کے لیے ایک لطیفہ بن گئی تھی ۔جنگوں کی بے رحمی کو ایسے ہی سفاک اسلوب میں ظاہر کیا جانا چاہیے۔ ہاتھیوں کی لڑائی میں سبزے کی طرح کچلے جانے والے بے بس اور بے کس سپاہیوں کے سربُلند اور وارث جیسے نام چننا بھی تو بیدی ؔکی طرح کا  سفاک اسلوب ہے،وگرنہ یہ اُفتادگانِ خاک کہاں کے سربُلند اور وارث تھے؟جنگ بازیوں اور اس سے ملتی جلتی سرگرمیوں کے غیر فطری اور بھیانک پہلوؤں کو قاسمی صاحب نے اپنی کئی کہانیوں میں بے رحمی سے بے نقاب کیا ہے۔’’سناٹا‘‘ میں شامل ایک کہانی ’’ رئیس خانہ‘‘کی یہ سطور اُن کے طنزیہ اُسلوب کی منفرد مثال ہیں:
        ’’اور یہ بیاہی عورتیں جن کے شوہر ہانگ کانگ پولیس ہیںاور پانچ سال کے بعد ہی تین مہینوں 
         کے لیے گاؤں کا چکر لگا پاتے ہیں،جب کہ اُن کی بیویاں گاؤںکی بوڑھی دایا کو چار بار انعام 
            دے چکی ہوتی ہیں۔ ‘‘  ۷؂
    تشبیہ لکھنے والے  کے تخیّل اور موازنے کی صلاحیت کی عکاس بھی ہوتی ہے اور امتحان بھی۔ احمد ندیم قاسمی نے اس کہانی میں تشبیہات سے کرداروں کے مافی الضمیر کو بڑے جامع انداز میںبیان کیا ہے ۔ ہانگ کانگ میں سردی کی شدّت اور متکلم کے کھلے گریبان کی مجبوری دکھانے کے لیے تین مختلف مواقع پر تشبیہ سے کا م لیاگیاہے :
      ’’آج ہوا معمول سے زیادہ خنک ہو رہی تھی اور میری قمیض کے کھلے گریبان میں 
      جیسے اولے بھر گئے تھے۔‘‘          ۸؂
      ’’ تیز ٹھنڈی ہوا میرے سینے میں برمے کی طرح گھسی جا رہی تھی ۔‘‘   ۹  ؂
      ’’ ہوا میں جمی ہوئی برف کے ٹکڑے اڑنے لگے جو میرے سینے سے نکیلے 
       پتھروں کی طرح ٹکرا رہے تھے۔‘‘    ۱۰  ؂
کچھ عجب نہیں کہ ایسی مؤثر تشبیہات پر راشد کی غیر معمولی تشبیہ یاد آجائے ۔
آرزوئیں ترے سینے کے کہستانوں میں
 ظلم سہتے ہوئے حبشی کی طرح رینگتی ہیں            ۱۱  ؂
ہانگ کانگ میں(Main land)سے آئی ہوئی گداگر چینی عورتوں کی تذلیل اور انگریز پولیس کی نو آبادیاتی ثقافت کے لیے تشبیہہ در تشبیہہ کا یہ تجربہ بلاغت  اور واقعیت کے اعتبار سے حیران کن ہے :
       ’’ پستہ قد گدا گر چینی عوروتوں کو سڑکوں اور بازار کی پٹڑیوں سے بھگا دو اور جب 
       ان کی گودوں میں سے بچے پاؤں کے جوتے کی طرح نکل جائیں گے ‘ 
       تو ان بچوں کو گندے چیتھڑے کی طرح چٹکی سے پکڑ کر ان کے ماؤں کی طرف
       اچھال دو اور پولیس ہیڈ کواٹر میں آکر اس روپہلی خدمت کی سنہری سند حاصل کر لو۔‘‘     ۱۲  ؂
طیاروں کی بم باری کے مقابلے میں توپوں کی کم زوری کے لیے کیسی عمدہ تشبیہہ استعمال کی گئی ہے :
       ’’ طیارہ شکن توپیں چند مرتبہ بھونکیں اور پھر گردنیں نہوڑا کر تھکے اژدہوں کی طرح لیٹ گئیں۔‘‘  ۱۳  ؂
البتہ ساحلی جزیرے کی اجلی صبح کے لیے جو تشبیہ استعمال کی گئی ہے۔وہ سپاہیانہ سے زیادہ شاعرانہ معلوم ہوتی ہے:  
      ’’یوں معلوم ہوتا تھا جیسے میں نے صبح کو عریانی کے عالم میں اس کے خلوت کدے میں دیکھ لیا ہے۔‘‘۱۴؂
پروفیسر سجاد شیخ صاحب نے اپنے تجزیے میں اس کہانی کے قلمی مناظر کو جنگی تناظر میں بنائی گئی بعض مشہور فلموں مثلاً "Bridge on the River Kwai " Farewell to Arms"یا For whom the bell tollsکے فریم او ریفرنس میں ندیم کی مہارت اور امکانات کا اندازہ لگانے کی جو بات کی ہے، اسے کسی منطقی نتیجہ تک نہیں پہنچایا ۔بعض معروف ادبی فن پاروں پر مبنی لارنس او عریبیا،  پیسیچ ٹو انڈیا اور ڈاکٹر ژواگو جیسی عالمی شہرت یافتہ فلموں کے ہدایت کار ڈیوڈلین کی ۱۹۵۷ء میں بنائی گئی شاہ کار فلم"Bridge at the River Kwai"جو درحقیقت پی ایف بول کے ناول پر مبنی تھی ۔دوسری عالمی جنگ کے بعض حقیقی واقعات کے گرد گھومتی ہے جیسے برما میں ایک فوجی پل کی تعمیر مگرسجّادشیخ صاحب نے اپنے تجزیے میں اس موازنے کو محض مناظر کشی تک محدود رکھا ہے۔میڈیم اور صنف کے فرق کے باوجود دونوں کے بین السطور سے یہ ہی نتیجہ اخذ کیاجاسکتا ہے کہ جنگیں تباہی اور بے رحمی کا اظہار ہیں۔ آں جہانی ڈیوڈ لین کی اس فلم کی اصل کام یابی جنگ سے نفور کااحساس تھا۔ارنسٹ ہیمنگوے کے ناولFarewell to Arms پربنائی گئی فلم کا حوالہ بھی مذکورہ بالا تجزیے میں محض مناظرکشی تک محددو رہاہے ۔ حالاںکہ ہیمنگوے کے اس ناول اور ’’مامتا‘‘ میںکئی مماثلتیں ملتی ہیں ۔ ناول  اور افسانہ دونوں کے مطالعے سے آدمی کی آدمی کے خلاف جنگ بے سود کاوش کا تاثر دیتی ہے ۔جانوں کے کھپنے کی دونوں فن پاروں میںکوئی منطق نہیں نہ ہی جنگوں کاکوئی فاتح ہے ،نہ اِن جنگوں سے انصاف‘ عظمت یا اخلاقیات کاکوئی تصور ملتا ہے۔ البتہ دونوں جگہوںپر مرکزی کردار بعض ذاتی صفات کی بدولت خود پر ایک اخلاقیات نافذ کرتا نظر آتا ہے۔ ’’مامتا‘‘ کا مرکزی کردار ناول کے مرکزی کردار کی طرح بے معنویت کے کسی نہ کسی احساس کو ذہن میں رکھتاہے اور ماں کی یاد اوروطن واپسی کے امکان سے زندگی میں معنویت پیداکرنے کی کوشش کرتاہے۔ ناول کامرکزی کردارہینری بھی کیھترین کی محبت کے توسط سے زندگی میں معنویت پیدا کرتا نظرآتا ہے ۔ دونوں اصناف کے مرکزی کرداروں میں ایک غیر معمولی مماثلت یہ بھی ہے کہ دونوں زندگی کی مشکلات کو بغیر کسی گلے شکوے کے زندگی کاحصہ خیال کرتے ہیں اور فریب کاری سے زیادہ کسی قدر یاخواب کو عزیز جانتے ہیں۔ ہینری محبوبہ کی خاطر زندگی کی بے معنویت سے جنگ کرتاہے ۔ پنجابی نوجوان ماں کے لیے تگ و دو کرتاہے ۔ہینری آخر کار کام یاب ہوجاتا ہے ۔ افسانے کا ہیرو محض خیال کی سطح پر خود کو اپنی منزل تک پہنچتا محسوس کرتا ہے ۔
ناول کے ہیرو کو پریسٹ کی صورت میں بھی ایک مثبت کردار دست یاب ہوتا ہے۔ پنجابی نوجوان کے لیے سب کچھ اس کی ماںہے ۔ جس کی مامتا کا جذبہ اس کا سب سے بڑا سرمایہ ہے۔ دونوں فن پاروں میں مرکزی کردار ہی متکلم بیان کار کاکام بھی کرتے ہیں ۔ ایک سطح پر ناول بھی جنگ مخالف Anti War)  (تخلیق بن جاتا ہے۔ کیوں کہ اس میں بے معنویت اور بربریت کا بیانیہ اس کی تائید کرتا ہے۔دونوں فن پارے قارئین کو عظیم ترقی پسند نقاد جورج لوکاش کے اس بصیرت افروز خیال کی طرف لے جاتے ہیںکہ ہمارے دور کااصل قضیہ سرمایہ داری اور اشتراکیت کی لڑائی نہیںامن اور جنگ ہے ۔
پروفیسر سجاد شیخ نے اپنے تجزیے میں ’’مامتا‘‘ پر ناقدین کی کم توجہی کے ضمن میں اردوکے ممتاز ناقد مظفر علی سیّد کاذکر بھی کیاہے ۔ جنہوں نے قاسمی کی منتخب کہانیوں کا ایک مجموعہ تالیف کیاتھامگر اس میں ’’مامتا‘کو شامل نہیں کیا گیا۔ ’’مامتا‘‘ کی قاسمی صاحب کی منتخب کہانیوں کے کسی مجموعے میں شمولیت حیرت کا باعث نہیں ہوسکتی۔ البتہ مظفر علی سید ایسے محتاط‘ باریک بین اور سخت گیر پارکھ کے، اس کہانی کو اپنی منتخب کہانیوں میں شامل نہ کرنے پر حیرانی ضرور ہوتی ہے۔ میرے خیال میں اس کہانی کی بعض اسلوبیاتی فروگذاشتیں سیدصاحب کی دشوار پسندی اور احتیاط کو ناگوار گذری ہوں گی ۔
       ’’ غلط افواہ پھیلانے کے جرم میں مدراسی جہازی کو ملازمت سے برطرف کر دیااور سنگاپور ہی میں انگریز
        پولیس کے حوالے کر دیا۔‘‘ ۱۵؂
سوچنے کی بات ہے کہ ’’غلط افواہ‘‘ کیاہوتی ہے ؟ افواہ تو کہتے ہی بے اصل بات کو ہیں پھر غلط کیا اور درست کیا؟ 
      ’’ اندھیرے اور سناٹے کی دہشت میرے کانوں میں بمباروں کی بھنبھناہٹ بن کر گونجتی اور میں
       اپنی ماں کو یاد کرکے رو دیتا۔‘‘  ۱۶؂ 
 ایک طرف تو اندھیرے اور سناٹے کی اہمیت کا ذکر ہے ساتھ ہی بمباروں کی بھنبھناہٹ ایک ایسے افسانہ نگار کے ہاں ،جس کا تخلیقی سفرکئی عشروں کو محیط ہو، اس کیفیت کو اگلی سطروں میں کہیںبہ تر طریقے سے بیان کرنے کے باوجود محولہ بالا سطروں کی افسانے میں شمولیت حیران کن ہے۔ ایک تجربہ کارتخلیق کار کے دسویں افسانوی مجموعے کی کسی کہانی میں ایسا کچا پن مظفر علی سید ایسے ناقدکو کیوں کر پسند کرسکتاتھا:
       ’’مری ہوئی بڑھیا کا ذرا سا سفید جوڑا کھل کر اس کے کھلے دہانے اور پتھرائی ہوئی آنکھوں پر
        پھیل گیا اور سب جاپانی واپس آگئے ۔‘‘     ۱۷؂
دل چسپ بات یہ ہے کہ ’’سناٹا‘‘ کے دیباچہ نگار پروفیسر سید وقار عظیم نے اس  افسانوی مجموعے کے دس افسانوں میں سے جن پانچ افسانوں کو بہ طورِ خاص سراہا ہے ،اُن میں ’’مامتا‘‘ شامل نہیںہے۔البتہ پروفیسر فتح محمد ملک نے قاسمی صاحب کی کہانیوں کا جو انتخاب شائع کیا ہے ۔اُس میں ’’مامتا‘‘ شامل ہے۔
 جنگ قاسمی صاحب کی افسانہ نگاری اور شاعری کا بالواسطہ یا بلاواسطہ طور پر ایک اہم موضوع رہا ہے۔ ’’ سپاہی
 بیٹا‘‘ ،’’بابانور‘‘، ’’ہیرا‘‘ ’’ ہیروشیماسے پہلے اور ہیروشیما کے بعد ‘‘میں بھی اس موضوع کا قرینہ موجود ہے ۔ آخرالذکر میں تو جنگ کے مکروہ چہرے کو اس مہارت سے نمایاں کیاگیاہے کہ ڈاکٹر احسن فاروقی یہ کہہ اٹھے:
۔    ’’ اس سے زیادہ واقعاتی اور معنی خیز افسانہ اس وقت تک میری نظر میں نہیںگزرا تھا اور اب بھی شاید اردو
     کاکوئی افسانہ ہو ۔ جس کو میں اس پر ترجیح دینے کے لیے تیار ہوں۔‘‘   ۱۸؂
’’مامتا‘‘ میں بھی بڑی حد تک ۔’’ہیروشیما سے پہلے اور ہیروشیما کے بعد‘‘ ایسا تخلیقی ہنراور اسلوب ملتاہے جسے جناب وارث علوی غیر شخصی آرٹ کہتے ہیں ۔ جو راجندرسنگھ بیدی کے ہاں گریز یعنی افسانے کے اظہار کے تخلیقی مسائل میں سب سے بڑامسئلہ کہلاتا ہے ۔ ’’مامتا‘‘ قاسمی صاحب کی ہر قسم کی جذباتیت سے پاک کہانی ہے وگرنہ عہدِحاضر کے ممتاز ترین اردو نقاداور استاد ڈاکٹر سہیل احمد خان کے بہ قول:
        ’’ ان کے کام یاب افسانوں میں جذباتیت اکثر مضطرب کرتی ہے ۔‘‘       ۱۹ ؂
فلوبیر کے خیال میںاُسلوب خیال کا لباس ہی نہیں اس کی کھال بھی ہوتاہے ۔ گویا وہ اسلوب جس میں نئے اور بامعنی خیال کا وجود نہ ہو محض کوئی کھال بھری نمایشی چیز ہو گی ۔افسوس ! اردو ادب میںتوکتنے ہی مشہور ادیبوں اور شاعروںکی عمر بھر کی کاوشیں کھال بھری نمایشی چیزوں کا تاثر دیتی ہیں۔
ایک ترقی پسندتخلیق کار ہونے کے ناطے قاسمی صاحب ادب کو معاشرے میں مثبت تبدیلیوں کا ایک وسیلہ خیال کرتے ہیں۔وہ شعروافسانہ کے علاوہ تنقیدی  اور صحافتی تحریروں میں بھی اہلِادب کے سماجی کردار کا پرچار کرتے ہیں:
       ’’ادیب کو ملکی حالات اورافریشیائی کوائف کے علاوہ عالمی کشیدگی کے پس منظر پر بھی غور
       کرنا چاہیے۔ اسے سوچناچاہیے کہ یہ قومیں جنہیں اپنے مہذب اور ترقی یافتہ ہونے کے
        اتنے بڑے بڑے دعوے ہیں۔(کہ) آدمی خوری کی طرف کیوں مائل ہیں؟ جس کا
       آغاز اگست۱۹۴۵ء میں ایشیا ہی کے ایک شہر ہیروشیما سے کیاگیاتھا۔ اگر ان قوموں کو 
       انسان اور اس کی تہذیب اور اس کے علوم سے اتنی محبت ہے، تو ان کے درمیان بم سازی 
        کاکمپی ٹیشن کیوں کر رہاہے ؟ اور وہ یقین سے کیسے کہہ سکتی ہیں کہ مستقبل میں ان کا کوئی
       مخبوط الحواس قسم کاحکم ران (کہ ماضی میں ایسے حضرات کی کمی نہیں رہی) جوہری جنگ
       کا بٹن نہیں دبائے گا اور پورا کرہ ء ارض ایک دہکتاہوا انگارہ بن کر نہیں رہ جائے گا۔‘‘ ۲۰؂
غیر محتاط کہانی کاروں کے ہاں جنگی تناظر میں لکھی گئی کہانیوں میں اس طرح کے راست سوالات ٹانکنے سے  تخلیقات کم زور ہو جاتی ہیں۔ کہانی کو کہانی کے انداز میں ہی بیان کیا جانا چاہیے ۔سوالات چاہے جیسے بھی اُٹھائے جائیں۔کہانی کا کمال یہ ہے کہ کہانی بھی محسوس ہو نہ کہ تقریر یا اخباری اداریہ۔یہ اُسی وقت ممکن ہے جب تخلیق کار اُس میںقاری کے لیے دل چسپی پیدا کرنے میں کام یاب رہے۔ قاسمی صاحب کے زیرِ مطالعہ افسانے میںمحولہ بالا مضمون میں اُٹھائے گئے سوالات  سے ملتے جلتے احساسات افسانے کے بطن سے پھوٹتے معلوم ہوتے ہیں اورقاری بڑی آسانی سے افسانہ نگار کے نکتۂ نظر تک پہنچ جاتا ہے۔فلوبیر نے بڑی عمدہ بات کہی تھی کہ افسانہ نگار کو افسانے میں خدا کی طرح ہر جگہ موجودہونا چاہیے مگر نظر نہیں آنا چاہیے ۔ یہ کتنی خوشی کی بات ہے کہ ’’مامتا‘‘ میں احمد ندیم قاسمی کہیں بھی اس بچے کی مانند نظر نہیںآتے جو سنیما ہال میں فلم دیکھتے دیکھتے بیچ میں بول اٹھتا ہے ۔
۱؂  پروفیسر سجاد شیخ،’’مامتا‘‘ کا تجزیاتی مطالعہ،سہ ماہی اردو،کراچی،جلد ۶۲،شمارہ  ۱،ص ۳۹
۲  ؂  ُسلوب احمد انصاری ،احمد ندیم قاسمی اور اردو افسانہ،مشمولہ ندیم نامہ،ترتیب دینے والے:محمد طفیل ۔بشیر موجد ،مجلسِ اربابِ فن،لاہور،۱۹۷۶،ص ۳۰۰  
 ۳؂  شہزاد منظر ‘افسانے میں کہانی کا عنصر‘ فنون‘ ‘،لاہور،فروری۔مارچ  ۱۹۸۱،ص
۴  ؂  احمد ندیم قاسمی،’’مامتا‘‘ مشمولہ ’’سناٹا‘‘،اساطیر،لاہور،۱۹۹۶،ص ۲۸۳
۵؂   پروفیسر سجاد شیخ،حوالہ مذکور،ص ۱۰۸
۶؂  احمد ندیم قاسمی،’’مامتا‘‘ ،حوالہ مذکور،ص ۵۳
۷ ؂  احمد ندیم قاسمی،’’رئیس خانہ ‘‘مشمولہ’’سناٹا‘‘ ،حوالہ مذکور،ص ۱۰۵
۸ ؂  ایضاً،ص ۵۴
؂ ۹؂ا یضاً،ص ۱۱۲
۱۰؂  ا یضاً،ص ۱۱۶
۱۱؂  ن۔م۔راشد۔کلیاتِ راشد، ماورا پبلشرز،لاہور،ص ۱۱۷
۱۲ ؂احمد ندیم قاسمی،’’مامتا‘‘ ،حوالہ مذکور،ص ۱۰۲
۱۳ ؂  ایضاً،ص ۱۰۶
۱۴ ؂  ایضاً،ص ۱۰۹
۱۵ ؂  ایضاً،ص ۱۱۲
۱۶۱ ؂  ایضاً،ص ۱۰۶
۱۷ ؂  ایضاً،ص ۱۰۷
۱۸؂  ڈاکٹرمحمد احسن فاروقی،احمد ندیم قاسمی؛ادیب اور انسان،مشمولہ ندیم نامہ،حوالہ مذکور،ص ۱۱۶
۱۹۱؂  حسن عظیم ورک،احمد ندیم قاسمی کی افسانہ نگاری،مقالہ برائے ایم ۔اے۔اردو،پنجاب یونی ورسٹی اوری اینٹل کالج،لاہور،۱۹۸۸،ص ۱۹۱
۲۰ ؂  احمد ندیم قاسمی،’’نقوش‘‘،لاہور،عصری ادب نمبر،ستمبر ۸۲ء ،ص۳۶۲۔۴۴۲

خالد علیم کا نغمۂ محامِدْ
پروفیسرجعفر بلوچ

حضرت علیم ناصری اور ان کے فرزند ارجمند جناب خالد علیم دونوں اسلامی ادب کے قابلِ احترام نمائندے ہیں۔ ان دونوں معززین ادب کے ذکر سے مجھے اکثر زہیر بن ابی سلمیٰ اور ان کے سعادت مند بیٹے حضرت کعبؓ بن زہیر یاد آ جاتے ہیں۔ جس طرح حضرت کعبؓ اپنے والد کے تربیت یافتہ تھے اسی طرح  خالد صاحب بھی حضرت علیم کے سایہ پرور ہیں۔ جس طرح زہیر و کعبؓ اپنے ادوار کے اکابر ادب میں سے تھے اسی طرح حضرت علیم اور جناب خالد نے بھی اپنے ہم عصروں سے اپنے کمالِ فن کا لوہا منوایا ہے۔ البتہ ان دونوں جوڑوں میں ایک نمایاں فرق بھی ہے۔ زہیرو کعبؓ کے معاملے میں بیٹا باپ سے یمن و سعادت کے باب میں بہت آگے نکل گیا۔ اس لیے کہ اسے اسلام قبول کرنے اور نعت نگار ہونے کا شرف حاصل ہو گیا اور نعت کے حسن قبول کی علامت کے طور پر انہیں بارگاہ نبویؐ سے چادر رحمت بھی عطا ہوئی، جب کہ حضرت علیم اور جناب خالد کا معاملہ یہ ہے کہ بفضل تعالیٰ باپ بیٹا دونوں حمد و نعت کہنے کی سعادت و برکت سے بہرہ مند ہیں اور ادب کی اس صراطِ مستقیم پر حضرت علیم جناب خالد کے خضر طریق بھی ہیں۔ 
زیر نظر مجموعۂ حمد و نعت کے مطالعہ سے معلوم ہوتا ہے کہ جناب خالد علیم نے اس کی تخلیق میں فکری اور فنی محاسن سے بھرپور کام لیا ہے اور میرے ادبی عقیدے کے مطابق حمد و نعت یا دینی ادب کی کوئی اور کاوش اعلیٰ ادبی معیار پر پورا اترنے کے بعد ہی ادب پارہ کہلا سکتی ہے۔ فنی لحاظ سے کمزور تخلیقی کوشش تو خود اپنے موضوع کے لیے بھی نعوذ باللہ تخفیف دا ستہزا اور انگشت نمائی کا باعث بن جاتی ہے۔ نعت گوئی رسول کائنات صلی اللہ علیہ وسلم سے اظہار عقیدت و ارادت کے ساتھ ساتھ انسانوں کو ان کی طرف اور ان کی وساطت سے اسلام کی طرف بلانے کا مبارک عمل ہے۔ نعت کا اچھا شعر سن کر ہم روحانی اور وجدانی طور پر جناب رسالت مآبؐ سے قریب تر ہوتے ہیں اور ہمارے دل اور لب بے ساختہ درود شریف کا ورد کرنے لگتے ہیں۔ 
 میں نعت گوئی یا نعت خوانی کو درود خوانی کا مترادف یا متبادل نہیں سمجھتا۔ میرے نزدیک نعت کہنا اور پڑھنا دراصل درود و سلام پڑھنے کے وسائل و محرکات میں شامل ہے۔ اگر کوئی نعت اپنے فکری یا فنی نقائص کی وجہ سے درود و سلام پڑھنے اور رسول پاکؐ سے قربت حاصل کرنے کی راہ میں رکاوٹ یا حجاب بن جائے تو کیا ایسی نعت کہنے سے خاموش رہنا بہتر نہ ہوگا؟ جناب خالد علیم کے زیر نظر کلام سے اندازہ ہوتا ہے کہ انہوں نے اس تخلیقی نکتے کو بطور خاص ملحوظِ خاطر رکھا ہے۔ 
زیر نظر مجموعۂ حمد و نعت سے پہلے جناب خالد علیم کا مجموعۂ نظم و غزل شائع ہو کر ارباب ادب سے خراج تحسین وصول کر چکا ہے۔ حمد و نعت کے میدان میں بھی خالد صاحب تازہ وارد نہیں ہیں، اگر ان کے وسائل ساتھ دیتے تو ان کا مجموعۂ حمد و نعت بھی برسوں پہلے شائع ہو چکا ہوتا۔ 
جناب خالد کی غیر معمولی قدرت کلام ہر ادب پرست قاری کو متاثر کرتی ہے۔ انہوں نے متعدد اساتذہ فن کی زمینوں اور متعدد مشہور و معروف قصیدوں یا شعری شاہکاروں کے تسلسل میں دادِ سخن دی ہے اور اپنے نقوش کمال کی آب و تاب کو کہیں مدھم نہیں ہونے دیا۔ وہ مشکل اور کم مروج زمینوں اور بحروں میں بھی بڑی کامیابی اور حیرت انگیز سہولت کے ساتھ تخلیق فن کی منزلیں قطع کرتے ہیں۔ انہوں نے مردف زمینوں میں بھی متوجہ کرنے والے شعر نکالے ہیں۔ پابند و آزاد فنی ہئتیں ان کے وجدانی ریموٹ کنٹرول کے اشاروں کی فوری اور بلاتامل اطاعت کرتی ہیں۔ جناب خالد کی حمدیہ و نعتیہ رباعیاں بھی ایک خاص شان رکھتی ہیں۔ رفعت فن اور تقدس موضوع کے حوالے سے یہ رباعیاں ہمیں رباعیات امجد حیدر آبادی کی یاد دلاتی ہیں۔ 
ان کی یہ تخلیقات اعلیٰ اور لائق حصول تخلیقی معیار کی حامل ہیں۔ میں جناب خالد علیم کے اس جاں پرور مجموعۂ حمد و نعت کی اشاعت کو دین و ادب کے لیے ایک نیک فال سمجھتا ہوں۔ 

(خالد علیم کے مجموعۂحمد و نعت "محامد‘ کا مطالعہ)

کہانیاں
سمت۔۹
آخری جزیرہ
محمد یعقوب آسی
    ہاں بھیا! میں اب یہاں نہیں رکوں گا، اسے میرا فیصلہ کہہ لیں یا مجبوری، بہر حال .... یہ جو زندگی ہے نا، بھیا! سمندر کی طرح ہے جس کے دھاروں پر ہم سب بہہ رہے ہیں، ہاتھ پاؤں مار رہے ہیں اور بھیا، اس سمندر میں جزیرے بھی ہیں جن پر محبت، پیار، خلوص، نفرت ، منافقت کی اور پتہ نہیں کون کون سی ہوائیں چلتی ہیں۔ اور دھارے ہمیں ان جزیروں پر لا پھینکتے ہیں ... مجھے بھی تو ایک ایسے ہی دھارے نے یہاں لا پھینکا ہے۔ میں خود بھی یہی چاہتا تھا شاید۔ اس لئے کہ... مجھے امید تھی! یہاں محبت اور خلوص کی بارشیں ہوں گی، مگر ...خیر! میں ابھی مایوس نہیں ہوا ۔ میں کسی اور جزیرے کی طرف سفر کروں گا، میں ڈھونڈوں گا کوئی اور جزیرہ! یہاں نہیں رکوں گا۔ یہاں بھی بیگانگی کے چھینٹے پڑتے ہیں اور گیلی زمین پر میرے پاؤں پھسل رہے ہیں۔ اس سے پہلے کہ کوئی بے رحم موج مجھے گھسیٹ کر لے جائے، میں خود ہی سمندر میں کود پڑوں گا۔
    آپ کو پتہ ہے بھیا، جب بابا مرے تھے تو اماں کتنا روئی تھیں! بابا تو ایک برِاعظم تھے بھیا ، سبھی بابا برِ اعظم ہوتے ہیں۔ اس برِاعظم پر اماں نے گھنی چھاؤں کر رکھی تھی اور اسی چھاؤں میں پل کر ہم سب جوان ہوئے۔ اماں نے مجھ سے کہا تھا  ’’نہ رو، میرے چاند! نہ رو۔ مَردوں پر آزمائشیں آیا کرتی ہیں۔ تُو روئے گا تو مجھے کون چپ کرائے گا؟ اور پگلے، تیرا بھائی بھی تو ہے، وہ تجھے باپ کا سایہ فراہم کرے گا۔ وہ میرا بیٹا ہے، میں اسے جانتی ہوں، میرے چندا! میرا بیٹا تجھے باپ کی یاد نہیں آنے دے گا‘‘۔ مگر، میں اماں کو کیا کہتا! وہ تو خود رو رہی تھیں۔ لیکن بھیا! ہچکیوں کے درمیان جو باتیں اماں نے کہی تھیں وہ کیا ہوئیں؟ کیا اماں وہ باتیں بھی ساتھ لے گئیں؟
     جب اماں مریں تو میں شہر میں تھا۔ مجھے ٹیلیفون پر اطلاع ملی تھی کہ ایک اور جزیرہ سمندر میں بہہ گیا ! میرے پاؤں تلے زمین نہیں تھی، سمندر کی بپھری ہوئی موجیں تھیں۔ اماں نے آپ سے کچھ تو کہا ہو گا، کم از کم میرے بارے میں ضرور کہا ہو گا! آپ ہی کہا کرتے تھے ’’اماں! یہ تمہیں بہت پیارا ہے، کیا میں تمہارا بیٹا نہیں ؟‘‘ اماں نے میرا ذکر موت کے منہ میںآ کر بھی کیا ہو گا۔ آپ کو نصیحت کی ہو گی کہ اپنے چھوٹے بھائی کا خیال رکھنا! کیوں بھیا، انہوں نے اسی طرح کہا تھا، نا؟
    اماں کے مرنے سے تین دن پہلے کی بات ہے، میں شہر سے مچھلی لایا تھا۔ بانو مچھلی پکانے لگی تو میں نے کہا ’میں خود پکاؤں گا‘۔ اماں نے مجھے کیا کچھ نہیں سکھا دیا تھا! پتہ نہیں بھیا، کیا بات تھی اس مچھلی میں! میں نے بھی چکھا تھا اُسے، اتنی مزے دار چیز میں نے آج تک نہیں کھائی۔ اماں کو کوئی شے حلق سے نیچے نہیں اترتی تھی مگر وہ ساری مچھلی کھا گئیں، بھیا! مجھے جو سرور اس وقت ملا، وہ حاصلِ زندگی ہے، میرے لئے۔تو بھیا! سمندر کی ان سرکش موجوں کے بیچوں بیچ میں نے ایک جزیرہ دیکھا تھا، گھنی چھاؤں والا جزیرہ۔ میں موجوں سے لڑتا ہوا اس جزیرے کی طرف بڑھا چلا آیا۔ مجھے یاد ہے، ایک دفعہ آپ نے مجھے گالی دی تھی۔ میں برداشت نہ کر سکا اور گالی پلٹ دی۔ میں نے بہت برا کیا تھا، بھیا! میں آج بھی شرمندہ ہوں۔ میں نے بہت برا کیا تھا، میری آنکھیں شرم سے جھک گئی تھیں مگر گالی میرے منہ سے نکل چکی تھی۔ پھر۔ ۔ ۔  ایک، دو، تین، چار، پانچ  ۔ ۔ ۔  میرے دونوں گالوں پر تھپڑوں کی بارش شروع ہو گئی۔ وہ ہاتھ آپ کے تھے، محنت اور مشقت کے عادی، پختہ ہاتھ۔ مجھے معلوم تھا آپ ماریں گے، اس لئے تکلیف کے باوجود مجھے رونا نہیں آیا مگر میں اماں کی بات سن کر رو دیا تھا ’’اے ہے، پھول سے بچے کو مار مار کر ہلکان کر دیا! جا، باہر دفع ہو جا بے رحم کہیں کے! شرم نہیں آتی چھوٹے بھائی کو مارتا ہے؟ کل اسے سنبھالنا پڑ گیا تو جانے کیا کرے گا!‘‘میں اپنے کئے پر نادم ہو کر روتا رہا۔ اماں سمجھ رہی تھیں بچہ تکلیف کی وجہ سے روتا ہے۔ مجھے آپ کی محبت اور خلوص پر اس وقت بھی کوئی شک نہیں تھا۔
    پھر آپ باہر چلے گئے اور جب وطن واپس لوٹے تو میری شادی ہو چکی تھی۔ میں آپ کا انتظار کرنا چاہتا تھا مگر آپ ہی نے تو لکھا تھا کہ شادی فوراً کر لو۔ مجھے آپ کے حکم کی تعمیل کرنا پڑی، با دلِ ناخواستہ! آپ کی آمد کی اطلاع کچھ دن پہلے ملی، بانو میکے گئی ہوئی تھی میں اسے لینے گیا تھا ۔ آپ پروگرام سے پہلے آ گئے پھرڈھکے چھپے لفظوں میں اس بات کا گلا بھی کیا، حالانکہ میں بانو سمیت آپ کا استقبال کرنا چاہ رہا تھا۔ میں نے محسوس کیا کہ تب سے آپ نے مجھے جھڑکنا چھوڑ دیا اور نظر انداز کرنے لگے، پتہ نہیں کیوں! کتنے سال ہو گئے ہیں اس بات کو، مگر بھیا! یہ باتیں میں آپ سے کر رہا ہوں یا اپنے آپ سے؟ آپ سے یہ سب کچھ میں کیسے کہہ سکتا ہوں کہ آپ کا احترام آڑے آتا ہے۔
    میں آج صبح یہاں آیا تھا کہ چلو بھائی نظر انداز کر بھی دے تو بھابی سے ملوں گا، بچوں سے مل کر ’’اوٹنا لگوٹنا‘‘  اور’’ لُکن میٹی‘‘ کھیلوں گا۔مگر یہاں تو سب کچھ بدل گیا ہے۔ اسی لئے میں نے فیصلہ کر لیا ہے کہ یہاں نہیں رکوں گا۔ اس جزیرے پر بھی سیلن آ گئی ہے اور میرا دم گھٹتا ہے۔ بھیا! میں تو آپ کا بھائی ہوں، وہی چھوٹا بھائی۔ بھابی سے مجھے توقع تھی کہ میرے سر پر ہاتھ پھیریں گی ’وِیر کیا حال ہے تیرا، وِیر تو اتنی دیر بعد آیا ہے ..‘ مگر ایسا نہیں ہوا۔ انہوں نے اپنے لہجے میں مٹھاس ڈالنے کی کوشش تو کی، لیکن چہرہ ساتھ نہ دے سکا۔ بچے، البتہ، مجھے اچھے لگے۔ بہتی ناکیں، گنے کی سفیدی سے لتھڑے گال، مٹی میں اٹے پاؤں مگر دل شیشے سے بڑھ کر شفاف، اور آئینے سے زیادہ سچے۔ بھیا! بچے سچے ہوتے ہیں! شاید اسی لئے میں اب تک یہاں ہوں۔
    آپ کو یاد ہو گا، جب بڑی آپا نے  بیٹی کی ڈولی اٹھوائی تھی، میں نے بھی دبے لفظوں میں آپ سے کچھ کہا تھا۔ بھلا آپ بھول سکتے ہیں وہ بات؟میں نے کہا تھا کہ آخر میری اپنی ایک شخصیت ہے۔ مجھے برادری میں اپنی شناخت خود کروانے دیں اور مجھ پر اپنی مرضی مسلط نہ کریں۔ آپ برا مان گئے تھے اور پھر مجھ سے نہیں بڑی آپا سے کہا تھا ’وہ مجھ سے چھوٹا ہے، میں اس کا کہنا ماننے کا پابند نہیں ہوں، بڑا میں ہوں، وہ نہیں‘۔ آپ بڑے ہیں بھیا، اس سے انکار نہیں مگر آپ نے بھی تو بڑا ہونے کا حق ادا نہیں کیا۔ جانتا ہوں کہ یہ بات آپ کو پسند نہیں آئے گی۔ اتنا ضرور ہوا کہ رعب اور پڑے پن کی جگہ اجنبیت آ گئی۔ میں چولھے کے پاس بیٹھ کر بھابی سے چھین کر روٹی کھانا چاہتا ہوں، بچوں کی چٹکیاں لینا چاہتا ہوں مگر آپ نے میرے لئے یہاں بیٹھک میں گاؤ تکیہ لگا دیا ہے۔ میرے سامنے پندرہ برتنوں میں سات قسم کا کھانا آیا ہے، مگر میں جو کھانا چاہتا ہوں وہ اس میں نہیں ہے۔ یہ قورمہ، یہ کسٹرڈ ہزار لذیذ ہو، اس میں اپنائیت کا رس نہیں ، تکلف کی مرچیں بھری ہوئی ہیں۔ یہ برف والا پانی میرے گلے میں پھانس بن رہا ہے۔ مجھے لسی چاہئے،گھر کی وہی ’’کھٹّی‘‘ لسّی جو آپ نے واپس کرا دی ہے۔مکئی کی ’’چھلیاں‘‘ خود چولھے پر بھون کر کھانے کو جی للچاتا ہے۔ لیکن آپ کا پر تکلف رویّہ مجھے اظہار کی اجازت نہیں دیتا۔
    ’’اوئے نِکُّو! جا، چاچا کے لئے ہٹی سے سگرٹ لے آ‘‘ آپ نے ابھی بچے کو بھیج دیا ہے۔ بھیا! حقہ کدھر ہے؟ میں خود اس کی چلم بھروں گا، مجھے بتائیے یہ سب کچھ کہاں رکھا ہے۔ میں نے بچے کو اندر بھیجا کہ اپنی امی کو یہاں بلا لائے تو اس خدا کی بندی نے وہیں بیٹھے آواز دی’ ’کیا ہے! یہاں آ جاؤ۔‘‘  احمق کہیں کی! میں آپ کی مرضی کے بغیر اس بے تکلف ماحول میں کیسے جا سکتا ہوں۔ میں نے ننھی بھتیجی کو گود میں لے لیا تو آپ نے بچی کو جھڑک دیا! ’’چل! چاچا کے کپڑے گندے نہ کر!‘‘ یہ آپ نے کیا کر دیا بھیا! یہ رویہ کیوں اپنا لیا آپ نے؟ میں نے پھر بانو کو آواز دی تو اسے میری بات سننے کے لئے آنا پڑا۔
    ’’چلو، تیار ہو جاؤ۔ بچوں کو بھی تیار کرو، واپس چلتے ہیں‘‘ وہ ہکا بکا رہ گئی
     ’’ایں؟ آپ کو یکا یک یہ کیا ہوا؟ ابھی تو آئے ہیں، اور...‘‘
    ’’بس! میں نے کہا نا! تیار ہو جاؤ، چلو!‘‘
    ’’پھر بھی! کوئی بات ہو، تو!‘‘
    ’’میں یہاں نہیں .... ‘‘ اور عین وقت پر میری زبان رک گئی۔ اچھا ہوا لفظ مر گئے ورنہ وہ سمجھتی کہ میں اپنے بھیا سے متنفر ہو گیا ہوں۔ مجھے تو اس لفظ سے بھی خوف آتا ہے، بھیا! مجھے بیگانگی سے وحشت ہوتی ہے۔ اجنبیوں کا سا سلوک مجھ سے برداشت نہیں ہوتا۔ 
    اور اب .. وہ دوسرے دروازے سے باہر جا رہی ہے، میری بچی آ رہی ہے ’آئیے ابو، چلیں‘ مگر اس کا چہرہ کیوں سُتا ہوا ہے؟ کوئی سوچ اس کے ذہن میں بھی آئی ہو گی، میری طرح۔ ... لائیے بھیا، اپنا دایاں ہاتھ بڑھائیے مصافحہ کے لئے، ہاں! صرف مصافحہ کے لئے! اور میں اپنی آنکھیں آپ سے چھپا لوں گا، منہ پھیر کر، تا کہ آپ ان میں اترے سمندر کو نہ دیکھ سکیں۔ میں اس سمندر میں کسی جزیرے کی تلاش میں نظریں دوڑاتا ہوں۔ ایک بھیگا سا عکس ابھرتا ہے۔ ایک اور جزیرہ! کچھ بچے اس جزیرے پر کھیل میں مگن ہیں۔ میں جنگل بن کر اس جزیرے پر چھا جاتا ہوں اور میری نظریں تناور درختوں کی جڑوں کی طرح اس کی مٹی میں کھب جاتی ہیں۔ وہ سرزمین مجھ سے مخاطب ہوتی ہے ’’یہ، یہ آپ کس طرح دیکھ رہے ہیں، مجھے؟‘‘ میں چونک پڑتا ہوں۔ یہ تو بانو کی آواز ہے۔ میں بات بنانے کے لئے کہتا ہوں: ’’لگتا ہے آج پہلی بار دیکھا ہے تجھے‘‘ چھ بچوں کی ماں کسی نئی نویلی دلہن کی طرح شرما جاتی ہے: ’’بڑے وہ ہیں آپ‘‘ اور میں بے اختیار مسکرا دیتا ہوں۔
    ابھی ایک جزیرہ باقی ہے!


تہی داماں

 زرقا مفتی

عظمیٰ ایک متوسط ، روشن خیال گھرانے میں پیدا ہوئی ۔اُس کے خاندان میںلڑکے یا لڑکی سے کوئی امتیازی سلوک روا نہیں رکھا جاتا تھا۔ گھر کا ماحول نہ تو بہت قدامت پسند تھا اور نہ ہی مادر پدر آزاد۔ماں باپ کی پہلی ترجیح بچوں کی تعلیم تھی ۔ عظمی بچپن سے ہی سنجیدہ طبع تھی ، کتابیں پڑھنے اور اپنے خیالوں میں گم رہنے والی۔اللہ نے اُسے حسن بھی جی بھر کر دیا تھامگر وہ اس سے بھی انجان تھی۔مزاج میں سادگی کوٹ کوٹ کر بھری تھی۔اُس کی خواہشات اور خواب عام لڑکیوں سے یکسر مختلف تھے۔ جب وہ نویں جماعت میں تھی تو اُس کی ایک سہیلی رفعت کی شادی طے کر دی گئی ۔جس پر عظمیٰ کو کوئی خوشی نہیں ہوئی بلکہ سخت رنج ہواپہلی بار اُس کو اندازہ ہوا کہ معاشرے میں لڑکیوں کے ساتھ امتیازی سلوک روا رکھا جاتا ہے۔اُس نے خود سے وعدہ کیا کہ کم از کم اپنے ساتھ ایسا نہیں ہونے دے گی۔
    عظمیٰ فرسٹ ائیرمیں تھی کہ اُس کے کز ن عرفان نے اُس کے لئے پروپوزل بھیج دیاجو خود میڈیکل کا لج میں سٹوڈنٹ تھاعظمیٰ نے صاف انکار کر دیا۔ ا س پر عرفان کو سخت رنج ہوا اور اُس نے عظمیٰ سے اس انکار کی وجہ پوچھی عظمیٰ نے اُسے یہ کہہ کر منع کر دیا کہ ابھی نہ تو عرفان خود کسی مقام پر پہنچا ہے اور نہ ہی عظمیٰ ۔اس لئے منگنی یا رشتہ طے کرنے کا یہ وقت مناسب نہیں ۔پہلے تعلیم مکمل کر لیں کیا معلوم اس اثناء میں خیالات میں کتنی تبدیلی آجائے اور رشتوں میں کڑواہٹ بھر جائے ۔
عظمیٰ یکسوئی سے اپنا تعلیمی سفر جاری رکھے ہوئے تھی ۔ کتابوں سے اس کی محبت برقرار تھی اس کی ساتھی لڑکیاں ۔۔"Mills and Boons"پڑھتی اور یہ classics "۔"۔وہ اکثر سوچا کرتی دُنیا میں کتنے دکھ ہیں اور معاشرے میں کتنی ناہمواریاں ہیں اور جو اربابِ اختیار ہیں جو اہلِ شعور ہیں وہ کتنے خوابیدہ ہیں ۔گھر میں یا کالج میں کوئی بحث چھڑتی تو وہ یہی کہتی کہ اگر ہر انسان اپنے حصے کی ذمہ داری اُٹھا لے تو دُنیا کو کتنے ہی دکھوں سے نجات مل جائے۔ اس پر اس کی سہیلیاں یا بہن بھائی اس کا خوب مذاق بناتے کہ دیکھو یہ چلیں ہیں دُنیا بدلنے۔ وہ خاموشی سے ایک طرف ہو جاتی اورسوچتی کہ میں دُنیا نہیں بدل سکتی نہ سہی مگر اپنی دُنیا تو تعمیر کر سکتی ہوں نا۔اُس نے طے کر لیا کہ ماسٹرز کے بعد مقابلے کا امتحان دے گی ۔ 
ماسٹرز کے بعد وہ ایک پرائیویٹ ادارے میں جاب کرنے لگی ساتھ ہی مقابلے کے امتحان کی تیاری اور مختلف محکموں میں انٹرویوز کا سلسلہ جاری تھا۔مگر عظمیٰ کے والدین اب اس کی شادی کے فرض سے سبک دوش ہونا چاہتے تھے۔ ایسا نہیں تھا کہ عظمیٰ نے کبھی اس موضوع پر سوچا نہیں تھا یا اس حوالے سے کوئی خواب نہیں دیکھا تھا۔اُسے معلوم تھا کہ زندگی میں ایک مقام ایسا آئے گا ۔وہ چاہتی تھی کہ اس کا جیون ساتھی کم از کم ذہنی سطح پر اس کے برابر ہو اوراس پر مکمل اعتماد کرتا ہو ، روشن خیال ہواوربیوی کو برابری کا درجہ دے۔
مگر لگتا ہے کہ انسان اپنی عزیز ترین خواہش کے حوالے سے ضرور آزمایا جاتا ہے۔ ایسا ہی کچھ عظمیٰ کے ساتھ بھی ہوا۔اس کی نسبت ایک نیک شریف اور اعلیٰ خاندان کے فرد سے طے کر دی گئی۔نسبت طے ہونے کے بعد ایک سرکاری محکمے میں اس کی تقرری بحیثیت ریسرچ آفیسر ہو گئی ۔ مگر اس کے منگیتر نے اس کو ملازمت جوائن کرنے سے منع کردیا ۔دونوں نے باہم مشورے سے طے کیا کہ فی الحال یا تو لیکچرر شپ کی ملازمت مناسب رہے گی یا دونوں مل کر کوئی تعلیمی ادارہ یا NGOکھول لیں گے۔عظمیٰ کی والدہ نے عظمیٰ کو اپنے اس فیصلے پر نظرِثانی کرنے کے لئے کہا کیونکہ وہ جانتی تھیں کہ عظمیٰ کو اپنا کیریر بنانے کا کتنا جنون تھا۔مگر عظمیٰ نے کہا ’’امی میں نہیں چاہتی کہ رشتے کی ابتداء میں ہی ہمارے درمیان محاذ آرائی شروع ہو جائے اور مجھے احمر پر پورا بھروسہ ہے۔اس موضوع پر ہماری مکمل انڈر سٹینڈنگ ہے احمر کہتے ہیں کہ وہ مجھے خوشی دے کر ہی خوشی پاسکتے ہیں‘‘  ۔اسکی امی یہ کہہ کر خاموش ہو گئیں کہ بیٹا دیکھ لو ایسا نہ ہو کہ اس فیصلے پر بعد میںتمہیں پچھتانا پڑے۔احمر کی ’’محبت ‘‘کے آگے اس کو سب ہیچ نظر آنے لگا تھا۔اس لئے اس کے وعدوں اور اصرار کے پیشِ نظر اس نے اپنی اچھی خاصی نجی ادارے کی ملازمت بھی چھوڑدی۔
شادی کے بعد احمر تو اپنے کاروبار اور سوشل مصروفیات میں گم ہو گئے ۔اُنہیں شاید یاد بھی نہ رہا تھاکہ عظمیٰ سے کوئی وعدہ کر رکھا ہے۔ یوں ہی شادی کو ایک سال بیت گیا اور وہ دونوں ایک بیٹے کے ماں باپ بن گئے۔عظمیٰ نے گھر میں ایڈجسٹ کرنے کی پوری کوشش کی ۔وہ کام جو کبھی نہیں کئے تھے کرنے لگی۔ گھر کی آرائش میں دلچسپی لی تو گھر کا نقشہ ہی بدل ڈالا۔ گھر پر مہمانوں کی آمد ہوتی تو کئی قسم کے پکوان بنا لیتی۔اور احمر یہ سمجھ بیٹھے کہ یہ اب گھرہستن ہو گئی ہے ۔ مگر ایک خلش رہ رہ کر عظمیٰ کے دل میں اُٹھتی تھی کہ کیا اس کی تعلیم ، قابلیت اور عملی میدان میں کچھ کر گزرنے کا جذبہ سبھی رائیگاں چلے گئے ...........اور کس قیمت پر !
کئی بار دبی زبان سے احمر کو ان کا وعدہ یاد دلایا۔اور وہ ہنس کر ٹال گئے اور کبھی یہ کہہ دیتے کہ اپنے سب وعدے پورے کروں گا۔پھر احمر نے حالاتِ حاضرہ پر ایک پندرہ روزہ رسالہ نکالنے کا سوچا تو عظمیٰ دل ہی دل میں بہت خوش ہوئی ۔ کئی آرٹیکل لکھ ڈالے ۔احمر کو دکھائے بھی مگر انہوں نے رسالہ کسی دوست کے لئے نکالا تھا اور عظمیٰ کو اس میں عمل دخل تو کیا کچھ لکھنے کا موقع بھی نہ دیا گیا۔احمر نے کئی لوگوں کو کاروبار کے لئے پیسہ دیا کئی غریب لڑکیوں کی شادیاں کروائیں۔ کچھ یتیم بچوں کی تعلیم کا خرچ اُٹھا رکھا تھا ۔ علاقے کے ایک میڈیکل سٹور کے مالک کو کچھ رقم ماہانہ دیا کرتے تھے کہ نادار لوگوں کو مفت دوائی مہیا ہو سکے۔غرض یہ کہ سارے جہاں کا درد تو تھا مگر عظمیٰ کے لئے کوئی پراجیکٹ شرو  ع کرتے ایسا کوئی ارادہ دور دور تک نظر نہیں آتا تھا۔  عظمیٰ کو اب اندازہ ہونے لگا تھا کہ احمر کیا چاہتے ہیں ۔
سو خاموش رہنے لگی اور چڑچڑی سی ہو گئی ۔خود سے لا پرواہ سی رہنے لگی ۔ خود فراموشی کے عالم میں گھر میں چلتی پھرتی سب فرائض نبھاتی۔ اس کے ذہن میں کئی خیال آتے کبھی اُسے اپنا وجود کسی گھریلو ملازمہ کا سا نظر آتا اور کبھی اُسے اپنی حقیقت ایک خوبصورت ڈیکوریشن پیس سے زیادہ نہ لگتی۔ احمر ہر بات میں اپنی برتری جتانے کے قائل تھے کبھی کوئی اس کے پکائے ہوئے کھانے کی تعریف کرنے لگتا تو فوراً بات بدل دیتے ۔’’آپ یہ نان لیجئے نا دیکھئے کتنے خستہ اور تازہ ہیں میں خود بازار جا کر لایا ہوں۔ ‘‘اگر کوئی گھر کی آرائش کو سراہتا یا اس کے ذوق کی تعریف کرتا تو فوراً بول اُٹھتے ’’ارے بھئی انہیں بھی تو ہم نے پسند کیا تھا نا۔ اور ہماری تعریف کیجئے کہ ہم نے کبھی ان کسی بات کو ٹھکرایا نہیں‘‘۔اسی طرح شادی کو چھ سات گزر گئے۔
اُن کا بیٹا سکول جانے لگا تھا عظمیٰ کی تنہائی اور بڑھ گئی تھی۔ اُسے عام خواتین کی طرح shopping کرنا یا گھنٹوں فون پر gossipکرنا یا kitty partiesمیں جانا پسند نہ تھا۔احمر کی کاروباری مصروفیات بھی بڑھ گئیں تھیں۔ ایک دن اس نے احمر سے ڈائریکٹ بات کر ہی لی کہ میں سخت ڈپریشن کا شکار ہوں۔اور دو تین تجاویز اُن کے سامنے رکھیں کہ اسے کوئی سکول کھول دیں یا لڑکیوں کے لئے کوئی ادارہ بنا دیں کمپیوٹر کی تعلیم کا یا پھر جو امداد وہ لوگوں کی کرتے ہیں اس کو organizeکر لیں اور ایک NGO بنا لیں۔ احمر نے کسی بات سے انکار نہیں کیااور نئے گھر کے ساتھ سکول کی عمارت بنانے کی منظوری دے دی ساتھ ہی اپنے ایک پلازہ میں لڑکیوں کے کے لئے کمپیوٹر سینٹر کھولنے پر آمادہ ہوگئے۔ 
تاہم بعد میں ان میں سے کوئی کام نہ کیا۔کمپیوٹر سنٹر کی جگہ ایک poly clinic بن گیا اور سکول کی جگہ کسی کاروباری خسارے کی نذر کردی۔لیکن ان کے رویے میں تھوڑی سی تبدیلی آ گئی ۔ کبھی کبھار اپنے کاروبار کے لئے مشورہ کر لیتے کچھ letters لکھوا لیتے کوئی feasibility بنوا لیتے ۔ مگر ساتھ ہی کسی بہانے سے ایک ناقص العقل عورت کے خطاب سے بھی نواز دیتے۔ عظمیٰ کو لگتا کہ احمر نے اس کے گرد ایک نظر نہ آنے والا حصار کھینچ رکھا ہے یا پھر اُسے ایک مدار میں گردش کا پابند کر دیا ہے۔ جس سے باہر نکلنے پروہ کسی شہابِ ثاقب کی طرح تباہ ہو سکتی ہے۔ کبھی وہ سوچتی کہ احمر اس کے ساتھ ایک ایسی ماں کی طرح پیش آرہے ہیں جو ہر بارضدکرتے، روتے ہوئے بچے کو چپ کروانے کے لئے ایک میٹھی گولی کھانے کو دے دیتی ہے، لیکن اس کا من پسند کھلونا نہیں دیتی۔
عظمیٰ بھی مجبور تھی ایک مشرقی معاشرے میں کسی بھی عورت کے لئے جو ضابطۂ اخلاق ہوتا ہے اس کی پابند تھی ایک بچے کی ماں تھی اور سب سے بڑھ کر یہ کہ اب بھی احمر سے محبت کرتی تھی۔کیونکہ اس کے خیال میں محبت یا شادی ایک package  dealہوتی ہے جس میں آپ کسی کو اپنی زندگی کا حصہ بناتے ہیں۔ اس package میں ہم سفر کی خوبیوں کے ساتھ خامیاں بھی آپ کو قبول کرنی پڑتی ہیں اور ان کے ساتھ عمر بھر گزارہ بھی کرنا ہوتا ہے۔ اب وہ اپنے آپ کو سمجھانے لگی تھی کہ ہو سکتا ہے احمر جو اسے گھر کی محفوظ پناہ گاہ میں رکھنا چاہتا ہے اس کا محرک عظمیٰ کے لئے اس کی محبت ہو یا پھر یہ کہ ہو سکتا ہے اگر وہ کام کرنے لگتی تو گھر کی پرسکون ، محفوظ اور آرامدہ زندگی کے لئے ترستی۔ہو سکتا ہے جس زندگی پر وہ کڑھتی ہے وہ ہی سب سے بڑی نعمت ہو۔ایسے ہی دلاسے وہ خود کو دیا کرتی۔
احمر کے ایک دوست آفاق کا ذاتی اخبار تھا اتفاق سے ان کو کسی انگلش آرٹیکل کا ترجمہ کرواناتھا۔انہوں نے احمر سے ذکر کیا تواحمر نے یہ کام عظمیٰ کو دے دیا۔عظمیٰ یہ کام لے کر بہت خوش ہوئی اور سمجھی کہ اس کا صبر رنگ لے آیا ہے مگر  اس کی ساری خوشی اس وقت کافور ہو گئی جب ترجمہ دیکھ کر  احمر نے کہا اس پر سے اپنا نام حذف کر دو۔ عظمیٰ نے اپنا نام مٹا کر ۔’’ع۔ا‘‘لکھ دیا ۔ اس کے بعد آفاق صاحب کی فرمائشیں احمر کے توسط سے آتی رہیں کہ بھابھی سے کہو بجٹ پر کچھ لکھ دیں ،خودکشی کے موضوع پر لکھ دیں ، وغیرہ وغیرہ کچھ مہینوں کے بعد عظمیٰ نے کہا کہ میں چاہتی ہوں کہ آرٹیکل اپنے نام سے لکھوں تو یہ سلسلہ موقوف ہو گیا۔عظمیٰ سمجھ گئی کہ احمر کو یہ کسی طور گوارا نہیں کہ اس کی اپنی کوئی شناخت ہو یا پھر وہ اس کی قابلیت سے خوفزدہ تھے کہ کل کلاں کواُن کا تعارف یوں نہ ہونے لگے ان سے ملئے یہ احمر صاحب ہیں کالم نویس عظمیٰ احمرکے شوہر.......
عظمیٰ جان چکی تھی احمر نے اپنی بیوی کی حیثیت کا جو تعین کر رکھا ہے اس سے ہٹ کر وہ کسی مقام پر اس کو دیکھنا ہر گز گوارا نہیں کریں گے مگر اس حقیقت سے جان بوجھ کر آنکھ چرائے رہتی۔ اس بد رنگ سچ کو وہ خوبصورت بہانوں کے رنگین چشمے سے دیکھتی ۔اور اپنے ذہنی خلفشار کو تسلیوں کی تھپکیاںدے کر سلا دیا کرتی۔
آج احمر نے اپنے پُرانے دوستوں کو چائے پر بلایا تھا۔چونکہ کسی کی فیملی ساتھ نہیں تھی اس لئے عظمیٰ سلام دعا کے بعد اپنے کمرے میں آگئی ۔ کچھ دیر بعد لاؤنج میں کسی کام سے گئی تو احمر کی طنزیہ آواز نے اس کے قدم جکڑ لئے وہ بڑے فخر سے کہہ رہے تھے ’’عورت کو اس کے صحیح مقام پر کیسے رکھا جاتا ہے یہ آپ مجھ سے سیکھئے ۔میں نے شادی بھی اپنی پسند سے کی اور بیوی کو نہ ملازمت کرے دی نہ ہی کوئی کاروبار۔عورتیں کام کرنے لگیں تو مرد کی برابری کرنے لگتیںہیں۔اب میری بیوی کو دیکھو اعلیٰ تعلیم یافتہ ہے کسی بھی محفل میں جائے تو لوگ رشک کی نگاہ سے دیکھتے ہیں آہستہ آہستہ میں نے اُسے گھرہستن بنا دیاہے۔میں نے اُسے  اتنا dependent  بنا دیا ہے کہ اب وہ خود کوئی فیصلہ کرتے ہوئے بھی گھبراتی ہے۔ گھر سے اکیلی کہیں جانا تو دور ماں کے گھر نہیں جا سکتی میرے بغیر۔۔۔۔۔‘‘
عظمیٰ کو اس پل یوں لگا کہ اس کے سر کے تاج سے افتخار کے سارے پر اس کے اپنے ’’سرتاج‘‘ نے نوچ لئے ہوں اور اس کی خود اعتمادی کی دولت لوٹ کر اس کو بالکل تہی داماں کر دیا ہو۔۔۔۔۔

بس ایک دن
اعجاز عبید

اس نےماچس کی تیلی بجھا کر چاۓ کی خالی پیالی میں ڈال دی۔ پیالی میں بچی ہوئی چاۓ اور چاۓ کی پتیاں اور دو سگریٹوں کے ٹکڑے اور تین ماچس کی تیلیاں پہلے سے موجودتھیں ۔ آج سے پہلے وہ وہاں کبھی نہیں آیا تھا۔ یہ ریستوراں اس ک لیے بے حد اجنبی تھا مگر وہ یہ محسوس کرنے کی کوشش کرنے لگا جیسے وہ پہلے بھی یہاں آیا ہے ۔ یہاں کے بغیر وردی کے ویٹرس کو ، ریستوراں کے ایک کونے کے کاؤنٹر پر بیٹھے ہوۓ مالک کو جو بار بار اپنی عینک اتار کر اس کے دھندلے شیشوں کو میلے سے رومال سے صاف کر رہا ہے، ان سب کو اس نے پہلے بھی کبھی دیکھا ہے۔ اسے ان رومانی ناولوں کا خیال آیا جن میں ہیرو ہیروئن سے یہ کہتا ہوا دکھایا جاتا ہے کہ ’’ مجھے ایسا محسوس ہوتا ہے کہ جیسے میں نے تم کو پچھلے جنم میں دیکھا تھا۔ تم نہ جانے کتنے سو کتنے قبل مسیح میں توتن  خامن  یاکسی اور فرعون مصر کے اہرام کے کسی اندرونی کمرے کی طاق میں چربی کے چراغ جلا رہی تھیں اور میں تم کو دیکھ رہا تھا’‘۔ یا پھر ان فلمی منظروں کی طرح جس میں ہیرو ، ہیروئین کے دوپٹے کو اپنی انگلی میں لپیٹ کر اس سے کہتا ہے کہ ’ہم پہلے خوابوں میں ملے تھے۔ اور آج تم کو حقیقت میں دیکھ رہا ہوں ۔ اور دونوں بغیر کسی آرکسٹرا کے فی البدیہہ شاعری کر کے گانا شروع کر دیتے ہیں۔
’ہونہہ اس نے اپنا سر جھٹک دیا ۔ یہ رومانی اور بچکانہ خیالات ۔۔۔۔ اس کی پرانی زندگی کے تھے ۔ پرانی زندگی جو نہایت جذباتی تھی ۔۔ بچکانی اور بھونڈی ۔۔۔
’’ دو چاۓ اور چار سموسے‘‘ اس کے پیچھے والی میز پر بیٹھے ہوۓ دو آدمیوں میں سے ایک کی کرخت آواز نے اس کے خیالات کو منتشر کر دیا ۔ مگر پھر اس نے سوچ کے تانے بانے ملاۓ۔ ’’پرانی زندگی ۔۔۔ جو کب سے ایک ہی راستے پر چلی جا رہی تھی ۔  بالکل طے شدہ ۔۔ صبح نو بجے ناشتے کے لیے جلدی مچاتے ہوۓ سُمترا سے لڑنا۔ اور ماں سے اس کی شکایت کرنا ۔ اور پھر سائیکل اٹھا کر فائلوں کو اپنا خون پلانے دفتر کے لیے چل دینا ۔ راستے۔ وہی روز کے جانے پہچانے راستے۔ راستے میں ملنے والے وہی جانے پہچانے لوگ جن میں سے کچھ کو وہ سلام  کرتا، کچھ اسے سلام کرتے۔ کچھ کو وہ محض پہچان کر دوسری طرف دیکھنے لگتا۔ کچھ اسے پہچان کر منہہ موڑ لیتے۔ ہ شکل آشنا کو تو سلام نہیں کیا جا سکتا نا!۔ پھر ایک مسکراہٹ کی نقاب اسے اپنے چہرے پر چڑھانی ہوتی۔ زبردستی وہ لوگوں کو بتاتا ۔ ’’ ٹھیک ہے سب ‘‘ ۔ ’’بس ۔۔۔ گزر رہی ہے‘‘ ۔ ’’آپ کی دعا ہے ‘‘ انہیں وہ یہ نہیں کہتا کہ ماں کو پھر رات کو دورہ پڑا ہے۔ بہن کے لیے آیا ہوا ایک اور رشتہ ختم ہو گیا کیونکہ لڑکا فرج اور اسکوٹر مانگ رہا تھا ۔ مگر وہی چند گنے چنے فقرے ہر بار اس کی زبان سے پھسل جاتے جیسے واقعی سب  خیریت ہے۔ پھر دس بجے تک دفتر کے باہری پھاٹک پر سائیکل سے اترتے ہی بوٹ پالش والا لڑکا ہمیشہ سوال کرتا ’’ صاحب پالش‘‘ اور وہ ہمیشہ ٹالتا ہوا اندر چلا جاتا ۔ ۔ وہاں ۔۔۔ پھر وہی دفتر کے ساتھی ۔ پھر وہی کچھ گنے چنے فقرے  اسی کی زبان پر آتے ’کیا حال ہے ۔’کیسی گزر رہی ہے ‘ ۔ سب خیریت ہے ۔۔۔۔‘‘ ہونہہ  ۔ بلکہ ہو  و و ،ہنہہ ۔ سب خیریت ہے۔ پھر دفتر کی فائلیں ۔ صاحب کی گھنٹی ۔ جب اسے سگریٹ بجھا کر صاحب کے کمرے میں جانا پڑتا ۔ کل وہ دفتر جاکر صاحب سے ملے گا اور ان کے سامنے بے تکلفی سے سگریٹ پئے گا ۔ 
’’یہ ایک روپیہ پچاس پیسے ،پندرہ پیسے تمہاری ٹپ‘‘ پڑوس کی میز سےآواز آئی ۔ اور وہ رک کر پھر سوچنےلگا۔ وہ کل صاحب کے سامنے سگریٹ ضرور پیۓ گا ۔ اسے اس خیال سے بڑی خوشی ہوئی ۔ لنچ کے وقفے میں دفتر کے سارے لوگ صاحب کی برائیاں کرنے ، نئی اسٹینو سے اس کے عشق کی داستان نمک مرچ لگا کر بیان کی جاتی ۔ وہ محض کینٹین میں جاکر بیٹھ جاتا اور بیرا اس کے سامنے ایک آملیٹ اور چار سلائس خود ہی رکھ جاتا۔ اسے آرڈر دینے کی ضرورت نہیں تھی۔ کل وہ جب دفتر صاحب کے سامنے سگریٹ پینے جاۓ گا تو کینٹین میں جا کر کچھ اور چیز کھاۓ گا ۔ مٹن چاپ ۔ پنیر پکوڑا ۔ یا کوئی پیسٹری پھر اسےخیال آیا وہ اب تک اپنے پرانے صاحب کو صاحب کے نام سے یاد کر رہا ہے۔ نہیں ۔ ۔ اب وہ اسے محض پوار صاحب کہے گا ۔ ہوگا سالا کسی اور کا صاحب ۔ ان تمام بیوقوفوں کا صاحب جو دن بھر روٹین ورک کرتے رہتے ہیں اسی کی گھنٹی پر چونک جاتے ہیں اور اپنی سگریٹ بجھا دیتے ہیں ۔ بلکہ وہ کل پوار کو بھی سگریٹ آفر کرے گا۔ اسےخوشی ہوئی کہ اس بار اس نے اپنے پرانے صاحب کو پوار صاحب ہی نہیں ، صرف پوار کے نام سے یاد کیا ۔ ’’تین کوکا کولا ۔ پہلے پانی ۔۔۔‘‘ پڑوس کی میز پر کچھ اور لوگ آ گۓ تھے ۔ تو کل وہ دفتر صرف پوار سے ملے گا ، اس نے پھر سوچا ۔ وہ رام بھروسے شرما اور آلوک چودھری اور نعیم الحسن کے پاس نہیں بیٹھے گا۔ وہ لوگ خود ہی روٹین والی باتیں کریں گے۔ اپنے اگلے اِنکریمنٹ کی، پرموشن نہ ہونے کی ، پراوڈنٹ فنڈ کی، مکان کے کراۓ کی اور بجلی کےبل کی اور بیویوں کی ساڑیاں اور زیورات خریدنے کی اور پھر اسے مشورہ دیں گے کہ وہ جلدی سے شادی کر لے اور اسےکہیں گے  کہ وہ کسی دن وندنا سے انہیں ملواۓ۔ 
وندنا ۔۔۔ اس نے اپنی پینٹ کی دائیں جیب میں ہاتھ ڈالا اور ایک پرچہ محسوس کیا ۔ کچھ دیر تک وہ اپنی جیب میں ہی اس پرچے کو محسوس کرنا رہا جیسےوندنا کو چوری چھُپے چوم رہا ہو ۔ کچھ دیر بعد اس نے وہ پرچہ نکالا اور بارہویں بار پڑھا ’’ کل ریلوے سٹیشن کے بس سٹاپ پر ملوں گی۔ شام چھ بجے ۔۔ وندنا ‘‘ ’صاحب بِل‘ پڑوس کی میز سےآواز آئی ۔اس نے پرچہ پھر پڑھا ’’کل ریلوے …… ‘‘ اس نے ۔ پرچہ پھاڑ کر ٹکڑے ٹکڑے کرکےایش ٹرے میں ڈال دیا اور اگلی سگریٹ جلانے کے بعد ماچس کی تیلی ایش ٹرے میں ڈال کر اس پرچے کےشعلے اور پھر راکھ میں تبدیل ہونے کا تماشہ دیکھتا رہا۔ یہ بھی سب بچکانہ پن ہے ۔ ہر دوسرےتیسرےدن وندنا سے ملاقات ۔ کسی بس سٹاپ پر ، کسی کافی ہاؤس میں۔ کافی کی تلخی کے ساتھ زبردستی کی با ت چیت  ۔ ابتک وہ اس سے کتنا جھوٹ بولتا رہا ہے ۔ یہاں تک کہ اس نے کہا تھا کہ وہ وندنا کے بغیر جی نہیں سکےگا ۔ مگر یہ تو شاید وہ وندنا کی شادی کے بعد کسی اور وندنا ، وسنتا یا وملا سےبھی کہہ دے گا ۔ اس کے ہونے یا نہ ہونے سے اس کے مرنے جینے پر کوئی اثر نہیں پڑے گا۔ اسے وندنا سے کبھی محبت نہیں تھی۔ بس خوش شکل لڑکی ہے۔ اگر اس سے اسےمحبت تھی تو وہ شاید یہ لمحاتی جذبہ تھا جو ایک عرصے سے ڈیپ فریز میں رکھا تھا ۔ اب وہ اس جذبے کو نکال کر پھینک دے گا۔ اب وہ وندنا سے بھی نہیں ملے گا۔ مسکرایا ۔ اسے خوشی ہوئی کہ اب اس نے اپنی پرانی زندگی کی جذباتیت سے چھٹکارا پا لیا ہے۔ اس نے ایک اور ماچس کی تیلی چلائی اور اسے بجھا کر ایش ٹرے میں پڑے سگریٹ کے ٹکڑوں کو اندر ہی اندر کریدتا رہا ۔ 
’’تین چاۓ ۔‘‘ ایک میز سے آواز آئی ۔ پھر ٹن ٹن ٹن ٹن ٹن ۔ وال کلاک نے پانچ بجاۓ۔ وہ چونک گیا۔ ہوں۔۔۔ تو ابھی پانچ بجے ہیں، ابھی کل تک وہ اس وقت کا نہایت بے چینی سے انتظار کرتا تھا ۔ اور اپنی فائلیں بند کر کے اپنی میز سے اٹھ کر دوسرے لوگوں سے الٹی سیدھی روز مرہ کی باتیں کرتا ہو ا باہر نکل آتا تھا اور پھر سائیکل اٹھاکر  گھر کے لیے ، یا کسی ریستوراں کے لیے ، کچھ خریدنے کے لیے یا وندنا سے ملنے کے لیے روانہ ہو جاتا تھا۔ اور آج ۔۔ وہ آرام سے یہاں پانچ بجے بیٹھا ہوا ہے۔ اسے کسی کام کی جلدی نہیں ہے۔ اسے یہاں سے کہیں نہیں جانا ہے اسے 6 بجے سے پہلے پہلے ریلوے اسٹیشن کے بس اسٹاپ پر بھی نہیں پہنچنا ہے۔ کل اسے پھر دس بجے بھاگ کر دفتر بھی نہیں جانا ہے۔ مگر ماں سے کیا کہے گا ۔۔۔ آج تو اس نے ایک بجے گھر آکر کہہ دیا تھا کہ اس نے چھٹی لے لی ہے۔ اپنے استعفے کی بات وہ ماں سے نہیں کہہ سکا تھا۔ مگر کیا یہ جذباتیت نہیں تھی، اس نے ماں کو کیوں نہیں بتا دیا۔ خیر ۔ آج رات کو وہ کہہ دے گا کہ اس نے استعفیٰ دے دیا ہے اور اب گھر کا جو حال ہو ، اس سے اس کا کوئی تعلّق نہیں۔ مگر مان کو تسلی دی جا سکتی ہے کہ وہ جلد ہی دلّی جاۓ گا اور وہاں اسے دوسری بہتر نوکری ملنے والی ہے۔ 
اب ہوٹل کی ساری میزیں اچانک آباد ہو گئی تھیں۔ اور بے حد شور ہونے لگا تھا۔ پہلے اسے یہ محسوس کر کے خوشی ہوئی کہ اس شور سے اس کا کوئی تعلق نہیں ہے ۔ کیونکہ وہ اکیلا ہے پھر اسے اچانک محسوس ہو کہ ۔ شور بڑھتا جا رہا ہے۔ اس نے محسوس کیا کہ وہ ایک پل بھی اس ریستوراں میں نہیں بیٹھ سکتا۔ اس نے وال کلاک کی طرف نظر یں اٹھائیں ، ساڑے پانچ بجنے والے تھے ۔ وہ اٹھا اور چپ چاپ کاؤنٹر پر ہی جا کر بل مانگ کر پیسے ادا کیے۔ پھر باہر آکر کچھ دیر وہ ریستوران کے دراوازے پر کھڑا رہا۔ باہر اسے کافی کھُلا کھُلا سا محسوس ہوا ۔ اس نے اِدھر اُدھر کی دوکانوں پر نظر ڈالی ۔ سامنے ایک بک سٹال تھا۔ اس نے سوچا کچھ رسالے وغیرہ ہی دیکھے جائیں ۔ تیزی سے اس نے سڑک پار کی ۔ 
جیسے ہی وہ بک اسٹال پر پہنچا ۔ باہر ہی لٹکے ہوۓ رسالوں میں اسے ’فیمنا ‘ کا نیا شمارہ نظر آیا ۔ اسے یاد آیا کہ وہ یہ رسالہ سمترا کے لیے خریدتا ہے اس نے وہ شمارہ خرید لیا ۔ پھر سوچنے لگا ماں کے لیے گیتا کا کوئی نسخہ لیتا چلے ماں نے اس سے کئی بار کہا بھی ہے ۔ اس نے یہ بھی لے لیا ۔ اور وندنا کے لیے۔۔۔ اسےبھی بہت دن سے کوئی تحفہ نہیں دیا ہے کیوں نہ وہ اس کے لیے بھی ڈمیسن رابنس کا کوئی ناول خریدلے ۔ پچھلا والا ’I should have known ‘ اسے کتنا پسند آیا تھا۔ جب وہ یہ سب خرید چکا تو پیسوں کے لیے اس نے غلطی سے اپنی پتلون کی دائیں جیب میں ہاتھ ڈالا ، اس میں اب کچھ نہیں تھا ۔ اس نے اپنا دایاں ہاتھ اسے جیب میں رہنے دیا اور پھر کتابوں رسالوں کو بغل میں دبا کر بائیں ہاتھ سے پتلون کی بائیں جیب میں ہاتھ ڈال کر پیسے نکالے اور کتابوں رسالوں کی قیمت ادا کی ۔ مگر اس کا دایاں ہاتھ ابھی بھی پتلون کی دائیں جیب میں تھا جو خالی تھی ۔ ’’کل ریلوے سٹیشن  ………‘‘ اچانک اسے محسوس ہوا کہ اس کی اس جیب کے خلا نے اسے چاروں طرف سے جکڑ  لیا ہے۔ وہ مکڑی کے جالوں میں الجھتا جارہا ہے وہ خود ایک ننھی مکھی ہے اور بڑی سی کوئی مکڑی اسکے گرد جالہ بنتی ہوئی چلی آرہی ہے ، اس جالے کا مرکز اس کی پینٹ کی خالی دائیں جیب ہے۔ اور جالا بڑھتا جارہا ہے بڑھتا جا رہا ہے ، بڑھتا جا ……… 
 
نظمیں
ہمزاد
 پروین شیر

.مرا ہمزاد ہے یہ کینوس میرا
میں اس کی اجلی دھرتی پر
اُگاتی ہوں غموں کے ایسے پودے
جن کی شاخوں پر گلابی پھول کھلتے ہیں
مرا ہمزاد، میرا کینوس
میرے سبھی دکھ درد کا ساجھی رہا ہے عمر بھر میری
یہ خود مِٹ کر مری پہچان بنتا ہے
مرے دل کے سبھی افسانے اس پر ہیں رقم جیسے
مرا ہمزاد ہو
یعنی
مرا ہی دوسرا رُخ ہو
 
الوداع

عدیل اعجاز

میں جب اس شام کی دہلیز پر دم توڑتے دن کی طرف 
افسردگی سے دیکھتا ہوں، تو کوئی آہستگی سے مجھ سے کہتا ہے
چلو زاد سفر باندھو۔۔ یہ بستی اب پرائی ہے
سبھی رشتے سبھی ناطے سبک رفتار لمحوں کی قبا میں ٹوٹنے کو ہیں
کوئی پل میں شناسائی دیار غیر بن کر اجنبیت کو جنم دے گی
یہ راہیں جو ابھی کچھ دیر پہلے میری سانسوں میں دھڑکتی تھیں
میری آنکھوں کی رونق تھیں
ابھی کچھ دیر میں مجھ کو سیہ تنہائیوں کے کرب میں لا کر افق میں ڈوب جائیگی
اور میرا نام اک میلے سے کتبے پر لکھا رہ جائے گا
اور میرے بعد جو بستی میں اترے گا وہ لاکھوں رفتگاں میں کیوں میری تختی کو ڈھونڈے گا۔ کہ میرا نام لاکھوں تختیوں میں ڈوب جائے گی۔
وہ کہتا ہے چلو اٹھو کہ دن کے ڈوبنے سے اب کوئی لمحہ ہوا کے دوش پر ایسا نہیں باقی ۔۔۔ کہ جس سے میری سانسوں کی حرارت زندگی پائے مگر اس شام کی دہلیز پر بیٹھے سبھی یارو۔۔۔ گواہ رہنا کی میں جو آج کی اس محفل اخلاص و شفقت میں فقط تنکے کی صورت ہوں۔
گئے وقتوں کے مرقد پر لگا کتبہ نہیں ہوں، بارشوں کی زد میں آ کر جو زمین میں اتر جاآے، وجود زندگی کھو دے۔
نہ میں بچے کی تختی پر لکھا وہ حرف ہوں جس کو فقط اسفنج کا ٹکڑا مٹا دے
میرے یارو مجھے یاد رکھنا، میں کہ اس جہد کا اک تسلسل ہوں
جسے تاریخ نے صدیوں سے اپنے جسم میں محفوظ رکھا ہے
کبھی سقراط کی مد میں۔ کبھی شبیر کی حد میں
کبھی مصلوب کی صورت۔ کبھی منصور کی صورت
میرے یارو۔۔ مجھے تم یاد رکھنا۔ میں تمہاری یاد کی ٹہنی کی سانسوں پر بسی خوشبو کی صورت ہمسفر ہوں گا۔
میری نظریں، جو اس ہوٹل کے شیشے پر جمی ہوں گی، کبھی تم اس طرف کو آئو تو یہ تمہارے ذہن کے گمنام گوشوں میں، میری یادوں کے سارے زمزمے آباد کر دے گی۔
کبھی جو رات کی ممتا بھرے بازو۔
تمھیں لوری سنا کر نیند کی آغوش بخشیں اور سمندر سے ابھرتی تیز اور میٹھی ہوائیں جو تمھیں پلکیں بچھانے پر کبھی مجبور کر دیں گی تو میں اس جاگنے سونے کے لمحوں میں تمھیں آواز دوں گا۔
میرے یارو مجھے تم یاد رکھنا۔۔۔ میں جو اس شہر وفا میں آبسا اور آخری منزل سمجھ بیٹھا کہ جیسے میری جہد بقا کی آخری حد ہے۔
مگر کس کو دوام خضروی حاصل ۔
کہ میں اک بار پھر اپنے جنوں کے امتحاں خاطر۔۔۔ نئی منزل، نئے رستوں پر چلنے کی تمنا میں۔ ہزاروں نقش پا اس سرزمین پہ ثبت کر کے اب یہاں سے جا رہا ہوں۔
میں کہ جس کے واسطے ہر راستہ اک اجنبیت کی ردا میں تھا۔ میں تنہا اس نظر میں چل کے آیا تھا۔
مگر میرے رفیقو! آج جب اس شہر سے میں جا رہا ہوں تو میرے دامن میں لاکھوں شفقتوں کے، الفتوں اور دعائوں کے خزینے ہیں جو تم سب نے یہ بخشے ہیں۔ یہی اک بار پھر مجھ کو یہاں سب کھینچ لائیں گے کہ سب کی شفقتوں کا قرض بھی مجھ کو چکانا ہے
خدا حافظ 
میرے پیارو ، میرے یارو
 
اَب تُو جو نہیں تو کون کہے
(بنام فیض احمد فیض)
 ماجد صدّیقی

جانے پہ ترے قریہ قریہ کیا کہیے کیا ویرانی ہے
سُونے ہیں سماعت کے آنگن آنکھوں میں عجب حیرانی ہے
مشکل ہے کوئی کچھ کہہ گزرے چپ رہنے میں آسانی ہے
منسوب ہیں عقل و خرد جس سے نایاب وُہی نادانی ہے

دل بیچے جان خریدے جو، کوئی بھی تو شخص نہیں ایسا
آئے نہ نظر اِک کُنگرہ بھی چاہت کے عرشِ بریں ایسا
زینت ہو جو وقت کے جھُومر کی ملتا ہی کہاں ہے نگیں ایسا
ہو مشکِ ختن سی جس کی مہک غنچہ نہ کھِلے گا کہیں ایسا

مقصدکی بلندی سے، تجھ سی حاصل ہی یہاں نسبت ہے کسے
ہر حرف میں اشک سمونے کی اِس شہر میں اَب فرصت ہے کسے
جس عیب پہ تُو مغضوب رہا اَب بزم میں ایسی لَت ہے کِسے
اِس خاک چمن کے ذرّوں سے تجھ ایسی بھلا رغبت ہے کسے

باہوںمیں پڑی زنجیروں کو اِک طُرفہ تکلّم تُو نے دیا
دل دل میں سلگتے جذبوں کی کلیوں کو تبسّم تو نے دیا
ہیبت سے دبک جانے والی چاہت کو تلاطم تو نے دیا
ہونٹوں پہ مچلتے لفظوں کو موجوں سا ترنّم تو نے دیا

سکھ چین گنوا کر ہستی کے تو کود پڑا زندانوں میں
معتوب رہا تو اپنوں میں، محبوب را بیگانوں میں
اس دیس سے الفت میں کیا کیا حدّت تھی ترے ارمانوں میں 
روشن تھے الاؤ تن میں ترے تھا خون کہاں شریانوں میں

قفلوں کے دہانے وا کرنے آہن کو زباں تک دی تو نے
ہیروں سی، زرِ خالص جیسی، ہر بات تھی جو بھی کہی  تو نے
لفظوں کو خرامِ ابر دیا، معنی کو جلا بخشی تو نے
کرنے کو نہیں کیا کچھ سیکھا ہر زخم کی بخیہ گری تُو نے

محبوب سے نسبت کے ناتے نسبت تھی رقیبوں تک سے تجھے
واجن پہ ترے تھے روزن ودر آنکھیں تھیں بچھی بازو تھے کھلے
یہ حد بھی پھلانگی یُوں تو نے وہ لوگ بھی تھے محبوب ترے
پِسنا ہی مقدّر تھا جن کا شہ زوروں کے قدموں کے تلے

گلچیں کے لئے جو جھکتی ہے اُس شاخ کا ماتم تُو نے کیا
جینے کا جسے مقصودکہیں وہ امرت بھی سم تو نے کیا
دل خون کیا اور آنکھیں کو برسوں کے لئے نم تو نے کیا
چھیڑا نہ کسی نے جس کو کبھی اُس آگ کو مدّھم تو نے کیا

تھک ہار کے رُکتے قدموں کو تحریک سفر کی دی تو نے
تھی راہِستم میں صعوبت جو اپنے ہی بدن پہ سہی تو نے
ہر آنکھ میں کیا کیا بیداری لفظوں کی کھنک سے بھری تو نے
توضیح کریں کیا اُس شب کی جس شب کی سحر تھی، کی تو نے

تُو نے ہی کہا تھا اِک جانب، اَب چارۂ ہجراں کوئی نہیں
تاریکیٔ شب جو دُور کرے وہ صبحِ درخشاں کوئی نہیں
’’شیرینیٔ لب، خوشبوئے دہن اب شوق کا عنوان کوئی نہیں
شادابی دل، تفریحِ نظر، اب زیست کا درماں کوئی نہیں‘‘

اور ساتھ ہی تو نے یہ بھی کہا، ہیں خوار و زبوں ہم آج تو کیا
جس دِور کی ہم راہ تکتے ہیں وہ دور کبھی تو لوٹے گا
’’آزاد ہیں اپنے فکر و عمل، بھرپور خزینہ ہمت کا
اِک عمر ہے اپنی ہر ساعت، امروز ہے اپنا ہر فردا‘‘

وہ فردا بھی امروز ہوا بننے کی نہیں پر بات کوئی
حق جس کی نظر میں ہے اُس کا دیتا ہی نہیں ہے سات کوئی
چھائی ہے جو اک مدّت سے اُسے کہتا ہی نہیں ہے رات کوئی
اس رات میں جھلمل تاروں کی اترے گی کہاں بارات کوئی

اب تو جو نہیں تو کون کہے دل دل میں چھپے ہیجان ہیں کیا
پہرے ہیں معافی پر کیسے، لفظوں میں نہاں طوفان ہیں کیا
لرزاں ہیں جو خوف سے ہونٹوں پر جی اُٹھنے کے ارمان ہیں کیا
ہوتے ہیں جو نت مجبوروں پر وہ حرص و ہوا کے دان ہیں کیا

اب تو نہیں تو کون کہے، ہیں ایک جو اُن میں فرق ہے کیوں
جو پھونک دے خرمن آشاکے آنکھوں میں چھپی وہ برق ہے کیوں
وہ شخص ہی ایک پسینے میں مزدور ہُوا جو غرق ہے کیوں
کہنے کو ہے دنیا گول مگر یہ غرب ہے کیا یہ شرق کیوں

اب تو جو نہیں تو کون کہے، پُر پیچ ہیں مکرو ہنر کیا کیا
رہزن ہیںجو رہبر بننے کو لُٹواتے ہیں سیم و زر کیا کیا
جو پیڑ غصب کر لیتے ہیں مِلتے ہیں انہیں پھر بر کیا کیا
دہلیز پہ خم کرواتے ہیں حیلوں سے نجانے سر کیا کیا

اب تو جونہیں تو کون کہے اپنوں پہ جفائیں، کیا معنی
دل میلے ہوں تو جسموں پر بُرّاق قبائیں، کیا معنی
ہے جن میں پیام کذب و ریا وہ شوخ ہوائیں ، کیا معنی
پہلے سے سر دربارِ ہوس طے ہوں جو سزائیں کیا معنی

اب تو جو نہیں تو کون کہے، گمنام ہیں اہلِ ہنر کیونکر
کیوں خیر دبا دی جاتی ہے زوروں پہ ہیں فتنہ و شر کیونکر
گھُورے جو کہیں زور آور کو ہوتا ہے وہ زیر و زبر کیونکر
پرواز کرے جو مرضی کی کٹ جائیں اُسی کے پَر کیونکر

اَب تُو جو نہیں تو کون کہے، جو اہلِ نظر ہے کور ہے کیوں
اپنی ہی فضا میں اُڑتے بھی ہاتھوں میں کسی کے ڈور ہے کیوں
ہے کس نے اُسے یہ مقام دیاجو چورہوا وہ چور ہے کیوں
کِیسے میں ہے جسکے مال بہت بستی میں وہی منہ زور ہے کیوں

اَب تُو جو نہیں تو کون کہے، فریاد ہے بے دم کاہے کو
پنگھٹ سے غزال جو ٹھٹھکے تھے وہ بھول چلے رم کا ہے کو
محروم ہے جو عیّاری سے وہ آنکھ رہے نم کاہے کو 
ہے موجۂ باد صبا تک میں ہر آن ملی سم کاہے کاہے کو
اب تو جو نہیں تو کون کہے، عیاش سبھی مختار ہیں کیوں
رکھتے ہیں جو گروی نسلوں کو مقبول وہی سردار ہیں کیوں
شامل تھے جو کل ہم جیسوں میں بندوں کے وہ اب اوتار ہیں کیوں
اک خلق کی خاطر، بہرِ سکوں، وہ باعثِ صد آزار ہیں کیوں

اَب تو جو نہیں تو کون کہے، پامال صداقت کیونکر ہے
ہے ضعف شرافت میں کیسا‘ تحریص میں طاقت کیونکر ہے
مجبور ہیں  جو سازش سے یہاں اُنہی میں عداوت کیونکر ہے 
منفی ہیں عناصر جتنے بھی اُنہی میں رفاقت کیونکر ہے

کچھ دیر ہمارے ساتھ رہو 

 کوثر محمود

کچھ اپنے رنگ بکھرنے دو 
کچھ اپنی خوشبو بکھراؤ 
اور شیریں شبنمی لہجے میں، کوئی نرم ملائم بات کرو 
جس لمحے میں موجود ہیں ہم، یہ لمحہ موج ہے ساگر کی 
تم اِس لمحے کے ساتھ بہو 
کچھ دیر ہمارے ساتھ رہو 
تاریخ کے جبر کی بات ہی کیا 
ہم دونوں کی اوقات ہی کیا 
کچھ رُوپ کا سونا دان کرو، خیرات اپنی مُسکان کرو 
ہم جیسے شاعر لوگوں کا جینا مرنا آسان کرو 
صندل سی بانہیں پھیلاؤ، کچھ نظمیں غزلیں دے جاؤ 
جو شائد باقی رہ جائیں 
پھر دو سو سال کے بعد کوئی نقّاش کمالِ فن کر دے 
اپنی ہر پَور قلم کر دے 
اور راج کٹاس کے پتھر پر
 اِک لوک روایت نقش کرے 
ہم دونوں کو تمثیل کرے، آئینہ عکس بہ عکس کرے 
جس عکس پہ خوشبو لہرائے، جس نقش پہ تتلی رقص کرے 
پھر ایک ہزار برس گزریں، پھر چار ہزار برس گزریں 
آثار شناسی کے ماہر اِس دور کی جب تحقیق کریں 
اِس رسم ُ الخط کو پہچانیں، اِس لمحے کی تصدیق کریں 
یہ لمحہ قائم دائم ہو 
اِس لمحے کی سب کو ملتا ،اُس عہد کے شاعر تک پہنچے 
یہ قصہ آخر تک پہنچے 
کچھ دیر ہمارے ساتھ رہو
 کوئی کیا جانے، لمحہ بھر میں، یہ لمحہ اپنے ساتھ نہ ہو 
کچھ دیر ہمارے ساتھ رہو.

 
مجھے تم سب سے نفرت ہے 

فاتح الدین بشیر

ارے او قاتلو!
تم پر خدا کا رحم 
جو تم نے
جہانِ دل کے سب کوچے، محلے
سب گلی چوبارے تک ویران کر ڈالے
گلستانِ تبسّم روند ڈالے
شہرِ جاں کی سب فصیلیں ڈھا کے
قبرستان کر ڈالیں

تم اپنی ذات میں خود ہی خداوندان و پیغمبر
تمہاری گفتنی و کردنی جو سب
بزعمِ خود تھی یزدانی

جنہیں میں خضر سمجھا تھا۔۔۔۔
وہی شدّاد نکلے ہیں
میں جن کی ذات کا حصّہ۔۔۔۔
وہی بد ذات نکلے ہیں

تمھاری فتح میں تسلیم کر لوں گا
اگر تم۔۔۔
یہ شکستِ دل شکستِ عشق میں تبدیل کر پاؤ

مگر اب تک ضمیرِ قلب کے سینے پہ گویا ایستادہ ہے
علَم اک قرمزی جو اک علامت ہے
محبت جاودانی کے جلال و فتحمندی کی

وہیں۔۔۔۔
اک اور بھی
اتنا ہی اونچا اور قد آور علَم بھی ایستادہ ہے
مگر اس سرخ جھنڈے سے سیہ رنگت جھلکتی ہے
مگر بس فرق اتنا ہے
کہ اس کے روئیں روئیں سے فقط نفرت چھلکتی ہے
وہی نفرت علامت ہے
مرے تم سے تعلق کی
تمہارے میرے رشتے کی

مگر دکھ کیا؟
ابھی الفاظ باقی ہیں
قلم کا ساتھ باقی ہے

مگر جب تک مرے سینے میں اک بھی سانس باقی ہے
مجھے تم سب سے نفرت ہے
مجھے تم سب سے نفرت ہے

 
غزلیں

مصحف اقبال توصیفی ۔۔اعجاز عبید
(ایک ہی زمین میں ایک ساتھ کہی گئیں)

مصحف اقبال توصیفی

اک خواب تھی زندگی ہماری
پھر آنکھ نہیں کھلی ہماری
اپنے جو کبھی نہ ہو سکے ہم
وہ بھی تو کبھی نہ تھی ہماری
دن ڈھل گیا خواب دیکھنے میں
کٹ جاۓ گی رات بھی ہماری
پلکوں پہ یہ پھول آنسوؤں کے
صحرا کی یہ ریت بھی ہماری
ٹاپوں کی صدا سی اس کے غم کی
بے تیغ سِپاہ تھی ہماری
کب ہو گئی میرے قد سے اونچی
دیوار یہ بیچ کی ہماری
دیکھا تو ہر آئنے میں ہم تھے
خود سے ہوئی بات بھی ہماری
آۓ ہو تو یہ غزل بھی سن لو
بے وقت کی راگنی ہماری
 
اعجاز عبید

سمجھو اسے شاعری ہماری
یا دل کی کہو لگی ہماری
پہلے ہی پتنگ کٹ چکی تھی
لو ڈور بھی لُٹ گئی ہماری
اب کس کی امید ، کون آۓ
اب شام بھی بجھ چلی ہماری
کیا چِت بھی تھی، پَٹ بھی تھی تمہاری
لو ۔۔ بات تو مان لی ہماری
کچھ تھا کہ اٹھا رہا سر اپنا
دیکھو تو کج کلہی ہماری
افسانے سنے جو اس کی چُپ میں
کہتی رہی خامشی ہماری

منظور ہاشمی


محنتِ شوق آخر ٹھکانے لگی
اس کی تصویر باتیں بنانے لگی
بولتے منظروں کو بھی چُپ لگ گئی
جب خموشی کہانی سنانے لگی
رات بھرپھول پر اوس روتی رہی
صبح دم اک کلی مسکرانے لگی
اب وہ حیران بھی ہے، پریشان بھی
بے نیازی مری گُل کھِلانے لگی
دھوپ تو سبز شاخوں کی دشمن ہوئی
چاندنی بھی انھیں اب جلانے لگی
شہرِ گریہ کے دیوار و در چُپ ہوئے
تو اداسی ہی آنسو بہانے لگی

پتیپال سنگھ بیتابؔ
۔۱۔

راستے تو کئی کھلے ہیں میاں
ہمیں کچھ بند ہو چکے ہیں میاں

تم جہاں ہم کو ڈھونڈتے ہو ابھی
ہم وہاں سے گذر چکے ہیں میاں

دوسروں سے خود اپنے کوچے میں
ہم پتہ اپنا پوچھتے ہیں میاں

سمت کیسی یہاں سفر کیسا
بھیڑ میں ہم بھی چل رہے ہیں میاں

اب کسی نام سے پکارو ہمیں
ہم تو پہچان کھو چکے ہیں میاں

دھند میں کچھ نظر نہیں آتا
پیچھے مڑ کر جو دیکھتے ہیں میاں

دشت ویران پھر سے ہے بیتاب
قافِلے شب کے اٹھ گئے ہیں میاں

***
 
۔۲۔
سوچتا ہوں کہ ہوا ہو جاؤں
قید سے آج رہا ہوجاؤں

نئے موسم ہوں نیا عالم ہو
نئی ہستی ہو نیا ہوجاؤں

بھری دنیا میں رہوں شامل بھی
اور دنیا سے جدا ہو جاؤں

دستکوں پر بھی رہوں بند کبھی
کبھی آہٹ پہ بھی وا ہو جاؤں

بندگی میں رہوں چاہوں جب تک
اور جب چاہوں خدا ہو جاؤں

باہا رنج میں جی چاہتا ہے
کوئی سیلاب بلا ہوجاؤں

خود اٹھوں موج و طلاطُم بن کر
خود ہی ساحل کی ہوا ہو جاؤں

کاش تو میری دعا ہوجائے
اور میں تیری انا ہوجاؤں

نہ زمیں ہو نہ زمانہ بیتاب
میں خلاؤں میں خلا ہو جاؤں
 
مراق مرزا

یہ کیسا امتحان مرے سر پہ آگیا 
پتھر کا آسمان مرے سر پہ آگیا
قاتل کے راستے میں بچھائے گئے گلاب
اور قتل باغبان مرے سر پہ آگیا
ڈھائے مجھی پہ موسم باراں نے بھی ستم
بارش ہوئی مکان مرے سر پہ آگیا
صحرا کی تیز دھوپ سے جب جاں بہ لب ہوا
اک ابر مہربان مرے سر پہ آگیا
قدموں سے اپنے شہر خموشاں نہ جاسکا
احسان کن فکان مرے سر پہ آگیا
خوشیاں رہ حیات میں جس دم بچھڑ گئی
غم بن کے سائبان مرے سر پہ آگیا
ظلمت بھرے جہاں میں تھی جگنو کی جستجو
تاروں کا کاروان مرے سر پہ آگیا
کل نیند میں، مراقؔ عجب معجرہ ہوا
اک گنج شائگان مرے سر پہ آگیا
 
ابرارنغمیؔ(رائسین)

جو بارشوں میں تھا اماں ہوا اڑاکے لے گئی
وہ گھاس پھوس کا مکاں ہوا اڑا کے لئے گئی
وہ جس میں تذکرہ بھی تھا کسی کی بیوفائی کا
ورق ورق وہ داستاں ہوا اڑا کے لئے گئی
کہیں پہ شب کہیں سحر نصیب بن گیا سفر
تھا شاخ گل پہ آشیاں ہوا اڑا کے لئے گئی
وہ رد ہو یا قبول اب، مری دعائے نیم شب
لبوں سے سوئے لامکاں ہوا اڑا کے لئے گئی
خرد کی آنکھ سے کھلا ہے رونق حیات کیا؟
سراب تھا مرا گماں ہوا اڑا کے لئے گئی
مسرتوں کے چند پل، وہ خواہشات کے محل
چلیں وہ غم کی آندھیاں ہوا اڑا کے لے گئی
کسی سے نغمیؔ کہتا کیا میں دیکھتا ہی رہ گیا
مری قبا کی دھجیاں ہوا اڑا کے لے گئی
 
ڈاکٹررؤف ضیاء

ہم کو یارب غم چھپانے کیلئے
حوصلہ دے مسکرانے کے لئے
جھیل میں اک کنکری پھینکی گئی
ذہن کو حرکت میں لانے کے لئے
یہ بھی ممکن ہے مجھے مرنا پڑے
صرف تجھ کو بھول جانے کے لئے
رہ کے چپ ہاتھوں کے تو پتھر نہ دیکھو
آئینہ بن جا زمانے کے لئے
ساز غم کا کر رہا ہوں اہتمام
زندگی کو گنگنانے کے لئے
ہے بہت ماں کی دعاؤں کا اثر
دھوپ سے چھاؤں میں آنے کے لئے
خط میں اس نے رکھ دیئے آنسو ضیاءؔ
راستہ ہمکو دکھانے کے لئے

 
غلام معین الدین معین (جاؤرہ)

حسن تیرا ہے مثل نورستہ
دیکھ کے جس کو دل ہے شگفتہ

ان کی جفائیں ہیں دانستہ
اس لئے میرا دل ہے شکستہ

حال نہ پوچھو اب وحشی کا
پرنم آنکھیں دل ہے خستہ

کوئی سلیقہ سیکھے ان سے
ان کی ادائیں ہیں شائستہ

چلنا سنبھل کر عشق کی راہ میں
بہت کٹھن ہے اس کا رستہ

تونے مجھے بدنام کیا ہے
کہنے لگے مجھ سے برجستہ

چلئے معینؔ اس چوراہے پر
جس سے جائے حرم کا رستہ

 
اردو

قومی یکجہتی اوراردو ذرائع ابلاغ

افتخارالزماں

     
             
      ہماری زبانیں، بولیاں اور ہماری عبادتوں کے طریقے ایک دوسرے سے مختلف ہوسکتے ہیں لیکن یہ اختلاف نہیں بلکہ ہماری تہذیبی رنگارنگی ہے۔ پنڈت نہرو کے لفظوں میں، ’’کثرت میں وحدت اور رنگارنگی میں یک رنگی ہی ہندوستانیت ہے۔‘‘ اور قومی یکجہتی کا سچا تصور اسی کثرت میں وحدت سے عبارت ہے۔ ہندوستان میں مختلف قوموں، ذاتوں، اور مختلف مذاہب کے ماننے والے لوگ آئے مگر یہ سب ہندوستانی ثقافت میں ایسے ضم ہوگئے کہ انھیں کوئی طاقت الگ نہیں کرسکی۔ بیرونی قوموں کے ساتھ نئے رسوم و رواج اور نئی تہذیبیں آئیں اور جو بھی یہاں سکونت پذیر ہوا وہ صرف ہندوستانی بنا۔ چاہے اس کا تعلق کسی بھی مذہب یا عقیدے سے رہا ہو۔ عہد مغلیہ میں ہندوؤں اور مسلمانوں میں ایک دوسرے رسوم و رواج اور تہذیب و ثقافت کو جاننے کی رفتار کافی تیز ہوچکی تھی۔ اکبر نے تو ’’صلح کل‘‘ پر عمل کرتے ہوئے دو قوموں کو ملانے اور قریب لانے کی حتی المقدور کوشش کی۔ یہاں تک کہ ہندو رانیوں سے شادیاں بھی کیں اور ان کی مذہبی تقاریب میں بڑھ چڑھ کر حصہ لیا۔ اکبر کے بعد کے مغل شہنشاہوں نے بھی غیر مسلموں کے ساتھ اچھاسلوک کیا۔ مغلیہ سلطنت کے آخری تاجدار بہادر شاہ ظفر کے دور میں تو مذہبی رواداری اور انسان دوستی کو بہت زیادہ فروغ ملا۔ شہنشاہ، امرا، نوابین اور عوام سبھی مل کر ہولی، دیوالی اور دیگر مذہبی تقریبات میں حصہ لیتے۔ ہندوستان کو غلامی کی زنجیروں سے آزاد کرانے میں ہندو، مسلم، سکھ، عیسائی غرض کے ہر مذہب اور ہر نسل کے لوگوں کی قربانیاں شامل رہی ہیں۔ مگر آج صدیوں سے قائم باہمی اعتماد اور اتحاد کا ماحول پراگندہ ہورہا ہے۔ برادرانہ تعلقات میں رخنے ڈالے جارہے ہیں۔ یہ سب اس لیے ہورہا ہے کہ ہم مذہب کی صحیح تعلیم سے بھٹک گئے ہیں۔ چند افراد نے اپنے مفادات کے لیے عوام کو گمراہ کردیا اور ہم نے یہ سوچنا بند کردیا کہ ہم پہلے ہندوستانی ہیں بعد میں ہندو، مسلم، سکھ اور عیسائی وغیرہ۔ کاش! ہم یہ محسوس کرنے لگیں کہ ملک پہلے ہے اور ہم سب ملک کے لیے ہیں۔ ملک کا وقار ہمارا وقار ہے۔

جس طرح ملک کی آزادی کے وقت اردو ذرائع ابلاغ نے قومی یکجہتی اور محبت کا پیغام دیا۔ آج بھی اسی زبان کو قومی یکجہتی کے جذبے کو زیادہ استوار کرنے کے لیے استعمال کیاجاسکتا ہے۔ کیونکہ اس زبان کو سمجھنے والے ملک کے ہر حصے میں پھیلے ہوئے ہیں۔ اردو صحافت کی ابتدا بہت پہلے یعنی 1822 میں ’’جام جہاں نما‘‘ کی اشاعت کے ساتھ کلکتے سے ہوئی۔ اسی برس راجا رام موہن رائے نے فارسی میں ایک اخبار ’’مراۃ الاخبار‘‘ کے نام سے شائع کیا۔ یہ دلچسپ بات ہے کہ 1948 میں شائع ہونے والے کل چھبیس اخباروں میں سے انیس اخبارات اردو میں شائع ہوتے تھے۔ باقاعدہ اخبارات کی اشاعت کا مرحلہ شروع ہونے سے پہلے ہی اردو عوام کے درمیان رابطے کی زبان بن چکی تھی۔ صرف دہلی سے ہی 120 ایسے علمی اخبارات سپرد ڈاک کیے جاتے تھے جن کا مقصد انگریزی راج کے خلاف عوام کو متحد کرنا اور ان کے درمیان قومی جذبہ پیدا کرنا تھا۔مولانا حسرت موہانی اردوئے معلی‘‘ کی ادارت کرتے تھے۔ جس میں انڈین نیشنل کانگریس کی حدود کی تقریریں باقاعدہ شائع کی جاتی تھیں۔ اردو صحافت نے جدوجہد آزادی میں ہی نہیں بلکہ عوامی اور سیاسی بیداری پیدا کرنے میں بھی اہم رول ادا کیا۔ اس تحریک کے متعدد قد آور رہنما اردو صحافت ہی کے ذریعے پبلک لائف میں آئے۔ سرسید احمد خاں کی ادارت میں شائع ہونے والے ’’سائنٹفک گزٹ‘‘ اور ’’تہذیب الاخلاق‘‘ میں قومی یکجہتی سے متعلق موضوعات کو خصوصی اہمیت کے ساتھ شائع کیا جاتا تھا۔ملاپ، پرتاپ، تیج، اور دیگر متعدد اردو اخبارات نے جدوجہد آزادی میں برطانوی سامراج کے خلاف اہم رول ادا کیا۔ سچ بات تو یہ ہے کہ اگر برطانوی نظام کسی چیز سے خوف زدہ تھا تو وہ اردو صحافت ہی تھی اردو صحافت نے جہاں تحریک آزادی کے دوران عوام کے دلوں میں حب الوطنی کے جذبے کو فروغ دیا وہیں آزادی کے بعد ملک کی تعمیر نو میں تقسیم وطن کے دل دہلا دینے والے واقعات کو درکنار کرتے ہوئے ہمیشہ سماجی ہم آہنگی کی جانب پیش پیش رہ کرملک کی تعمیر وترقی کے لیے سماج کی رہنمائی کی۔ آج حالات بدل چکے ہیں اور اس بدلتے ہوئے تناظر میں اردو ذرائع ابلاغ کو اپنی کھوئی ہوئی عظمت کو پھر سے حاصل کرنے کے لیے مزید جدوجہد کرنے کی ضرورت ہے۔

ہمارے سیکڑوں سال کے مشترکہ کلچر کی اساس اتنی مضبوط ہے کہ اسے سیاسی بنیادوں پر پیدا کی ہوئی فرقہ پرستی سے کوئی خطرہ نہیں ہے۔ لیکن اس بات سے بھی انکار نہیں کیاجاسکتا ہے کہ کبھی کبھی سیاسی مفاد پرست ہندوستان کی سیکولر روایات اور مذہبی رواداری کو نقصان پہنچانے کی کوشش ضرور کرتے ہیں۔ مشترکہ کلچر کی تعمیر اور اس کی مخالفت یا تخریب کا دھارا ساتھ ساتھ بہتا رہا ہے۔ کبیر، سورداس، تلسی، نانک، اور چشتی کے ملک ہندوستان میں مذہبی سطح پر قومی یکجہتی کی جڑیں ہمیشہ سے بہت مضبوط رہی ہیں۔ یہاں ہندوؤں اور مسلمانوں نے جہاں اپنے مذہبی بزرگوں سے متعلق اظہار عقیدت کیا ہے، وہیں دوسرے مذہبی پیشواؤں کو بھی خراجِ عقیدت پیش کیا ہے۔ اپنے تہواروں میں دوسروں کو شریک کیا ہے تو دوسروں کے تہواروں میں خود بھی شریک ہوئے ہیں۔ اپنی عبادت گاہوں کی تعمیر کرائی ہے تو دوسروں کی عبادت گاہوں کو بھی تعمیر کروایا ہے اور اگر اپنی عبادت گاہوں کی حفاظت کی ہے تو دوسروں کی عبادت گاہوں کی بھی حفاظت کی ہے اس ملک میں صدیوں سے چلی آرہی قومی یکجہتی کی روایت کسی تعارف کی محتاج نہیں۔ یہ ہمارے ملک ہندوستان کی وہ تہذیبی شناخت ہے جو ہمیشہ سے ہمارا قومی سرمایہ افتخار ہے۔ لہٰذا ہمیں صدق دل سے اس بات کی کوشش کرنی چاہیے کہ یہ قومی یکجہتی، جس میں نہ مذہب کی تفریق ہی آڑے آتی ہے، اور نہ ذات برادری کا فرق، اس کی بنیاد محض محبت، رواداری، اور بقائے باہم پر ہے اگر اسی شناخت کو قائم رکھنا ہے تو ہمیں اردو ذرائع ابلاغ مزید موثر بنانا ہوگا۔ کیونکہ اردو اپنی وسعت، شگفتگی اور ہر دلعزیزی کے باعث یقینا دوسری زبانوں پر سبقت لے جاتی ہے۔ دراصل ہر زبان کی ایک خاص تہذیب اور زبان کلچر کی آئینہ دار ہوتی ہے۔ ہندوستان کی گنگا جمنی تہذیب صحیح عکاسی یہی اردو زبان کرتی ہے۔ اسی اردو زبان نے پرجوش نعرے اور تازگی دینے والے گیت ہمیں دیے ہیں۔ انقلاب کے نعرے کے پیچھے ہندو، مسلم، سکھ، عیسائی کی کوئی تمیز نہ تھی۔

اردو ذرائع ابلاغ کو عوام اور حکومت کے درمیان رابطے کا کام کرنا ہوگا اور صحیح سمت کی طرف لوگوں کو موڑ نا ہوگا۔ اگر اردو ذرائع ابلاغ اس کام کو کرنے میں کامیاب ہوجاتا ہے تو وہ دن دور نہیں جب ہمارا ملک اپنے اسلاف کے بتائے ہوئے راستے پر چل کر اپنی کھوئی ہوئی عظمت پھر سے حاصل کرسکتا ہے۔ حالانکہ اردو ذرائع ابلاغ نے ہمیشہ ہی قومی یکجہتی کے فروغ میں نمایاں رول ادا کیا ہے۔ ضرورت اس بات کی ہے کہ ہم ذرائع ابلاغ کی طاقت کو سمجھیں اور اس کے ذریعے ہندوستان ہی نہیں بلکہ پورے عالم میں امن و امان قائم کرنے کی کوشش کریں۔ آج عالمی پیمانے پر جو کچھ بھی ہورہا ہے اس کی صحیح تصویر عوام کے سامنے لائیں اور قومی یکجہتی کے فروغ کے لیے کارآمد قدم اٹھائیں۔ اردو ذرائع ابلاغ کی کوششوں سے نہ صرف عالمی منظرنامہ بدلے گا بلکہ گوناں گوں تبدیلیاں بھی رونما ہوں گی۔ اور قومی یکجہتی کے لیے جو نہایت ضروری ہے یعنی باہمی اعتماد اور بھروسہ، اس کو بھی تقویت ملے گی۔ لہٰذا آج قومی یکجہتی ہماری ضرورت ہی نہیں بلکہ وقت کا تقاضا بھی ہے۔ اور تاریخ کی دین بھی۔ پنڈت جواہر لال نہرو کو قومی یکجہتی کے بارے میں ان کی مثبت سوچ کی وجہ سے ہمیشہ یاد رکھا جائے گا۔ انھوں نے کہا تھا کہ، ’’سب سے اہم چیز جذباتی ہم آہنگی ہے۔ ہمیں اپنے ملک کو عظیم بنانا ہے۔ طاقت کے لحاظ سے عظیم نہیں بلکہ خیالات، عمل، اور تہذیب کے لحاظ سے اسے طاقتور بنانا ہے تاکہ یہ قوم انسانیت کی خدمت کرسکے۔‘‘ قومی یکجہتی کے فروغ و استحکام میں صحافت، پریس، پرنٹ میڈیا اور الیکٹرانک میڈیا بڑا کارگر ہوتا۔ اس کی اہمیت سے کسی طور انکار نہیں کیا جاسکتا۔ ہمارے ہاں فلم انڈسٹری بھی اپنی بے پناہ قوت کے ساتھ کام کررہی ہے۔ آج دنیا ایک ’’عالمی گاؤں‘‘ کی حیثیت رکھتی ہے۔ اس ناطے اردو ذرائع ابلاغ کو بھی اسی زاویۂ نگاہ سے برتنے کی ضرورت ہے۔ جذبۂ اتحاد سے قوم کی تعمیر ہوتی ہے۔ اور قومی یکجہتی کی ایک نمایاں خصوصیت اس کا ایک دوسرے کے تئیں دوستانہ سلوک اور ذات پات کی سطح سے بلند ہونا بھی ہے کسی کو شک و شبہ کی نظر سے دیکھنا، غصہ یا نفرت سیاسی، مذہبی منافرت، جارحانہ ذہنیت، لسانی گروہ بندی، فرقہ واریت، اکثریت و اقلیت کے حقوق میں مفاہمت کی سودے بازی یا جوڑ توڑ سے قومی یکجہتی کا پیدا ہونا ممکن نہیں۔ مختصر یہ کہ قومی یکجہتی کے معنی و مفہوم کی وضاحت کے لیے قومی سطح پر مفادعامّہ سے متعلق فکر اور ہم آہنگی کے اعمال کو فروغ دیا جائے اور اردو ذرائع ابلاغ اپنے ابتدائی زمانے سے ہی انھیں خطوط پر گامزن ہے۔ ضرورت اس بات کی ہے کہ انفارمیشن ٹکنالوجی اور خصوصاً الیکٹرانک میڈیا کے اس انقلاب آفریں دور میں قومی یکجہتی کے تصور کو اس کے تمام تر پہلوؤں کے ساتھ سمجھنے کی سعی کی جائے قومی یکجہتی کے فروغ میں میڈیا کا رول بہت اہم ہے۔

آزاد ہندوستان میں میڈیا کی اس قوت کا اندازہ حکومتی سطح پر سب سے پہلے پنڈت جواہر لال نہرو کو ہوا تھا۔ اپنے دور اقتدار میں انھوں نے ایک ایسا عمدہ نظام وضع کیا جس میں پریس کو عوامی مفاد کے کسی بھی چھوٹے بڑے مسئلے پر حکومت سے جواب طلبی کی آزادی تھی۔ درحقیقت یہی وہ دور تھا جب ملک کی تعمیر میں میڈیا کے ممکنہ رول کا قوم پر انکشاف ہوا اور یہ حقیقت اجاگر ہوئی۔ کہ خواہ وہ معاشی عدم مساوات کا خاتمہ ہو، فرقہ وارانہ ہم آہنگی ہو یا صحت و زراعت سے متعلق پروگراموں کی نشرواشاعت، ان جملہ موضوعات سے عوام کی واقفیت صرف میڈیا یا ذرائع ابلاغ کے ذریعے ہی ہوسکتی ہے۔ پنڈت نہرو نے اس مقصد کے حصول کے لیے قومی یکجہتی کونسل کی تشکیل کی۔ اس کونسل کا مقصد بلا تفریق مذہب وملت اور طبقہ و خطہ سارے ملک کی تعلیمی صورت حال، نظام صحت، بنیادی ڈھانچہ اور انتظام و انصرام پر غور و خوض کرنا ہے۔ میڈیا کی قوت پر پنڈت نہرو کے غیر معمولی یقین اور قومی یکجہتی کونسل کے قیام کے تاریخ ساز عمل کا ہی نتیجہ تھا کہ ہندوستان کا سرکاری میڈیا قومی یکجہتی کونسل کے مجموعی مقاصد کی نشرواشاعت میں مصروف عمل ہے۔ خواہ وہ چیچک، ہیضہ، ٹی بی، پولیو، ڈینگو اور ایڈز جیسی مہلک بیماریاں ہوں یا زراعت کے سبز و سفید انقلاب ہوں، ملک کی تعمیر میں عوامی حصہ داری ہو یا مختلف مذاہب کے رسم و رواج کو عام کرنا ہو۔ آل انڈیا ریڈیو اور دوردرشن کے ذریعے ملک کے دوردراز علاقوں تک قومی یکجہتی کے حوالے سے مختلف پروگرام تیار کرکے پیش کیے جاتے ہیں۔ جہاں تک بڑے شہروں کو تفریح فراہم کرنے والے ایف.ایم. چینلوں کا سوال ہے یہ چینل سامعین کو تفریحی پروگرام پیش کرنے کے علاوہ قومی یکجہتی کے جذبے کو بھی فروغ دینے میں اہم رول ادا کرسکتے ہیں۔ اس سمت میں اگر وزارت برائے اطلاعات و نشریات کے پاس میڈیا اور قومی یکجہتی کے حوالے سے کوئی واضح لائحہ عمل طے ہو تو اس کام کو اور بھی موثر طریقے سے کیا جاسکتا ہے۔ حالانکہ اردو ذرائع ابلاغ نے ضرور اس طرف متوجہ کرنے کی کوشش کی ہے۔ چاہے وہ اخبارات و رسائل ہوں یا ریڈیو اور ٹیلی ویژن یا پھر اردو کے دیگر پروگرام ہوں۔ اردو ذرائع ابلاغ کی خصوصیت یہ رہی ہے کہ اس نے کم و بیش تمام اہم مسائل پر تفصیل کے ساتھ عوام کو معلومات فراہم کی ہیں۔ بہ الفاظ دیگر اردو ذرائع ابلاغ نے ہمیشہ ہی عوامی شعور کو بیدار کرنے میں کارِ نمایاں انجام دیا ہے اور اس سلسلے میں قومی سطح کے اخبارات و رسائل خصوصی طور پر قابل تحسین ہیں۔ ضرورت اس بات کی ہے کہ اردو ذرائع ابلاغ قومی یکجہتی اور فرقہ وارانہ ہم آہنگی کے فروغ کے تعلق سے حقیقت کو سامنے لائیں اور اہم موضوعات پر مضامین قلم بند کریں۔ چاہے وہ مضامین کی شکل میں ہوں یا فیچر کی شکل میں مستقل شائع کرتے رہیں اور بہت حد تک ہمارے اردو روزناموں کے ایڈیٹر اس کام کو بحسن و خوبی انجام بھی دے رہے ہیں۔ موجودہ دور میں ذرائع ابلاغ ایک Powerful Medium کے طور پر ابھر کر سامنے آرہا ہے۔ تو کیوں نہ ہم اس کے ذریعے قومی یکجہتی کے پیغام کو عام کریں اور کسی حد تک یہ کام ہو بھی رہا ہے۔ جمہوریت میں میڈیا کو Watch Dog کا نام دیا گیا ہے۔ اس کی ذمے داری ہے کہ وہ عام لوگوں کو صحیح راستہ دکھائے۔ برائی اور اچھائی کی تمیز سکھائے۔ ملک اور قوم کی ترقی کے لیے ہر ممکن کوشش کرے۔ میڈیا کو بھی خود احتسابی پر عمل کرنا ہوگا۔ میڈیا پر سنسر کسی طرح کی پابندی لگانے کی ضرورت نہیں ہے آج بھی اردو اخباروں کا عمل ہندی اور انگریزی اخباروں کے مقابلے میں زیادہ مثبت ہے۔ جب کہ ہندی اور انگریزی ذرائع ابلاغ ایک دوسرے سے آگے نکلنے کی دوڑ میں سب کچھ بھلا بیٹھے ہیں ضرورت ہے کہ قومی یکجہتی کے فروغ کے لیے سماج کا ہر ذمہ دار شہری اور دانشور طبقہ آگے آئے، میڈیا خصوصاً اردو ذرائع ابلاغ مذہبی رواداری، قومی یکجہتی اور حب الوطنی کی غطیم روایات کے تحفظ کے ساتھ ساتھ انھیں مزید آگے بڑھانے میں اہم اور موثر رول ادا کرسکتے ہیں۔

.

تشکّر، اردو دنیا، دہلی

کتابوں کی باتیں


’’تجھے ہم ولی سمجھتے‘‘: چند خیالات

شمس الرحمٰن فاروقی

            اردو میں، اور اردو ہی کیا، تمام ہندوستانی زبانو ں میں ایسے افسانے اور منظومات کم ہیں جن میں مرد کے بالمقابل عورت کی سماجی اور نفسیاتی صورت حال کو بیان کیا گیا ہو، یعنی ایسی تحریریں جن میں ہمارے مرد حاوی معاشرے میں عورت کی حیثیت کا جائزہ لیا گیا ہو۔ اور آج کے زمانے میں، جب تانیثیت کا رواج بڑھ رہا ہے اور عورت بحیثیت صنف، یعنی عورت کی زندگی کے ان پہلوؤں کا مطالعہ بھی بڑھ رہا ہے جنھیں انگریزی میں کہا جاتا ہے، تانیثی تحریریں صرف عورتیں ہی لکھ رہی ہیں۔ ایسی تحریروں میں اکثر و بیشتر یہ بات نمایاں کی جاتی ہے کہ عورت کے اوقات اس معاشرے میں بہت تلخ ہیں۔ مسائل کا تجزیہ اور گتھیوں کا حل کم نظر آتا ہے۔ جدید زمانے میں بیدی شاید واحد مرد مصنف ہیں جنھوں نے عورتوں کی مظلومیت کو اپنے افکار کا موضوع بنایا اور ایسے کئی افسانے لکھے جن میں ان کی فنی چابک دستی، زبان کی تخلیقی قوت، اور دل کی درد مندی بیک وقت نمایاں ہیں۔ لیکن یہ کہنا مشکل ہے کہ ان افسانوں کے ذریعہ بیدی ہمیں عورت کے بارے میں کسی فلسفیانہ یا وجودی حقیقت سے آگاہ کرنا چاہتے تھے۔ عورتیں یہ سارے دکھ کیوں اٹھائیں، یاکیوں اٹھاتی ہیں، اس کے بارے میں وہ بس اتنا ہی کہتے ہوئے نظرآتے ہیں کہ یہ تو حقائق حیات میں سے ایک حقیقت ہے۔
آج اردو ادب کی دنیا میں جو عورتیں تانیثی خیالات رکھتی ہیں انھیں بیدی کے افسانوں سے شاید اطمینان نہ ہوتا ہو گا۔ بیدی صاحب کی بے مثال خوبصورت نثر ان کے ان افسانوں کو تباہی سے بچاتی ہوئی معلوم ہوتی ہے جن میں مرد کے بالمقابل عورت کی نفسیات یا حقیقت یا مرتبے کی تصویر کشی کی گئی ہے۔ لیکن بیدی صاحب کے افسانے شاید کچھ زیادہ کہتے ہوئے معلوم ہوتے ہیں۔ یا شاید کچھ کم کہتے ہوئے معلوم ہوتے ہیں۔ اور اس کے باوجود بیدی صاحب کا افسانہ غالب کی زبان میں ع

بیا کہ قاعدۂ آسماں بگردانیم

کہنا تو دور رہا، خود بیدی صاحب اسی قاعدۂ آسمان کی توثیق نہیں تو تصدیق کرتے ہوئے ضرور معلوم ہوتے ہیں۔ یہ بات شایدعورتیں ہی محسوس کر سکتی ہیں۔ تانیثی تنقید کا پہلا اور سب سے بنیادی اصول یہ ہے کہ عورتیں ہی عورتوں کو سمجھ سکتی ہیں۔ لہٰذا عورتوں کے بارے میں مردوں کی تحریریں ہمیشہ مشکوک ٹھہریں گی۔ اور تانیثی تنقید کا دوسرا اصول یہ ہے کہ عورتوں اور مردوں کے پڑھنے کے طریقے مختلف ہوتے ہیں۔ عورتیں اپنے بارے میں، اور دنیا کے بارے میں، ایسی بہت سی باتیں محسوس کرلیتی یا دیکھ لیتی ہیں جو مردوں کی نگاہوں سے اوجھل ہوتی ہیں اور اوجھل ہی رہتی ہیں۔ ایسی صورت میں راجندر سنگھ بیدی ہو یا کشمیری لال ذاکر، عورتوں پر قلم اٹھائیں گے تو ان کے سامنے ایک حد تک خسارے میں رہیں گے، کیوںکہ عورتیں کہیں گی، اور یہ کہنے میں شاید حق بجانب ہوں گی کہ ع
خضر کیا جانیں بھلا اگلے زمانے والے
آپ ایک تو مرد لوگ، اور دوسرے اگلے زمانے کے لوگ، آپ ہماری باتیں کیا سمجھیں گے، آپ لوگ اپنے جیسوں کے بارے میں لکھئے اور ہمیں اپنے حال پر چھوڑ دیجئے۔ لیکن ذرا ٹھہر کر سوچیں تو یہی نکتہ ہے جہاں تانیثی تنقید کو ذرا اپنا دل ٹٹولنے کی ضرورت پڑتی ہے۔ کیا کشمیری لال ذاکر کے یہ افسانے مردوں کے بارے میں نہیں ہیں؟ اگر نہیں ہیں تو پھر اس عنوان کا کیا مطلب: ’’تجھے ہم ولی سمجھتے‘‘؟ غالب نے اپنی (اپنے خیال میں) ایک بنیادی کمزوری کا ذکر کیا تھا کہ میاں اگر تم شرابی کبابی نہ ہوتے تو دنیا تمھیں ولی سمجھتی۔ تو کیا کشمیری لال ذاکر یہی کہتے ہوئے نظر نہیں آرہے ہیں کہ صحیح، ہم مرد ہیں، ہم میں بہت ساری خوبیاں ہوں گی، لیکن ہم ایک ایسے گناہ کا ارتکاب کررہے ہیں، اور ہر روز کررہے ہیں، جو ہماری بر تری کو مشکوک کردیتا ہے؟ یعنی ایک طرح سے دیکھئے تو یہ افسانے مردوں کے حق میں قرار داد جرم ہیں کہ ان کے اخلاقی اصولوں میں اتنی بھی گنجائش نہیں کہ دنیا کی آدھی آبادی کے بارے میں محبت بھرا، یا محبت بھرا نہ سہی، برابری کا رویہ اختیار کرسکیں۔
میں نے لڑکپن میں بہت سے افسانے پڑھے تھے جو معمولی درجے کے سہی، لیکن جن میں مردوں، اور خاص کر شوہروں کے مظالم کا بہت ذکر ہوتا تھا کہ وہ اپنی بیویوں کو بندھوا مزدور یا ظالم زمیندار کی رعایا سے بھی کمتر سمجھتے تھے۔ وہ سب افسانے مردوں ہی کے لکھے ہوئے تھے۔ لیکن اسی لڑکپن میں میں نے بہت سے افسانے ایسے بھی پڑھے تھے جن میں مردوں کے تئیں عورتوں کی وعدہ خلافیوں، بے مہریوں، اور فریب کاریوں کاذکر تھا۔ وہ افسانے بھی مردوں کے لکھے ہوئے ہوتے تھے۔ گویا حساب برابر ہوا، میں دل میں سوچتا۔ یعنی اگر مرد لوگ عورتوں پر ظلم کر رہے ہیں تو عورت ذات بھی کچھ کم نہیں۔ لیکن یہ تو افسانہ نگاری نہ ہوئی، قصے کے روپ میں اپنے اپنے ذاتی تعصبات کا اظہار ہوا۔ اور دوسری بات یہ تھی کہ ان افسانوں میں مرد ظالم تھے، عورتوں کو وعدہ خلاف یا بے وفا دکھایا جاتا تھا۔ گویا عورتیں ظالم نہیں، بے وفا ہیں، اور مرد بے وفا نہیں، ظالم ہیں۔
انسانوں کی یہ تقسیم مجھے کچھ اچھی نہ لگتی تھی۔ اور بیدی صاحب کے ’’مظلوم عورت‘‘ والے افسانوں میں تو عورت بیوی ہو یا کچھ اور عموماً کسی ظالم یا بے ضمیر کا شکار ہی نظر آتی تھی، خود اسے کبھی کوئی احتجاج کرتے نہ دکھایا جاتا تھا۔ کشمیری لال ذاکر کے ان افسانوں کا موضوع بیدی صاحب سے ذرا مختلف ہے، کیوںکہ بیدی کے افسانے اب بچاس ساٹھ برس پرانے ہوگئے ہیں اور مرد سماج نے عورتوں پر ظلم کرنے کے کچھ اور طریقے بھی دریافت یا ایجاد کرلئے ہیں۔ ذاکر صاحب کے زیر نظر افسانوں کا تعلق انھیں نئے طریقوں سے ہے۔ انھیں مجموعی طور پر ’’گھریلو تشدد‘‘ کہا جا سکتا ہے لیکن ’’تجھے ہم ولی سمجھتے‘‘ کے افسانوں میں بات اتنی سادہ نہیں ہے۔ یہاں ’’گھر‘‘استحصال کا میدان ہے لیکن عورت یہاں سر اٹھا کر گھر اور خاوند کو چھوڑ بھی سکتی ہے۔
’’دوسرا مرد‘‘ غیر معمولی افسانہ ہے۔ متکلم ایک عورت ہے جو اپنی مرضی سے شادی کرتی ہے۔ پھر محنت مشقت کر کے اپنی تعلیم پوری کر کے نوکری حاصل کرتی ہے تاکہ گھر کی کفالت میں شوہر کا ہاتھ بٹا سکے۔ لیکن چند ہی برسوں میںمحبت کی شادی کی جنت ٹوٹ کر پارہ پارہ ہوجاتی ہے اور متکلم اور اس کے شوہر کے درمیان مسائل پیدا ہوجاتے ہیں جن کا کوئی حل بظاہر نہیں ہے۔ لیکن ایک بچے کی پیدائش کے چند دن بعد وہ گھر چھوڑ دیتی ہے:
میرے ماتھے کا زخم تو بھر گیا لیکن زخم کی جگہ ایک جلتی ہوئی گرم مہر میری جلد کے ساتھ چپک کر رہ گئی۔ میں جب بھی آئینہ دیکھتی میرے ماتھے پر چپکی ہوئی مہر جلنے لگتی اور مجھے محسوس ہوتا کہ تپش کی ایک جھلس دینے والی رو میرے تمام جسم میں پھیلنے لگی ہے۔
 
بلرام ابھی دس ہی دن کا تھا کہ میں نے پرم پال کا گھر چھوڑ دیا۔
 تنہائی کے بیس سال گذرتے ہیں، بلرام جوان ہوکر اپنی مرضی کی شادی کرنا چاہتا ہے۔ ماں اسے اس ارادے سے باز رکھنا چاہتی ہے، ہونے والی بہو کو سمجھا تی ہے کہ عورت کو پیار کے بدلے غلامی ملتی ہے۔ لیکن بیٹے اور ہونے والی بہو کے بظاہر استقلال مزاج اور سچے وعدوں کے آگے اس کا عزم ٹوٹ جاتا ہے۔ وہ ان کی شادی کی رضا مندی تو دے دیتی ہے لیکن اس کے دل میں دعائیں اور خوف امڈ رہے ہیں۔
اس طرح دیکھئے تو ’’دوسرا مرد‘‘ صرف گھریلو تشدد یا میاں بیوی کے بگڑے ہوئے باہمی رشتے کے بارے میں نہیں ہے۔ یہ افسانہ ہمیں اپنی نئی دنیا اور نئے ماحول کے بارے میں متنبہ کرتا ہوا نظر آتا ہے جہاں آدرشوں کا خون ہوچکا ہے۔ ’’ڈریم لینڈ‘‘ بھی بظاہر کچھ ناکام سی نا برابری کی شادی کی داستان ہے۔ لیکن دراصل ایک طرح کی مفاہمت کی داستان ہے جو ہم اب زندگی میں کئی کئی بار کرتے رہتے ہیں۔ افسانے کی مرکزی کردار کی ڈریم لینڈ کوئی خوشگوار بھرا پرا گھر نہیں جس میں چاہنے والا شوہر اور پیارے پیارے بچے ہوں، بلکہ ایک خوبصورت پہاڑی مقام ہے جس کا منظر ایک خوبصورت بنگلے کی خواب گاہ سے نظر آتا ہے۔ یہ ڈریم لینڈ اس نے اپنی سب آرزوؤں کا خون کر کے حاصل کیا ہے۔ وہ اس میں خوش ہے یا نہیں، اس کے بارے میںافسانہ نگار کوئی واضح اطلاع ہمیں نہیں دیتا۔
کشمیری لال ذاکر کا ایک بڑا وصف یہ ہے کہ وہ افسانے کو بظاہر ادھورا چھوڑ دیتے ہیں۔ اس طرح قاری کو اپنی رائے قائم کرنے اور اپنے نتائج خود نکالنے کی کوشش کرنی پڑتی ہے۔ ذاکر کے افسانے ہمیں سوچنے کی ترغیب دیتے ہیں، ہماری طرف سے سوچتے نہیں۔ ’’ڈبل شفٹ‘‘ کی عورت ’’اب چالیس سے اوپر ہے اور میں تین بیٹوں کی ماں ہوں‘‘وہ آگے کہتی ہے : ’’میری زندگی کا دائرہ بہت محدود ہے... میں نے کبھی بہت سنجیدگی سے نہیں سوچا ہے اپنی زندگی کے بارے میں نہ ہی میں نے کبھی زیادہ بات بھی کی ہے... جو لوگ کم بولتے ہیں لوگ ان پر اعتبار نہیں کرتے، انھیں گھنے سمجھتے ہیں۔‘‘
پھر ایسی بظاہر بے رنگ، کم گو، اعلیٰ تعلیم یافتہ نہیں بلکہ صرف ہائی اسکول پاس عورت میں کیاخاص بات ہے جس کے باعث وہ اس افسانے کی متکلم بھی ہے اور اس پر چھائی بھی ہوئی ہے؟ وہ کہتی ہے : ’’میں جب بھی کسی معاملے پر بات کرتی، ہمارا جھگڑا شروع ہوجاتا۔‘‘ اور یہ جھگڑا عموماً اس طرح ختم ہوتا کہ شوہر، جو شراب کے نشے میں کم و بیش دھت ہے، بیوی پر ہاتھ اٹھا دیتا ہے۔ اب بچے بھی اس بات کو جان گئے ہیں لیکن بڑا بیٹا جس سے کچھ توقع ہوسکتی تھی اپنے کسی معاملے میں ماں کی مداخلت کو برداشت نہیں کرتا۔ لیکن وہ اپنے رومان کو پھلنے پھولنے کے لئے رقم بھی ماں ہی سے مانگتا ہے۔ ماں جو ڈبل شفٹ کام کرتی ہے اور جوں توں کر کے گھر چلاتی اور مکان کی قسط بھی ادا کرتی ہے، بالآخر بیٹے کا تقاضا پورا کرتی ہے یعنی اسے پانچ سوروپئے دے دیتی ہے، حالانکہ اسے بیٹے کے لچھن کچھ ٹھیک نہیں لگتے۔ افسانہ ختم ہوتے ہوتے ہم بیٹے کی آنکھ میں ماں کے لئے تشکر کے آنسو دیکھتے ہیں اور ہمیں شوہر کی آواز بیڈروم سے آتی ہوئی سنائی دیتی ہے کہ ’’آج چائے نہیں ملے گی کیا؟‘‘
ظاہر ہے کہ افسانہ یہاں ختم نہیں ہوا اور ہو بھی گیا۔ کشمیری لال ذاکر کوئی حل بتانے یا کسی رائے زنی سے گریز کرتے ہیں اور ہمیں سوچتا ہوا چھوڑ جاتے ہیں۔
چند مختصر افسانوں کا یہ مجموعہ اپنے اندر بڑی معنویت لئے ہوئے ہے۔ ہم لوگ جو کشمیری لال ذاکر کو اپنے لڑکپن سے پڑھ رہے ہیں، یہی دعا کر سکتے ہیں کہ خدا ان کے قلم کو یوں ہی رواں رکھے۔

 
’’بے درودیوار‘‘ سید احمد شمیم کا تازہ کلام

شمس الرحمٰن فاروقی

             
      سید احمد شمیم کے کمالات شاعری کو دیکھتے ہوئے یہ بات ذرا ناقابل یقین لگتی ہے کہ ان کی اہمیت اور خوبیوں کا وہ اعتراف ابھی تک نہیں ہوا ہے جس کے وہ مستحق ہیں۔ اس کی کم سے کم تین وجہیں سمجھ میں آتی ہیں۔ اول تو نام و نمود کے اسباب وسائل سے ان کی بے نیازی اور ادبی حلقوں میں تعلقات پیدا کرنے، یا انھیں وسیع تر اور عمیق تر کرنے سے اجتناب، رسالوں اور محفلوں میں شرکت سے عام طور پر گریز، یہ باتیں ایسی نہیں جو فی زمانہ کسی کو شہرت یا مقبولیت کے زینے پر بلند کرسکیں۔ دوسری وجہ ان کی ترقی پسندی ہے۔ میں نے ’’ان کی ترقی پسندی‘‘ اس لیے کہا کہ سید احمد شمیم کی ترقی پسندی بھی انھیں کی طرح غیر پنچایتی ہے اور سکہ بند ترقی پسند شاعری کے دائرے میں نہیں آتی۔ ان کے عقائد تو ترقی پسند رہے لیکن شعری طریق عمل میں وہ انفرادیت پسند رہے۔ دنیا کو انھوں نے اجنبی کی آنکھ سے دیکھا، اس اجتماعی آنکھ سے نہیں جو ترقی پسند بوطیقا نے اپنے ہر مقلد کی فطری آنکھ پر عینک کی طرح چڑھا رکھی تھی۔ لہٰذا بااثر ترقی پسند حلقوں میں وہ کم و بیش غیریت کی نگاہ سے دیکھے گئے۔ ترقی پسند زعمامیں سردار جعفری نے ان کی پذیرائی ضرور کی، لیکن دیر میں، اور اتنی پھر بھی نہیں جتنی آؤبھگت کے وہ مستحق تھے۔

سیداحمد شمیم کی تخلیقی زندگی کے ان خم و پیچ میں ایک نیا پیچ جدیدیت نے پیدا کیا۔ ان کی علیحدگی پسندی تو جدیدیت کے گوں کا پار تھی، لیکن وہ جدیدیت کے ابہام پرست، داخلیت میں شرابور محاورے کو قبول کرنے سے کتراتے بھی تھے۔ چنانچہ اچھی خاصی ذہنی ہم آہنگی کے باوجود نہ جدیدیت انھیں قبول کرسکی اور نہ ہی انھوں نے جدیدیت کے دروازے پر دستک دی۔ انھوں نے یہ تو دیکھ لیا تھا کہ ادب کے میدان میں ایک نئی ہوا بہہ رہی ہے اور یہ ہوا بہت سی پرانی چھتوں، پناہ گاہوں، اور حتیٰ کہ مزعومات کے بہت سے قلعوں کو اڑا لے جانے کے درپے ہے۔ اگر پرانے حصار ٹوٹے نہیں تو بھی ان میں اتنے شگاف پڑ جائیں گے کہ اب ان میں داخلے کے لیے سیاسی یا سماجی اجارہ داروں کے اجازت نامے کی ضرورت نہ ہوگی۔ لیکن سید احمد شمیم نے جدیدیت کی شعریات کو قبول نہ کرکے وفاداری بشرط استواری کو اصل ایمان قرار دیتے ہوئے بدلتی ہوئی ہوا سے منھ موڑ لیا۔ اس طرح اپنے کلام کی تازگی اور اپنے مزاج کی مفکرانہ انفرادیت کے باوجود سید احمد شمیم ترقی پسندی اور جدیدیت دونوں کے لیے اجنبی ہی رہ گئے۔

ستمبر 1970 میں سید احمد شمیم نے شمس فریدی کے ساتھ مل کرنئی شاعری کا ایک انتخاب ’’گلوب‘‘ کے نام سے شائع کیا۔ ایک طرح سے یہ انتخاب ’’نئے نام‘‘، اور سید سجاد کے مرتب کردہ انتخاب ’’نئی نظمیں‘‘ کے جواب میں تھا۔ حسن اتفاق سے ’’نئے نام‘‘ اور ’’نئی نظمیں‘‘ دونوں کی اشاعت 1967 میں عمل میں آئی تھی، اول الذکر کی الہٰ آباد سے اور موخر الذکر کی لاہور سے۔دونوں ہی انتخابات میں ایسی شاعری وافر تھی جسے ادب دوست لوگوں نے پسند کیا اور عام پڑھنے والے کو راحت اور فرحت کا احساس ہوا کہ ان کتابوں کے کسی بھی مصرعے، کسی بھی سطر میں شور، گھن گرج اور نعرہ نہ تھا، اور نہ ہی عمل اور انقلاب اور رجائیت کے بارے میں تعمیمی اور ’’محفوظ‘‘ (یا آج کی زبان میں ’’سیاسی درستی کی حامل‘‘) باتیں تھیں۔ لیکن ان کتابوں کو منفی ردعمل کا بھی سامنا کرنا پڑا۔ کچھ تو انگور کھٹے ہیں والا ردعمل تھا، اور کچھ ردعمل واقعی سرگرانی اور پریشانی اور اس الجھن پر مبنی تھے کہ یہ کس طرح کی شاعری ہے؟ اسے سمجھنے کے طریقے کیا ہیں؟ اس کے مخاطب کون ہیں؟ سید احمد شمیم اور شمس فریدی نے ’’گلوب‘‘ میں ان سوالوں کے جواب دینے کی کوشش تو نہ کی لیکن اپنے دیباچے میں یہ ضرور لکھا: ’’جدید شاعری میں کئی رنگ بیک وقت کارفرما ہیں، لہٰذا اس کی جامع و مانع تعریف ممکن نہیں ہے۔‘‘ یعنی وہ نئی شاعری کی اس تعریف کو رائج کرنے کے حق میں نہ تھے جس کا تقاضا جدیدت کی شعریات میں تھا، لیکن وہ اس بات کو بھی تسلیم کرتے تھے کہ جدید شاعری میں بوقلمونی ہے، اور ترقی پسند محاورہ شاعری کا واحد محاورہ نہیں۔ انھوں نے یہ بھی لکھا کہ اس انتخاب میں ’’کثیف اور بھدے رنگوں‘‘ کی نمائندگی سے گریز کیا گیا ہے، لیکن ’’ن.م.راشد سے لے کر وحیدالحسن تک کی بہترین نظمیں، جو 1960سے لے کر اب تک لکھی گئی ہیں، منتخب ہوجائیں۔‘‘ ظاہر ہے کہ یہ دعویٰ بہت بڑا دعویٰ تھا، اور اس کو عمل میں لانے کی کوئی بھی کوشش تمام پڑھنے والوں کو تو کیا، پڑھنے والوں کی بیش قرار تعداد کو بھی مطمئن نہ کرسکتی تھی۔ یہی سید احمد شمیم اور ’’گلوب‘‘ کا المیہ تھا۔

’’گلوب‘‘ میں ایک طرف تو ایسے شعرا تھے جو کسی ترقی پسند انتخاب میں بار نہ پاسکتے تھے، مثلاً بلراج کومل، جیلانی کامران، ساقی فاروقی، عادل منصوری، عباس اطہر، عمیق حنفی، فہمیدہ ریاض، اور محمد علوی، منیر نیازی وغیرہ، تو بہت سے ایسے شعرا تھے جدید نقاد جنھیں مسترد کرتے تھے، یا اگر مسترد نہ بھی کرتے ہوں تو انھیں ’’اپنوں‘‘ میں شمار کرنے سے قاصر تھے۔ (مثال کے طور پر فیض، مخدوم، منیب الرحمن، اور یوسف ظفر کے نام لیے جاسکتے ہیں۔) پھر یہاں کچھ ایسے بھی لوگ تھے جن کا تشخص نہ جدیدیت کے حوالے سے طے ہوسکتا تھا نہ ترقی پسندی کے حوالے سے، مثلاً حرمت الاکرام، ادیب سہیل، جمیل ملک، کرامت علی کرامت، عرش صدیقی، اور بہت سے دوسرے۔ اس طرح انفرادی مشمولات کی ممکن خوبی کے باوجود ’’گلوب‘‘ میں ایک گومگو کی سی کیفیت تھی اور اس نے معاصر شعر کے منظر میں سید احمد شمیم کے پیکر کو متاثر کیا۔

یہ سب ہوتے ہوئے بھی بات بڑی حد تک اپنی جگہ قائم رہتی ہے کہ سید احمد شمیم کا مقام و مرتبہ آج اکیسویں صدی میں کہاں اور کس طرح متعین کیا جائے؟ اس سوال کا جواب تلاش کرنے کے لیے ان کے مجموعے
’’بے درودیوار‘‘ کی ورق گردانی کریں تو بعض باتیں کچھ ان مل نظر آتی ہیں۔ اس مجموعے کا شاعر سماجی نابرابری اور سیاسی بے انصافی کے خلاف احتجاج کرتا ہے لیکن اس احتجاج میں ایک تھکن ہے، بلکہ یوں کہیں کہ مایوسی ہے، کہ اب کچھ ہو نہیں سکتا:

میں جانتا ہوں...
تو صرف یہ جانتا ہوں
کہ آنے والی صدی کا
بالمیکی
اپنی رامائن لکھے گا
تو یہ ضرور لکھے گا
کہ پچھلی صدی کے
لوگوں نے
رام کو محجوب کیا تا
رام سر جھکائے
حیران کھڑے تھے
راون بھیانک قہقہے لگا رہا تھا۔۔!! (دکھی دل لوگو)

ظاہر ہے کہ احتجاج میں تعمیم اس قدر ہے کہ اسے کسی بھی سیاق و سباق میں درست قرار دے سکتے ہیں، اور اس عمومیت کی بنا پر کلام میں نظم کی جگہ نثر کا انداز آگیا ہے۔ اس نظم کو سردار جعفری بمشکل قبول کرتے، کہ انھوں نے فیض کی نظم ’’صبح آزادی‘‘ کو اس کی عمومیت ہی کی بنا پر مسترد کیا تھا، لیکن اس نظم کو آج کے وہ نقاد بھی قبول کرتے ہوئے شرمائیں گے جو ادب میں ترقی پسندی کو کمیونزم کا مترادف قرار دیتے تھے اور آج اپنا موقف بدلتے بدلتے اس تقاضے تک آگئے ہیں کہ ادب میں کچھ نہ کچھ ’’نظریہ‘‘ ضرور ہونا چاہیے، بلکہ وہ تو ہوتا ہی ہے۔ اس نظم میں کسی نظریے کا وجود ثابت کرنا مشکل ہے۔ دوسری طرف یہی سید احمد شمیم ایسی بھی نظم لکھتے ہیں جس میں ان کی آواز بالکل مختلف سنائی دیتی ہے:

ہوا تیز ہے
بادباں کو نہ کھولو
یہ کشتی یوں ہی تیز
چلتی رہی تو
چٹانوںسے ٹکرا کے
انجام کیا ہو
نہ میں جانتا ہوں
نہ تم جانتی ہو
ہوا تیز ہے
بادباں کو نہ کھولو (بادباں کو نہ کھولو)

یہ نظم جس ہستی سے مخاطب ہوکر کہی گئی ہے وہ ’’مجلسی‘‘ یا ’’عوامی‘’ دونوں ہی دنیاؤں کی مخلوق نہیں، وہ کسی داخلی یا خیالی عالم سے ہے۔ اس کو اپنے وجود کے لیے کسی ’’حقیقی‘‘ حوالے کی ضرورت نہیں۔ متکلم اور اس کے درمیان کا رشتہ استوار ہے بھی اور نہیں بھی ہے۔ ان کے درمیان یہاں جو کچھ ہورہا ہے وہ ان باتوں سے زیادہ اہم ہے جو ہوسکتی تھیں لیکن نہیں ہوئیں، یاجنھیں ہونے سے روکنے کی سعی ہورہی ہے۔ معلوم نہیں یہ سعی کامیاب ہوگی کہ نہیں۔ ناکامیابی کی صورت میں جو روابط بنیں گے وہ شاید ٹوٹ بھی جائیں، لیکن کامیابی کی صورت میں وہ روابط اٹوٹ ہوں گے۔ اسی طرح ایک اور نظم میں روابط کی داستان ہم یوں سنتے ہیں:

اب انھیں چھوڑ کر
تم کہاں جاؤگی؟
پھول
رنگِ شفق
چاندنی
تن بدن میں سمائی ہوئی
گھر کی آسودگی
نرم بستر کی سب
بولتی سلوٹیں
تم جہاں بھی رہوگی
پکڑ لائیں گی
اب انھیں چھوڑ کر
تم کہاں جاؤگی؟؟ (تم کہاں جاؤگی؟)

یہاں خسرو کا شعر یا دآتا ہے

گفتی کہ برو،جاں ببرازمن، چہ روم چوں
ہر جا کہ روم بستہ بہ یک موے تو آیم

لیکن خسر وکے متکلم اور مخاطب دونوں ہی کو شاید ابھی ہوا کی تیزی کا اندازہ نہیں ہے۔ یا شاید بادبانوں کے کھل جانے کے بعد اب وہ کسی ایسی منزل پر ہیں جب آندھی تھم چکی ہے اور مطلوب کی روح کی ناؤ پر طالب کے بدن کا بوجھ بھاری ہوگیا ہے۔ خسرو کے شعر میں عشق کی مابعد الطبیعیات ہے۔ یہاں مطلوب اپنے طالب سے بہت بلند ہوگیا ہے لیکن مرتبۂ مطلوبی سے گرا نہیں ہے، بلکہ اب وہ وہاں ہے جہاں سے افتاد کا امکان ہی نہیں۔ سید احمد شمیم کی نظم میں گھریلو فضاؤں کی خوشبو ہے، لیکن اس خوشبو میں تلخی کا بھی شائبہ ہے۔ یہاں عشق کو روزمرہ زندگی کی طرح جینے کے معاملات ہیں۔ ایک امکان یہ بھی ہے کہ جس ہستی کو اس نظم میں مخاطب کیا گیا ہے وہ گھر چھوڑ کر جاچکی ہے اور متکلم اپنے دل میں یہ باتیں کہہ رہا ہے۔ یعنی یہ نظم تمنا بھری خود کلامی ہوسکتی ہے۔ لیکن نظم کے امکانات یہاں ختم نہیں ہوتے۔یہ بھی ہوسکتا ہے کہ وہ ہستی گھر نہیں بلکہ دنیا ہی چھوڑ چکی ہو اورمتکلم یا تو ہوش و حواس کھو چکا ہے یا خود کو بہلا رہا ہے۔

طالب و مطلوب کے روابط کے یہ گوشے جدیدیت میں نظر نہیں آتے، کیوں کہ جدیدیت کی شاعری بنیادی طور پر غیر عشقیہ شاعری ہے۔ لیکن یہ پیچیدگیاں اور نزاکتیں ترقی پسند شاعری کی بھی دسترس سے کوسوں دور ہیں۔
     
       تشکّر: سبقِ اردو شمارہ ۱۸

مدیر: اعجاز عبید
