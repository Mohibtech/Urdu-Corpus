


منٹو شناسی


ڈاکٹر شکیل الرحمٰن
ترتیب: کوثر مظہری







کوثر مظہری 
شعبۂ اردو، جامعہ ملیہ اسلامیہ، نئی دہلی ۲۵

منٹو شناسی سے  پہلے 

شکیل الرحمن کی تنقیدی و تخلیقی قوت کے  نمونے  کم نہیں۔ جن لوگوں  نے  انہیں  پڑھا ہے، وہ جانتے  ہیں  کہ ان کی تحریروں  میں  ایک خاص طرح کی دل کشی  اور  جاذبیت ملتی ہے۔ نثر میں  جو بہاؤ  اور  ایک طرح کی تخلیقیت ہے  اس کے  سبب ان کی تحریروں  میں  اکتاہٹ کے  بجائے  Readability پیدا ہو جاتی ہے۔ اس کا سبب یہ ہے  کہ اوڑھی ہوئی نظریاتی تنقید سے  الگ رہتے  ہوئے  انھوں  نے  ہمیشہ احساس کی آنکھ سے  فن پاروں  کو پڑھا  اور  تجزیاتی و جمالیاتی نتیجہ اخذ کر نے  کی کوشش کی ہے۔ انہوں  نے  میر پر قلم اٹھایا ہو یا علامہ اقبال پر، رومی پر خامہ فرسائی کی ہو یا تصوف کی جمالیات پر، پریم چند کی فکشن نگاری کو پرکھا ہو یا اختر الایمان کی نظموں  کو کھولنے  کی کوشش کی ہو، مرزا غالب  اور  ہند مغل جمالیات کے  رشتے  کی بازیافت کی ہو یا قرآن حکیم کے  جمالیاتی سرچشمے  تک رسائی حاصل کر نے  کی کوشش کی ہو، کبیر پر لکھا ہو یا امیر خسرو کی جمالیات سے  رشتہ جوڑا ہو، داستان امیر حمزہ  اور  طلسم ہوشربا کے  صحرا کی خاک چھانی ہو یا پھر زیر بحث منٹو کی تفہیم کی راہ ہموار کی ہو، شکیل الرحمن کا جمالیاتی قلم ایک خاص طرح کی شانِ جمالی  اور  شوکت تخلیقی کے  ساتھ رواں  دواں  نظر آتا ہے۔ 
منٹو ایک ایسا فنکار ہے  جسے  میرے  خیال سے  پریم چند کے  بعد سب سے  زیادہ پڑھا گیا۔ دونوں  کے  فکری و فنی بُعد کے  باوجود کوئی چیز ہے  جو قدر مشترک کے  بطور دونوں  کے  یہاں  شامل ہیں۔ دونوں  نے  زمین  اور  معاشرے  کی زندہ حقیقتوں  کو اپنے  اپنے  زاویے  سے  پیش کیا۔ دونوں  کے  موتف الگ الگ ہیں  لیکن یہ موتف و موضوع ہماری زندگی  اور  معاشرے  سے  باہر کے  نہیں، اس لیے  ہم ان کی تحریروں  سے  خود کو بہت جلد ہم آمیز کر لیتے  ہیں۔ دراصل منٹو کی نظر معاشرے  کی برائیوں اور تلخیوں  کو کم کر نے  کا کام کرتی ہے۔ ہماری نظریں  خوبصورتی  اور  جمال کی طرف اٹھتی ہیں۔ بہت سے  لوگ منٹو کی کہانیوں  میں  سیکس اپیل کے  لوازم تلاش کرتے  ہیں۔ ایسے  لوگوں  کی بصیرتیں  مفلوج ہوتی ہیں۔ پروفیسر جابر حسین نے  پیش لفظ میں  لکھا ہے:
 ’’...ان میں  ایک عجیب طرح کی کھردراہٹ، کڑواہٹ ہے  جو بعض اوقات ہمارے  حلق سے  نیچے  نہیں  اترتی۔ اترتی بھی ہے  تو حلق کی اندرونی دیواروں  پر نفسیاتی خراشیں  ابھر آتی ہیں اور ہم دیر تک اپنی گردن کی باہری جلدوں  کو سہلاتے  رہتے  ہیں۔‘‘  		        (منٹو شناسی، ص: ۸)
ہم نفسیاتی خراشوں  کے  ساتھ جیتے اور مرتے  ہیں۔ منٹو کو جو کرنا تھا وہ تو کر کے  چلا گیا، اب اس کی تحریروں  کی چاہے  جو بھی  اور  جیسی بھی تعبیریں  پیش کرنا چاہیں  ہم کرتے  رہیں، Hermeneutics کی راہیں  کھلی ہوئی ہیں۔ 
شکیل الرحمن کی اس منٹو شناسی میں  جو خاص بات ہے  وہ یہ ہے  کہ انھوں  نے  تمام پندرہ کہانیوں  کے  تجزیے  کے  لیے  اسطور یا تمثیل یا تلمیح کا سہارا لیا ہے۔ منٹو کی تفہیم کی یہ ایک نئی تازہ  اور  اچھوتی صورت ہے۔ اختصار کے  ساتھ یہ ہے  کہ ایک گڈریا اپنی بہت سی بھیڑوں  کو لے  کر جنگل میں  گیا ہوا تھا۔ واپسی پر دیکھاکہ سب سے  کمزور  اور  جسم پر کم بال والی بھیڑ نہیں  آ سکی جسے  گھر کے  لوگ ناپسند کرتے  تھے۔ جنگل میں  تلاش کر کے  ناکام لوٹ آیا۔ دوسرے  دن شام کو وہ بھیڑ جنگل میں  نظر آ گئی۔ گڈریا اُسے  کندھے  پر اٹھا کر خوشی کے  مارے  دوسری بھیڑوں  کو چھوڑ کر گھر کی طرف بھاگا۔ حضرت عیسیٰ نے  یہ کہانی سنائی تھی۔ اپنے  ساتھیوں  سے  کہا: ’’غور کیا تم نے، اس گڈریے  کی آنکھوں  میں  کیسی چمک تھی، کیسی روشنی تھی، کھوئی ہوئی بیمار بھیڑ کو کندھوں  پر اٹھائے  کس طرح دوڑتا چلا گیا، یہ کیسی دھن ہے، میں  نے  اُسے  غور سے  دیکھا تو لگا اُس کا سر آسمان تک پہنچنے  والا ہے۔‘‘  
اس حوالے  سے  شکیل الرحمن منٹو کی فنکارانہ عظمت کا اعتراف یوں  کرتے  ہیں:
 ’’غور سے  جب بھی دیکھتا ہوں  لگتا ہے  ان کا قد بڑھ گیا ہے، ان کا سر آسمان تک پہنچنے  والا ہے۔ وہ بار بار انسانوں  کے  جنگل میں  جاتے  ہیں اور کسی نہ کسی کو اپنے  کندھوں  پر چڑھائے  دوڑتے  آتے  ہیں، جیسے  کہہ رہے  ہوں  ’’آج اس کی حالت دکھا کر رہوں  گا...‘‘  منٹو کے  کندھوں  پر کبھی   ٹوبہ ٹیک سنگھ ہوتا ہے اور کبھی ایشرسنگھ، کبھی سوگندھی ہوتی ہے اور کبھی کلونت کور، کبھی شوشو، کبھی کلثوم، کبھی منگو کوچوان، کبھی بابو گوپی ناتھ، کبھی سلطانہ، کبھی خوشیا، کبھی رندھیر کبھی ہیبت خاں .... .‘‘   		               (ص: ۱۶)
کسی فنکار کا قد کب  اور  کیسے  بڑا ہوتا ہے  اس کا جواز شکیل الرحمن نے  منٹو کے  تجزیے  میں  جگہ جگہ پیش کیا ہے۔ میں  اپنی باتیں  کم کرنا چاہتا ہوں  کہ ایک تخلیقی نقاد اس کا موقع بھی کم دیتا ہے۔ آپ بھی مذکورہ بالا جواز ملاحظہ کیجیے اور دیکھیے  کہ شکیل الرحمن کی تنقیدی نظر کس طرح اشیاء کائنات کا مشاہدہ کرتی ہے۔ یہ کوری تنقید نہیں  بلکہ یہ وہ تنقید ہے  جو تخلیق کی ہم سفری کرتی ہے۔ وہ لکھتے  ہیں:
ہم گہرائی  اور  اس کی تاریکی میں  بیج ڈالتے  ہیں، اندر بیج پھوٹتا ہے اور پھر آہستہ آہستہ تاریکی  اور  خاموشی کے  بطن سے  پودا ابھرتا ہے اور پھر بڑھتے  بڑھتے  درخت بن جاتا ہے ...  منٹو کے  اکثر متحرک کردار گہرائی  اور  اس کی تاریکی سے  نکلے  ہیں ... منٹو کی کہانیوں  میں  کیچڑ(مٹی) کے  اندر سے  جب کوئی پودا نکلتا ہے  تو فنکار کا قد بھی اس پودے  کے  ساتھ بڑھتا ہے۔‘‘      (ص: ۱۸)
شکیل صاحب نے  کرشن چندر، بیدی  اور  عصمت کے  چند افسانوں  کی روشنی میں  بڑی خوبصورتی سے  منٹو کو Pace کیا ہے، وہ ہوائی قلعے  نہیں  بناتے۔ بیج جب درخت بنتا ہے  تو یقیناً اس کے  پیچھے  المیہ سفر بھی ہوتا ہے۔ اس کے  پیچھے  جو صعوبتیں  ہوتی ہیں  اُن پر کم لوگوں  کی نظیریں  ہوتی ہیں۔ ’’ٹوبہ ٹیک سنگھ‘‘  ایک ایسی کہانی ہے  جس کی مختلف تعبیریں  پیش کی گئی ہیں۔ اس پر شکیل الرحمن نے  جو روشنی ڈالی ہے  وہ سابقہ تجزیوں  سے  مختلف بھی ہے اور ان پر اضافہ بھی۔ فنکار کا قد بیج سے  پودا بننے  کی طرح کس طرح بڑا ہوتا ہے، اس کی طرف، میرا خیال ہے  کہ شکیل الرحمن ہی کی نظر گئی ہے۔ تضادات  اور  تصادمات کے  درمیان کس طرح کہانی پیدا ہوتی ہے، اس طرف انہوں  نے  توجہ کی ہے۔ وہ لکھتے  ہیں:
 ’’منٹو کا کردار ٹوبہ ٹیک سنگھ ایک معنی خیز المیہ کردار ہے  کہ جسے  برصغیر کی شدید المناکی کے  شعور نے  خلق کیا ہے ...  انسان کی اذیت کو ایک دلکش  اور  دلخراش اسرار یا ’’مسٹر ی‘‘  بنانا آسان نہیں  ہوتا، منٹو نے  یہ کارنامہ انجام دیا ہے۔ فاؤسٹس (Faustus) کی طرح ٹوبہ ٹیک سنگھ بھی ایک ایسا نادر المیہ کردار بنتا ہے  جو اپنی دیوانگی  اور  دیوانگی کی الجھنوں  کو فنی حقیقت  اور  سچائی میں  تبدیل کر دیتا ہے۔‘‘  				             (ص: ۲۷)
.... .... .... ...
منٹو نے  ٹوبہ ٹیک سنگھ کو ایک درخت کی مانند کھڑا رکھا کہ جس کی جڑیں  اپنی زمین میں  پیوست ہیں، درخت وہیں  گرتا ہے  کہ جہاں  کھڑا ہوتا ہے۔ اپنی مٹی سے  رشتے  کی یہ کہانی جانے  کتنی سرگوشیاں  کرتی ہے، کیا درخت اپنی مٹی سے  الگ ہو کر زندہ رہ سکتا ہے!‘‘   			             (ص: ۲۸)
میرے  خیال سے  ٹوبہ ٹیک سنگھ کو ایک درخت کی طرح کھڑا ہوا کسی  اور  نے  نہیں  بتایا ہے۔ مٹی سے  جڑے  رہنے  کی باتیں  بے  شک کی گئی ہیں  لیکن شکیل الرحمن نے  اس کی منطقی  اور  واضح تعبیر جس طرح پیش کی ہے، وہ سب سے  الگ ہے۔ پھر یہ بھی کہنا کہ درخت وہیں  گرتا ہے  جہاں  اس کی جڑ ہوتی ہے، یہ بھی تعبیر کی ایک نئی جہت ہے۔ شکیل الرحمن نے  منٹو کے  اس افسانے  کی تشریح و تعبیر کے  لیے  جس زندہ جاوید کردار یعنی درخت کو تشبیہ کے  لیے  منتخب کیا ہے  اس سے  اندازہ ہوتا ہے  کہ وہ تخلیق کار کے  تجسیمی رویے  (Personification) سے  بخوبی واقف ہیں۔ ٹوبہ ٹیک سنگھ  اور  بشن سنگھ کس طرح ایک ہو جاتے  ہیں  قاری کو پتہ بھی نہیں  چلتا، البتہ جو ہوشیار قاری ہے  وہ پاگل کی نفسیاتی الجھنوں  کی تہہ میں  اتر کر کردار کے  مبدّل ہونے  کے  عمل تک رسائی حاصل کر لیتا ہے۔ 
بابو گوپی ناتھ کے  کردار کو شکیل الرحمن نے  خلوص کے  پیکر سے  تعبیر کیا ہے۔ ایسا اس لیے  کہ وہ دانستہ طور پر فریب میں  رہنا پسند کرتے  ہیں۔ وہ لکھتے  ہیں:
 ’’وہ فریب میں  رہتا ہے اور فریب کو ناپسند کرتا ہے  لیکن خود کسی کو فریب نہیں  دیتا۔ اس کردار کو اس بات کی خبر ہے  کہ اس نے  اپنے  گرد جن افراد   کو جمع کیا ہے  وہ ایسی بیل (Creeper) کی مانند ہیں  جو لہو چوستی ہے ... بابو گوپی ناتھ کو کسی کی دل آزاری پسند نہیں  ہے۔ ان کا اپنا ایک مسلک (creed) ہے  جسے  عزیز رکھتے  ہیں۔‘‘              (ص: ۴۰)
منٹو کی کہانیوں  میں  انسانی ذہنوں  کے  تار باہم کچھ الجھ جاتے  ہیں  تو کبھی سلجھ جاتے  ہیں۔ اس ذہنی  اور  نفسیاتی شعور کی بافت آسان نہیں  ہوتی۔ افسانہ ’’بو‘‘  کے  تجزیے  میں        شکیل الرحمن نے  رندھیر  اور  گھاٹن لڑکی کے  رشتے  کی نفسیاتی تعبیر بڑی خوبصورتی سے  کی ہے۔ معصوم گناہ کا تجزیہ کر نے  سے  گناہ  اور  بھی کثیف ہو جاتا ہے۔ عورت کے  جسم کے  اہم حصے  چھاتیوں  کو جس طرح منٹو نے  اپنی مختلف کہانیوں میں  پیش کیا ہے، اس پر شکیل الرحمن نے  کھل کر روشنی ڈالی ہے۔ انھوں  نے  اس کہانی کو بطور حوالے  کے  سامنے  رکھتے  ہوئے  ایک جنسی تلذذ  اور  وژن کی ہم آہنگی کی بات کی ہے۔ ’’بو‘‘  کی گھاٹن لڑکی کے  حوالے  سے  وہ لکھتے  ہیں:
 ’’گھاٹن لڑکی نیا تجربہ ہے  جو خلا کو پر کرتی ہے، نئی لذتوں  کا احساس دیتی ہے، پرش  اور  پرا کرتی کی ہم آہنگی کا عرفان عطا کرتے  ہوئے  آنند  اور  مہاآنند سے  آشنا کر نے  کا یقین دلاتی ہے۔ جب گھاٹن اپنی بو کے  ساتھ تجربہ بن جاتی ہے  تو عقیدوں اور تجربوں  کی پرانی پوتھیوں  کے   اوراق بکھر کر تیز ہوا میں  ادھر ادھر اڑنے  لگتے  ہیں۔ ایک شب کا جنسی تجربہ قلب ماہیت (transformation) کا ضامن ہے ... اس افسانے  نے  ایک ’’وژن‘‘  دیا  ہے  وجدان عطا کیا ہے، اس ’’وژن‘‘   اور  وجدان کی تشریح ممکن نہیں  ہے۔‘‘  			           (ص: ۴۹)
منٹو نے  جس طرح انسانی شعور کو تجربات کی آنچ پر تپایا ہے اور جس ہنر مندی سے     اپنے  مشاہدے  کو تخلیقی پیرہن عطا کیا ہے، اس کی مثال اردو فکشن میں  نہیں۔ جنس  اور  اس کے  عوامل و لوازمات کی تشریح انسانی شعور  اور  باطن کے  اسرار سے  ہم آہنگ کر کے  جس طرح منٹو نے  کی ہے، آپ کو اس کی نظیر کہیں  نہیں  ملے  گی۔ اُسی طرح شکیل الرحمن نے  جس خوبصورتی سے  منٹو کے  باطن میں  اتر کر ان کی تعبیر و تشریح کی ہے، اس کی نظیر بھی دوسرے  ناقدین فن کے  یہاں  مشکل سے  ملے  گی، اس لیے  کہ اس تخلیقی فن پارے  کے  لیے  جس تخلیقی تنقید  اور  طریقہ تشریح کی ضرورت ہے  اس کے  لیے  شکیل الرحمن کی تنقید ہی مناسب ہے۔ 
شکیل الرحمن نے  افسانوں  کی تشریح و تعبیر کے  بعد آخر میں  ایک باب ’سیکس‘  پر قائم کیا ہے  جس میں  عورت  اور  مرد کے  رشتے اور پھر اس کی حقیقت پر روشنی ڈالی ہے۔ رگ وید سے  لے  کر سنسکرت ڈراموں اور کالی داس کے  کمار سمبھو  اور  میگھ دوت سے  عورت  اور  مرد کے  درمیان جنسی کشش  اور  علائم کو واضح کیا ہے۔ منٹو نے  جس طرح معاشرے  سے  کرداروں  کو لے  کر  اور  ان کا نفسیاتی تجزیہ کرتے  ہوئے  کہانیاں  لکھی ہیں، وہ ایک طرح سے  ٹوٹتی بکھرتی انسانی سرشت  اور  ہمارے  معاشرے  دونوں  کے  لیے  Cultural codes کی حیثیت رکھتی ہیں۔ میں  یہاں  ان کے  افسانوں  کا تجزیہ کر نے  کا مجاز نہیں اور نہ یہ موقع ہے۔ میرے  سامنے  شکیل الرحمن کی کتاب ’’منٹو شناسی‘‘  ہے  جو میری نظر میں  منٹو کی تعبیر و تفہیم میں  ایک قیمتی اضافے  کی حیثیت رکھتی ہے۔ انھوں  نے  جس طرح منٹو کو سمجھنے  کے  لیے  اساطیر و تماثیل کا سہارا لے  کر ان کا اطلاق بجا طور پر کہانیوں  پر کیا ہے، وہ بھی اپنے  آپ میں  دل چسپ  اور  لائق مطالعہ ہیں۔ شاید یہ طریقہ کسی  اور  نے  اپنایا بھی نہیں  ہے۔ 
بہت سے  لوگوں  نے  شکیل الرحمن کی یہ کتاب ’منٹو شناسی‘  پڑھی نہیں  ہے۔ ’منٹو شاسی‘  پروفیسر جابر حسین نے  ۱۹۹۷ء میں  اردو مرکز پٹنہ سے  شائع کی تھی جو اب دستیاب نہیں۔ اس کے  بعد ستمبر ۲۰۰۰ء میں  شکیل صاحب نے  خود اسے  شائع کیا۔ یہ کتاب بھی کم لوگوں  تک پہنچ پائی۔ اس لیے  یہ طے  پایا کہ یہ کتاب  اور  اس پر لکھے  گئے  چند منتخب مضامین کو ایک ساتھ شائع کر دیا جائے  تاکہ منٹو کے  قارئین منٹو  اور  شکیل الرحمن دونوں  کی تخلیق و تنقید سے  استفادہ کر سکیں۔ 
٭٭٭



ٹوبہ ٹیک سنگھ

وہ گڈریا یاد ہو گا کہ جس کی کہانی حضرت عیسیٰ نے  سنائی تھی۔ 
کہانی یہ تھی کہ ایک گڈریا اپنی بہت سی بھیڑوں  کو لے  کر جنگل میں  گیا ہوا تھا۔ شام کو جب واپس آیا تو دیکھا وہ کمزور بھیڑ کہ جس کے  جسم پر بال بہت کم رہ گئے  تھے، جسے  گھر والے  پسند نہیں  کرتے  تھے اور جسے  وہ بہت عزیز رکھتا تھا موجود نہیں  ہے، وہ واپس جنگل کو گیا  اور  رات بھر اپنی بھیڑ تلاش کرتا رہا، صبح ہو گئی بھیڑ نہیں  ملی۔ 
دوسرے  دن اپنی بھیڑوں  کو لے  کر اسی جنگل میں  گیا، دن گزر گیا، شام ہو گئی، آہستہ آہستہ تاریکی پھیلنے  لگی، بھیڑوں  کو واپس لے  جانے  کا وقت آ گیا تو اچانک اس کی نظر اپنی اس گمشدہ بھیڑ پر پڑی کہ جس کے  جسم پر بال کم تھے  جسے  گھر والے  پسند نہیں  کرتے  تھے اور جسے  وہ بہت عزیز رکھتا تھا۔ بے  حد خوش ہوا۔ بھیڑ نڈھال سی تھی، اسے  اٹھایا  اور  اپنے  کاندھوں  پر رکھ لیا  اور  گھر کی جانب دوڑا، اس نے  ان بھیڑوں  کی جانب نہیں  دیکھا تو جنگل میں  رہ گئی تھیں۔ 
راستے  میں  حضرت عیسیٰ ملے، پوچھا ’’بات کیا ہے  تم اس طرح بھیڑ کو کندھوں  پر اٹھائے  تیز تیز جا رہے  ہو؟‘‘  گڈریے  نے  ماجرا سنا دیا۔ کہا یہ بھیڑ بیمار ہے، گھر والے  اسے  پسند نہیں  کرتے  لیکن اپنے  گھر والوں  کو آج اس کی حالت دکھا کر رہوں  گا۔ گڈریا دوڑتا ہوا چلا گیا۔ 
حضرت عیسیٰ نے  اپنے  ساتھی کی جانب دیکھا، کہا ’’غور کیا تم نے، اسے  گڈریے  کی آنکھوں  میں  کیسی چمک تھی، کیسی روشنی تھی، کھوئی ہوئی بیمار بھیڑ کو کندھوں  پر اس طرح اٹھائے  کس طرح دوڑتا چلا گیا، یہ کیسی دھن ہے، میں  نے  اسے  غور سے  دیکھا تو لگا اس کا سر آسمان تک پہنچنے  والا ہے!‘‘  
سعادت حسن منٹو کی کہانیوں  کو پڑھتے  ہوئے  کچھ ایسا ہی محسوس ہوتا ہے۔ جیسے  منٹو وہی گڈریا ہوں! بہت سی بھیڑوں  کو جنگل میں  چھوڑ کر کسی کمزور، بہت کم بال والی، بیمار، ناپسندیدہ، اندر باہر سے  بے  چین بھیڑ کو اپنے  کندھوں  پر اٹھائے  دوڑے  چلے  آ رہے  ہیں، ایسی بھیڑ کو کہ جسے  گھر والے  پسند نہیں  کرتے اور جنہیں  وہ عزیز جانتے  ہیں۔ ان کی آنکھوں  میں  عجیب چمک ہے، عجیب روشنی ہے! وہ روشنی  اور  چمک جسے  حضرت عیسیٰ نے  اس گڈریا کی آنکھوں  میں  دیکھا تھا، ہم بھی منٹو کی آنکھوں  میں  دیکھتے  ہیں۔ منٹو کی دوڑبھی بہت تیز ہے، عجب دھن ہے، غور سے  جب بھی دیکھتا ہوں  لگتا ہے  ان کا قد بڑھ گیا ہے، ان کا سر آسمان تک پہنچنے  والا ہے۔        وہ بار بار انسانوں  کے  جنگل میں  جاتے  ہیں اور کسی نہ کسی کو اپنے  کندھوں  پر چڑھائے  دوڑتے  آتے  ہیں، جیسے  کہہ رہے  ہوں  ’’آج اس کی حالت دکھا رہوں  گا‘‘   اور  حالت دکھا دیتے  ہیں، نفسیاتی کیفیات پیش کر دیتے  ہیں، ذات کو ایک اشارہ یا علامت بنا دیتے  ہیں۔ سعادت حسن منٹو کے  کندھوں  پر کبھی ٹوبہ ٹیک سنگھ ہوتا ہے اور کبھی ایشرسنگھ، کبھی سوگندھی ہوتی ہے اور کبھی     کلونت کور، کبھی شوشو، کبھی کلثوم، کبھی منگو کوچوان، کبھی بابو گوپی ناتھ، کبھی سلطانہ، کبھی خوشیا، کبھی رندھیر کبھی ہیبت خاں۔ 
یہ دوڑ دوڑ کر انسانوں  کے  جنگل سے  کسی نہ کسی کو اس طرح کندھوں  پر اٹھا کر لے  آنے  کی بات کہیں اور نہیں  ملتی۔ سعادت حسن منٹو کے  ہم عصر افسانہ نگاروں  نے  اپنے  موضوعات  اور  کردار انسانوں  کے  جنگل ہی میں  بیٹھ کر منتخب کیے  ہیں اور اپنی کہانیاں  وہیں  بیٹھ کر سنائی ہیں۔ منٹو کا معاملہ یہ ہے  کہ جب انھیں  کوئی موضوع ملا ہے  کوئی کردار نظر آ گیا ہے  وہ اسے  لے  کر دوڑے  ہیں، یہ بتانے  کے  لیے  کہ دیکھو انسانوں  کے  اس جنگل میں  یہ سب بھی ہیں  انھیں  بھی دیکھو، انھیں  بھی پہچانو، مسائل  اور  کردار کو ہجوم سے  علیحدہ کر کے  دیکھنے  دکھانے  کی بات اس طرح کہیں اور نہیں  ملتی۔ 
سعادت حسن منٹو اردو فکشن کی آبرو ہیں!
منٹو کے  تخلیقی عمل کے  ہیجان انگیز بہاؤ سے  گہرائی ابھرتی محسوس ہوتی ہے۔ لگتا ہے  ’’گہرائی‘‘  آہستہ آہستہ اوپر آ رہی ہے، ان کے  اکثر افسانوں  میں  ’’گہرائی‘‘  کے  اوپر آنے  کا منظر ملتا ہے، تاریکی کی روح یا آتما کو تخلیقی فنکار جوہر  اور  جلوہ بنا دیتا ہے، تاریکی کے  اندر جو حسن نظر آتا ہے  وہ زندگی کی کئی جہتوں  سے  آشنا کر کے  آسودگی حاصل کر نے  کے  لیے  اکساتا ہے۔ ہم گہرائی کے  جمال سے  محظوظ ہوتے  ہیں، ’’گہرائی‘‘  سے  ایک رشتہ قائم ہو جاتا ہے، ہم گہرائی سے  پیار کر نے  لگتے  ہیں، جتنا بھی تکلیف دہ منظر ہو، جتنی بھی اداسی  اور  گہری اداسی ہو، فنکار کا تخلیقی ذہن ایسے  منظر  اور  اداسی کو روحانی کپکپی (Spiritual trembling) میں  تبدیل کر دیتا ہے اور ہم باطنی سطح پر تخلیق کے  حسن کو پا لیتے  ہیں۔ 
منٹو کی کہانی ’’ٹوبہ ٹیک سنگھ‘‘  اس کی عمدہ مثال ہے!
 ’’گہرائی‘‘  میں  تاریکی ہوتی ہے، بڑی خاموشی ہوتی ہے، گہرائی  اور  تاریکی میں، تاریکی تو خود ہی ایک پراسرار خاموشی ہے، خاموشی اتنی دبیز ہوتی ہے  کہ وہ بھی تاریک محسوس ہوتی ہے، ہماری ذہنی تربیت کچھ اس طور پر ہوئی ہے  کہ تاریکی سے  مناسب رشتہ قائم نہیں  ہو سکا ہے، تاریکی، ڈراؤنا تجربہ بن کر رہ گئی ہے۔ خوف زدہ کر نے  والا تجربہ، ہم گہرائی  اور  اس کی تاریکی میں  بیج ڈالتے  ہیں، اندر بیج پھوٹتا ہے اور پھر آہستہ آہستہ تاریکی  اور  خاموشی کے  بطن سے  پودا ابھرتا ہے اور پھر بڑھتے  بڑھتے  درخت بن جاتا ہے۔ پودا  اور  درخت دونوں  گہرائی کے  اوپر آنے  کا احساس بخشتے  ہیں۔ منٹو کے  اکثر متحرک کردار گہرائی  اور  اس کی تاریکی سے  نکلے  ہیں، کیچڑ کے  اندر سے  نکل کر سامنے  کھڑے  ہو گئے  ہیں۔ کبھی سوالیہ نشان بن کر، کبھی خاموش چپ سادھے  پیکروں  کی مانند، کبھی سرگوشیاں  کرتے  ہوئے، منٹو کی کہانیوں  میں  کیچڑ کے  اندر سے  جب کوئی پودا نکلتا ہے  تو فنکار کا قد بھی اس پودے  کے  ساتھ بڑھتا ہے اور پودے اور درخت کی کہانی خلق ہونے  لگتی ہے۔ منٹو کے  افسانے  کیچڑ کے  اندر بیج سے  پھوٹے  پودوں  کے  افسانے  ہیں، کرداروں  کے  افسانے، ایسے  کرداروں  کے  افسانے  جن کے  دلوں  کی دھڑکنیں  فنکار کے  دل کی دھڑکنوں  کے  آہنگ کے  مطابق ہیں۔ اس طرح منٹو اردو فکشن میں  ایک گہرا مظہر (Phenomenon) بن جاتے  ہیں۔ کرداروں  کو اپنے  دل کی دھڑکن اس طرح دینا کہ وہ قاری کے  دلوں کی دھڑکن سے  ہم آہنگ ہو جائے، غیر معمولی کارنامہ ہے۔ آہنگ  اور  آہنگ کے  اسی رشتے  سے  ’’رس‘‘   اور  ’’آنند‘‘  ملتا ہے۔ عمدہ تخلیق ایسے  ’’رسوں‘‘  کا سرچشمہ ہے۔ 
کرشن چندر کے  کردار  اور  موضوعات ندی کے  بہت ہی صاف شفاف پانی کا احساس بخشتے  ہیں، واقعات کا ارتقاء ہو یا کرداروں  کا عمل، سب صاف  اور  واضح ہیں، ’’بالکونی‘‘  ، ’’پورے  چاند کی رات‘‘  ، ’’زندگی کے  موڑ پر‘‘  ، ’’ان داتا‘‘  ، ’’دو فرلانگ لمبی سڑک‘‘  ، ’’آنگن‘‘  ، ’’مہا لکشمی کا پل‘‘  ، ’’ٹوٹے  ہوئے  تارے‘‘  یہ سب زندگی کے  حسن  اور  معاشرے  کی بدصورتی کو بہت صاف طور پر معاشرے  کے  تئیں  بیدار رکھتی ہیں۔ راجندر سنگھ بیدی  اور  عصمت چغتائی کے  موضوعات، واقعات  اور  کردار کبھی ندی کی گہرائیوں  میں  لے  جاتے  ہیں  کہ جہاں  پانی میلا نظر آتا ہے اور کبھی ندی کے  صاف شفاف پانی کا احساس دلاتے  ہیں۔ بیدی کے  افسانے  ’’لاجونتی‘‘  ، ’’زین العابدین‘‘  ، ’’رحمان کے  جوتے‘‘  ، ’’بھولا‘‘  ، ’’گرہن‘‘  ، ’’اپنے  دکھ مجھے  دے  دو‘‘  ، ’’ببل‘‘  ، ’’کوکھ جلی‘‘  ، ’’اغوا‘‘   اور  عصمت چغتائی کے  افسانے  ’’اف یہ بچے‘‘  ، ’’چوتھی کا جوڑا‘‘  ، ’’ساس‘‘  ، ’’ایک شوہر کی خاطر‘‘  ، ’’لحاف‘‘  وغیرہ کبھی کچھ گہرائیوں  میں  لے  جاتے  ہیں اور کبھی سطح پر رکھتے  ہیں۔ سعادت حسن منٹو کے  افسانے اور کردار عموماً ندی کی بہت گہرائیوں  میں  ہوتے  ہیں  کہ جہاں  اندھیرا ہے، اندھیرے  یا گہری تاریکی سے  یہ کہانیاں  باہر آتی ہیں۔ اس سطح پر بھی جہاں  پانی کا رنگ میلا ہے اور اس سطح پر بھی کہ جہاں  پانی بہت ہی صاف شفاف ہے۔ کرشن چندر کی کہانی زندگی کے  جنگل کے  حسن کو لیے  ہوئی ہیں، فطرت کے  جلوے  گرفت میں  لے  لیتے  ہیں، زبان و بیان کی خوبصورتی اپنی جانب کھینچتی ہے، رومانیت، جذبوں  کی شدت، استعاروں اور تشبیہوں  کی بلاغت، یہ سب ایک تربیت یافتہ مزاج  اور  رجحان کی دین ہیں۔ اس کے  کردار اپنی آرزوؤں اور تمناؤں، اپنی گھٹن  اور  اپنی کمزوریوں اور اپنی روحانی  اور  مادی آسودگیوں  سے  صاف طور پر پہچانے  جاتے  ہیں۔ اکثر محسوس ہوتا ہے  جیسے  کرداروں  کے  جذبات مناظر سے  ہم آہنگ ہیں۔ المیہ میں  بھی رومانی ذہن متحرک ہے۔ بیدی کے  کردار جنگل میں  جگنوؤں  کی مانند چمکتے  نظر آتے  ہیں، بچوں  کے  جذبے  تتلیوں  کی مانند اڑتے  رہتے  ہیں۔ بوڑھوں  کی نفسیات اندھیرے  میں  جگنوؤں  کی طرح چمکتی ہے۔ ’’سیکس’‘  کبھی شہد کی طرح ٹپکتا ہے، جنگل میں  کٹیا بن جاتی ہے، اس کٹیا میں  بسنے  والوں  کے  رشتوں  کی کہانیاں  شروع ہو جاتی ہیں، چھوٹے  چھوٹے  پریواروں  کی کہانیاں۔ عصمت انسانوں  کی اس جنگل کی مست ہواؤں اور افراد کی نفسیاتی پیچیدگیوں  سے  دلچسپی لیتی ہیں، اکثر ان کے  جذبات پتوں  سے  عاری ننگے  درختوں  سے  وابستہ ہو جاتے  ہیں، ایسے  خوبصورت جنگلی پتنگے  بھی اڑتے  نظر آتے  ہیں  کہ جنہیں  چھو لیجیے  تو بس لگے  انگلیوں  پر کسی نے  ڈنک مار دی ہے۔ عصمت بھی کانٹے  چبھاتی ہیں اور لطف لیتی ہیں۔ زندگی کے  چھوٹے  بڑے  گھروندوں  کی کہانیاں  لکھتی ہیں۔ طنز  اور  تیز فقرے  بڑے  پرکشش ہوتے  ہیں۔ چھوٹے  بڑے  گھروندوں  کی کہانیاں  سماجی زندگی  اور  کرداروں  کی نفسیات کی ہم آہنگی کی لطافت عطا کرتی ہیں۔ واقعات آنکھ مچولی کے  کھیلوں  کی طرح دلچسپ بن جاتے  ہیں اور آنکھ مچولی کے  ان ہی کھیلوں  میں  دبے  ہوئے  جذبات ابھرتے  ہیں، بعض کرداروں  کا معصوم سا احساس ’’تجربہ‘‘  بن جاتا ہے۔ کہانیوں  میں  چبھن ہے، تیزی ہے، تناؤ ہے، کبھی صاف شفاف پانی میں  تیرتے  نظر آتے  ہیں  کہ ہم انھیں  اچھی طرح پہچان لیتے  ہیں اور کبھی وہ نیچے  اتر جاتے  ہیں  کہ جہاں  پانی کا رنگ نیلا ہوتا ہے۔ نیلے  رنگ کے  پانی کے  اندر انھیں  پہچانتے اور ٹٹولتے  ہوئے  اچھا لگتا ہے۔ اس لیے  کہ اس طرح ان کی نفسیاتی کیفیتوں  کا احساس بھی ملنے  لگتا ہے۔ منٹو کے  کردار جو تاریکی سے  ابھرتے  ہیں اور جو واقعات کی تخلیق کے  موجب بن جاتے  ہیں، روشنی کی جانب بڑھتے  تو ہیں  لیکن ان کی جڑیں  تاریکی میں  پیوست رہتی ہیں، جب سامنے  آتے  ہیں  تو کبھی بہت صاف باتیں  کرتے  ہیں اور کبھی سرگوشیاں  کرتے  ہیں، منٹو کے  تمام اہم کردار  اور  تاریکی  اور  روشنی کے  درمیان ایک پل بن گئے  ہیں۔ کیچڑ اور  سورج کے  درمیان ان کا وجود بڑی شدت سے  محسوس ہوتا ہے۔ ان کے  تحرک سے  گہرائی ابھر نے  لگتی ہے۔ دراصل سعادت حسن منٹو کی کہانیاں  گہرائی  اور  تاریکی کے  ابھر نے اور روشنی کی جانب پہنچنے  کی اس آرزو کی کہانیاں  ہیں  جو سینے  میں  اس طرح دفن ہے  کہ اس کا صرف ہلکا ہلکا احساس ہی ملتا ہے۔ یہی وجہ ہے  کہ جلن  اور  چبھن بڑھتی ہے اور کہانی کار کا یہ بہت بڑا مقصد ہے! چبھن  اور  جلن ایسی کہ روح کپکپانے  لگتی ہے۔ ایسی کہانیاں  کہ جن سے  روح کانپ جائے، اردو فکشن میں  موجود نہیں  ہیں۔ منٹو کی کہانیاں  اس لحاظ سے  بہت اہم ہو جاتی ہیں  کہ کردار  اور  فنکار ایک دوسرے  میں  جذب ہیں، اپنے  کرداروں  کو جاننا  اور  گہرائی میں  اتر کر ان کی جڑوں  کو پانا دراصل خود کردار بن جاتا ہے!
 ’’لاجونتی‘‘  کا شمار راجندر سنگھ بیدی کی بہترین کہانیوں  میں  ہوتا ہے، پیاری سی کہانی ہے  جو تقسیم ہند کے  طوفان کے  پس منظر میں  لکھی گئی ہے، سندر لال کی بیوی لاجونتی اغوا کر لی جاتی ہے۔ وہ ایک پتلی شہتوت کی ڈالی کی طرح نازک سی دیہاتی لڑکی ہے۔ سندر لال اسے  مارتا پیٹتا ہے، اس کے  ساتھ بدسلوکی کرتا ہے، اس معصوم سی پیاری سی عورت کی خصوصیت یہ ہے  کہ وہ دیر تک اداس نہیں  بیٹھ سکتی، سندر لال کے  صرف ایک بار مسکرا دینے  پر ہنسنے  لگتی ہے اور لپک کر اس کے  پاس آ جاتی ہے۔ کہتی ہے  ’’پھر مارا تو میں  تم سے  نہیں  بولوں  گی۔‘‘  لاجونتی اغوا کر لی جاتی ہے۔ مغویہ عورتیں  واپس آتی ہیں  ان میں  لاجونتی بھی ہے، لوگ سندر لال کو مبارک باد دیتے  ہیں۔ جب لاجو سامنے  کھڑی ہوتی ہے  تو سندر لال کو دھچکا سا لگتا ہے، اس لیے  کہ لاجونتی کا رنگ کچھ نکھر گیا ہے اور پہلے  کی بہ نسبت کچھ تندرست نظر آ رہی ہے۔ اسے  وہ لاجو یاد آتی ہے  کہ جس کا سنو لایا ہوا چہرہ زردی لیے  ہوئے  تھا، ’’دل میں  بساؤ‘‘  کی تحریک چلی ہوئی ہے اور سندر لال خود اس کا ایک کارکن ہے، لاجو کو قبول کر لیتا ہے، لیکن اب اسے  لاجو نہیں  ’’دیوی‘‘  کہتا ہے۔ لاجو چاہتی ہے  کہ سندر لال کو اپنی کہانی سنائے اور اس قدر روئے  کہ سب گناہ دھل جائیں  لیکن سندر لال لاجو کی باتیں  سننے  سے  گریز کرتا ہے۔ ایک دن سندر لال پوچھتا ہے  ’’کون تھا وہ؟‘‘  لاجونتی نگاہیں  نیچی کرتے  ہوئے  جواب دیتی ہے  ’’جماں‘‘  پھر اپنی نگاہیں  سندر لال کے  چہرے  پر جمائے  کچھ کہنا چاہتی ہے  لیکن سندر لال کی نگاہوں  کو دیکھ کر کچھ کہہ نہیں  پاتی، سندر لال اس کے  بالوں  کو سہلاتے  ہوئے  پوچھتا ہے  ’’اچھا سلوک کرتا تھا وہ‘‘   ہاں‘‘  جواب ملتا ہے۔ ’’مارتا تو نہیں  تھا؟‘‘   ’’نہیں۔‘‘  سندر لال کی آنکھوں  میں  آنسو آ جاتے  ہیں۔ بڑی ندامت سے  کہتا ہے  ’’نہیں  دیوی اب نہیں  ماروں  گا‘‘  لاجونتی دیوی بن جاتی ہے۔ لاجو نہیں  رہتی ہے۔ سندر لال اس کے  ساتھ اچھا سلوک کر نے  لگتا ہے۔ لاجونتی چاہتی ہے  کہ وہ پھر وہی لاجونتی بن جائے  جو گاجر سے  لڑ پڑتی تھی  اور  مولی سے  مان جاتی تھی۔ سمجھ جاتی ہے  کہ وہ سب کچھ ہو سکتی ہے  پر لاجو نہیں  بن سکتی۔ سندر لال کے  ذہن میں  ایک گرہ سی پڑ گئی ہے، گرہ اس لیے  پڑی ہے  کہ لاجو کسی دوسرے  مرد کے  ساتھ رہ چکی ہے اور یہ گرہ کھلتی یا ٹوٹتی نہیں، لاجو دیوی ہو جاتی ہے۔ ان حالات میں  مرد کی نفسیات کے  پیش نظر دو باتیں  ہو سکتی تھیں، ایک یہ کہ سندر لال اپنی بیوی لاجونتی کو سینے  سے  لگا لیتا یا پھر وہی کرتا کہ جو سندر لال نے  کیا۔ لاجونتی کو سینے  سے  لگالیتا  اور  اسے  دیوی نہ کہتا تو کہانی کا درجہ  اور  بلند ہو جاتا، یہ بھی انسان کی نفسیات کے  مطابق تھا، کہانی سے  یہی تاثر ملتا ہے  کہ سندر لال نے  ’’نیکی‘‘  کی جو لاجونتی کو قبول کیا  اور  لاجونتی رحم  اور  ہمدردی کی مستحق ہے، اب نہ روحانی رشتہ ہے اور نہ جسمانی رشتہ۔ لاجونتی          سندر لال کی بیوی رہ چکی ہے اور اب بھی جو آئی ہے  بیوی ہی کی حیثیت سے، سندر لال کا کردار بہت کمزور ہو جاتا ہے اور اس وقت  اور  زیادہ جب وہ اسے  ’’دیوی‘‘  کہنے  لگتا ہے۔ بیتی باتوں  کو دور رکھنے  کی بات بھی کرتا ہے، یہ بھی کہتا ہے  ’’اس میں  تمہارا کیا قصور ہے، اس میں  قصور ہے  ہمارے  سماج کا جو تجھ ایسی دیویوں  کو اپنے  ہاں  عزت کی جگہ نہیں  دیتا، وہ تمہاری ہانی نہیں  کرتا ہے، اپنی کرتا ہے۔ سماج نے  تو لاجونتی کو سندر لال کے  گھر میں  پہنچا دیا ہے، یہ تو خود سندر لال ہے  جو اپنی بیوی کی توہین کر رہا ہے۔ اختتامیہ مایوس کن ہے۔ مرد کی نفسیات کی یہ ایک ادا تو ہو سکتی ہے  لیکن مجموعی طور پر اسے  ’’گہرا نفسیاتی تجزیہ‘‘  نہیں  کہا جا سکتا کہ جیسا اب تک کہا جاتا رہا ہے۔ یہ دونوں، سندر لال  اور  لاجونتی ان حالات کے  عام جانے  پہچانے  کردار ہیں، ان کا عمل  اور  رد عمل بھی فطری ہے، ایسا ہوا ہے، ہوا ہو گا، ہوتا ہے  ایک واقعہ ایسا ہوا ہے، یہ واقعہ مزاج، نفسیات  اور  معاشرے  کے  رجحان کا ایک رخ ہے  جو ’’شاک‘‘  نہیں  دیتا، روح میں  کپکپی پیدا نہیں  کرتا، کسی سطح پر چونکاتا نہیں، لاجونتی کے  تئیں  ہمدردی کا جذبہ پیدا کر نے  کی کوشش  اور  سندر لال کے  ایک جملے  سے  کہانی کا اثر گہرا نہیں  ہوتا۔ پیاری سی یہ کہانی انسانوں  کے  جنگل کی ایک تصویر ہے۔ بیدی لاجونتی کو کندھوں  پر اٹھا کر بھاگتے  دوڑتے  نظر نہیں  آتے  کہ جس طرح سعادت حسن منٹو ٹوبہ ٹیک سنگھ کو لے  کر دوڑتے  ہیں، یہ کہتے  ہوئے  کہ دیکھو، دیکھو اسے، سماج کی گہری تاریکی کے  اندر سے  یہ کردار نکلا ہے، لاجونتی تو انسانوں  کے  جنگل میں  سندر لال کی کٹیا کی ’’دیوی‘‘  بن جاتی ہے  عورت نہیں  رہتی حالاں  کہ وہ عورت ہے! گھٹن کے  ماحول میں  سانس لیتی ہے اور اپنے  مرد کو بس حیرت سے  تکتی ہے۔ 
 ’’ٹوبہ ٹیک سنگھ‘‘  بھی تقسیم ہند کے  طوفان کے  پس منظر سے  ابھری ہوئی ایک کہانی ہے  جو اردو ادب کی بہترین کہانیوں  میں  ممتاز درجہ رکھتی ہے۔ 
یہ کہانی افسانوی ادب کی تاریخ میں  ایک سنگ میل ہے  کہ جہاں  رک کر، ٹھٹھک کر کچھ دیکھنے، کچھ محسوس کر نے اور کچھ سوچنے  پر مجبور ہونا پڑتا ہے۔ 
تقسیم ہند کے  المیہ پر اردو ادب میں  جانے  کتنے  افسانے  لکھے  گئے، لیکن اس بڑی ٹریجڈی کا سب سے  اہم عنوان سعادت حسن منٹو کا افسانہ ’’ٹوبہ ٹیک سنگھ‘‘  ہے! زندگی کی کوکھ سے  رشتہ رکھنے  والا افسانہ نگار ہی ایسا افسانہ خلق کر سکتا تھا، گہرائی  اور  اس کی تاریکی میں  اتر نے  والا ہی ایسا کردار لاسکتا تھا جو انوکھا  اور  حیرت انگیز ہو، جو روح میں  کپکپاہٹ پیدا کر دے، جو عہد  اور  زمانے  کے  کرب کو لیے  ہوئے  ہو، جس کی ذات  اور  جس کا وجود عہد کے  کرب کی علامت بن جائے، ’’ٹوبہ ٹیک سنگھ‘‘  درد کے  رشتے  کی لازوال کہانی ہے۔ برصغیر کا ایسا شہر آشوب ہے  کہ جس میں  فنکار نے  ایک کردار کے  ذریعہ ایک بڑی وحدت کے  ٹوٹنے  کا ماتم کیا ہے، ایسا ماتم کہ محسوس ہوتا ہے  جیسے  زمانے  کا کلیجہ اچانک پھٹ گیا ہو  اور  اس کا پورا وجود اندر، باطن میں  لہولہان ہو!
قصہ، تمثیل کا حسن لیے  ہوئے  ہے، تمثیل کے  جوہر نے  اس کہانی کو ڈراما بنا دیا ہے۔ کہا جاتا ہے  نا کہ بڑا تخلیقی فن ڈراما ہی ہوتا ہے۔ 
یہ کہانی بھی ڈراما بن گئی ہے!
کہانی یہ ہے  کہ برصغیر کی تقسیم کے  دو تین سال بعد پاکستان  اور  ہندوستان کی حکومتوں  کو یہ خیال آتا ہے  کہ ’’اخلاقی قیدیوں‘‘  کی طرح پاگلوں  کا بھی تبادلہ ہونا چاہیے، یعنی جو مسلمان پاگل ہندوستان کے  پاگل خانے  میں  ہیں  انھیں  پاکستان پہنچا دیا جائے اور جو ہندو  اور  سکھ پاکستان کے  پاگل خانوں  میں  ہیں  انھیں  ہندوستان کے  حوالے  کر دیا جائے۔ 
اونچی سطح کی کانفرنسیں  ہوتی ہیں اور بالآخر پاگلوں  کے  تبادلے  کے  لیے  ایک دن مقرر ہو جاتا ہے۔ لاہور کے  پاگل خانے  میں  جب اس تبادلے  کی خبر پہنچتی ہے  تو دلچسپ واقعات ہوتے  ہیں۔ ایک مسلمان پاگل جو بارہ برس سے  باقاعدگی کے  ساتھ اخبار پڑھتا ہے  اپنے  ایک دوست کے  ایک اس سوال کے  جواب میں  کہ ’’مولبی صاحب یہ پاکستان کیا ہوتا ہے؟‘‘  غور و فکر کے  بعد جواب دیتا ہے  ’’ہندوستان میں  ایک ایسی جگہ ہے  جہاں  استرے  بنتے  ہیں۔‘‘  ایک دن نہاتے  نہاتے  ایک مسلمان پاگل ’’پاکستان زندہ باد‘‘  کا نعرہ اس زور سے  بلند کرتا ہے  کہ فرش پر پھسل کر گرجاتا ہے اور بے  ہوش ہو جاتا ہے۔ 
ایک پاگل پاکستان  اور  ہندوستان  اور  ہندوستان  اور  پاکستان کے  چکر میں  کچھ ایسا گرفتار ہوتا ہے  کہ  اور  زیادہ پاگل ہو جاتا ہے، جھاڑو دیتے  دیتے  ایک دن درخت پر چڑھ جاتا ہے اور وہیں  بیٹھ کر مسلسل تقریر کرتا ہے اور یہ تقریر پاکستان  اور  ہندوستان کے  نازک مسئلے  پر ہوتی ہے۔ سپاہی اسے  نیچے  اتر نے  کو کہتے  ہیں  تو وہ  اور  اوپر چڑھ جاتا ہے اور کہتا ہے:
 ’’میں  ہندوستان میں  رہنا چاہتا ہوں  نہ پاکستان میں .... . میں  اسی درخت ہی پر رہوں  گا۔‘‘  
کسی پاگل کی محبوبہ ہندوستان چلی جاتی ہے اور ہندوستانی بن جاتی ہے اور وہ غریب پاکستانی بنا رہتا ہے۔ 
 ’’یوروپین وارڈ‘‘  میں  اینگلو انڈین پاگل ہیں، جب انھیں  معلوم ہوتا ہے  کہ انگریز ہندوستان چھوڑ کر چلے  گئے  ہیں  تو وہ اس مسئلہ پر سنجیدگی سے  گفتگو کرتے  ہیں  کہ اب ان کی حیثیت کیا ہو گی، یوروپین وارڈ رہے  گا یا اڑ جائے  گا۔ ’’بریک فاسٹ‘‘  ملے  گا یا نہیں۔ انھیں  ڈبل روٹی کی بجائے  ’’انڈین چپاتی‘‘  تو نہیں  ملے  گی؟
ان ہی پاگلوں  میں  ایک سکھ بھی ہے، پندرہ برس سے  پاگل خانے  میں  رہ رہا ہے۔ اس کی زبان پر ہر وقت عجیب و غریب الفاظ سننے  میں  آتے  ہیں:
 ’’اوپڑی گڑگڑ دی انیکس دی بے  دھیان ونگ دی وال آف دی لالٹین‘‘  
دن میں  سوتا ہے اور نہ رات میں، پہرہ دار کہتے  ہیں  کہ پندرہ برسوں  میں  وہ سویا ہی نہیں  البتہ کبھی کبھی دیوار سے  ٹیک لگا لیتا ہے۔ ہر وقت کھڑا رہنے  سے  اس کے  پاؤں  سوج جاتے  ہیں، پنڈلیاں  پھول جاتی ہیں، تکلیف کے  باوجود لیٹتا نہیں، آرام نہیں  کرتا۔ جب بھی پاگلوں  کے  تبادلے  کی بات ہوتی ہے  تو وہ ہر بات غور سے  سنتا ہے، کوئی دریافت کرتا ہے  تو اس کا جواب ہوتا ہے  ’’اوپڑی گڑگڑ دی انیکسی دی بے  دھیان ونگ دی وال آف دی پاکستان گورنمنٹ‘‘  پھر ایسا ہوتا ہے  کہ آف دی پاکستان گورنمنٹ کی جگہ ’’آف دی ٹوبہ ٹیک سنگھ گورنمنٹ‘‘  ہو جاتا ہے اور وہ دوسرے  پاگلوں  سے  پوچھنا شروع کر دیتا ہے  کہ ٹوبہ ٹیک سنگھ کہاں  ہے اور کہاں  کا رہنے  والا ہے  لیکن پاگل خانے  میں  کسی کو بھی معلوم نہیں  کہ ٹوبہ ٹیک سنگھ پاکستان میں  ہے  یا ہندوستان میں، جو بھی بتانے  کی کوشش کرتا ہے  وہ خود ہی الجھ جاتا ہے۔ عموماً اس قسم کی باتیں  سننے  کو ملتی ہیں۔ سیالکوٹ پہلے  ہندوستان میں  ہوتا تھا۔ اب سنا ہے  کہ پاکستان میں  ہے  کیا پتہ لاہور جواب پاکستان میں  ہے  کل ہندوستان میں  چلا جائے  یا سارا ہندوستان ہی پاکستان بن جائے اور یہ بھی کون سینے  پر ہاتھ رکھ کر کہہ سکتا ہے  کہ ہندوستان  اور  پاکستان دونوں  کسی دن سرے  سے  غائب ہو جائیں  گے۔ بشن سنگھ کہ جس کے  گاؤں  کا نام اس کا نام بن گیا ہے۔ ’’ٹوبہ ٹیک سنگھ‘‘  بے  ضر ر شخص ہے۔ اس نے  کبھی جھگڑا فساد نہیں  کیا ہے۔ ٹوبہ ٹیک سنگھ میں  اس کی کئی زمینیں  ہیں، اچھا کھاتا پیتا تھا کہ دماغ الٹ گیا، اس کے  رشتہ دار اسے  پاگل خانے  میں  داخل کر دیتے  ہیں۔ مہینے  میں  اس سے  ملنے  کئی لوگ آتے  ہیں، پاکستان ہندوستان کی گڑبڑ ہوتی ہے  تو لوگوں  کا بھی آنا جانا بند ہو جاتا ہے۔ اس کی ایک بیٹی ہے  جو   بچپن سے  آتی رہی ہے، وہ اپنی بیٹی کو پہچانتا بھی نہیں، وہ بھی بڑی ہو جاتی ہے اور ہندوستان چلی جاتی ہے۔ 
پاگلوں  کے  تبادلے  کی تیاریاں  مکمل ہو جاتی ہیں، تبادلے  کا دن مقرر ہو جاتا ہے، ہندو سکھ پاگلوں  سے  بھری لاریاں  پولس کے  محافظ دستے  کے  ساتھ روانہ ہوتی ہیں۔ جب بشن سنگھ کی باری آتی ہے  تو وہ متعلقہ افسر سے  پوچھتا ہے  ’’ٹوبہ ٹیک سنگھ‘‘  کہاں  ہے؟ پاکستان میں  یا ہندوستان میں؟ افسر کا یہ جواب سن کر ’’پاکستان میں‘‘  اچھل کر اس جانب دوڑ پڑتا ہے  کہ جہاں  دوسرے  پاگل کھڑے  ہیں، پاکستانی سپاہی اسے  پکڑ لیتے  ہیں اور دوسری جانب لے  جانے  لگتے  ہیں، تو بشن سنگھ انکار کرتے  ہوئے  کہتا ہے  ’’ٹوبہ ٹیک سنگھ کہاں  ہے، اوپڑ دی گڑگڑ دی انیکس دی بے  دھیانا سنگ دی وال آف ٹوبہ ٹیک سنگھ اینڈ پاکستان‘‘  کسی صورت نہیں  مانتا  اور  درمیان میں  ایک جگہ سوجی ہوئی ٹانگوں  پر کھڑا ہو جاتا ہے۔ بے  ضر ر تھا اس لیے  کوئی زبردستی نہیں  کی جاتی۔ سورج نکلنے  سے  پہلے  بشن سنگھ کے  حلق سے  ایک فلک شگاف چیخ نکلتی ہے .... . سب دیکھتے  ہیں  وہ شخص جو پندرہ برس تک دن رات اپنی ٹانگوں  پر کھڑا رہا اوندھے  منھ گرا ہوا ہے۔ ادھر خاردار تاروں  کے  پیچھے  ہندوستان ہے  ادھر ویسے  ہی تاروں  کے  پیچھے  پاکستان، درمیان میں  زمین کے  اس ٹکڑے  پر جس کا کوئی نام نہیں  ٹوبہ ٹیک سنگھ پڑا ہے!!
پوری کہانی میں  زہر آلود طنز ہے، مزاح میں  بھی زہر آلود طنز ہے۔ اسلوب سادہ لیکن نوکیلا  اور  تیکھا ہے۔ بشن سنگھ کے  کردار کے  ساتھ زندگی  اور  وقت کی گہرائی اوپر آئی ہے، اوپر گہما گہمی بھی ہے اور سناٹا بھی، گہرائی اوپر آئی تو بشن سنگھ ٹوبہ ٹیک سنگھ میں  تبدیل ہو گیا، ملک کی تقسیم کے  ساتھ ایک آتش فشاں  پھٹا تھا، لاوے  کا سمندر ہر جانب تھا، فرد کا جنوں  اسی آتش فشانی کیفیت  اور  لاوے  کے  سمندر کی وجہ سے  بڑھا تھا، زمین سے  رشتے  کا احساس غیر شعور میں  خود ایک آتش فشاں  تھا، حلق سے  جو ایک فلک شگاف چیخ نکلی تھی۔ وہ اسی آتش فشاں  کے  پھٹنے  کی آواز تھی، ٹوبہ ٹیک سنگھ جہاں  گرا وہ مقام بھی اہم ہے  اس لیے  وہ مقام ہندوستان کا تھا  اور  نہ پاکستان کا، اس زمین کے  ٹکڑے  پر کسی کا بھی نام نہیں  تھا!
یہ کہانی تاریخ  اور  تہذیب کی تہہ داری لیے  ہوئے  ہے، سعادت حسن منٹو کا کردار         ٹوبہ ٹیک سنگھ ایک معنی خیز المیہ کردار ہے  کہ جسے  برصغیر کی شدید المناکی کے  شعور نے  خلق کیا ہے۔ منٹو نے  کرداروں  کے  ذریعہ ہی ہمیشہ تلخ سچائیوں  کا سراغ لگایا ہے اور اس کے  بعد ذات کے  آئینے  میں  ٹریجڈی کی شناخت کرتے  ہوئے  عہد  اور  معاشرے اور کرداروں  کے  باطل تک رسائی حاصل کی ہے۔ افسانوی ادب میں  پہلی بار المیہ کا ایک مضطرب، بے  چین، حد درجہ معنی خیز  اور  آزاد ’’وژن‘‘  اس افسانے  سے  جنم لیتا ہے  جو اچانک واقعہ، اس کی جہات، تضادات  اور  داخلی، نفسی  اور  اعصابی تصادم  اور  پیچیدگیوں  کو سامنے  رکھ دیتا ہے۔ ایک چیلنج کی صورت میں، جیسے  سرگوشی کر رہا ہو ’’اس کا جواب دو‘‘  .... .  اور  ہم اس چیلنج کے  سامنے  خود کو بے  بس  اور  بہت حد تک مجبور محسوس کر نے  لگتے  ہیں!
ٹوبہ ٹیک سنگھ ہماری تاریخی، سماجی، تہذیبی  اور  نفسیاتی عوامل کے  قصے  کی ایک معنی خیز علامت  اور  علامت سے  آگے  ایک معنی خیز استعارہ ہے  جو قاری کے  حواس کو گرفت میں  لے  لیتا ہے۔ پہلی بار اردو فکشن میں  یہ احساس ملا ہے  کہ کردار کس طرح آزادانہ طور پر اپنے  وجود کو حد درجہ محسوس بنا دیتے  ہیں، ایک واقعہ، کیفیت میں  منتقل ہوا ہے  کچھ اس طور پر کہ ڈراما بن گیا ہے!
ادب میں  ٹریجڈی اپنے  حسن کو اس وقت ظاہر کرتی ہے  جب المیہ اپنے  مضمر جوہر (Essence) کو لے  کر اس طرح پھیلتا ہے  کہ اس کے  خلقی ہونے  پر یقین آ جاتا ہے۔      ’’ٹوبہ ٹیک سنگھ‘‘  تقسیم ہند کی ٹریجڈی کا ایک ’’وژن‘‘  ہے  کہ جس میں  سعادت حسن منٹو کے  رویہ، احساس  اور  لہجے  نے  ایک تاریخی حقیقت کو نفسی  اور  نفسیاتی احساس میں  تبدیل کر کے  ایک فنی نشان (Literary Sign) بنا دیا ہے اور یہ غیر معمولی کارنامہ ہے۔ افسانے  کا غور سے  مطالعہ کیا جائے  تو المیہ کی کمپوزیشن کی گہری ارتفاعی صورت بڑی شدت سے  محسوس ہو گی، ایک کردار کو اس طرح پیش کرنا کہ ہم خود اپنی ذات کی تلاش کر نے  لگیں اور لفظوں اور جملوں  سے  اپنی ذات کا انکشاف ہونے  لگے، معمولی کارنامہ نہیں  ہے، انسان کی اذیت کو ایک دلکش  اور  دلخراش اسرار یا ’’مسٹر ی‘‘  بنانا آسان نہیں  ہوتا، منٹو نے  یہ کارنامہ انجام دیا ہے۔ فاؤسٹس (Faustus) کی طرح ٹوبہ ٹیک سنگھ بھی ایک ایسا نادر المیہ کردار بنتا ہے  جو اپنی دیوانگی  اور  دیوانگی کی الجھنوں  کو فنی حقیقت  اور  سچائی میں  تبدیل کر دیتا ہے۔ 
سعادت حسن منٹو کا تخلیقی رویہ، احساس کی وسعت  اور  ذہن کی کشادگی کو محسوس تر بناتا ہوا حواس پر طاری ہونے  لگتا ہے۔ ٹوبہ ٹیک سنگھ ایک مرکزی نقطہ بن جاتا ہے، ایک بڑی ٹریجڈی کا مرکزی نقطہ کہ جس سے  جہاں  المناک تجربوں  کی لہریں  اٹھتی محسوس ہوتی ہیں  وہاں  گہرے  طنز کے  ساتھ فنکار کا ’’وژن‘‘  بھی روشن  اور  تابناک دکھائی دینے  لگتا ہے، زندگی کی شکست و ریخت کی چنگاریوں  سے  ایک اخلاقی لہر جیسے  خودبخود نمودار ہو گئی ہو، طرز فکر  اور  انداز فکر کے  انوکھے  پن کو سمجھانا آسا ن معلوم نہیں  ہوتا۔ وحدت میں  انتشار  اور  انتشار میں  ایک غیر معمولی اکائی کا جنم ایک عجیب و غریب منظر پیش کرتا ہے۔ منٹو کی دلچسپی ایسے  المناک ماحول میں  ہندوستان سے  ہے اور نہ پاکستان سے، اس کی دلچسپی صرف انسان سے  ہے اور ٹوبہ ٹیک سنگھ انسان کی ٹریجڈی کا وہ عرفان ہے  جو ایک بڑا تخلیقی فنکار ہی حاصل کر کے  دوسروں  کو عطا کرتا ہے۔ ٹریجڈی کا بڑا فنکار جس طرح تجربوں  کی شناخت کرتے  ہوئے  براہ راست ان سے  باطنی رشتہ قائم کرتا ہے اور جس طرح براہ راست سچائیوں  کی دریافت کرتا ہے، ٹوبہ ٹیک سنگھ اس کی عمدہ مثال ہے۔ المیہ کے  متعلق کسی نے  کہا تھا Suffering gives knowledge یعنی اذیت کی فنکارانہ پیشکش سے  علم میں  اضافہ ہوتا ہے  یا اس سے  علم حاصل ہوتا ہے۔ یہ افسانہ اس عظیم ٹریجڈی کے  تئیں  بیدار کرتے  ہوئے  جس طرح انسان دوستی،  محبت  اور  زمین سے  اپنے  گہرے  رشتے  کا علم دیتا ہے  اس کی مثال اردو فکشن میں  نہیں  ملتی۔ بشن سنگھ یا ٹوبہ ٹیک سنگھ کی دیوانگی حالات کا نتیجہ تو ہے  لیکن ساتھ ہی ایک ایسا اسرار بھی ہے  کہ جسے  کھولتے  جائیے، سچائی قریب  اور  قریب  اور  پھر بہت پاس  اور  پھر دل کی دھڑکنوں  سے  لگی ہوئی ملے  گی۔ کچھ اس طرح کہ اپنے  دل کی دھڑکن  اور  سچائی کی دھڑکن میں  کوئی فرق محسوس نہ ہو گا۔ 
سعادت حسن منٹو نے  ٹوبہ ٹیک سنگھ کو ایک درخت کی مانند کھڑا رکھا کہ جس کی جڑیں  اپنی زمین میں  پیوست ہیں، درخت وہیں  گرتا ہے  کہ جہاں  کھڑا ہوتا ہے۔ اپنی مٹی سے  رشتے  کی یہ کہانی جانے  کتنی سرگوشیاں  کرتی ہے، کیا درخت اپنی مٹی سے  الگ ہو کر زندہ رہ سکتا ہے!
یہ افسانہ ٹریجڈی کو ایک سوالیہ نشان بنا کر سامنے  رکھ دیتا ہے۔ پوری زندگی جدلیاتی تضاد کے  ٹکراؤ  اور  تصادم کا مرکزی نقطہ بن کر آفاقی حیثیت اختیار کر لیتی ہے۔ یہ ایک بڑے  تخلیقی فنکار کا ایک بڑا تخلیقی کارنامہ ہے!
٭٭٭



بابو گوپی ناتھ

ایک ژن (zen) تمثیل ہے۔ 
استاد کو کوشی نے  اپنے  شاگرد کو آواز دی ’’ہوشن!‘‘  
 ’’ہاں  استاد‘‘  ہوشن نے  جواب دیا۔ 
کوکوشی نے  پھر آواز دی ’’ہوشن!‘‘  
ہوشن نے  پھر جواب دیا ’’جی استاد!‘‘  
کوکوشی نے  تیسری بار آواز دی ’’ہوشن!‘‘  
ہوشن نے  تیسری بار جواب دیا ’’جی استاد!‘‘  
پھر کوکوشی نے  ہوشن سے  کہا ’’اس طرح آواز دینے  سے  یقیناً تمہیں  تکلیف ہوئی ہو گی۔ معافی چاہتا ہوں، لیکن بہتر یہ ہو گا کہ تم معافی مانگو!‘‘  
انسان عموماً گہری نیند میں  ہوتا ہے  یعنی تحت الشعور  اور  لاشعور کے  اندر، سویا ہوا، خواب دیکھتا ہوا، بار بار پکار نے  کے  باوجود تحت الشعور  اور  لاشعور سے  باہر نہیں  آتا۔ تھوڑی دیر کے  لیے  جاگتا اٹھتا بھی ہے  تو پھر سو جاتا ہے، کوکوشی صرف یہ چاہتا ہے  کہ ہوشن جاگا رہے، اس کے  خواب گم ہو جائیں، وہ تحت الشعور  اور  لاشعور سے  باہر رہے، سویا ہوا انسان  اور  لاشعور کی گہرائیوں  میں  ڈوبا ہوا شخص اپنے  خوابوں  کی دنیا میں  رہتا ہے، نیند بہت پیاری ہوتی ہے، کوئی آسانی سے  اٹھا نہیں  چاہتا، اس تمثیل کے  مطابق جو استاد ہر وقت جگائے  نہیں  رکھتا استاد نہیں  ہوتا، استاد کا کوئی مقصد نہیں  ہوتا، اسے  کسی چیز کی ضرورت نہیں  ہوتی پھر بھی کوکوشی، ہوشن کو پکارتا رہتا ہے، اسے  جاگتے  رہنا چاہیے، وہ خود دیکھے  سب کچھ، خود تجربے  حاصل کرے، خود ہر شئے  کو پہچانے، خود گہرائیوں  میں  اترے۔ یہ تمثیل یہ بھی کہتی ہے  کہ ایسے  استاد کے  پاس نہ بیٹھو کہ جو تمہیں  جگاتا نہ رہے، تمہیں  ایسے  منتر سکھائے  کہ جس سے  نیند آئے، سوتے  رہنے  کی آزادی دیتا رہے  یا اس کی باتوں  سے  تمہیں  نیند آنے  لگے۔ کوکوشی تو وہ ہے  جو ہوشن کو بار بار جھٹکا دے، ’’شاک‘‘  پہنچائے، ’’شاک‘‘  دیتا رہے، ہم نے  ایک بہت بڑے  کوکوشی سقراط کو زہر کا پیالہ اس لیے  تھما دیا کہ وہ ہمیں  جگائے  رکھنا چاہتا تھا  اور  ہم اپنے  پیارے  دلفریب خوابوں  کی دنیا سے  نکلنا نہیں  چاہتے  تھے۔ حضرت عیسیٰ ایک بہت بڑے  کوکوشی تھے  انھیں  صلیب پر اس لیے  چڑھا دیا کہ وہ ہمیں  سونے  کی اجازت ہی نہیں  دے  رہے  تھے۔ دونوں  یہ چاہتے  تھے  کہ ہمیں  ہر دم یہ محسوس ہوتا رہے  کہ ہم ہیں! ہماری زندگی ہے! روشنی تاریکی ہے، ایسے  لوگ لوری نہیں  سناتے، ایک کوکوشی کبھی لوری نہیں  سناتا۔ 
سعادت حسن منٹو بھی لوری نہیں  سناتے!
منٹو بھی کوکوشی ہیں  ایک فنکار کوشی!
جگائے  رکھنا چاہتے  ہیں، چاہتے  ہیں  سارے  ہوشن جاگے  رہیں، یہ محسوس کرتے  رہیں  کہ وہ ہیں، ان کا وجود ہے، ان کی زندگی ہے، وہ دیکھتے  رہیں  کہ روشنی ہے، تاریکی ہے، کیچڑ ہے، غلاظت ہے، عورت ہے، مرد ہے،  محبت ہے، نفرت ہے، سیکس ہے، انسان کے  جسم پر مٹی کی خوشبو ہے، وہ سب جو انسان میں  توجہ کا مرکز ہیں۔ جاگتے  ہوئے  انھیں  دیکھو، انھیں  صرف خوابوں اور رومان پرور فضاؤں  میں  نہ ٹٹولو، انھیں  صرف چھوٹے  بڑے  گھروندوں  کے  اندر لحاف رضائی میں  تلاش نہ کرو، صرف عقائد  اور  اسطور کے  سہارے  ان کے  پاس نہ آؤ، بڑی چھوٹی سچائیاں  انکشاف چاہتی ہیں، نیند میں  انکشافات ممکن نہیں  ہیں۔ تحت الشعور میں  جو انکشافات ہوں  گے  وہ تاویلوں  کی نذر ہو جائیں  گے اور کچھ بھی حاصل نہ ہو گا۔ ہوشن کا اچھی طرح جاگے  رہنا بہت ضروری ہے  جو ’’فنکار کو کوشی‘‘  ہوتا ہے  وہ اپنی آواز سے  غنودگی طاری نہیں  کرتا، وہ تو ہوشن سے  ہر وہ چیز چھین لیتا ہے  کہ جس سے  نیند آتی ہے۔ وہ مراقبہ یا عبادت ہی کیوں  نہ ہو۔ وہ منتر کیوں  نہ ہو  اور  جب ہوشن جاگا رہتا ہے  تو زندگی کے  رموز سے  آشنا ہوتا رہتا ہے، گہرائی (depth) کو اوپر آتے  دیکھتا ہے، تاریکی کے  اندر سے  متحرک کرداروں کے  عمل  اور  رد عمل سے  آشنا ہوتا رہتا ہے۔‘‘   ’’فنکار کو کوشی تو ایک ’’فینومینن‘‘  ہے  جاگتے  ہوئے  ہر چیز، ہر منظر کو دیکھنے  والا  تو ہوشن ہے!
سعادت حسن منٹو بھی بار بار ’’شاک‘‘  دیتے  ہیں، جھنجھوڑتے  ہیں!
منٹو کے  افسانوں  کے  ساتھ معاملہ یہ بھی ہے  کہ ان کے  جھنجھوڑتے  ہی خواب غائب ہو جاتے  ہیں، ایک دنیا گم ہو جاتی ہے اور ایک دوسری دنیا سامنے  آ جاتی ہے اور فنکار کہتا ہے  اپنے  تمام تجربے  پیچھے  چھوڑ دو، آنکھیں  کھولے  آؤ، میرے  ساتھ اس طرح کہ جس طرح کرشن نے  ارجن سے  کہا تھا ’’اپنا مذہب پیچھے  چھوڑ دو  اور  میرے  ساتھ آؤ‘‘  کرشن کی آواز بھی ایک بڑے  کوکوشی کی آواز تھی۔ جب کوئی کسی کوکوشی کے  پاس آتا ہے  یا کسی فنکار کوکوشی کے  ساتھ ہوتا ہے  تو اسے  اپنے  تمام عقائد، توہمات، مذاہب وغیرہ کو پیچھے  چھوڑ دینا پڑتا ہے۔ منٹو کے  افسانوں  کا تقاضا یہ ہے  کہ آنکھیں  کھولے  ہوئے  آؤ  اور  ان واقعات  اور  کرداروں  کو بھی دیکھو جو دھرتی کے  اندر سے  نکلے  ہیں اور نکل رہے  ہیں۔ کیچڑ کے  اندر سے  دیکھو گہرائی کیسے  اوپر آ رہی ہے۔ منٹو کے  پاس آنے  کا مطلب یہ ہے  کہ اپنے  خوابوں  کے  سحر سے  آزاد ہو جاؤ، ’’شاک‘‘  لینے  کے  لیے  تیار رہو، یہ ’’شاک‘‘  ہمیں  پگھلاتا نہیں، گم نہیں  کر دیتا، ختم نہیں  کرتا، یہ ہمیں  تجربے  عطا کرتا ہے۔ جب یہ افسانے  ہمیں  جگاتے  ہیں  تو اکثر دشمن سے  لگتے  ہیں، ہم نے  انھیں  فحش کہا، گھناؤنا کہا، عریاں  کہا، ’’سیکس‘‘  کو بھی ہم نے  پسند نہیں  کیا۔ اس ’’ژن تمثیل‘‘  کے  آخر میں  کوکوشی نے  کہا ہے:
 ’’ہوشن، میں  نے  تمہیں  بار بار آواز دی ہے، مجھے  معاف کر دو، لیکن یہ بہتر ہو گا  اگر  تم مجھ سے  معافی مانگو۔‘‘  
ہوشن کو آواز دے  دے  کر چوکنا رکھا، جیسے  ہی ہوشن ایک آواز کے  بعد اپنے  خیال میں  ڈوبا ہے  یا اونگھ گیا ہے  کوکوشی نے  آوازدی ہے۔ سعادت حسن منٹو نے  بھی یہی کیا ہے، بار بار آواز دی ہے  تاکہ ہم ہتک، بو، بابو، گوپی ناتھ، ٹوبہ ٹیک سنگھ، پھندنے، موذیل، کالی شلوار، ممی، کھول دو، ٹھنڈا گوشت، سڑک کے  کنارے، کے  تجربوں  سے  بھی آشنا رہیں۔ ان سے  زندگی  اور  اس کی تہہ داری کو پہچانیں، ان سے  جمالیاتی انبساط  اور  بصیرت حاصل کریں، چوں  کہ یہ تجربے  دوسرے  افسانہ نگاروں  کے  پیش کیے  تجربوں  سے  مختلف ہیں  اس لیے  ہمیں  ان میں  زیادہ کشش محسوس ہوئی، منٹو نے  اس طرح معافی تو نہیں  مانگی کہ جس طرح کوکوشی نے  اس تمثیل میں  مانگی ہے اور یہ بھی نہیں  کہا کہ اے  ہوشن بہتر ہے  تم مجھ سے  معافی مانگو۔ لیکن سعادت حسن منٹو کے  ساتھ جو برتاؤ ہم نے  کیا اس سے  ہم شرمندہ ضرور ہوئے، وہ مسلسل جھنجھوڑتے  رہے اور ہم جاگتے  سوتے  رہے۔ 
یہ ’’فنکار کوکوشی‘‘  کی آواز کا کرشمہ ہے  کہ ہم جاگے  رہے اور انسانی رشتوں  کا ایک ایسا تماشا دیکھا کہ جس میں  مرکزی کردار بابو گوپی ناتھ کا فطری  اور  نفسیاتی عمل ایک گہرا نقش      چھوڑ گیا۔ باپو گوپی ناتھ اپنے  تجربوں  کے  ’’رسوں‘‘  کا ایسا نمائندہ کردار ہے  کہ جس کی کوئی  اور  مثال اردو فکشن میں  نہیں  ملتی۔ انسانوں کے  جنگل سے   اگر  سعادت حسن منٹو گڈریے  کی طرح بابو گوپی ناتھ کو اپنے  کندھوں  پر اٹھائے  دوڑے  آئے  ہیں  تو اس کی سب سے  بڑی وجہ یہ ہے  کہ یہ کردار ایک انوکھا  اور  خوشگوار حادثہ ہے  جو حواس پر طاری ہو جاتا ہے۔ بابو گوپی ناتھ اپنے  سماج کا وہ فرد ہے  جو انکشاف چاہتا تھا اپنے  ہیجانات کا، اپنی نفسیات کا، اپنے  تجربوں  کے  رنگوں  کا، اپنے  پورے  وجود کا، اس انکشاف کے  ساتھ تحیر کا پیدا ہونا فطری تھا  اور  کوئی بڑا تخلیقی فنکار ہی یہ کارنامہ انجام دے  سکتا تھا۔ 
 ’’بابو گوپی ناتھ‘‘  میں  گہرائی (depth) کے  اوپر آنے  کا ایک انتہائی خوبصورت تخلیقی منظر پیش ہوا ہے!
بابو گوپی ناتھ سے  ملاقات اس طرح ہوتی ہے:
 ’’آپ ہیں  بابو گوپی ناتھ بڑے  خانہ خراب۔ لاہور سے  جھک مارتے  مارتے  بمبئی تشریف لائے  ہیں، ساتھ کشمیر کی ایک کبوتری ہے۔ ’’بابو گوپی ناتھ سے  جونک کی طرح لپٹے  عبدالرحیم سینڈو اس تعارف کو ناکافی سمجھ کر کہتا ہے  ’’نمبر ون بے  وقوف ہو سکتا ہے  تو وہ آپ ہیں‘‘  لوگ ان کے  مسکا لگا کر روپیہ بٹورتے  ہیں۔ میں  صرف باتیں  کر کے  ان سے  ہر ہر روز ’’پولسن بٹر‘‘  کے  دو پیکٹ وصول کرتا ہوں۔‘‘  
یہ باتیں  سن کر بابو گوپی ناتھ صرف مسکرا دیتا ہے۔ 
بابو گوپی ناتھ کے  ساتھ صرف عبدالرحیم سینڈو جونک کی مانند لپٹا ہوا نہیں  ہے، بلکہ غفار سائیں  بھی ہے، غلام بھی ہے اور سردار بیگم بھی ہیں۔ یہ جو غفار سائیں  ہیں، تہمد پوش، پنجاب کے  ٹھیٹ سائیں  بنے  ہوئے  ہیں، گلے  میں  موٹے  موٹے  دانوں  کی مالا ہے۔ عبدالرحیم سینڈوا نہیں  بابو گوپی ناتھ کا ’’لیگل ایڈوائزر‘‘  کہتا ہے۔ آپ بابو گوپی ناتھ کے  ’’لیگل ایڈوائزر‘‘  ہیں، میرا مطلب سمجھ جائیے  آپ، ہر آدمی جس کی ناک بہتی ہو یا جس کے  منہ سے  لعاب نکلتا ہو پنجاب میں  خدا کو پہنچا ہوا درویش بن جاتا ہے، یہ بھی بس پہنچے  ہوئے  یا پہنچنے  والے  ہیں، لاہور سے  بابو گوپی ناتھ کے  ساتھ آئے  ہیں  کیوں  کہ انھیں  کوئی  اور  بے  وقوف ملنے  کی امید نہیں  تھی۔ یہاں  آپ بابو صاحب سے  کریون اے  کے  سگریٹ  اور  اسکاچ وہسکی کے  پیگ پی کر دعا کرتے  رہتے  کہ انجام نیک ہو.... .
 اور  یہ جو غلام علی ہیں، لمبے  تڑنگے  جوان، کسرتی بدن والے، منھ پر چیچک کے  داغ لیے  وہ بس جونک بننے  والے  ہیں .... .‘  سینڈو کے  شاگرد ہیں۔ ایک تکئے  میں  سگریٹ چرس پیتے  ہوئے   بابو ناتھ سے  ملاقات ہوتی ہے  تو بس اسی دن سے  ان کے  ساتھ چمٹ گئے  ہیں۔ بابو کی مہربانی سے  ہر روز کریون اے  کا ڈبہ ملتا ہے اور کھانا پینا بھی مقرر ہے۔ 
عبدالرحیم سینڈو سردار بیگم کو مسز سینڈو کہتا ہے، کہتا ہے  ’’آپ بھی لاہور کی پیداوار ہیں، سن چھتیس میں  مجھ سے  عشق ہوا، دو برسوں  ہی میں  میرا دھڑن تختہ کر کے  رکھ دیا۔ میں  لاہور چھوڑ کر بھاگا، بابو گوپی ناتھ نے  اسے  یہاں  بلوا لیا ہے  تاکہ میرا دل لگا رہے، اس کو بھی ایک ڈبہ کریون اے  کا راشن ملتا ہے، ہر روز شام کو ڈھائی روپے  کا مورفیا کا انجکشن لیتی ہے۔ رنگ کالا ہے  مگر ویسے  بڑی ٹٹ فور ٹیٹ قسم کی عورت ہے۔‘‘  
.... .... .. اور  بابو گوپی ناتھ کے  دل و دماغ میں  بسی گول چہرے  والی ایک سرخ و سفید عورت ہے، وہی کہ جسے  عبدالرحیم سینڈو نے  کشمیر کی کبوتری کہا ہے۔ صاف ستھری، بال چھوٹے  ہیں، آنکھیں  شفاف  اور  چمکیلی ہیں۔ چہرے  کے  خطوط سے  ظاہر ہوتا ہے  بے  حد الھڑ اور  نا تجربہ کار ہے۔ نام زینت بیگم ہے، بابو گوپی ناتھ اسے  پیارے  زینو کہتے  ہیں۔ 
عبدالرحیم سینڈو زینت کے  بارے  میں  کہتا ہے   ’’ایک بڑی خرانٹ نائکہ کشمیر سے  یہ سیب توڑ کر لاہور لے  آئی، بابو گوپی ناتھ کو اپنی سی آئی ڈی سے  پتہ چلا  اور  ایک رات لے  اڑے، مقدمے  بازی ہوئی، تقریباً دو مہینے  تک پولس عیش کرتی رہی۔ آخر بابو صاحب نے  مقدمے  جیت لیا  اور  اسے  یہاں  لے  آئے .... . دھڑن تختہ!‘‘  
یہ سب بیٹھتے  ہیں  تو بابو گوپی ناتھ کے  روپوں  سے  جانی وا کر کی بوتلیں  آتی ہیں، پیتے  ہیں، مستی کرتے  ہیں، طوائفوں اور رنڈیوں  کی باتیں  ہوتی ہیں۔ کون ڈیرہ دار تھی کون نٹنی تھی، کون کس کی نوچی تھی، نتھنی اتار نے  کا بابو گوپی ناتھ نے  کیا دیا تھا۔ 
یہ جو بابو گوپی ناتھ ہیں  ایک انتہائی کنجوس بنئے  کے  بیٹے  ہیں، باپ کی موت کے  بعد انھیں  دس لاکھ روپے  کی جائداد ملتی ہے اور وہ عیش و عشرت کی زندگی بسر کر نے  لگتے  ہیں۔ بمبئی آتے  ہیں  تو اپنے  ساتھ پچاس ہزار روپے  لاتے  ہیں۔ ہر روز سو سوا سو روپے  خرچ کر ہی ڈالتے  ہیں، سینڈو بتاتا ہے  کہ لاہور میں  کوئی ایسی طوائف نہیں  جس کے  ساتھ بابو گوپی ناتھ کی ’’کنٹی نیوٹی‘‘  نہ رہ چکی ہو۔ بابو صاحب لاہور میں  تھے  تو اکثر فقیروں اور درویشوں  کی صحبت میں  رہتے  تھے۔ 
اپنے  ساتھ زینت کو لے  آئے  ہیں  جسے  پیار سے  زینو کہتے  ہیں۔ مصاحبوں  سے  گھرے  رہنے  میں  انھیں  ذہنی سکون ملتا ہے۔ مانتے  ہیں  کہ یہ سب جونک ہیں، یہ سمجھ رہے  ہیں  کہ وہ احمق  اور  چغد ہیں  لیکن مسکراتے  ہوئے، حقہ پیتے  ہوئے  خوشی خوشی پیسے  لٹاتے  رہتے  ہیں، یہ سب کرتے  ہوئے  جیسے  انھیں  بڑا ذہنی سکو ن ملتا ہو۔ کہتے  ہیں  شروع سے  فقیروں اور کنجروں  کی صحبت میں  رہا ہوں، مجھے  ان سے  کچھ  محبت سی ہو گئی ہے، میں  نے  ان کے  بغیر نہیں  رہ سکتا، میں  نے  سوچ رکھا ہے  جب میری دولت بالکل ختم ہو جائے  گی تو کسی تکئے  میں  جا بیٹھوں  گا۔ رنڈی کا کوٹھا  اور  پیر کا مزار بس یہ دو جگہیں  ہیں  جہاں  میرے  دل کو سکون ملتا ہے۔ رنڈی کا کوٹھا تو چھوٹ جائے  گا اس لیے  کہ جیب خالی ہونے  والی ہے  لیکن ہندوستان میں  ہزاروں  پیر ہیں، کسی ایک کے  مزار پر چلا جاؤں  گا۔‘‘  
غالباً اسی مزاج  اور  رجحان کی وجہ سے  بابو گوپی ناتھ کی شخصیت میں  ایک قسم کی فقیری  اور  درویشی ہے، اندر، باطن میں  جیسے  درویشی کا کوئی نہ کوئی آہنگ موجود ہے۔ 
طوائف کے  کوٹھے اور تکئے  کو پہچانتے  بھی ہیں:
 ’’دونوں  جگہوں  پر فرش سے  لے  کر چھت تک دھوکا ہی دھوکا ہوتا ہے          جو آدمی خود کو دھوکا دینا چاہتا ہے  اس کے  لیے  ان سے  اچھا مقام  اور  کیا ہو سکتا ہے!‘‘  
بابو گوپی ناتھ ایک پختہ تجربے  کا نام ہے!
بابو گوپی ناتھ زینت کو بے  حد چاہتے  ہیں، ان کے  دل میں  اپنی زینو کے  لیے  احترام بھی ہے، دو برس سے  زینت ان کے  پاس ہے، اس نے  انھیں  کبھی لوٹنے  کی کوشش نہیں  کی ہے،  بابو صاحب دوسری عورتوں  کے  پاس ہفتوں  پڑے  رہتے  ہیں  لیکن زینت نے  کوئی شکایت نہیں  کی ہے۔ اپنا کوئی زیور گروی رکھ کر گزارا کرتی رہی ہے۔ 
بابو گوپی ناتھ بے  چین اس لیے  ہیں  کہ وہ خود دنیا سے  کنارہ کشی اختیار کر نے  والے  ہیں، ان کی دولت کچھ دن کی مہمان ہے۔ نہیں  چاہتے  کہ زینت کی زندگی برباد ہو جائے۔ وہ چاہتے  ہیں  زینت دوسرے  کو پھانسے، اپنے  پیروں  پر کھڑی ہو جائے، ہوشیار  اور  ہوشمند رہے، وہ اسے  دس ہزار، بھی دینے  کو تیار ہیں۔ وہ اپنی آرزو کا اظہار بھی کرتے  ہیں، چاہتے  ہیں  ان کی زینو بمبئی میں  کسی دولت مند شخص کی داشتہ بن جائے۔ روپے  اینٹھنے  کا گر جان لے، آخر وہ کیسے  زندہ رہے  گی۔ 
بابو گوپی ناتھ روپے  کا انتظام کرنا چاہتے  ہیں۔ اس لیے  لاہور چلے  جاتے  ہیں۔ ان کی غیر موجودگی میں  ان کے  ایک مصاحب عبدالرحیم سینڈو  اور  سردار زینت سے  پیشہ کراتے  ہیں  تو جب بابو صاحب واپس آتے  ہیں  تو پتہ چلتا ہے  کہ حیدرآباد سندھ کا ایک دولت مند زمیندار ان کی زینو سے  شادی کرنا چاہتا ہے، وہ حد درجہ خوش ہو جاتے  ہیں۔ دو ہزار کے  زیور  اور  دو ہزار کے  کپڑے  بنوا دیتے  ہیں اور پانچ ہزار نقد دیتے  ہیں۔ ان کی زینو کی شادی ہو جاتی ہے۔ زینت دلہن بنی ہوئی ہے، اس کے  سر بر شفقت  اور   محبت سے  ہاتھ رکھتے  ہیں  تو ان کی آنکھیں  بھیگ جاتی ہیں!!
ادب  اور  ’’حقیقت نگاری‘‘  کے  تعلق سے  سعادت حسن منٹو نے  بڑی خوبصورت بات کہی تھی:
 ’’ادب زیور ہے اور جس طرح خوبصورت زیور خالص سونا نہیں  ہوتا اسی طرح خوبصورت ادب پارے  بھی خالص حقیقت نہیں  ہوتے، ان کو سونے  کی طرح پتھروں  پر گھس گھس کر پرکھنا بہت بڑی بے  ذوقی ہے۔‘‘  	(کسوٹی)
منٹو  اور  ان کے  افسانوں  کا ذکر کرتے  ہوئے  اکثر یہ کہا جاتا ہے  کہ وہ ’’حقیقت پسند‘‘  ہیں، ’’حقیقت پسند فنکار ہیں‘‘  سفاک حقیقت نگاری کرتے  ہیں۔ وہ لوگ جو تنقید کے  نام پر مضامین لکھتے  رہے  ہیں اور جو ترقی پسند نقاد کہے  گئے  ہیں  دراصل ان ہی لوگوں  نے  ’’حقیقت نگاری‘‘   اور  ’’تصویر کشی‘‘  کا ذکر زیادہ کیا ہے۔ ادب کو ’’فوٹوگرافی‘‘  تک کھینچ لائے  ہیں۔ اردو تنقید میں  حقیقت نگاری کا تصور کبھی متاثر نہ کر سکا، ’’حقیقت‘‘  کی ایک اکہری سطح سامنے  آئی، اس کی    تہہ داری کی جانب کسی کی نظر نہیں  گئی، کوئی سماجی حقیقت یا کسی فرد کا حقیقی تجربہ ادب میں  کیسی صورت اختیار کر لیتا ہے  اس پر غور نہیں  کیا گیا۔ ’’بابو گوپی ناتھ‘‘  ہوں  یا ’’ٹوبہ ٹیک سنگھ‘‘  ان دونوں  افسانوں  کی سب سے  بڑی تعریف یہ ہوئی کہ ان میں  ’’حقیقت نگاری‘‘  ہے۔ کہانیاں  پڑھ کر تو عام قاری کا بھی یہی تاثر ہوتا ہے  کہ حقیقتیں  پیش ہوئی ہیں۔ حقیقت نگاری تو ہے  لیکن کیسی حقیقت نگاری ہے؟ ’’فنکار افسانہ نگار‘‘  کا کرشمہ کیا ہے؟ کیا یہ افسانے  یا سعادت حسن منٹو کے  دوسرے  افسانے  صرف اس لیے  متاثر کرتے  ہیں  کہ فوٹو گرافی کی گئی ہے  یا بس کوئی حقیقت پیش ہو گئی ہے؟ فن میں  ’’حقیقت‘‘  اپنی داخلی سطحوں  کو طلسمی کیفیتوں  کے  ساتھ نمایاں  کرتی ہے۔ ’’حقیقت‘‘  کے  تعلق سے  فنکار کا شعور  اور  عرفان بڑی اہمیت رکھتا ہے۔ فنکار کی ’’سائیکی‘‘  اہمیت رکھتی ہے، اس کا تخلیقی تخیل اہمیت رکھتا ہے۔ رومانی  اور  جمالیاتی فکر و نظر ’’حقیقت‘‘  کے  جوہر کی جانب لپکتی ہے اور اندر کی روشنی کو باہر لے  آتی ہے۔ ’’حقیقت‘‘  کو ایک نئی صورت ملتی ہے، ایک نیا کردار ملتا ہے۔ ٹوبہ ٹیک سنگھ،  اور  بابو گوپی ناتھ  اور  سوگندھی، جانکی، زینت،          ممد بھائی، رندھیر  اور  رام سروپ، وغیرہ ممکن ہے  حقیقی کردار ہوں، سعادت حسن منٹو نے  انھیں  دیکھا ہو، یہ فنکار کے  تجربے  بھی ہوں، لیکن افسانوں  میں  اپنی طلسمی کیفیتوں  کو لیے  قطعی مختلف کردار ہیں۔ فنکار کی ’’سائیکی‘‘  میں  ڈھلے  ہیں۔ افسانہ نگار کے  احساس  اور  جذبے  سے  ہم آہنگ ہوئے  ہیں اور تخلیقی تخیل نے  انھیں  سنوارا ہے، ان کی نئی تخلیق ہوئی ہے۔ یہ سب سماج سے  آئے  ہیں  لیکن تخلیق میں  نئی تخلیق کی صورت جلوہ گر ہوئے  ہیں۔ حقیقت کی اکہری صورت سے  دور ہیں، اب وہ بصیرت عطا کر رہے  ہیں، جمالیاتی انبساط بخش رہے  ہیں، گہرے  تاثرات دے  رہے  ہیں، یہ سب طلسمی پیکر بن گئے  ہیں، ان کا طلسمی پیکر بن جانا ہی فن کی سچی پہچان ہے۔ 
حیرت یہ ہے  کہ حقیقت نگاری آج بھی ایک میکانکی سانچہ بنی ہوئی ہے .... . یہ کہنا غلط نہ ہو گا کہ انیسویں  صدی سے  حقیقت نگاری کی تحریک پریشان رہی ہے۔ فرانس میں  حقیقت نگاری کی تحریک نے  جنم لیا  اور  اپنی پوری تاریخ میں  بھول بھلیوں  سے  باہر نہیں  نکل سکی۔ کبھی ’’فطرت نگاری‘‘  کے  قریب آئی  اور  اپنی اکہری صورت دیکھ کر پریشان ہو گئی، ’’اخلاقیات‘‘  کے  پاس آئی  اور  اخلاقیات نے  جب اپنے  صدیوں  کے  تجربوں  کے  پیش نظر قدروں  کا تعین شروع کر دیا تو ’’حقیقت نگاری‘‘  نے  وہاں  سے  بھی گریز کیا۔ تاثریت، (Impressionism) میں  بھی پیاس نہیں  بجھی، کبھی تو ’’اظہاریت‘‘   (Expressionism) کا سہارا لیا۔ وہاں  احساس، جذبہ  اور  مسرت کے  محدود تصور نے  پریشان کیا۔ کروشے  (Croce) کے  وجدان میں  اسے  ایک بڑا خطرہ نظر آیا، ’’فاشزم‘‘  کی آہٹ محسوس ہوئی تو حقیقت نگاری نے  سگمنڈ فرائیڈ کی تحلیل نفسی میں  پناہ ڈھونڈی، جب جنسی جبلت کی تلاش ہر شئے اور ہر تجربے  میں  ہونے  لگی  اور  ’’حقیقت‘‘   ’’سیکس‘‘  کے  طلسم میں  گرفتار ہونے  لگی  اور  رمزیت کا ایک انتہائی الجھا ہوا جال پھیلنے  لگا تو ’’رجعت پسندی‘‘  کی آواز کستے  ہوئے  حقیقت نگاری انقلابی قدروں  کے  سائے  میں  ٹھہر گئی  اور  انتہا پسندی کا مظاہرہ کر نے  لگی۔ ’’روایت‘‘  سے  ’’بغاوت‘‘  ہوئی جو مصنوعی تھی مضحکہ خیز بات تھی، جمالیاتی اقدار سے  گریز کیا گیا، رومانیت کو آرٹ سے  دور رکھنے  کی تلقین کی گئی، اب ہوا یہ کہ شعور کی سطحیت نمایاں  ہونے  لگی، ایسے  انقلابی اسالیب تراشے  جانے  لگے  کہ جن میں  نقالی ہی نقالی تھی۔ عمدہ  اور  نفیس روایتوں  کی جمالیات  اور  ادبی اقدار کے  حسن پر غور ہی نہیں  کیا گیا۔ ’’نئی روایت‘‘  کی بنیاد ڈالنے  کی شعوری کوشش کی گئی (اردو ادب میں  انگارے  مثال ہے ) جدت پسندی نے  فن کے  اندرونی حسن  اور  طلسمی کیفیتوں  کی قدر و قیمت کا اندازہ نہیں  کیا،    رفتہ رفتہ ’’معاشیات‘‘  ہی سب کچھ بن گئی  اور  ’’اینگلز‘‘  کو بھی یہ کہنا پڑا:
 ’’میں اور مارکس ایک حد تک اس امر کے  لیے  مورد الزام ہیں  کہ نوجوان مصنّفین معاشی پہلو کو واجبی حد سے  زیادہ اہمیت دینے  لگے۔‘‘  
اردو میں  ایک بڑا دور ’’سماجی تشریح‘‘  کا دور بن گیا  اور  یہ اسی کا اثر ہے  کہ اب تک حقیقت پسندی  اور  حقیقت نگاری کی باتیں  اسی انداز میں  ہو رہی ہیں۔ سعادت حسن منٹو کے  فن میں  جو حقیقت پسندی ہے  وہ آرٹ کی داخلی منطق کے  مطابق ہے۔ آرٹ کی داخلی منطق کا تقاضا ہے  کہ خارجی پیکر علامتوں اور استعاروں  کی صورت اختیار کر لیں۔ انکشاف ذات ہوتا رہے  کچھ اس طرح کہ بصیرت بھی حاصل ہو  اور  جمالیاتی آسودگی  اور  انبساط بھی ملتا رہے۔ سعادت حسن منٹو نے  انکشاف ذات کو سب سے  زیادہ اہمیت دی ہے۔ یہی وجہ ہے  کہ وہ اردو فکشن کے  سب سے  ممتاز کردار ہیں۔ وہ حقیقت کو اپنے  شعور  اور  ’’وژن‘‘   اور  اپنے  احساس  اور  جذبے  سے  ہم آہنگ کرتے  ہوئے  ہر ممکن گہرائی میں  اتر نے  کی کوشش کرتے  ہیں۔ گہرائی میں  اندھیرا ہے، تاریکی ہے، بیج ڈال دیتے  ہیں اور پھر پودے  کے  ساتھ گہرائی بھی اوپر آنے  لگتی ہے۔ ’’حقیقت‘‘  کو اس کی اکہری صورت میں  پیش کر دینا ایک بات ہے اور حقیقت کو زندگی کے  آہنگ، آواز، روشنی، تاریکی  اور  خوشبوؤں  کے  ساتھ پیش کرنا  اور  بات ہے۔ سعادت حسن منٹو کے  افسانے  لمحوں  کی فضاؤں، لمحوں  کی خوشبوؤں اور لمحوں  کے  آہنگ کو لیے  ہوئے  ہیں۔       ’’بابو گوپی ناتھ‘‘  لمحوں  کی فضا  اور  لمحوں  کی خوشبو  اور  لمحوں  کے  آہنگ کی ایک بڑی خوبصورت کہانی ہے۔ ان کا اثر احساس پر ہوتا ہے، ان سے  جذبہ متاثر ہوتا ہے،.... . ایک عمدہ جمالیاتی تجربہ حاصل ہوتا ہے!
سعادت حسن منٹو کے  ایسے  تمام خوبصورت افسانوں  میں  خارجی تجربوں  کی تراش خراش  اور  نئی تنظیم و تعمیر کے  ساتھ اقدار کا عرفان  اور  تخئیلی فکر کا تخلیقی عمل اہمیت رکھتا ہے۔ بابو گوپی ناتھ ریاکار  اور  عیار نہیں  ہیں، جذباتی خلوص کا پیکر ہیں۔ ان کے  تحرک پر دوسرے  کرداروں  کا انحصار ہے۔ زینت سے  ان کا رشتہ درد کا رشتہ ہے۔ زینت عرصہ تک ان کی داشتہ رہتی ہے  اس سچائی کے  باوجود گوپی ناتھ اس کی شادی اس طرح کرتے  ہیں  جیسے  باپ بیٹی کی شادی کرتا ہے، کسی قسم کا کوئی تناؤ نہیں  ہے  بلکہ ایک سکون سا ہے  اطمینان سا ہے  ایک بڑی آرزو پوری ہوتی ہے، زینت کا گھر بسا کر انھیں  راحت ملتی ہے۔ بابو گوپی ناتھ اردو افسانے  کا ایک خوبصورت نفسیاتی رمز ہے  کہ جس کا جوہر نمایاں  ہوتا ہے  تو ایک جمالیاتی انکشاف ہوتا ہے!
بابو گوپی ناتھ کی اپنی مجلسی زندگی ہے، انھوں  نے  خود اس کی تشکیل کی ہے، طوائفوں  کی صحبت میں  ایک بڑی زندگی گزری ہے، کوٹھوں  کی زندگی  اور  کوٹھوں  کے  علاقوں  کے  ماحول نے  مزاج کی تشکیل میں  حصہ لیا ہے۔ وہ اپنی مجلس میں  اس طرح بیٹھتے  ہیں  جیسے  گاؤں  کے  چوپال میں  گاؤں  کا چودھری حقہ لے  کر بیٹھتا ہے۔ بابو گوپی ناتھ سگریٹ نہیں  پیتے  حقہ گڑگڑاتے  ہیں۔ لوگوں  سے  لطف لیتے  رہتے  ہیں۔ فریب کھاتے  ہوئے  جیسے  انھیں  اچھا لگتا ہے، جانتے  ہیں  یہ لوگ عبدالرحیم سینڈو، غفار سائیں، غلام علی، سردار بیگم وغیرہ جونک کی طرح صرف اس لیے  لپٹے  ہوئے  ہیں  کہ وہ ان کی پرورش کرتے  ہیں، ان کی مدد کرتے  ہیں۔ تجربہ کار  اور  گہرے  آدمی ہیں، عبدالرحیم سینڈو جب ان کا تعارف کراتے  ہوئے  یہ کہتا ہے  ’’بڑے  خانہ خراب ہیں  یہ منٹو صاحب، بڑے  خانہ خراب ہیں۔ لاہور کی کوئی ایسی طوائف نہیں  جس کے  ساتھ               بابو صاحب کی کنٹی نیوٹی نہ رہ چکی ہو‘‘  تو بابو گوپی ناتھ بڑے  بھونڈے  انکسار کے  ساتھ کہتے  ہیں  ’’اب کمر میں  وہ دم نہیں  ہے  منٹو صاحب۔‘‘  
وہ جانتے  ہیں  جب تک روپے  پاس ہیں  چوپال رہے  گا جب روپے  ختم ہو جائیں  گے  تو کوئی موجود نہ ہو گا، روپے  کے  ہوتے  ہوئے  وہ چاہتے  ہیں  ہر لمحہ راحت بخش بن جائے، جی بھر کر جی لیا جائے، جب روپے  ختم ہو جائیں  گے  تو یہ چوپال ہو گا  اور  نہ اس کے  چودھری کا حقہ! اپنے  ایک ایک لمحے  کو راحت بخش بنانے  کی ہر ممکن کوشش کرتے  ہیں، موسیقی سے  واقفیت نہیں  ہے  لیکن جب طوائف گاتی ہے  تو خوش ہو کر داد دیتے  ہیں۔ 
بابو گوپی ناتھ کے  کردار کی ایک بڑی خصوصیت یہ ہے  کہ وہ فریب میں  رہتا  اور  فریب کو ناپسند کرتا ہے  لیکن خود کسی کو فریب نہیں  دیتا۔ اس کردار کو اس بات کی خبر ہے  کہ اس نے  اپنے  گرد جن افراد کو جمع کیا ہے  وہ ایسی بیل (Creeper) کی مانند ہیں  جو لہو چوستی ہے۔ وہ ان افراد کو سہارا دئیے  ہوئے  ہیں، انھیں  پال رہے  ہیں، یہ سب زندگی کے  اندھیرے  میں  عمل کر نے  والے  بھتنے  (Imps) ہیں۔ بابو گوپی ناتھ کو کسی کی دل آزاری پسند نہیں  ہے، ان کا اپنا ایک مسلک (creed) ہے  جسے  عزیز رکھتے  ہیں۔ 
یہ کہانی اختتام تک پہنچتے  ہی ڈراما بن جاتی ہے اور یہی اس کا حسن ہے!
سعادت حسن منٹو انکشاف ذات کے  ایک بڑے  فنکار ہیں، انکشاف کے  پورے  تخلیقی عمل میں  ان کے  اکثر افسانے  ڈراما بن گئے  ہیں۔ 
زینت کے  تعلق سے  بابو گوپی ناتھ ایک داخلی کرب میں  مبتلا ہے۔ جذبات کا تصادم ایسا ہے  کہ اس کا احساس ہوتا ہے  یہ تصادم واضح طور پر سامنے  نہیں  آتا، تصادم یقیناً ہے  اس لیے  کہ زینت سے  بابو صاحب کا رشتہ درد کا رشتہ ہے، وہ ان کی داشتہ ہے اور اب جب کہ انھیں  اپنی زندگی کی ویرانی کا احساس ہو رہا ہے  تو وہ چاہتے  ہیں  اس کی شادی کسی ایسے  شخص سے  ہو جائے  یا وہ کسی ایسے  شخص کی داشتہ بن جائے  جو اسے  عز یز رکھے، زینت کا مستقبل ٹوٹنے  بکھر نے  سے  بچ جائے اور جب زینت کی شادی ہوتی ہے  تو بابو گوپی ناتھ کی ’’کتھارسس‘‘  (Catharsis) ہوتی ہے۔ سکون ملتا ہے۔ آسودگی ملتی ہے، لیکن ہم انسان کی نفسیات کے  پیش نظر اس ٹیس کو محسوس کیے  بغیر نہیں  رہ سکتے  جو بابو صاحب کے  سینے  کے  اندر گہرائیوں  میں  اٹھی ہے۔ افسانے  کی تکمیل ہوتے  ہوتے  سعادت حسن منٹو ایک ’’وژن‘‘  عطا کر دیتے  ہیں اور یہ بہت بڑا کارنامہ ہے۔ بابو گوپی ناتھ کی کہانی کی تکمیل ہوتی ہے، ان کے  وجود میں  جو ’’کتھارسس‘‘  ہوتی ہے  اسے  بھی ہم محسوس کرتے  ہیں  لیکن جب وہ اپنی بھیگی ہوئی آنکھوں  کو لیے  چلے  جاتے  تو ہم سوچتے  ہیں  یقیناً درد کا رشتہ ابھی ٹوٹا نہ ہو گا، زینت کے  تعلق سے  آرزو موجود ہو گی، تشنگی بھلا کس طرح یک بیک ختم ہو گئی ہو گی، وہ اپنا درد چھپائے  تو نہیں  چلے  گا؟.... . ’’بابو گوپی ناتھ نے  بھیگی ہوئی آنکھوں  سے  میری طرف دیکھا، ان میں  ملامت تھی.... . بہت ہی دکھ بھری ملامت.... .  اور  چلا گیا!‘‘  
زینت ایک بھولی بھالی معصوم سی لڑکی کا کردار ہے، بہت حد تک ناتجربہ کار، بابو گوپی ناتھ سے  بے  لوث  محبت کرتی ہے، اسے  جس راہ پر ڈال دیا جاتا ہے  چلنے  لگتی ہے  لیکن اس کہانی میں  اس کردار کی وجہ سے  بابو گوپی ناتھ کی عمدہ انسانی قدروں  اور  انسان دوست رویے  کی پہچان ہوتی ہے، درد کے  دلفریب رشتے  ہی کی وجہ سے  بابو گوپی ناتھ کی شخصیت کی پاکیزگی  اور  ان کے  چاندنی کی مانند چمکتے  خلوص کا پتہ چلتا ہے۔ ہم انھیں  اس طرح بھی پہچانتے  ہیں  کہ عیاشی کی زندگی بسر کرتے  رہنے  کے  باوجود وہ سچے  خلوص کا پیکر ہیں  جسے  دوست بنا لیتے  ہیں  اس کا خیال رکھتے  ہیں۔ اپنے  بہت پاس جونکوں  کو پہچانتے  ہوئے  بھی روپے  خرچ کرتے  ہیں، فریب کھا کھا کر مسکراتے  رہتے  ہیں، اپنے  چوپال میں  حقہ پیتے  ہوئے  ہر لمحے  کی مسرت کو زندگی کی نعمت تصور کرتے  ہیں، زینت بابو صاحب کی زندگی کی خوشبو سے  جو کسی  اور  کے  پاس پہنچ جاتی ہے۔ بابو گوپی ناتھ خود چاہتے  تھے  کہ جلد سے  جلد وہ خوشبو کسی دوسرے  کے  پاس پہنچ جائے  تاکہ زینت کی زندگی سنبھل جائے، وہ تو خود اب بکھر نے  والا ہے، جب افسانے  کے  اختتام پر زینت کی آنکھوں  میں  آنسو آ جاتے  ہیں اور بابو گوپی ناتھ اپنی بھیگی آنکھوں  کے  ساتھ چلے  جاتے  ہیں  تو محسوس ہوتا ہے  خوشبو سے  رشتہ ٹوٹا نہیں  ہے۔ کہانی ختم ہونے  کے  بعد بھی قاری کا ذہن اس رشتے  کی خوشبو کے  ساتھ ہوتا ہے۔ یہ حقیقت ہے  کہ سعادت حسن منٹو ایک فنکار کوکوشی ہیں  جو ہمیں  سونے  کی اجازت ہی نہیں  دیتے!
٭٭٭



بو

کہا جاتا ہے  جب بھی گوتم بدھ کسی جنگل سے  گزرتے  درختوں  پر بہار آنے  لگتی، ایسا ہوتا تھا، کوئی معجزہ نہیں  تھا، یہ پھول کوئی دیکھتا نہ تھا، اس لیے  کہ پھولوں  کی صورتیں  دکھائی نہیں  دیتی تھیں۔ 
دراصل تمام پھول
درختوں  کے  احساسات ہوتے!!
ہر درخت میں  حرکت سی پیدا ہو جاتی، درختوں  کی حرکت مختلف ہوتی، اسی طرح جب کوئی بڑا تخلیقی فنکار انسانوں کے  جنگل سے  گزرتا ہے  تو درختوں  پر اسی نوعیت کے  پھول آنے  لگتے  ہیں، ہر درخت ایک پیکر کی صورت اپنے  تحرک کا احساس دلاتا ہے، ان میں  کچھ درخت ایسے  ہوتے  ہیں  جو فنکار کو اپنے  احساسات سے  آشنا کر دیتے  ہیں، فنکار  اور  درخت کے  احساس میں  رشتہ قائم ہو جاتا ہے۔ کسی احساس کی صورت نظر نہیں  آتی۔ دراصل فنکار کا تخلیقی تخیل  اور  اس کا ’’وژن‘‘  ان میں  سے  کچھ درختوں  کو منتخب کرتا ہے  ان کے  احساسات کو پھولوں  کی مانند محسوس کر نے  کی کوشش کرتا ہے۔ ان پھولوں  کے  رنگوں، ان کی خوشبوؤں اور ان کے  ساتھ لگے  کانٹوں  پر نظر رکھتا ہے اور پھر انتخاب کے  بعد جمالیاتی انکشاف کرتا ہے اور احساسات، انکشافات کی صورت سامنے  آتے  ہیں۔ 
 ’’بو‘‘   رندھیر کا تجربہ ہے، انسانوں  کے  جنگل میں  تخلیقی فنکار نے  جس درخت کے  احساس کو شدت سے  محسوس کیا، جس کے  احساس سے  رشتہ قائم کیا  اور  جس کے  احساس کے  رنگوں  کا جلوہ دیکھا  اور  جسے  ایک جمالیاتی انکشاف کی صورت پیش کیا وہ رندھیر ہے۔ اس کا تجربہ فطرت کے  دلکش  اور  شیریں  نغمے  کی ہم آہنگی کا استعارہ ہے۔ رندھیر کا یہ تجربہ پورے  وجود کا ایسا تجربہ ہے  جو ’’سیکس‘‘  کے  ذریعہ ہماری سمادھی کے  اسرار تک پہنچا دیتا ہے۔ سعادت حسن منٹو کا ایک بڑا کارنامہ یہ ہے  کہ گوشت پوست  اور  لہو کے  جسم کو ایک عبادت گاہ کی صورت دے  دی ہے  کہ جہاں  مٹی کی سوندھی سوندھی خوشبو پھیلی ہوئی ہے اور جہاں  فطرت کے  دلکش شیریں  نغمے  کا آہنگ انسان  اور  کائنات کی ہم آہنگی کا احساس بخش رہے  ہیں۔ 
اس افسانے  میں  ’’بیج‘‘   اور  سورج‘‘  کی کرنوں  کی وحدت کے  قائم ہوتے  ہی محسوس ہوتا ہے  جیسے  سورج کی روشنی روح پر پڑتی ہے، جنس کی خوشبو کے  پھیلتے  ہی آنند ملنے  لگتا ہے۔ رندھیر آنند  اور  اس کے  سرور سے  آشنا ہوتا ہے، روح کی گہرائیوں  سے  آنند کی شعاعیں  پھوٹتی ہیں، جذباتی  اور  جبلی سطح کا یہ تجربہ پورے  وجود کا غیر معمولی تجربہ بن جاتا ہے۔ 
برسات کا موسم ہے، جنسی لذتوں  سے  آشنا رندھیر بالکنی پر کھڑا ہے، سامنے  املی کے  پیڑ کے  نیچے  ایک گھاٹن لڑکی کھڑی ہے  جو غالباً ساتھ والے  رسیوں  کے  کارخانے  میں  کام کرتی ہے، بارش سے  بچنے  کے  لیے  درخت کے  نیچے  کھڑی ہو گئی ہے۔ رندھیر کھانس کھنکار کر اسے  اپنی طرف متوجہ کرتا ہے اور اشارے  میں  اوپر بلا لیتا ہے، کہتا ہے  ’’یہ کپڑے  اتار دو سردی لگ جائے  گی‘‘  گھاٹن لڑکی اس کا مطلب سمجھ جاتی ہے۔ اس کی آنکھوں  میں  شرم کے  لال ڈورے  آ جاتے  ہیں، رندھیر اسے  اپنی سفید دھوتی دیتا ہے، اس کی چولی کی گرہ کھولنے  میں  مدد کرتا ہے، چولی کے  کھلتے  ہی گھاٹن لڑکی کی چھاتیاں  یکبارگی نمایاں  ہو جاتی ہے۔ ’’دیر تک وہ گھسے  ہوئے  ناخنوں  کی مدد سے  چولی کی گانٹھ کھولنے  کی کوشش کرتی رہی جو بھیگنے  کی وجہ سے  بہت زیادہ مضبوط ہو گئی ہے، جب تھک کر ہار  گئی تو اس نے  مرہٹی زبان میں  رندھیر سے  کچھ کہا جس کا مطلب یہ تھا ’’میں  کیا کروں  نہیں  نکلتی۔‘‘  
رندھیر پاس بیٹھ جاتا ہے، گانٹھ کھولنے  لگتا ہے۔ ایک ہاتھ میں  چولی کا ایک سرا پکڑتا ہے اور دوسرے  ہاتھ میں  دوسرا  اور  زور سے  کھینچتا ہے، گرہ ایک دم پھسل جاتی ہے، رندھیر کے  دونوں  ہاتھوں  کے  اِدھر اُدھر ہٹتے  ہی دھڑکتی ہوئی چھاتیاں  نمودار ہو جاتی ہیں۔ ’’رندھیر نے  ایک لحظے  کے  لیے  خیال کیا کہ اس کے  اپنے  ہاتھوں  نے  اس گھاٹن لڑکی کے  سینے  پر نرم نرم گندھی ہوئی مٹی کو چابکدست کمہار کی طرح دو پیالوں  کی شکل دے  رہی ہے،‘‘  اس کی صحت مند چھاتیوں  میں  وہی گدراہٹ، وہی جاذبیت، وہی طراوت، وہی گرم گرم ٹھنڈک تھی جو کمہار کے  ہاتھوں  سے  نکلے  ہوئے  تازہ تازہ کچے  برتنوں  میں  ہوتی ہے۔‘‘  
 ’’مٹمیلے  رنگ کی ان جوان چھاتیوں  میں  جو بالکل بے  داغ تھیں  ایک عجیب قسم کی چمک محلول تھی، سیاہی مائل گندمی رنگ کے  نیچے  دھندلی روشنی کی ایک تہہ سی تھی جس نے  یہ عجیب و غریب چمک پیدا کر دی تھی جو چمک ہونے  کے  باوجود چمک نہیں  تھی، اس کے  سینے  پر چھاتیوں  کے  یہ ابھار دئیے  معلوم ہوتے  تھے  جو تالاب کے  گدلے  پانی کے  اندر جل رہے  ہوں۔‘‘  
کھڑکی کے  باہر پیپل کے  پتے  کپکپا رہے  ہیں، اس گھاٹن لڑکی کے  دونوں  کپڑے  جو پانی سے  شرابور ہو چکے  ہیں  ایک غلیظ ڈھیری کی شکل میں  فرش پر پڑے  ہیں اور وہ رندھیر کے  ساتھ چمٹی ہوئی ہے۔ اس کے  ننگے اور میلے  بدن کی گرم مٹی رندھیر کے  جسم میں  وہ کیفیت پیدا کر رہی ہے  جو سخت سردیوں  میں  نائیوں  کے  غلیظ مگر گرم گرم حمام میں  نہاتے  وقت محسوس ہوا کرتی ہے۔ وہ گھاٹن لڑکی رات بھر رندھیر کے  ساتھ چمٹی پڑی رہتی ہے  دونوں  ایک دوسرے  میں  جذب ہو جاتے  ہیں۔‘‘  انھوں  نے  بمشکل ایک دو باتیں  کی ہوں  گی کیوں  کہ جو کچھ انھیں  کہنا سننا تھا سانسوں، ہونٹوں اور ہاتھوں  سے  طے  ہوتا رہا۔‘‘  رندھیر کے  ہاتھ ساری رات اس کی چھاتیوں  پر پھرتے  رہتے  ہیں۔ گھاٹن کے  جسم میں  ارتعاش پیدا ہوتا رہتا ہے اور خود رندھیر بھی کپکپا اٹھتا ہے۔ ساری رات رندھیر کو گھاٹن کے  بدن سے  عجیب و غریب قسم کی بو آتی رہتی ہے۔ اس بو کو جو بیک وقت خوشبو  اور  بدبو تھی، ’’وہ تمام رات پیتا رہا تھا اس کی بغلوں  سے، اس کی چھاتیوں  سے، اس کے  بالوں  سے، اس کے  پیٹ سے، ہر جگہ سے  یہ بو جو بدبو بھی تھی  اور  خوشبو بھی رندھیر کے  ہر سانس میں  موجود ہوتی تھی۔‘‘  رندھیر یہ سوچتا ہے  کہ یہ گھاٹن لڑکی بالکل قریب ہونے  پر بھی ہر گز ہر گز اتنی زیادہ قریب نہ ہوتی  اگر  اس کے  ننگے  بدن سے  یہ بو نہ اڑتی۔ یہ بو رندھیر کے  دل و دماغ کے  ہر سلوٹ میں  رینگ گئی ہے۔ اس کے  تمام پرانے  نئے  خیالوں  میں  رچ گئی ہے۔ اس بو کی وجہ سے  رندھیر  اور  وہ گھاٹن لڑکی ایک رات کے  لیے  ایک دوسرے  میں  جذب ہو گئے  ہیں، ایک دوسرے  کے  اندر داخل ہو گئے  ہیں، عمیق ترین گہرائیوں  میں  اتر گئے  ہیں، ان گہرائیوں  میں  کہ جہاں  وہ ایک خالص انسانی لذت میں  تبدیل ہو گئے  ہیں۔ یہ لمحاتی لذت تو ہے  لیکن اس کے  باوجود جاوداں  ہے، مائل پرواز ہونے  کے  باوجود ساکن  اور  جامد ہے۔ ’’وہ دونوں  ایک ایسا پنچھی بن گئے  تھے  جو آسمان کی نیلاہٹوں  میں  اڑتا اڑتا غیر متحرک دکھائی دیتا ہے۔‘‘  وہ بو جو اس گھاٹن لڑکی کے  ہر مسام سے  باہر نکل رہی ہے  رندھیر اسے  سمجھتا ہے  لیکن اس کا تجزیہ نہیں  کر سکتا۔ ’’جس طرح بعض اوقات مٹی پر پانی چھڑکنے  سے  سوندھی سوندھی باس پیدا ہوتی ہے  لیکن نہیں، وہ بو کچھ  اور  ہی قسم کی تھی۔ اس میں  لونڈر  اور  عطر کا مصنوعی پن نہیں  تھا، وہ بالکل اصلی تھی، عورت  اور  مرد کے  باہمی تعلقات کی طرح اصلی  اور  ازلی۔‘‘  رندھیر اس گھاٹن لڑکی کی بالوں  بھری بغلوں  کو بار بار چومتا ہے، اسے  عجیب طرح کی لذت محسوس ہوتی ہے .... . ’’وہ اس کی بغلوں  کے  نرم نرم بال پسینے  کے  باعث گیلے  ہو رہے  تھے  ان سے  بھی وہی بو نکلی تھی جو غایت درجہ قابل فہم ہونے  کے  باوجود ناقابل فہم تھی۔ رندھیر کو ایسا لگتا جیسے  وہ اس بو کو جانتا ہے، پہچانتا ہے  اس کا مطلب بھی سمجھتا ہے  لیکن کسی  اور  کو سمجھا نہیں  سکتا۔‘‘  
اس واقعے  کے  ایک سال بعد رندھیر اپنی نئی نویلی بیوی کے  ساتھ ہم بشر ہے۔ یہ بھی برسات کی رات ہے۔ ایک گوری چٹی لڑکی اپنے  عریاں  جسم کو چادر میں  چھپانے  کی ناکام کوشش کرتے  کرتے  سو گئی ہے۔ اس کی لال ریشمی شلوار دوسرے  پلنگ پر پڑی ہے، اس کے  گہرے  سرخ ازاربند کا ایک پھندنا نیچے  لٹک رہا ہے۔ اس پلنگ پر اس کے  دوسرے  اتارے  ہوئے  کپڑے  بھی پڑے  ہیں، اس کے  سنہرے  پھولوں  والی قمیص، انگیا جانگیا  اور  دوپٹہ۔ سب کا رنگ سرخ ہے، بے  حد سرخ، یہ سب کپڑے  حنا کے  عطر کی تیز خوشبو میں  بسے  ہوئے  ہیں۔ لڑکی کے  سیاہ بالوں  میں  مقیش کے  ذرے  گرد کی طرح جمے  ہوئے  ہیں، چہرے  پر غازے، سرخی  اور  مقیش کے  ان ذرات نے  مل جل کر ایک عجیب و غریب رنگ پیدا کر دیا ہے، بے  جان سا، اڑا اڑا  اور  اس کے  گورے  سینے  پر انگیا کے  کچے  رنگ نے  جابجا لال لال دھبے  ڈال دئیے  ہیں۔ چھاتیاں  دودھ کی طرح سفید ہیں  جس میں  تھوڑی تھوڑی نیلاہٹ بھی ہوتی ہے۔ بغلوں  کے  بال منڈے  ہوئے  ہیں  جس کے  باعث وہاں  سرمئی غبار سا پیدا ہو گیا ہے، رندھیر کئی بار اس لڑکی کی طرف دیکھ کر سوچ چکا ہے۔ کیا ایسا نہیں  لگتا جیسے  میں  نے  ابھی ابھی کیلیں  اکھیڑ کر اسے  لکڑی کے  بند بکس میں  سے  نکالا ہے  کتابوں اور چینی کے  برتنوں  کی طرح ’’کیوں  کہ جس طرح کتابوں  پر داب کے  نشان ہوتے  ہیں اور چینی کے  برتنوں  پر ملنے  جلنے  سے  خراشیں  آ جاتی ہیں  ٹھیک اسی طرح اس لڑکی کے  بدن پر کئی جگہ ایسے  نشان ہیں۔  رندھیر کے  ہاتھ بہت دیر تک اس گوری چٹی لڑکی کے  کچے  دودھ ایسے  سفید سینے  پر ہوئی لمس کی طرح پھرتے  رہتے  ہیں۔ اس کی انگلیاں  اس گورے  گورے  جسم میں  کئی ارتعاش دوڑتے  ہوئے  محسوس کر رہی ہیں، لیکن وہ پکار نہیں  ہے۔ وہ پکار جو اس گھاٹن لڑکی کے  جسم کی بو میں  تھی، رندھیر کے  پہلو سے  ایک گوری چٹی لڑکی کہ جس کا جسم، صبح دودھ  اور  گھی میں  گندھے  ہوئے  آٹے  کی طرح ملائم تھا، لیٹی ہے۔ اس کے  جسم سے  حنا کے  عطر کی خوشبو آ رہی ہے  جو اب تھکی تھکی معلوم ہوتی ہے۔ رندھیر کو دم توڑتی  اور  حالت نزع پر پہنچی ہوئی خوشبو بہت ناگوار معلوم ہوتی ہے، اس میں  کچھ کھٹاس سی ہے، رندھیر اپنے  پہلو میں  لیٹی ہوئی لڑکی کی جانب دیکھتا ہے۔ جس طرح پھٹے  ہوئے  دودھ میں  سفید سفید بے  جان پھٹکیاں  بے  رنگ پانی میں  ساکن ہوتی ہیں  اسی طرح اس لڑکی کی نسوانیت اس کے  وجود میں  ٹھہری ہوئی تھی، سفید سفید دھبوں  کی صورت میں۔‘‘  
رندھیر کے  دل و دماغ میں  وہ بو بسی ہوئی ہے  جو اس گھاٹن لڑکی کے  جسم سے  بغیر کسی بیرونی کوشش کے  باہر نکل رہی تھی، وہ بو جو حنا کے  عطر سے  کہیں  زیادہ ہلکی پھلکی  اور  دور رس تھی جس میں  سونگھے  جانے  کا اضطراب نہیں  تھا، جو خود بخود ناک کے  راستے  داخل ہو کر اپنی صحیح منزل پر پہنچ گئی تھی۔ 
رندھیر کی نئی نویلی بیوی اس کی نبض تیز نہیں  کر سکی، وہ حنا کی مرتی ہوئی خوشبو میں  اس بو کی جستجو کرتا ہے  جو برسات کے  ان ہی دنوں  میں  اس گھاٹن لڑکی کے  میلے  جسم سے  آئی تھی!
یہ کہانی ہے  جو روح کی دھرتی کے  اندر سے  پھوٹی ہے اور فن کا ایک غیر معمولی جمالیاتی تجربہ بن گئی ہے! اس تجربے  کا جلوہ اپنے  اسرار کے  ساتھ اس طرح نمایاں  ہوا ہے  کہ جمالیاتی انبساط پاتے  ہوئے  اس ’’مسٹر ی‘‘  یا اسرار کا حسن بھی لطف عطا کرگیا ہے۔ 
رندھیر کے  جنسی تجربے  بہت ہیں  لیکن وہ اب تک ایک عام میکانکی جنسی زندگی گزار رہا تھا، گھاٹن لڑکی کے  تجربے  کے  ساتھ ہی اس کا قد اچانک بڑھا ہوا محسوس ہوتا ہے۔ وہ بڑی گہرائی سے، گہری تاریکی کے  اندر سے  چمکتے  ہوئے  تجربے  کے  ساتھ نکلا ہے، عمر بھر کے  لیے  ایک ’’وژن‘‘  ملا ہے، فکر و نظر میں  جو تو انائی پیدا ہوئی ہے  اس کی پہچان اس وقت ہوتی ہے  جب شادی کے  بعد اپنی نئی نویلی بیوی کے  ساتھ رات بسر کرتا ہے۔ نئی لڑکی، گوری چٹی لڑکی کے  جسم سے  حنا کے  عطر کی خوشبو آ رہی تھی  اور  ’’یہ خوشبو بہت ناگوار معلوم ہوئی اس میں  کچھ کھٹاس سی تھی!‘‘  .... . اسے  تو آسمان  اور  دھرتی کے  ملن کا پہلی بار تجربہ ہوا تھا!
رندھیر کا قد بڑھتا ہے  تو محسوس ہوتا ہے  اپنا قد بھی بڑھا ہے۔ سعادت حسن منٹو کا یہ بڑا کارنامہ ہے۔ بار بار کے  میکانکی عمل سے  ذات میں  کچھ کمی سی محسوس ہونے  لگتی ہے، خلاء سا محسوس ہونے  لگتا ہے، فنکار جب اس خلا کو کسی نئے  تجربے  سے  پر کر دیتا ہے، تو محسوس ہوتا ہے  اچانک اپنا قد بڑھ گیا ہے! گھاٹن لڑکی نیا تجربہ ہے  جو خلا کو پر کرتی ہے، نئی لذتوں  کے  ذائقے  کا احساس دیتی ہے، پرش  اور  پرا کرتی کی ہم آہنگی کا عرفان عطا کرتے  ہوئے  آنند  اور  مہاآنند سے  آشنا کر نے  کا یقین دلاتی ہے۔ جب گھاٹن اپنی بو کے  ساتھ تجربہ بن جاتی ہے  تو عقیدوں اور تجربوں  کی پرانی پوتھیوں  کے   اور  اق بکھر کر تیز ہوا میں  ادھر ادھر اڑنے  لگتے  ہیں۔ سعادت حسن منٹو نے  جس "Unknown" کے  جمال سے  آشنا کیا ہے اور جس طرح آشنا کیا ہے  وہ اپنی مثال آپ ہے، ایک شب کا جنسی تجربہ قلب ماہیت (transformation) کا ضامن ہے، افسانے  کا حسن یہ ہے  کہ سچائی کے  انکشاف کے  بعد بھی اس کی پراسراریت قائم رہتی ہے، کسی قسم کی کوئی تشریح یا منطقی تشریح نہیں  ہو سکتی، اس افسانے  نے  ایک ’’وژن‘‘  دیا  ہے  وجدان عطا کیا ہے، اس ’’وژن‘‘   اور  وجدان کی تشریح ممکن نہیں  ہے۔ 
سعادت حسن منٹو کی تخلیقی فنکاری کی ایک بڑی خصوصیت یہ ہے  کہ فنکار، قاری کو مرکزی کردار کے  تجربوں  میں  شریک کر دیتا ہے، ان کے  بیشتر خوبصورت افسانوں  کا اسلوب  اور  انداز بیان ایسا ہے  کہ ہم تماشائی نہیں  رہ جاتے  کہانی میں  شریک ہو جاتے  ہیں۔ منٹو ہمیں  تماشائی رہنے  ہی نہیں  دیتے، ’’بو‘‘  میں  بھی ہر لمحہ محسوس ہوتا ہے  جیسے  ہم مناظر دیکھ نہیں  رہے  بلکہ ان میں  جذب ہو گئے  ہیں، وہ ہمیں  سچائی کے  حسن کے  اندر کھینچ لاتے  ہیں۔ وہ جانتے  ہیں  کہ قاری کو ’’ان نون‘‘  (Unknown) میں  کیسے  لے  جائیں، ان کا تخلیقی جمالیاتی برتاؤ منفرد حیثیت رکھتا ہے۔ 
 ’’بو‘‘  کا حسن دیکھئے، یہ خیال ہی گم ہو جاتا ہے  کہ انسان نے  گناہ میں  جنم  لیا! بنیادی گناہ یا پہلے  گناہ کے  تصور کی جگہ معصومیت (Innocence) کا خوبصورت تصور ابھر آتا ہے، ’’بو‘‘  معصومیت ہی کا تجربہ ہے، ایک گہرا تجربہ، معصومیت ہی میں  انکشاف ہوتا ہے۔ (انسان نے  گناہ میں  کب جنم لیا؟ بنیادی گناہ (Original Sin)   کون سا؟ آدم تو بنیادی معصومیت Original Innocence کا پیکر ہے، معصومیت ہی میں  تو حیرت انگیز انکشاف ہوا تھا  اور  آدم  اور  حوا نے  زمین کی خوشبو  اور  اپنے  وجود کی خوشبو کی ہم آہنگی کو پہچانا تھا!) یہ معصومیت نہ ہوتی تو بھلا زندگی کا عرفان حاصل کیسے  ہوتا۔ ’’رندھیر‘‘  تجربہ کار ہونے  کے  باوجود جب بو کا تجربہ حاصل کرتا ہے  تو یہی محسوس ہوتا ہے  کہ اب تک معصومیت ہی تھی، تجربہ کاری نہیں  تھی۔ پورا وجود ایک رمز کو پالیتا ہے۔ عمر بھر کے  لیے  انبساط سے  پرگیان حاصل ہو گیا ہو جیسے! رمز کو پاتے  ہی  اور  گیان کے  حاصل ہوتے  ہی لگتا ہے  کہانی کا تخلیقی کینوس اچانک پھیل گیا ہے اور اس پر جو رنگ پڑے  ہیں  وہ اچانک گہرے  ہو گئے  ہیں۔ 
 ’’بو‘‘  کی فضا آفرینی بڑی حد تک سحر انگیز ہے۔ حسی  اور  لمسی سطح پر تجربوں  کو ابھارتے  ہوئے، ایسی ساحری کی ضرورت تو تھی ہی جو مرکزی کردار کی سوچ  اور  اس کے  ہر عمل کو محسوس بنا دے  لیکن ساتھ ہی اس بات کی بھی ضرورت تھی کہ فضا کو بھی سحر انگیز  اور  رومانی بنایا جائے۔ منٹو نے  خارجی فضا کی رومانیت کو مرکزی کردار کے  احساس  اور  جذبے اور اس کے  عمل سے  جذب کر دیا ہے۔ ’’برسات کے  یہی دن تھے‘‘  کی تکرار  اور  پھر ’’پیپل کے  پتے  لرز رہے  تھے‘‘  ’’پیپل کے  پتے  رات کے  دودھیالے  اندھیرے  میں  جھمکوں  کی طرح تھرتھرا رہے  تھے اور نہا رہے  تھے‘‘   ’’کھڑکی کے  باہر پیپل کے  پتے  کپکپا رہے  تھے‘‘  ’’پیپل کے  پتے  لرز لرز کر نہا رہے  تھے‘‘   ’’پیپل کے  لرزتے  ہوئے  پتوں  پر بارش کے  قطروں  کا رقص دیکھ رہا تھا‘‘   ’’پیپل کی نرم نرم کومل پتوں  پر بارش کے  قطرے  گر نے  سے  ویسی ہی آواز پیدا ہو رہی تھی‘‘   ’’اس کے  بہت قریب پیپل کے  پتے  لرز رہے  تھے‘‘   ’’جب کہ کھڑکی کے  باہر پیپل کے  پتے  بارش میں  نہا رہے  تھے‘‘  .... . ان سے  کہانی میں  ایک سحرانگیز فضا بنی ہے۔ 
ایک بار برسات آئی تھی  اور  پیپل کے  پتے  بارش میں  نہا رہے  تھے  تو ایک انکشاف ہوا تھا، ایک گہرا خوبصورت تجربہ حاصل ہوا تھا، محسوس ہوا تھا جیسے  صدیوں  بعد اس کا وجود کوئلے  سے  ہیرے  میں  تبدیل ہو گیا ہے۔ اپنے  ایسے  چمکتے  روشن وجود کو اس نے  کبھی نہیں  دیکھا تھا۔ 
 اور  ایک بار برسات آئی  اور  پیپل کے  پتے  بارش میں  نہانے  لگے  تو اسے  حنا کی مرتی ہوئی خوشبو ملی  اور  اس کے  ذہن میں  ایک تصادم شروع ہو گیا، پھر اسی برسات کی شب جب پیپل کے  پتے  بارش میں  نہا رہے  تھے، لرز رہے  تھے  تو اس کا ذہن دور ماضی میں  چلا گیا۔ دور، مٹمیلے  بادلوں  میں  ایک عجیب قسم کی دھندلی روشنی گھلی ہوئی دکھائی دینے  لگی جیسے  اس گھاٹن لڑکی کے  سینے  میں  نظر آئی تھی، اسے  اس بو کی جستجو تھی کہ جو اس لڑکی کے  جسم سے  آئی تھی!
فضا آفرینی میں  مرکزی کردار کے  تجربے  کے، اس کی یاد، اس کی موجود کیفیت سب کو جذب کر دیا گیا ہے۔ ’’برسات کے  ہی دن تھے‘‘   ’’ اور  پیپل کے  پتے  لرز رہے  تھے  کپکپا رہے  تھے‘‘  کی تکرار میں  پوری کہانی سرسراتی گزر جاتی ہے:
.... .	 ’’کھڑکی کے  باہر پیپل کے  پتے  رات کے  دودھیالے  اندھیرے  میں  جھمکوں  کی طرح تھرتھرا رہے  تھے اور نہا رہے  تھے اور وہ گھاٹن لونڈیا رندھیر کے  ساتھ کپکپاہٹ بن کر چمٹی تھی۔‘‘  
.... .	 ’’برسات کے  یہی دن تھے، کھڑکی کے  باہر پیپل کے  پتے  کپکپا رہے  تھے، اس گھاٹن لڑکی کے  دونوں  کپڑے  جو پانی سے  شرابور ہو چکے  تھے  ایک غلیظ ڈھیری کی شکل میں  فرش پر پڑے  تھے اور وہ رندھیر کے  ساتھ چمٹی ہوئی تھی۔‘‘  
.... .	 ’’برسات کے  یہی دن تھے، یوں  ہی کھڑکی کے  باہر جب اس نے  دیکھا تو پیپل کے  پتے  لرز لرز کر نہا رہے  تھے، ہوا میں  سرسراہٹیں اور پھڑپھڑاہٹیں کھلی ہوئی تھیں۔ اندھیرا تھا مگر اس میں  دبی دبی سی روشنی بھی سموئی ہوئی تھی جیسے  بارش کے  قطروں  کے  ساتھ لگ کر تاروں  کی تھوڑی تھوڑی روشنی اتر آتی ہے۔‘‘  
.... .	 ’’برسات کے  یہی دن تھے  جب رندھیر کے  اس کمرے  میں  ساگوان کا صرف ایک پلنگ ہوتا تھا مگر اب اس کے  ساتھ ہی ایک دوسرا بھی پڑا تھا  اور  کونے  میں  ایک نئی ڈریسنگ ٹیبل بھی موجود تھی۔  دن یہی برسات کے  تھے، موسم بھی بالکل ایسا ہی تھا، بارش کے  قطروں  کے  ساتھ تاروں  کی تھوڑی تھوڑی روشنی بھی اتر رہی تھی۔ مگر فضا میں  حنا کے  عطر کی تیز خوشبو بسی ہوئی تھی۔ دوسرا پلنگ خالی تھا، اس پلنگ پر جس پر رندھیر اوندھے  منھ لیٹا کھڑکی کے  باہر پیپل کے  لرزتے  ہوئے  پتوں  پر بارش کے  قطروں  کا رقص دیکھ رہا تھا ایک گوری چٹی لڑکی اپنے  عریاں  جسم کو چادر میں  چھپانے  کی ناکام کوشش کرتے  کرتے  غالباً سو گئی تھی۔‘‘  
.... .	 ’’برسات کے  وہی دن تھے۔ پیپل کی نرم نرم کومل پتیوں  پر بارش کے  قطرے  گر نے  سے  ویسی ہی آواز پیدا ہو رہی تھی جیسی کہ رندھیر اس روز تمام رات سنتا رہا تھا، موسم بہت خوشگوار تھا، ٹھنڈی ٹھنڈی ہوا چلی تھی لیکن اس میں  حنا کے  عطر کی تیز خوشبو گھلی ہوئی تھی۔‘‘  
.... .	 ’’رندھیر سلاخوں  والی کھڑکی سے  باہر دیکھ رہا تھا، اس کے  بہت قریب پیپل کے  پتے  لرز رہے  تھے  مگر وہ ان کی لرزشوں  کے  پار دور بہت دور دیکھنے  کی کوشش کر رہا تھا جہاں  اسے  مٹمیلے  بادلوں  میں  ایک عجیب قسم کی دھندلی روشنی گھلی ہوئی دکھائی دیتی تھی جیسے  اس گھاٹن لڑکی کے  سینے  میں  اسے  نظر آئی تھی، ایسی روشنی جو راز کی بات کی طرح چھپی ہوئی مگر ظاہر تھی۔‘‘  
.... .	 ’’وہ حنا کی مرتی ہوئی خوشبو میں  اس بوکی جستجو کرتا رہا جو برسات کے  ان ہی دنوں  میں  جب کہ کھڑکی کے  باہر پیپل کے  پتے  بارش میں  نہا رہے  تھے، اس گھاٹن لڑکی کے  میلے  جسم سے  آئی تھی۔‘‘  
پیپل کے  پتے  ’’تھرتھرا رہے  تھے‘‘   ’’کپکپا رہے  تھے‘‘   ’’لرز رہے  تھے‘‘  یہی کیفیت اندر تھی۔ گھاٹن لڑکی کی کپکپاہٹ بن کر رندھیر سے  چمٹی ہوئی تھی، پورے  جسم میں  کپکپی سی تھی، موسم کی وجہ سے  جسم، کی تپش کی وجہ سے! جسم  اور  جسم  اور  روح  اور  روح کا ملاپ تھا، ہوا میں  سرسراہٹیں اور پھڑپھڑاہٹیں  گھلی ہوئی تھیں اور پیپل کے  پتے  لرز لرز کر نہا رہے  تھے، روحوں اور جسموں  کے  ملنے  سے  جو چمک پیدا ہو رہی تھی وہ تاروں  کی روشنی جیسی تھی، پیپل کے  پتوں  کی تھرتھراہٹ  اور  کپکپاہٹ ذہن کو اس بو تک پہنچا دیتی ہے  جو ایک انکشاف کی صورت وجود کا حصہ بن گئی تھی۔ کمرے  کے  اندر  اور  کمرے  کے  باہر کی کیفیات  اور  دونوں  کی آمیزشوں  کے  علاوہ یہ استعاراتی بیان عورت  اور  مرد کی باطنی کیفیات  اور  ایک دریافت، ایک انکشاف کے  رمز کے  لیے  بھی ہے!
فضا آفرینی میں  غنائیت بھی ہے اور جذبات کے  مختلف رنگ بھی ہیں، ماحول کی سحر انگیزی ہے  کہ جس کی وجہ سے  مرکزی کردار کے  رویوں  کی پہچان ہونے  لگتی ہے، فضا آفرینی ایسی ہے  کہ یادوں، مشاہدوں اور تاثرات سے  کہانی خلق ہوتی محسوس ہوتی ہے۔ انسانی رویوں  کا مشاہدہ توجہ طلب بن جاتا ہے۔ رندھیر کے  ذہن میں  جو تصادم ہے، انبساط  اور  بدمزگی کے  تجربے  کی جو کشمکش ہے  وہ فضا کے  آہنگ میں  موجود ہے۔ ایک ہی فضا کی تصویر بار بار آتی ہے، لیکن رویے  کی تبدیلی سے  آہنگ تبدیل ہوتا رہتا ہے۔ 
*
جب سورج کی روشنی روح پر پڑنے  لگتی ہے، جب روح  اور  روح ایک دوسرے  میں  جذب ہوتے  ہیں، جب جنس کی بھینی بھینی خوشبو اڑنے  لگتی ہے اور سوندھی مٹی کی خوشبو ملنے  لگتی ہے، جب عورت کا وجود ایک کائنات کی طرح محسوس ہونے  لگتا ہے  تو پستان، چھاتیاں  بڑی اہمیت اختیار کر لیتی ہیں۔ مرد کے  بعد عورت کی تخلیق ہوئی  اور  پھر پستان خلق ہوئے۔ پستان قدرت کی آخری تخلیق ہیں!.... . آخری خوب صورت تخلیق ان کے  بعد کوئی تخلیق نہیں  ہوئی، قدرت کی تخلیق کا کام ہی جیسے  ختم ہو گیا، عورت کے  پستانوں  کے  حسن نے  تو حسن کی صورتوں  کی تشکیل کے  امکانات ہی ختم کر دیے۔ ان کے  بعد بھلا کون سی خوب صورت شئے  وجود میں  آئی ہے؟
اس بات سے  میری کوئی دلچسپی نہیں  کہ یہ منٹو کی ’’مادر وابستگی‘‘  (Mother fixation) ہے۔ اس طرح تو فن کی جمالیات کا مطالعہ ہی ممکن نہ ہو گا۔ ادبی تنقید  اگر  تحلیل نفسی میں  اس طرح بھٹکتی پھرے  گی تو فن کے  حسن کی پہچان ہی نہ ہو سکے  گی۔ ادبی تنقید لاشعور  اور  اجتماعی یا نسلی لاشعور سے  اسی حد تک دلچسپی لے  گی کہ جس حد تک جمالیاتی انکشاف ہوں  گے۔ 
سعادت حسن منٹو چھاتیوں  کی اہمیت جانتے  خصوصاً ان کے  جمال سے  واقف ہیں۔ انہوں  نے  اپنے  کئی افسانوں  میں  چھاتیوں  کے  حسن  اور  اس کے  جلوے  کو حد درجہ محسوس بنا دیا ہے، مثلاً:
 	  ’’اس کا سینہ جیسے  گہری نیند سے  اٹھنے  کی کوشش کر رہا تھا۔‘‘  		  (شانتی)
	  ’’میرے  سینے  کی گولائیوں  میں  مسجدوں  کے  محرابوں  جیسی تقدیس کیوں  آ رہی ہے؟‘‘   (سڑک کے  کنارے )
	 ’’میرے  سینے  کی گولائیاں  پیالی پیالی بن رہی ہیں۔‘‘                  (سڑک کے  کنارے )
	 ’’اُس کی جیتی جاگتی چھاتیاں  آبنوسی گولوں  کی صورت میں  اس کے  سفید نینون کے  دوپٹوں  کے  پیچھے  بڑا دل کش تضاد پیدا کر رہی تھیں۔‘‘                    		(کتاب کا خلاصہ)
	 ’’بڑی نرمل قسم کی چھاتیاں  دھڑک رہی تھیں۔‘‘           	            (کتاب کا خلاصہ)
 	 ’’اس کا سینہ سانس کے  اتار چڑھاؤ سے  ہل رہا تھا۔‘‘  		         (سو کنڈل پاور  کا بلب)
	 ’’اس کے  ابھرے  سینے  کو مسلنے  لگا۔‘‘  
	 ’’ابھرے  ہوئے  سینے  کو بھنبھوڑا‘‘  
	 ’’چوس چوس کر اس کا سینہ تھوکوں  سے  لتھیڑ دیا‘‘   			        (ٹھنڈا گوشت)
 	 ’’وہ خوب صورت نہیں  تھی لیکن اس میں  وہ تمام قوسین  اور  وہ تمام خطوط موجود تھے  جو ایک 
	جوان لڑکی میں  موجود ہوتے  ہیں۔‘‘  	                			         (وہ لڑکی)
	 ’’اس کی چھاتیاں ... کافی ابھری ہوئی تھیں‘‘   				   (ہتک)
	 ’’سوگندھی کو اپنے  جسم میں  سب سے  زیادہ اپنا سینہ پسند تھا۔‘‘       		(ہتک)
	 ’’گیلے  سینے  پر پانی کے  قطرے  پھسل رہے  تھے۔‘‘  	            		       (دو قومیں )
	 ’’چھوٹی چھوٹی چھاتیاں  تھیں  جن پر بالائیوں  کی چند  اور  تہیں  چڑھنے  کی ضرورت تھی۔‘‘  (موذیل)
 ’’بو‘‘  میں  گھاٹن لڑکی کی چھاتیاں  آنند کا سرچشمہ بن گئی ہیں، ان کے  ذریعہ پہلا      لطیف ترین تجربہ حاصل ہوا ہے، جنسی زندگی  اور  وجود کی ایک نئی انوکھی دلفریب  اور  عمر بھر یاد رکھنے  والی جہت کا گیان ملا ہے۔ 
 ’’دیر تک وہ گھسے  ہوئے  ناخنوں  کی مدد سے  چولی کی گانٹھ کھولنے  کی کوشش کرتی رہی جو بھگنے  کی وجہ سے  بہت مضبوط ہو گئی تھی، جب تھک ہار  کر بیٹھ گئی تو اس نے  مراٹھی زبان میں  رندھیر سے  کچھ کہا جس کا مطلب یہ تھا.... . ’’میں  کیا کروں  نہیں  نکلتی‘‘  
رندھیر اس کے  پاس بیٹھ گیا  اور  گانٹھ کھولنے  لگا۔ تھک ہار  کر اس نے  ایک ہاتھ میں  چولی کا ایک سرا پکڑا۔ دوسرے  ہاتھ میں  دوسرا  اور  زور سے  کھینچا، گرہ ایک دم پھسلی، رندھیر کے  دونوں  ہاتھ ادھر ادھر ہٹے اور دھڑکنیں  ہوئی چھاتیاں  نمودار ہوئیں۔ رندھیر نے  ایک لمحہ کے  لیے  خیال کیا کہ اس کے  اپنے  نے  اس گھاٹن کے  سینے  پر نئی نئی گندھی ہوئی مٹی کو چابکدست کمہار کی طرح دو پیالوں  کی شکل دے  دی ہے۔ 
اس کی صحت مند چھاتیوں  میں  وہی گدراہٹ، وہی جاذبیت، وہی طراوت، وہی گرم گرم ٹھنڈک تھی جو کمہار کے  ہاتھوں  سے  نکلے  ہوئے  تازہ تازہ کچے  برتنوں میں  ہوتی ہے۔ 
مٹمیلے  رنگ کی ان جوان چھاتیوں  میں  جو بالکل بے  داغ تھیں  ایک عجیب قسم کی چمک محلول تھی، سیاسی مائل گندمی رنگ کے  نیچے  دھندلی روشنی کی ایک تہہ سی تھی جس نے  یہ عجیب و غریب چمک پیدا کر دی تھی جو چمک ہونے  کے  باوجود چمک نہیں  تھی۔ اس کے  سینے  پر چھاتیوں  کے  یہ ابھار دئیے  معلوم ہوتے  تھے  جو تالاب کے  گدلے  پانی کے  اندر جل رہے  ہوں۔‘‘  
.... .... ..
 ’’ساری رات وہ رندھیر کے  ساتھ چمٹی رہی، دونوں  گویا ایک دوسرے  میں  مدغم ہو گئے  تھے۔ انھوں  نے  بمشکل ایک دو باتیں  کی ہوں  گی کیوں  کہ جو کچھ انھیں  کہنا سننا تھا سانسوں، ہونٹوں  اور  ہاتھوں  سے  طے  ہوتا رہا تھا، رندھیر کے  ہاتھ ساری رات اس کی چھاتیوں پر ہوائی لمس کی طرح پھرتے  رہے۔ چھوٹی چھوٹی چوچیاں اور وہ موٹے  موٹے  مسام جوان کے  گرد ایک کالے  دائرے  کی شکل میں  پھیلے  ہوئے  تھے  اس ہوائی لمس سے  بھی جاگ اٹھتے اور اس گھاٹن لڑکی کے  سارے  جسم میں  ایسا ارتعاش پیدا ہو جاتا کہ رندھیر خود بھی ایک لحظے  کے  لیے  کپکپا اٹھتا۔ 
.... .... ..
لگتا ہے  رقص کرتے  کرتے  رقاص گم ہو گیا ہے، رقص سامنے  ہے، رقاص اس رقص میں  گم ہو گیا ہے، چھاتیوں  کے  ذریعہ حسن کا اچانک انکشاف ہوتا ہے۔ ’’سیکس‘‘  صرف جسمانی نہیں  ہے  روحانی بھی ہے، سیکس کی تخلیق جسم میں  ہوتی ہے  لیکن یہ صرف جسمانی نہیں  رہتا نفسیاتی  اور  روحانی بھی بن جاتا ہے، اس کہانی میں  سیکس اندر ہے، چھاتیوں اور بو کے  ذریعہ اس کی جو دریافت ہوتی ہے  وہ جمالیاتی دریافت بن جاتی ہے۔ پورے  ماحول میں  انتہائی دلکش شیریں  الوہی نغمے  کا آہنگ سنائی دیتا رہتا ہے۔ چھاتیوں اور بو کے  ذریعہ پراسرار طور پر    قلب ماہیت (transformation) کا منظر ابھرتا ہے۔ 
نئی نویلی بیوی کے  ساتھ رات بسر کرتے  ہوئے  خالی پن (emptiness) کا ایک احساس طاری ہے۔ اس کی سب سے  بڑی وجہ پچھلا تجربہ ہے۔ لمحوں  کے  ذہنی انتشار میں  پچھلی یاد ہی سہارا بنتی ہے  جب رقص کرتے  کرتے  رقاص گم ہو گیا تھا صرف رقص سامنے  تھا، سعادت حسن منٹو چھاتیوں  ہی کے  ذریعہ دوسری کیفیت پیش کرتے  ہیں:
 ’’لڑکی کے  سیاہ بالوں  میں  مقیش کے  ذرے  گرد کی طرح جمے  ہوئے  تھے، چہرے  پر غازے، سرخی  اور  مقیش کے  ان ذرات نے  مل جل کر ایک عجیب و غریب رنگ پیدا کر دیا تھا، بے  جان سا، اڑا اڑا  اور  اس کے  گورے  سینے  پر انگیا کے  کچھ رنگ نے  جا بجا لال لال دھبے  ڈال دئیے  تھے۔ 
چھاتیاں  دودھ کی طرح سفید تھیں  جس میں  تھوڑی تھوڑی نیلاہٹ بھی    ہوتی ہے۔‘‘  
.... .... ..
 ’’جب رندھیر نے  اس کی تنگ  اور  چست انگیا کی ڈوریاں  کھولی تھیں  پیٹھ پر  اور  سامنے  سینے  کے  نرم نرم گوشت پر جھریاں  سی بنی ہوئی تھیں اور کمر کے  اردگرد کس کے  بندھے  ہوئے  ازاربند کے  نشان۔ وزنی  اور  نوکیلے  جڑاؤ نکلس سے  اس کے  سینے  پر کئی جگہ خراشیں  پیدا ہو گئی تھیں  جیسے  ناخنوں  سے  بڑے  زور کے  ساتھ کھجایا گیا ہے۔‘‘  
.... .... ..
 ’’رندھیر کے  ہاتھ بہت دیر تک اس گوری چٹی لڑکی کے  کچے  دودھ ایسے  سفید سینے  پر ہوائی لمس کی طرح پھرتے  رہے، اس کی انگلیوں  نے  اس گورے  گورے  جسم میں  کئی ارتعاش دوڑتے  ہوئے  محسوس کیے  تھے  اس    نرم نرم جسم کے  کئی گوشوں  میں  اسے  سمٹی ہوئی کپکپاہٹوں  کا بھی پتہ چلا تھا، جب اس نے  اپنا سینہ اس کے  سینے  کے  ساتھ ملایا تو رندھیر کے  جسم کے  ہر مسام نے  اس لڑکی کے  چھیڑے  ہوئے  تاروں  کی آواز سنی.... . لیکن وہ پکار کہاں  تھی، وہ پکار جو اس نے  گھاٹن لڑکی کے  جسم کی بو میں  سونگھی تھی، وہ پکار جو دودھ کے  پیاسے  بچے  کے  رونے  سے  کہیں  زیادہ قابل فہم تھی، وہ پکار جو صورتی حدود سے  نکل کر بے  آواز ہو گئی تھی!‘‘  
اپنے  ایسے  جمالیاتی انکشاف تک پہنچانے  کے  لیے  کہ جس سے  انبساط  اور  آنند حاصل ہوا ہے  فنکار نے  چھاتیوں  کو خوبصورت میڈیم بنایا ہے۔ اس مختصر کہانی کے  ایک بڑے  حصے  میں  ان دونوں  لڑکیوں  کی چھاتیوں  ہی کا ذکر ملتا ہے۔ ان کے  ذریعہ جسم کا آہنگ بھی سنائی دیتا ہے اور ان کی خوشبو بھی ملتی ہے۔ 
آخر میں  یہ نکتہ قابل غور ہے  کہ اپنی یاد کے  ایک ایک لمحے  سے  گزر نے  کے  باوجود    ’’خالی پن‘‘  (emptiness) کا احساس شدت اختیار کر لیتا ہے  لیکن سچائی یہ ہے  کہ یہ        ’’خالی پن‘‘  بڑا ’’سبلائم‘‘  ہے، اسے  Sublime emptiness کہا جائے  تو مناسب ہو گا۔ یہ کہانی اس واسطے  بھی اہمیت حاصل کر لیتی ہے۔ 
کہانی کا نقش آہنگ  اور  آہنگ کی وحدت کو پیش کرتا ہے۔ یہ وحدت تجربے  کی گہری سطح تک لے  جاتی ہے  جہاں  کائناتی اسرار کے  حسن کا رس ملتا ہے۔ بڑے  تخلیقی فنکار ’’رسوں‘‘  کے  تئیں  اسی طرح بیداری پیدا کرتے  ہیں، جمالیاتی انبساط کا دائرہ اسی طرح وسیع ہوتا ہے:
 ’’اس بو نے  اس لڑکی کو  اور  رندھیر کو ایک رات کے  لیے  آپس میں  حل کر دیا تھا۔ دونوں  ایک دوسرے  کے  اندر داخل ہو گئے  تھے۔ عمیق ترین گہرائیوں  میں  اتر گئے  تھے  جہاں  پہنچ کر وہ ایک خاص انسانی لذت میں  تبدیل ہو گئے  تھے، ایسی لذت جو لمحاتی ہونے  کے  باوجود جاوداں  تھی جو مائل پرواز ہونے  کے  باوجود ساکن  اور  جامد تھی۔ وہ دونوں  ایک ایسا پنچھی بن گئے  تھے  جو آسمان کی نیلاہٹوں  میں  اڑتا اڑتا غیر متحرک دکھائی دیتا ہے۔‘‘  
 ’’عورت  اور  مرد کے  باہمی تعلقات کی طرح  اور  ازلی بو کا تجزیہ نہیں  کیا جا سکتا۔‘‘  یہ افسانہ ’’ادبھت وبھو‘‘  (Adbhuta vibhava) کا ایک خوبصورت یادگار افسانہ ہے۔ اس کی خصوصیات ہیں  حیرت انگیز تجربے  حیرت انگیز مناظر، حیرت انگیز ذہنی  اور  جذباتی کیفیتیں، کسی انجانے  (Unknown) تجربے  کی جانب لے  جانے  میں  یہ وبھو پیش پیش رہتا ہے، دراصل یہ وبھو ایک انوکھا جمالیاتی رویہ ہے  جس کی وجہ سے  فنکار ان نون (Unknown) تک لے  جاتا ہے۔ 
٭٭٭



ہتک

گوتم بدھ آنکھیں  بند کیے  پیپل کے  درخت کے  نیچے  بیٹھے  تھے  کہ ایک شخص آیا۔ 
اس شخص نے  پوچھا ’’اگر میں  آپ کو اپنا رہنما، اپنا گرو تسلیم کر لوں  تو کیا میں  جان سکوں  گا کہ سچائی کیا ہے؟ مجھے  سچائی کا علم ہو جائے  گا؟‘‘  
گوتم بدھ کی آنکھیں  کھل گئیں، کہا ’’یہ ضروری نہیں  ہے، میں  تمہیں  اس بات کی ضمانت نہیں  دے  سکتا کہ تم سچائی جان لو گے، البتہ صرف ایک بات کی ضمانت دے  سکتا ہوں۔‘‘  
 ’’کس بات کی ضمانت؟‘‘  اس شخص نے  پوچھا۔ 
گوتم بدھ نے  کہا ’’اس بات کی ضمانت کہ میں  تمہاری پیاس  اور  بڑھا دوں  گا۔ اس کے  بعد ہر بات کا انحصار تم پر ہو گا۔ میں  اپنی پیاس بھی تمہیں  دے  دوں  گا، اس طرح تم  اور  زیادہ پیاسے  ہو جاؤ گے، تمہاری تشنگی  اور  بڑھ جائے  گی،  اگر  تم تیار ہو تو بتاؤ۔ میں  اپنی پیاس تمہیں  دے  دوں، جب میں  اپنی پیاس تمہیں  دوں  گا تو تمہیں  بہت تکلیف ہو گی اس لیے  کہ تمہارے  پاس اپنی پیاس بھی موجود ہے۔ میری پیاس تمہیں اور زیادہ پیاسا بنا دے  گی، تشنگی بجھتے  نہ بجھے  گی۔ سفر تکلیف دہ ہو گا، ذات کا ارتقاء، تکلیف دہ ہو گا،  اگر  تم اجازت دو گے  تو میں  تمہارا درد بڑھا دوں  گا۔ یہ درد ہی ہو گا کہ جس سے  وجود مقدس بنے  گا، درد ہی وجود کو روشنی دے  گا! درد وجود کو روشنی دیتے  رہنے  کا پراسرار عمل ہے۔ جیسے  جیسے  روشنی ملے  گی وجود میں  تقدس پیدا ہوتا جائے  گا۔‘‘  
یہ کہہ کر بدھ نے  اپنی آنکھیں  بند کر لیں۔ 
ایک بڑا تخلیقی فنکار یہی کرتا ہے  ’’اپنی پیاس‘‘  اپنی تشنگی ہمیں  دے  دیتا ہے۔ اپنی پیاس   تو موجود ہی رہتی ہے  کہ فنکار کی تشنگی بھی درد لیے  اس میں  شامل ہو جاتی ہے، درد  اور  بڑھ       جاتا ہے، جیسے  جیسے  درد بڑھتا ہے  وجدان متاثر ہوتا رہتا ہے اور ’’وژن‘‘  میں  چمک پیدا ہوتی رہتی ہے۔ 
 ’’ہتک‘‘  اردو فکشن کا ایک شاہکار ہے۔ سعادت حسن منٹو نے  دراصل اپنی تشنگی اپنے  باطنی کرب کے  ساتھ ہمیں  اس طرح دی ہے  کہ ہم اپنی پیاس  اور  اپنے  درد کے  تئیں  زیادہ    بیدار  اور  آگاہ ہو گئے  ہیں، فنکار  اور  اس کے  موضوع  اور  اس کے  کردار کی پیاس قاری کی     پیاس سے  مل گئی ہے اور درد بڑھ گیا ہے، کرب میں  اضافہ ہو گیا ہے، یہ درد ہی سچائی کا      عرفان ہے۔ 
 ’’ہتک‘‘  کی سوگندھی طوائف ہے  کہ جس نے  زندگی کا رقص دیکھا ہی نہیں، زندگی اس کے  لیے  کبھی جشن نہیں  بنی، گاہک آتے  ہیں  اس کی ہڈیاں  پسلیاں  جھنجھوڑ کر چلے  جاتے  ہیں۔ پانچ برسوں  سے  یہی ہو رہا ہے۔ دس روپے  اس کا عام نرخ ہے  جس میں  سے  ڈھائی روپے  رام لال اپنی دلالی کے  کاٹ لیتا ہے، اسے  ساڑھے  سات روپے  روز مل جاتے  ہیں  جنہیں  سوگندھی اپنی اکیلی جان کے  لیے  کافی سمجھتی ہے۔ اس کا ایک نام نہاد عاشق مادھو ہے، پونے  سے  آ جاتا ہے اور اس پر دھاوا بول کر دس پندرہ روپے  وصول کر لیتا ہے۔ سوگندھی کی کھولی میں  چار تصویریں  فریم میں  لگی ہوئی ہیں، ان میں  ایک تصویر مادھو کی بھی ہے۔ 
اپنی میکانکی زندگی میں  وہ مادھو کو پسند بھی کرتی ہے، اس لیے  کہ وہ جب بھی آتا ہے  اپنی باتوں  سے  متاثر کر نے  کی کوشش کرتا ہے۔ سوگندھی جانتی ہے  وہ جھوٹ بول رہا ہے  پھر بھی اس کی باتیں  اسے  اچھی لگتی ہیں۔ یہ بھی جانتی ہے  کہ وہ روپے  لینے  آتا ہے، جب بھی آتا ہے  اس قسم کی باتیں  کرتا ہے۔ ’’میں  پونے  میں  حوالدار ہوں، یہ دھندا چھوڑ میں  تجھے  خرچ دوں  گا، کیا بھاڑا ہے  اس کھولی کا؟‘‘  سوگندھی چند لمحوں  تک اس کی باتوں  سے  خوش ہوتی رہتی ہے۔ سپاٹ  اور  بار بار خود کو دہراتی ہوئی اس زندگی میں  چند لمحوں  کا یہ گریز اسے  اچھا لگتا ہے۔ جانتی ہے  مادھو جب بھی آئے  گا یہی باتیں  کرے  گا۔ مادھو نے  کبھی پونہ سے  خرچ نہیں  بھیجا ہے اور نہ سوگندھی نے  اپنا دھندا بند کیا ہے۔ دونوں  اچھی طرح جانتے  ہیں  کہ کیا ہو رہا ہے۔ نہ سوگندھی نے  مادھو سے  یہ کہا ہے  تو یہ ٹرٹر کیا کرتا ہے۔ ایک پھوٹی کوڑی بھی کبھی دی ہے  تو نے، نہ       مادھو نے  کبھی سوگندھی سے  پوچھا ہے  ’’یہ مال تیرے  پاس کہاں  سے  آتا ہے  جب کہ میں  تجھے  کچھ دیتا ہی نہیں‘‘  دونوں  جھوٹے  ہیں، دونوں  ایک ملمع کی ہوئی زندگی بسر کر رہے  ہیں           لیکن سوگندھی خوش ہے۔ ’’جس کو اصل سونا پہننے  کو نہ ملے  وہ ملمع کیے  ہوئے  گہنوں  پر راضی ہو جایا کرتا ہے۔‘‘  
رات کے  دو بجے  جب کہ وہ تھکی ماندی پڑی ہے  رام لال دلال آتا ہے، وہ ایک گاہک لے  کر آیا ہے  جو اس کا نیچے  انتظار کر رہا ہے۔ ساڑھے  سات روپے  کا سودا ہے۔ یہ سوچ کر کہ وہ یہ روپے  اس عورت کو دے  دی گی کہ جس کا خاوند موٹر کے  نیچے  آ کر مرگیا ہے اور جو اپنی جوان لڑکی کے  ساتھ وطن جانا چاہتی ہے  وہ رام لال کے  ساتھ نیچے  آتی ہے، جب گاہک ٹارچ جلا کر اسے  دیکھتا ہے  تو سوگندھی اس کے  منھ سے  صرف یہ سنتی ہے  ’’اونہہ۔‘‘  گاہک اپنی کار پر اسی طرح بیٹھا چلا جاتا ہے۔ 
یہ لفظ ’’اونہہ‘‘  اس کے  کانوں  میں  بھنبھنانے  لگتا ہے۔ 
اس نے  اسے  پسند نہیں  کیا ہے!  وہ تلملا جاتی ہے، اس کا رد عمل کئی صورتوں  میں  نمایاں  ہوتا ہے، چوں  کہ اس ’’اونہہ‘‘  سے  اس کا پورا وجود، اس کی نفسیات، اس کے  احساسات  اور  جذبات سب میں  ہلچل سی آ گئی ہے  اس لیے  ہم کئی سطحوں  پر اس کے  نفسیاتی رد عمل کو دیکھتے اور محسوس کرتے  ہیں۔ سیٹھ سے  انتقام لینے  کا جذبہ بیدار ہوتا ہے  لیکن مجبور ہے، ایک ایک کر کے  چاروں  تصویروں  کو توڑتی ہے اور مادھو کے  سامنے  اس تصویر کو بھی کہ جو مادھو کی ہے۔ مادھو کو لتاڑتی ہے۔ مادھو کے  جملوں  کو دہرا کر اسے  ذلیل کرتی ہے۔ وہ اسے  نکال دیتی ہے۔ پھر ایک سناٹا سا چھا جاتا ہے۔ ایسا سناٹا اس نے  کبھی نہیں  دیکھا ہے۔ اسے  محسوس ہوتا ہے  جیسے  ہر شئے  خالی ہے۔ جیسے  مسافروں  سے  لدی ہوئی ریل گاڑی سب اسٹیشنوں  پر مسافر اتار کر اب لوہے  کے  شیڈ میں  بالکل اکیلی کھڑی ہو گئی ہے۔ 
یہ خلا جو اچانک سوگندھی کے  اندر پیدا ہو گیا ہے  اسے  بہت تکلیف  اور  اذیت دے  رہا ہے۔ بہت دیر تک بید کی کرسی پر بیٹھی رہتی ہے  پھر اٹھ کر اپنے  خارش زدہ کتے  کو گود میں  لیے  ساگوان کے  چوڑے  پلنگ پر آتی ہے اور اسے  پہلو میں  لٹا کر سو جاتی ہے۔ 
سعادت حسن منٹو نے  سوگندھی کی زندگی کی پیاس ہمیں  دے  دی ہے، قاری کے  درد کو  اور  بڑھا دیا جاتا ہے، ہم اپنے  سماج کو جانتے  پہچانتے  ہیں، اذیتوں اور تکلیفوں  سے  واقف  ہیں، درد کا ایک رشتہ بھی رکھتے  ہیں، لیکن اس درد  اور  اس سناٹے  کا عرفان کسی تخلیقی فنکار کے  ذریعہ حاصل ہوتا ہے  تو زندگی کے  کھوکھلے  پن  اور  خالی پن (emptiness) کو زیادہ شدت سے  محسوس کرتے  ہیں۔ ایسے  کرداروں  کے  ذریعہ اذیت ناک زندگی تک پہنچانے  والے  مضمحل، نڈھال  اور  نیم مردہ چکروں  کی پہچان بھی ہونے  لگتی ہے۔ 
 ’’ہتک‘‘  کا ایک بڑا حسن یہ ہے  کہ اس میں  ماحول  اور  فرد کے  تجربوں  کی وجہ سے  بڑے  خوبصورت ارتعاشات (vibrations) پیدا ہو گئے  ہیں، نفسیات کی مختلف سطحوں  نے  ان خوبصورت ارتعاشات کو  اور  بھی محسوس  اور  توجہ طلب بنا دیا ہے۔ حسی حقیقت پسندی عروج پر ہے، اردو فکشن کا یہ کردار ہمیشہ یاد رہے  گا، اس لیے  کہ سوگندھی زندگی کے  المیہ (Tragedy) کا خود جواب بن گئی ہے!.... .  اور  اس طرح المیہ  اور  گہرائی میں  اتر نے  لگا ہے، اس گہرائی میں  تشنگی کا  اور  احساس ہوتا ہے۔ درد  اور  بڑھا ہوا محسوس ہوتا ہے۔ اندر، بڑی گہرائیوں  میں، المیات کی تاریکی میں  سوگندھی کا وہ اضطراب ہے  جو پیاس  اور  درد کی شدت کا نتیجہ ہے۔ 
اس افسانے  کا ایک بڑا حسن یہ ہے  کہ جہنم میں  رہتے  ہوئے  بھی سوگندھی دل کی گہرائیوں  میں   محبت  اور  انسانی ہمدردی  اور  انسان دوستی کا چراغ روشن کیے  ہوئے  ہے، یہ اس کی فطرت ہے، دکھاوا نہیں  ہے۔ اس کے  چہرے  پر کوئی ’’ماسک‘‘  نہیں  ہے۔ زندگی میں  خلا ہے، زندگی کھوکھلی ہے، زندگی کا رس نہیں  ملا ہے، بڑی تشنگی ہے، درد بار بار بڑھتا ہے، زندگی کا سفر اذیت ناک بنتا رہتا ہے  لیکن وہ زندہ ہے، جس رنگ میں  رنگ گئی ہے  اس رنگ کے  ساتھ! یہ اس کی اپنی طاقت ہے  جو اسے  زندہ رکھے  ہوئی ہے، زندہ ہے  اس لیے  جہنم کی آگ کی لپٹیں  اس تک بار بار آتی ہیں۔ 
 ’’سوگندھی‘‘  کا کمرہ اس کی زندگی میں  غلاظت، ناپاکی، اتھل پتھل  اور  انتشار  اور  اضطراب کا اعلامیہ ہے۔ کمرہ بہت چھوٹا ہے  جیسے  خود اس کا چھوٹا سا وجود ہے! چیزیں  بے  ترتیبی کے  ساتھ بکھری ہوئی ہیں  جیسے  خود اس کے  وجود کے  تار بکھرے  ہوئے  ہیں۔ کوئی خوبصورت سر ہے اور نہ تال، تین چار سوکھے  سڑے  چپل پلنگ کے  نیچے  پڑے  ہیں  جن کے  اوپر منھ رکھ کر ایک خارش زدیہ کتا سو رہا ہے اور نیند میں  کسی غیر مرئی چیز کا منھ چڑا رہا ہے۔ اس کتے  کے  بال جگہ جگہ سے  خارش کے  باعث اڑے  ہوئے  ہیں، دور سے   اگر  کوئی اس کتے  کو دیکھتا ہے  تو سمجھتا ہے  کہ پیر پونچھنے  والا پرانا ٹاٹ دوہرا کر کے  زمین پر رکھا ہے۔ یہ سوکھے  سڑے  چپل  اور  یہ کتا، یہ سب ماضی سے  حال تک کی کہانی سنا رہے  ہیں، یہ سوکھے  سڑے  چپل  اور  یہ خارش زدہ کتا اس کے  ’’تجربے‘‘  ہیں، یہ تجربے  ماضی میں  ہیں، پلنگ کے  نیچے، شعور  اور  لاشعور کے  درمیان، ان پر بھی کبھی کبھی نظر پڑ جاتی ہے، جو گاہک آتے  ہیں  وہ پھر سوکھے  سڑے  چپل  اور  خارش زدہ کتے  ہی کی طرح پلنگ کے  نیچے  ماضی میں، تحت الشعور میں  چلے  جاتے  ہیں۔ 
چھوٹے  سے  دیوار گیر  پر سنگار کا سامان رکھا ہوا ہے، گالوں پر لگانے  کی سرخی، ہونٹوں  کی سرخ بتی، پاؤڈر، کنگھی  اور  لوہے  کی پن جو وہ اپنے  جوڑے  میں  لگایا کرتی ہے۔ 
یہ آرائش کا سامان ہے، مختصر سا سامان، چہرے  کو نمائش کے  لیے  پیش کر نے  کو سوگندھی جیسی طوائف کے  لیے  کہ جس کا عام نرخ صرف دس روپے  ہے اور ان دس روپیوں  میں  سے  بھی ڈھائی روپے  دلال کے  ہیں،  اور  کیا چاہیے، یوں  بھی اپنے  چہرے  کو ہر شخص پسند کرتا    ہے۔ اس کے  لیے  چٹکی بھر پاؤڈر  اور  چٹکی بھر گالوں  پر لگانے  کی سرخی  اور  ہونٹوں  کی سرخ بتی          کافی ہے۔ 
پاس ہی ایک لمبی کھونٹی کے  ساتھ سبز طوطے  کا پنجرہ لٹک رہا ہے۔ طوطا اپنی گردن کو اپنی پیٹھ کے  بالوں  میں  چھپائے  سوتا رہتا ہے۔ پنجرے  کے  اندر کچے  امرود کے  ٹکڑے  ہیں۔ گلے  سڑے  سنگترے  کے  چھلکے  پھینک دئیے  جاتے  ہیں۔ ایک طرف ہز ماسٹرز وائس کا ’’پورٹ ایبل‘‘  گراموفون پڑا ہے، اس گراموفون پر منڈھے  ہوئے  کالے  کپڑے  کی بہت بری حالت ہے، زنگ آلود سوئیاں  تپائی پر بکھری ہوئی ہیں۔ سوگندھی بھی ایک پورٹ ایبل گراموفون ہے، گھسی ہوئی زنگ آلود سوئیوں  سے  بجتا ہوا ریکارڈ ہے۔‘‘  اس کے  کمرے  میں  بھی اسے  دیکھنے  سننے  لوگ آتے  ہیں اور وہ ’’پورٹ ایبل گراموفون‘‘  کی طرح باہر بھی جاتی ہے  کہ جیسے  اس شب ہوا، جب کار والا سیٹھ سے  لے  جانا چاہتا ہے  لیکن اسے  دیکھتے  ہی ’’اونہہ‘‘  کہہ کر چلا گیا۔ 
دروازے  میں  داخل ہوتے  ہی بائیں  طرف کی دیوار کے  کونے  میں  گنیش جی کی شوخ رنگ کی تصویر ہے  جو تازہ  اور  سوکھے  ہوئے  پھولوں  سے  لدی ہوئی ہے، شاید یہ تصویر کپڑے  کے  کسی تھان سے  اتار کر فریم میں  جڑائی گئی ہے۔ اس تصویر کے  ساتھ چھوٹے  سے  دیوار گیر پر جو کہ بے  حد چکنا ہو رہا ہے  تیل کی ایک پیالی دھری ہے  جو دیئے  کو روشن کر نے  کے  لے  وہاں  رکھی ہوئی ہے، پاس ہی دیا پڑا ہوا ہے  جس کی لو ہوا بند ہونے  کے  باعث ماتھے  کے  تلک کی مانند سیدھی کھڑی ہے۔ سوگندھی جب بوہنی کرتی ہے  تو دور سے  گنیش جی کی اس مورتی سے  روپے  کو چھوا کر  اور  پھر اپنے  ماتھے  کے  ساتھ لگا کر انھیں  اپنی چولی میں  رکھ لیا کرتی ہے۔ کمرے  میں  بھگوان موجود ہیں۔ تحت الشعور میں  ایک نفسیاتی سہارا بھی ہیں اور برکتوں  کا سرچشمہ بھی۔ جیسی بھی زندگی گزارئیے  وہ عنایتوں اور رحمتوں  کا سایہ ڈالے  رہتے  ہیں۔ بھگوان سے  رشتہ قائم رہتا ہے، وہ محافظ ہیں  روزی دینے  والے  ہیں۔ بھگوان سے  دل کا رشتہ ہوتا ہے، گنیش جی ہمیشہ اچھا ہی کام کرتے  ہیں، حفاظت کرتے  ہیں، پیسے  میں  برکت دیتے  ہیں، جو ان کا کام ہے۔ وہ کام کرتے  رہتے  ہیں  اس لیے  وہ ہر گھر میں  ہوتے  ہیں، وہ کسی کام یا پیشے  کو دیکھ کر کبھی ناراض نہیں  ہوتے، ناراض ہونا ان کا کام ہی نہیں  ہے، ان کا کام تو بس اپنی رحمت برسانا ہے۔ سوگندھی گنیش جی کے  سامنے  دیا روشن کرتی ہے اور نفسیاتی سکون حاصل کرتی ہے۔ جس پیشے  سے  وابستہ ہے  وہ ایسا پیشہ ہے  جو اسے  بھگوان کے  بہت پاس آنے  سے  روکتا ہے، لاج  اور  شرم کی وجہ سے  بوہنی کے  روپے  کو گنیش جی کی تصویر سے  دور رکھتی ہے۔ دور ہی سے  روپے  کو مورتی سے  چھوا کر  اور  پھر اپنے  ماتھے  سے  لگا کر انھیں  اپنی چولی میں  رکھ لیتی ہے۔ 
ان باتوں  سے  افسانے  کی تخلیقی سطح بلند ہوئی ہے!
سوگندھی ریاکار  اور  فریبی نہیں  ہے، جان بوجھ کر فریب کھاتی ہے اور اس سے  لطف بھی لیتی ہے۔  اگر  فریب نہ کھائے  تو زندگی کیسے  بسر کرے، کیا رہ گیا ہے  کھانے  کو، پانچ برس سے  جو زندگی گزار رہی ہے  وہ آنکھ مچولی ہے، کبھی وہ کسی کو تلاش کر لیتی ہے اور کبھی کوئی اسے  ڈھونڈ لیتا ہے۔ بس اسی طرح اس کی زندگی بسر ہو رہی ہے۔ ہر رات اس کا کوئی پرانا یا نیا گاہک کہتا ہے  ’’سوگندھی میں  تجھ سے  پریم کرتا ہوں‘‘   اور  سوگندھی جو جانتی ہے  کہ یہ جھوٹ ہے  بس موم ہو جاتی ہے، اپنے  آپ کو مکمل طور پر حوالے  کر دیتی ہے۔ چاہتی ہے:
 ’’اس کو پگھلا کر اپنے  سارے  انگوں  پر مل لے، اس کی مالش کرے  تاکہ یہ سارے  کا سارا اس کے  مساموں  میں  رچ جائے۔ یا پھر وہ خود اس کے  اندر چلی جائے۔ سمٹ سمٹ کر اس کے  اندر داخل ہو جائے اور اوپر سے  ڈھکن بند کر دے، کبھی کبھی جب پریم کر نے اور پریم کیے  جانے  کا جذبہ اس کے  اندر بہت شدت اختیار کر لیتا تو کئی بار اس کے  جی میں  آتا کہ اپنے  پاس پڑے  ہوئے  آدمی کو گود میں  لے  کر تھپتھپانا شروع کر دے اور لوریاں  دے  کر اسے  اپنی گود ہی میں  سلا دے۔‘‘  
لوگ آتے  ہیں  اس کی ہڈیاں  پسلیاں  جھنجھوڑ کر چلے  جاتے  ہیں  مگر اسے  جنسی آسودگی حاصل نہیں  ہوتی ہے۔ عورت کا سیکس صرف گوشت پوست  اور  ہڈیوں  میں  چھپا نہیں  ہوتا۔ یہ سب میکانکی عمل ہوتا ہے  جنسی عمل کب ہے؟ اس کی تشنگی قائم رہتی ہے۔ اسے  اپنی چھاتیاں     پسند نہیں:
 ’’سوگندھی کو اپنے  جسم میں  سب سے  زیادہ اپنا سینہ پسند تھا۔ ایک بار جمنا نے  اس سے  کہا تھا نیچے  سے  ان سیب کے  گولوں  کو باندھ کر رکھا کر، انگیا پہنا کرے  گی تو ان کی سختائی ٹھیک رہے  گی۔‘‘  
یوں  سوگندھی اپنے  دماغ میں  زیادہ رہتی ہے  لیکن جوں  ہی کوئی نرم و نازک بات کوئی کومل بولی اس سے  کہتا ہے  تو جھٹ پگھل کر اپنے  جسم کے  دوسرے  حصوں  میں  پھیل جاتی تھی، وہ ایسی تھکن چاہتی ہے  جو اسے  جھنجھوڑ کر رکھ دے۔ جسم کے  اعضاء کو مار کر سلانے  پر مجبور کر دے، ایسی نیند دے  جو تھک کر چور چور ہونے  کے  بعد آئے، ایسی نیند جو مزیدار ہوتی ہے۔ وہ بے  ہوشی کتنی اچھی ہے  جو مار کھا کر بند بند ڈھیلے  ہو جانے  پر طاری ہوتی ہے، کتنا آنند دیتی ہے۔ 
وہ  محبت کر سکتی ہے اور اسے  نباہ بھی سکتی ہے۔ اب تک چار مردوں  سے  اپنا پریم بناتی رہی ہے، ان کی تصویریں  کمرے  کی دیوار پر لٹک رہی ہیں۔ تجربے  تلخ ہیں، سوچتی ہے  وہ تو اچھی ہے  لیکن یہ اچھا پن مردوں  میں  کیوں  نہیں  ہوتا، وہ بدصورت نہیں  ہے، اس میں  وہ تمام خوبیاں  ہیں  جو مرد اس عورت میں  ضروری سمجھتا ہے  کہ جس کے  ساتھ اسے  ایک دو راتیں  بسر کرنا ہوتی ہیں، اس کے  اعضا تناسب میں، کبھی کبھی نہاتے  وقت اس کی نگاہیں  اپنی رانوں  پر پڑتی ہیں  تو وہ خود ان کی گولائی کو پسند کرتی ہے۔ شاید ہی کوئی مرد ایسا ہو جو اس سے  ناخوش ہو کر گیا ہو۔ سب کچھ ہونے  کے  باوجود وہ اپنی جنسی نا آسودگی کو خوب سمجھتی ہے۔ 
جب مادھو سوگندھی کو بار بار فریب دیتا ہے  تو محسوس ہوتا ہے  زندگی ہے، زندگی کے  اس انداز سے  لطف اندوز ہوتی ہے۔ مادھو مہینے  میں  ایک بار آتا ہے اور وہ بھی سوگندھی سے  کچھ روپے  لینے، وہ جانتی ہے  وہ کیوں  آتا ہے اور اس کی دلچسپی کیا ہے  مقصد کیا ہے  لیکن جب آتا ہے  تو اسے  اپنا ہیرو تصور کر نے  لگتی ہے۔ زندگی میں  اس کے  علاوہ  اور  کوئی ہے  بھی تو نہیں  کہ جسے  وہ چند لمحوں، چند گھنٹوں، دو چار دنوں  کے  لے  بھی ہیرو سمجھے۔ جو آتے  ہیں  وہ گاہک ہوتے  ہیں، آتے  ہیں  جسم سے  کھیل کر چلے  جاتے  ہیں، یہ مادھو ہے، جو آتا ہے  تو کچھ وقت دیتا ہے، اس کے  جسم سے  پیار کرتا ہے، چکنی چپڑی باتیں  کرتا ہے، اس کے  لیے  خواب سجاتا ہے، ایک ہی قسم کا خواب پھر بھی اکتاہٹ محسوس نہیں  ہوتی۔ جب مادھو سے  پہلی ملاقات ہوئی تھی تو اس نے  کہا تھا:
 ’’تجھے  لاج نہیں  آتی، اپنا بھاؤ کرتے، جانتی ہے  تو میرے  ساتھ کس چیز کا سودا کر رہی ہے؟  اور  میں  تیرے  پاس کیوں  آیا ہوں؟ چھی چھی چھی، دس روپے اور جیسا کہ تو کہتی ہے  ڈھائی روپے  دلال کے  باقی رہے  ساڑھے  سات، رہے  نا ساڑھے  سات؟ اب ان ساڑھے  سات روپوں  پر تو مجھے  ایسی چیز دینے  کا وچن دیتی ہے  جو تو دے  نہیں  سکتی  اور  میں  ایسی چیز لینے  آیا ہوں  جو میں  لے  ہی نہیں  سکتا۔ مجھے  عورت چاہیے  پر تجھے  کیا اس وقت اسی  گھڑی مرد چاہیے  مجھے  تو کوئی عورت بھی بھا جائے  گی، پر کیا میں  تجھے  جچتا ہوں! تیرا میرا ناطہ بھی کیا ہے، کچھ بھی نہیں، بس یہ دس روپے، جن میں  سے  ڈھائی دلالی میں  چلے  جائیں  گے اور باقی ادھر ادھر بکھر جائیں  گے، تیرے اور میرے  بیچ میں  بج رہے  ہیں .... . تو بھی ان کا بجنا سن رہی  اور  میں  بھی، تیرا من کچھ  اور  سوچتا ہے، میرا من کچھ  اور  ۔ کیوں  نہ کوئی ایسی بات کریں  کہ تجھے  میری ضرورت ہو  اور  مجھے  تیری، پونے  میں  حوالدار ہوں، مہینے  میں  ایک بار آیا کروں  گا۔ تین چار دن کے  لیے، یہ دھندا چھوڑ، میں  تجھے  خرچ دیا کروں  گا، کیا بھاڑا ہے  اس کھولی کا؟‘‘  
ان نفسیاتی شعاعوں  نے  بڑا گہرا اثر ڈالا، پہلا تاثر گہرا ہوا۔ تب سے  مادھو ہیرو جیسا بن گیا ہے۔ سوگندھی چند لمحات کے  لیے  خود کو حوالدارنی سمجھنے  لگتی ہے۔ 
سوگندھی نیک ہے، حساس ہے، پیار پانے  کی آرزو لیے  ہوئے  ہے، دل کی گہرائیوں  میں  پیاس ہے، تشنگی ہے۔ اس کے  گاہک روز آتے  ہیں، اس کے  جسم سے  کھیلتے  ہیں، اسے  تھکا دیتے  ہیں، اکثر تھک کر بستر پر لیٹ جاتی ہے  سو جاتی ہے، میونسپل کمیٹی کا داروغہ صفائی جسے  وہ سیٹھ کہتی ہے  اکثر اس کی ہڈیاں  پسلیاں  جھنجھوڑ کر شراب کے  نشے  میں  چور گھر کو واپس چلا جاتا ہے۔ مادھو سوگندھی کی زندگی  اور  اس کی کھولی کے  ماحول سے  دلچسپی لیتا ہے  تو وہ خوش ہوتی ہے، لمحوں  کی مسرت اسے  جانے  کیا کچھ دے  دیتی ہے، دل کی بہت اچھی ہے، ہمدرد ہے،  محبت کرنا چاہتی ہے،  محبت پانا چاہتی ہے، مدد کرنا چاہتی ہے۔ مادھو اس کے  کمرے  کی بکھری چیزیں  قرینے  سے  رکھتا ہے  تو سوگندھی متاثر ہوتی ہے۔ مادھو سے  ہر ماہ تلخ تجربہ ہوتا ہے  اس کے  باوجود اسے  برداشت کرتی رہتی ہے اور بہت حد تک خود غریبی میں  مبتلا رہنا پسند کرتی ہے۔ حساس دل ہے  ممتا  اور  پیار سے  بھرا ہوا، کسی کو تکلیف میں  دیکھ کر بے  چین ہو جاتی ہے۔ ایک نوجوان لڑکا اس کے  پاس آتا ہے، صبح اٹھ کر جب وہ کھونٹی سے  اپنا کوٹ اتارتا ہے  تو بٹوہ غائب پاتا ہے۔ سوگندھی کا نوکر یہ بٹوہ لے  کر بھاگ جاتا ہے۔ وہ نوجوان لڑکا چھٹیاں  گزار نے  کے  لیے  حیدرآباد سے  آیا ہے، رات سوگندھی کے  ساتھ بسر کی ہے۔ اب واپسی کے  ٹکٹ کا پیسہ بھی اس کے  پاس نہیں  ہے۔ سوگندھی اس کے  دس روپے  واپس کر دیتی ہے۔ 
اس رات جب ایک سیٹھ اپنی کار میں  نیچے  آتا ہے اور رام لال دلال سوگندھی کو نیچے  چلنے  کو کہتا ہے  تو سوگندھی راضی نہیں  ہوتی ہے، اس سر میں  شدت کا درد ہو رہا ہے۔ پھر سوچتی ہے  اسے  روپوں  کی سخت ضرورت ہے۔ اس کے  ساتھ والی کھولی میں  ایک مدراسی عورت رہتی ہے  جس کا خاوند موٹر کے  نیچے  آ کر مرگیا ہے۔ اس عورت کو اپنی جوان لڑکی سمیت اپنے  وطن جانا ہے، اس کے  پاس کرایہ نہیں  ہے، وہ اسے  یہ روپے  دے  دے  گی۔ 
سوگندھی کی ذات کی اس روشن جہت سے  کہانی میں  خوبصورت ارتعاشات (Vibrations) پیدا ہوتے  ہیں۔ کردار کا معنوی حسن اجاگر ہوتا ہے۔ باطن کا خالی پن ایسے  ہی ارتعاشات سے  پر ہوا ہے۔ ٹریجڈی کا جواب کبھی اس طرح ملتا ہے  کہ فریب کھاتے  ہوئے  لذت ملتی ہے، کبھی اس طرح کہ مردوں  کے  اندر جذب ہو جانا چاہتی ہے، خود مردوں  کو پگھلا کر اپنے  اندر جذب کر لینا چاہتی ہے۔ کبھی اپنے  حسن کے  احساس کو بڑھا کر  اور  کبھی ان مردوں  کی تصویریں  توڑ کر، کہ جن سے  وہ جذباتی طور پر وابستہ رہی ہے، کبھی تیر کھائے  زخمی پرندے  کی طرح تڑپ کر کبھی انتقام کے  جذبہ آتش کو روشن کر کے۔ یہ سب پہلو، یہ جہتیں  اس کردار کے  جلوے  ہیں۔ ان سے  پوری کہانی میں  ارتعاشات پیدا ہوتے  ہیں  جن سے  افسانے  کی تخلیقی سطح بہت بلند ہو جاتی ہے۔ 
ایک ’’اونہہ‘‘  سے  کہانی کی ٹریجڈی کی شدت حد درجہ بڑھ جاتی ہے۔ فنکار مسلسل اپنی  اور  اپنے  کردار کی تشنگی بڑھا دیتا ہے، درد میں  اضافہ ہوتا جاتا ہے، المیہ کردار میں  انانیت سر اٹھاتی ہے اور لہرانے  لگتی ہے۔ تیز جذباتی آتشیں  اٹھان ہے  جو حمیت پر پڑی چوٹ کے  شدید رد عمل کے  طور پر سامنے  آتی ہے، ’’اونہہ‘‘  کا تیر کلیجے  میں  پیوست ہے اور یہ اسی کا رد عمل ہے  لیکن یہ جذباتی آتشیں  اٹھان کمزوری  اور  مجبوری کو چھپا بھی نہیں  سکتی۔ المیہ کردار کا یہ نصیب ہی ہوتا ہے  کہ وہ اپنی لہراتی ہوئی انانیت کے  ساتھ اٹھے اور پھر ڈھیر ہو جائے۔ تخئیل میں  مخالف کردار کے  پیکر مختلف صورتوں  میں  خلق کرے، تصادم  اور  کشمکش کی ایک فضا بن جائے۔ تحت الشعور  اور  لاشعور تک بات پہنچ جائے  لیکن شکست  اور  زوال اس کا نصیب بن جائے۔ 
سعادت حسن منٹو نے  سوگندھی کے  ذہنی کرب  اور  ذہنی  اور  جذباتی تصادم کی خوبصورت تصویریں  پیش کی ہیں، المیہ کردار کی کمزوری  اور  مجبوری کو بھی نمایاں  کیا ہے۔ لہراتی ہوئی انانیت کا نقش بھی ابھارا ہے اور زوال  اور  شکست  اور  احساس شکست کے  نقوش بھی اجاگر کیے  ہیں، علامتوں اور استعاروں  سے  بھی کام لیا ہے اور طنز کے  تیکھے  پن سے  بھی۔ 
المیہ کردار کی خلش، ذہنی کرب  اور  ذہنی تصادم کی ایک تصویر اس طرح ابھرتی ہے:
 ’’سوگندھی سوچ رہی تھی  اور  اس کے  پیر کے  انگوٹھے  سے  لے  کر سر کی چوٹی تک گرم لہریں  دوڑ رہی تھیں، اس کو کبھی اپنے  آپ پر غصہ آتا تھا  اور  کبھی رام دلال پر جس نے  رات کے  دو بجے  اسے  بے  آرام کیا لیکن فوراً ہی دونوں  کو بے  قصور پا کر وہ سیٹھ کا خیال کرتی تھی، اس خیال کے  آتے  ہی اس کی آنکھیں، اس کے  کان، اس کی بانہیں، اس کی ٹانگیں، اس کا سب کچھ مڑتا تھا کہ اس سیٹھ کو کہیں  دیکھ پائے، اس کے  اندر یہ خواہش بڑی شدت سے  پیدا ہو رہی تھی کہ جو کچھ ہو چکا ہے  ایک بار پھر ہو، صرف ایک بار.... . وہ ہولے  ہولے  موٹر کی طرف بڑھے، موٹر کے  اندر سے  ایک ہاتھ بیڑی نکالے اور اس کے  چہرے  پر روشنی پھینکے۔ ’’اونہہ‘‘  کی آواز آئے اور وہ سوگندھی اندھا دھند اپنے  پنجوں  سے  اس کا منھ نوچنا شروع کر دے، وحشی بلی کی طرح جھپٹے   اور  .... .  اور  اپنی انگلیوں  کے  سارے  ناخن جو اس نے  موجودہ فیشن کے  مطابق بڑھا رکھے  تھے  اس سیٹھ کے  گالوں  میں  گاڑ دے، بالوں  سے  پکڑ کر اسے  باہر گھسیٹ لے اور دھڑادھڑ مکے  مارنا شروع کر دے اور جب تھک جائے .... . جب تھک جائے  تو رونا شروع کر دے۔‘‘  
اس المیہ کردار نے  وحشی بلی بن کر تخیل میں  یہ سب کچھ کر لیا ہے، اس کے  تخیل نے  ایک بار پھر دو بجے  رات کے  منظر کو پیش کیا ہے  لیکن اس منظر کی صورت مختلف ہے۔ کردار وہی ہیں  سیٹھ  اور  سوگندھی، لیکن واقعہ سیٹھ کے  ’’اونہہ‘‘  کہہ کر جانے  کے  بعدکا ہے، تخیل نے  اس منظر کو المیہ کردار کے  ذہنی کرب  اور  نفسیاتی رد عمل کے  پیش نظر خلق کیا ہے۔ سوگندھی ایک وحشی بلی کی طرح حملہ  اور  ہوتی ہے، سیٹھ کو کار سے  گھسیٹ کر باہر لاتی ہے اور مکے  مارتی ہے .... . لیکن تھک جاتی ہے، مجبور  اور  کمزور ہے، کردار کی شکست جو ہوتی ہے، سچائی تو کچھ  اور  تھی۔ یہ تو اس کے  غیظ و غضب کا منظر ہے  جو چھلاوا ہے۔ 
دوسری تصویر دیکھئے:
 ’’سوگندھی بڑے  آرام سے  اٹھی  اور  ان چار تصویروں  کے  پاس آہستہ آہستہ گئی جو دیوار پر لٹک رہی تھیں۔ بائیں  طرف سے  تیسرے  فریم میں  مادھو کی تصویر تھی، بڑے  بڑے  پھولوں  والے  پردے  کے  آگے  کرسی پر وہ دونوں  رانوں  پر اپنے  ہاتھ رکھے  بیٹھا تھا، ایک ہاتھ میں  گلاب کا پھول تھا، پاس ہی تپائی پر دو موٹی موٹی کتابیں  دھری تھیں۔‘‘  
 ’’سوگندھی کھلکھلا کر ہنس پڑی، اس کی ہنسی کچھ ایسی تیکھی  اور  نوکیلی تھی کہ مادھو کے  سوئیاں  سی چبھیں، پلنگ پر سے  اٹھ کر وہ سوگندھی کے  پاس گیا ’’کس کی تصویر دیکھ کر تو اس قدر زور سے  ہنسی ہے؟‘‘  
سوگندھی نے  بائیں  ہاتھ کی پہلی تصویر کی طرف اشارہ کیا جو میونسپل کے  داروغہ صفائی کی تھی۔ اس کی، منشی پالٹی کے  اس داروغہ کی.... . ذرا دیکھ تو اس کا تھوبڑا.... . کہتا تھا ایک رانی مجھ پر عاشق ہو گئی تھی.... . اونہہ! یہ منھ  اور  مسور کی دال‘‘  یہ کہہ کر سوگندھی نے  فریم کو اس زور سے  کھینچا کہ دیوار میں  سے  کیل بھی پلستر سمیت اکھڑ آئی۔‘‘  
سوگندھی فریم کو کھڑکی سے  باہر پھینک دیتی ہے۔ دو منزلوں  سے  نیچے  گر کر فریم ٹوٹ جاتا ہے۔ کانچ ٹوٹنے  کی آواز سنائی دیتی ہے، سوگندھی کہتی ہے  ’’رانی بھگن کچڑا اٹھانے  آئے  گی تو میرے  اس راجہ کو بھی ساتھ لے  جائے  گی۔ پھر ایک بار اسی نوکیلی  اور  تیکھی ہنسی کی پھوار میں  وہ دوسری تصویر نوچتی ہے اور اس کا بھی وہی حشر ہوتا ہے۔ کہتی ہے  ’’بھونڈی شکل کا کوئی آدمی یہاں  نہیں  رہے  گا‘‘  پھر وہ تصویر نوچی جاتی ہے  جو مادھو کی ہے اور وہ بھی کھڑکی سے  باہر چھناکے  سے  ٹوٹتی ہے۔ مادھو کہتا ہے  ’’اچھا کیا، مجھے  بھی یہ فوٹو پسند نہیں  تھا۔‘‘  
یہ سننے  کے  بعد سوگندھی مادھو کے  پاس آتی ہے  کہتی ہے  ’’تجھے  یہ فوٹو پسند نہیں  تھا پر میں  پوچھتی ہوں، تجھ میں  ہے  ایسی کون سی چیز جو کسی کو پسند آ سکتی ہے، یہ تیری پکوڑے  ایسی ناک، یہ تیرا بالوں  بھرا ما تھا، یہ تیرے  سوجے  ہوئے  نتھنے، یہ تیرے  مڑے  ہوئے  کان، یہ تیرے  منھ کی باس، یہ تیرے  بدن کا میل؟ تجھے  اپنا فوٹو پسند نہیں  تھا اونہہ، پسند کیوں  ہوتا، تیرے  عیب جو چھپائے  ہوئے  تھے۔‘‘  
یہ سب ’’اونہہ‘‘  کا جواب ہے!
 ’’اونہہ‘‘  کا نفسیاتی رد عمل ہے،
المناک تجربے  کا جواب ہے۔ 
یہ سلسلہ جاری رہتا ہے، سوگندھی طنزیہ لب و لہجے  میں  مادھو کی ان باتوں  کو دہراتی ہے، جنہیں  وہ بار بار سن چکی ہے۔ مثلاً  اگر  تو نے  پھر سے  اپنا دھندا شروع کیا تو بس تیری میری ٹوٹ جائے  گی،  اگر  تونے  پھر کسی کو اپنے  یہاں  ٹھہرایا تو چٹیا سے  پکڑ کر تجھے  باہر نکال دوں  گا، اس مہینے  کا خرچ میں  تجھے  پونا پہنچتے  ہی منی آرڈر کر دوں  گا۔ ہاں  کیا بھاڑا ہے  اس کھولی کا!
مادھو اس کی باتیں  سن کر چیخ پڑتا ہے  لیکن تیور دیکھ کر سہم بھی جاتا ہے۔ کتا بھونکنے  لگتا ہے، سوگندھی زور زور سے  ہنسنے  لگتی ہے اور پھر مادھو کو باہر نکال دیتی ہے، اس کا خارش زدہ کتا دراصل اسے  باہر نکال دیتا ہے .... .
.... . اور  پھر ہر طرف سناٹا سا ہو جاتا ہے۔ 
درد تھمایا بڑھا!
تشنگی بڑھی یا کم ہوئی!
سوگندھی اپنے  خارش زدہ کتے  کو گود میں  اٹھاتی ہے اور ساگوان کے  چوڑے  پلنگ پر پہلو میں  لٹا کر سو جاتی ہے۔ 
محسوس ہوتا ہے  جیسے  المیہ کردار سبز طوطے  کی طرح پنجرے  میں  بند ہو گیا ہے۔ اپنی گردن بالوں  میں  چھپائے  ہوئے!
٭٭٭



ممی

کبیر ایک گھنے  جنگل سے  گزر رہے  تھے  کہ ان کی ملاقات ایک ایسے  شخص سے  ہوئی جو ان سے  ایک سوال کرنا چاہتا تھا۔ 
اس نے  اپنی خواہش کا اظہار کیا تو کبیر نے  کہا:
 ’’پوچھو کیا جاننا چاہتے  ہو؟‘‘  
اس شخص نے  کہا ’’میں  جنگل کو پانا چاہتا ہوں  یہاں  تو صرف درخت ہی درخت ہیں۔‘‘  
کبیر مسکرائے، کہا: ’’تم نے  درخت کو نظر انداز کیا تو کبھی جنگل کو نہ پاسکو گے!‘‘  
 ’’جنگل کا علیحدہ وجود نہیں  ہے۔ 
جنگل تو ایک کل کا نام ہے۔ 
جس چیز کا وجود ہے  وہ درخت ہے، درخت  اور  صرف درخت، درختوں  کا وجود ہے۔ 
اگر تم درختوں  کو نظر انداز کر کے  جنگل کو تلاش کر رہے  ہو تو جنگل تمہیں  کبھی نہیں  ملے  گا۔ 
دیکھو نا جو لوگ خدا کو تلاش کر نے  نکلتے  ہیں  وہ ناکام ہو جاتے  ہیں، خدا تو جنگل کی مانند ہے، خدا تو کل کا نام ہے، وہ ہر شئے  میں  ہے، درختوں  میں  ہے، پرندوں  میں  ہے، سانپوں  میں  ہے، جانوروں  میں  ہے، ستاروں  میں  ہے، عورتوں اور مردوں  میں  ہے، بچوں  میں  ہے، وہ تو ہر شئے  میں  ہے، ہر جگہ ہے، تم خدا کے  بیچ کھڑے  ہو کر پوچھو خدا کہاں  ہے، تو کوئی کیا جواب دے، درختوں  کے  درمیان کھڑے  ہو  اور  دریافت کر رہے  ہو جنگل کہاں  ہے، تم تو جنگل سے  گھرے  ہوئے  ہو۔ اشیاء عناصر کو پہچانو، ان سے  رشتہ رکھو، فرد کو جانو پہچانو، ان سے  اپنے  رشتے  کو سمجھو، ہر شئے  اہم ہے، ہر فرد اہم ہے، درخت صرف درخت نہیں  ہے، وہ ماورائی ہے، انسان صرف ایک جسم، صرف ایک دماغ نہیں  اس کے  اندر  اور  بھی بہت کچھ ہے، ہر شخص اپنے  تجربے اور تخیل سے  ماورا ء ہے۔ اس کے  وجود کے  معنوی حسن کو تلاش کرو، پیار کا رشتہ قائم کرو گے  تو اس کے  داخلی حسن کو دیکھ سکو گے، کہاں  دکھ پنہاں  ہے، اس کا بھی پتہ چلے  گا  اور  یہ بھی معلوم ہو گا کہ مسرت  اور  انبساط کا سرچشمہ کہاں  پوشیدہ ہے۔‘‘  
یہ کہتے  ہوئے  کبیر درختوں  کے  درمیان گم ہو گئے!
فکشن کا بڑا فنکار جنگل تلاش نہیں  کرتا، درختوں  سے  رشتہ قائم کر کے  انھیں  جاننا پہچاننا چاہتا ہے۔ وہ انسانوں  کے  جنگل سے  کرداروں  کو منتخب کرتا ہے۔ ایسے  کرداروں  کو جو اس کے  مشاہدہ  اور  بصیرت کا جزو بن جاتے  ہیں۔ وہ انھیں  اپنے  تخیلی تخیل کے  سانچے  میں  ڈھال کر پیش کرتا ہے۔ 
سعادت حسن منٹو نے  اپنے  افسانوں  کی تخلیق، ان کرداروں  کی مدد سے  کی ہے  کہ جنہیں  انھوں  نے  منتخب کیا  اور  اپنے  تخیلی تخیل میں  ڈھالا ہے، وہ کردار نگاری کے  فن کے  ایک بڑے  تخلیقی فنکار ہیں۔ ممی ان ہی کرداروں  میں  سے  ایک ہے۔ 
نفسیات کی ایک اصطلاح ہے  "Peacock wheel" جب ’’ماں‘‘  کی شخصیت کے  مختلف خوبصورت رنگوں اور خصوصاً  محبت  اور  شفقت کی جانب اشارہ کیا جاتا ہے  تو ’’پیکوک ویل‘‘  کی اصطلاح استعمال کی جاتی ہے۔ ’’ماں‘‘  مور کے  پروں  کے  حسن و جمال کو لیے  ہوتی ہے۔ اس کے  کئی رنگ ہوتے  ہیں اور رنگوں  کی کئی جہتیں  ہوتی ہیں۔ وہ زندہ  اور  متحرک نفسی قوت  اور  تو انائی (psychic force) بھی ہے۔ اس کہانی میں  ممی ’’پیکوک ویل‘‘  ہے۔ اپنے  کئی رنگوں اور اپنی متحرک نفسی تو انائی کے  ساتھ سامنے  آتی ہے۔ وہ ایک نائکہ  اور  دلالہ ہے۔ اس کے  باوجود جن لڑکیوں  سے  پیشہ کراتی ہے  انھیں  ماں  کا پیار دیتی ہے، ان کی محافظ بنی رہتی ہے۔ 
ممی کا نام مسز اسٹیلا  جیکسن ہے، پہلی جنگ عظیم میں  اس کا شوہر مارا گیا تو اس کی پنشن اسٹیلا کومل رہی ہے۔ پچھلے  دس برسوں  سے  پونا میں  سعیدہ کاٹج کے  پاس ایک مکان میں  رہ رہی ہے۔ اس علاقے  میں  لوگ اسے  ممی کہتے  ہیں۔ محفل نشاط کا سارا انتظام وہی کرتی ہے۔ لڑکیوں  کو جمع کرنا  اور  شراب وغیرہ کا بند و بست کرنا سب اس کا کام ہوتا ہے۔ جب تک محفل جمی رہتی ہے  وہ مصروف رہتی ہے، لڑکیوں  کی تعریف کرتی رہتی ہے، شراب گلاسوں  میں  ڈلواتی رہتی ہے، سوڈا کھلواتی رہتی ہے، گلاس ٹوٹ جاتے  ہیں  تو ان کے  ٹکڑے  اٹھواتی رہتی ہے۔ محفل نشاط میں  ہر لڑکی پر نظر رکھتی ہے، نمائش پسند نہیں  کرتی، دل کی صفا عورت ہے۔ گھر میں  ہر چیز سلیقے  سے  رکھتی ہے، دکھاوا نہیں  ہے  مکر  اور  فریب نہیں  ہے۔ نوجوان لڑکے اور لڑکیاں  سب عیش کے  لمحوں  میں  اپنی ممی کے  مزاج  اور  تیور کا خیال رکھتے  ہیں۔ ممی ان سب کے  لیے  ’’پیکوک ویل‘‘  ہے، ایسا، آرکی ٹائپل پیکر ہے  جو  محبت  اور  شفقت کا سرچشمہ ہے۔ 
 ’’دی گریٹ ممی‘‘   اور  اس کے  کاٹج کی پہلی تصویر اس طرح پیش ہوئی ہے:
 ’’یہ بھی ایک کاٹج تھی، شکل و صورت  اور  ساخت کے  اعتبار سے  سعیدہ کاٹج جیسی مگر بہت صاف ستھری جس سے  ممی کے  سلیقے اور قرینے  کا پتہ چلتا تھا، فرنیچر معمولی تھا مگر جو چیز جہاں  تھی سجی ہوئی تھی۔ پربھات نگر سے  چلتے  وقت میں  نے  سوچا تھا کوئی قحبہ خانہ ہو گا، مگر اس گھر کی کسی چیز سے  بھی بصارت کو ایسا شک نہیں  ہوتا تھا۔ وہ ویسا ہی شریفانہ تھا جیسا کہ ایک اوسط درجے  کے  عیسائی کا ہوتا ہے، لیکن ممی کی عمر کے  مقابلے  میں  وہ جوان دکھائی دیتا تھا، اس پر وہ میک اَپ نہیں  تھا جو میں  نے  ممی کے  جھریوں  والے  چہرے  پر دیکھا تھا۔ جب ممی ڈرائنگ روم میں  آئی تو میں  نے  سوچا کہ گرد و پیش کی جتنی چیزیں  ہیں  وہ آج کی نہیں، بہت برسوں  کی ہیں۔ صرف ممی آگے  نکل کر بوڑھی ہو گئی ہے اور وہ ویسی کی ویسی پڑی رہی ہے .... . ان کی جو عمر تھی وہ وہیں  کی وہیں  رہی ہے .... . لیکن جب میں  نے  اس کے  گہرے اور شوخ میک اَپ کی طرف دیکھا تو میرے  دل میں  نہ جانے  کیوں  خواہش پیدا ہوئی کہ وہ بھی اپنے  گرد و پیش کے  ماحول کی طرح سنجیدہ و متین طور پر جوان بن جائے۔‘‘  
کہانی میں  دو تین واقعات ایسے  ہیں  کہ جن سے  ممی کے  باطن کی روشنی باہر نکلتی ہے اور لڑکیوں اور لڑکوں  کے  درمیان ماں  کی شخصیت کا احساس ملتا ہے۔ ایک کردار چڈھا کا ہے  کہ جسے  ممی بے  حد عزیز رکھتی ہے۔ چڈھا محفل نشاط میں  شریک رہتا ہے، شراب پیتا ہے  لڑکیوں  کے  ساتھ لطف لیتا ہے، رقص کرتا ہے، گاتا ہے۔ ایک لڑکی ’’فی لس‘‘  سے  دلچسپی لیتا ہے، ممی ’’فی لس‘‘  کو چڈھا سے  بچا لیتی ہے۔ اس لیے  کہ ’’فی لس‘‘  کمسن  اور  معصوم ہے، ممی کی ممتا اسے  قبول نہیں  کرتی کہ وہ چڈھا کی ہوس کا شکار ہو جائے، چڈھا کو طمانچہ بھی مارتی ہے  مگر جب چڈھا بیمار ہوتا ہے  تو دن رات اس کی تیمارداری بھی کرتی ہے، ایک ماں  کی طرح فکر  اور  تردد میں  گرفتار رہتی ہے۔ اسی طرح ایک کردار ، رام سنگھ جسے  قتل کے  مقدمے  سے  بچا لیتی ہے، ایک  ماں  کا درد لیے  رام سنگھ کو سہارا دیتی ہے، کے  لیے  ایک نفسی قوت بن جاتی ہے۔ قدم قدم پر خوداعتمادی کا ثبوت دیتی ہے۔ اس کے  چہرے  پر جو بھڑکیلا  اور  شوخ میک اَپ ہے، پاؤڈر والے  چہرے  سے  جھریاں  جس طرح جھانک رہی ہیں، ان سے  ممی کے  اپنے  تجربوں اور خصوصاً اپنے  پورے  نفسی تجربوں  (Psychic experience) کا احساس ملتا ہے۔  اگر  وہ اپنے  کاٹج کی زندگی میں  عقل و فہم  اور  مضبوط ارادوں  کا پیکر بنی ہوئی ہے  تو اس کی سب سے  بڑی وجہ یہی ہے  کہ وہ بڑی گہری تاریکی سے  باہر آئی ہے، اس کی ممتا بھی تاریک گہرائیوں  کی دین ہے۔ 
ممی کو شہر بدر کر دیا جاتا ہے  اس لیے  کہ وہ دلالہ  اور  قحبہ ہے، ایک اداسی سی چھا جاتی ہے۔ اس لیے  کہ ایک مرکز ٹوٹ جاتا ہے، وہ مرکز جو لذتوں  کا مرکز ہے۔ وہ اپنے  وجود کا وہ نقش چھوڑ جاتی ہے  جو ممتا کے  رس سے  بنا ہے۔ 
ایک جگہ ممی کے  کردار کا پہلو اس طرح سامنے  آتا ہے:
 ’’ایک دم جانے  کیا ہوا کہ چڈھے اور ممی میں  گرم گرم باتیں  شروع ہو گئیں، چڈھے  کی زبان لڑکھڑا رہی تھی وہ ایک نا خلف بچے  کی طرح ممی سے  بدزبانی کر نے  لگا۔ ’’فی لس‘‘  نے  دونوں  میں  مصالحت کی بہت بہت کوشش کی مگر چڈھا ہوا کے  گھوڑے  پر سوار تھا، وہ فی لس کو اپنے  ساتھ سعیدہ کاٹج میں  لے  جانا چاہتا تھا، ممی اس کے  خلاف تھی، وہ اس کو بہت دیر تک سمجھاتی رہی کہ وہ اس ارادے  سے  باز آئے  مگر وہ اس کے  لیے  تیار نہیں  تھا، وہ بار بار ممی سے  کہہ رہا تھا ’’تم دیوانی ہو گئی ہو.... . بوڑھی دلالہ.... . فی لس میری ہے .... . پوچھ لو اس سے۔‘‘  
ممی نے  بہت دیر تک اس کی گالیاں  سنیں، آخر میں  بڑے  سمجھانے  والے  انداز میں  اس سے  کہا ’’چڈھا مائی سن.... . تم کیوں  نہیں  سمجھتے .... . شی از ینگ.... . شی از ویری ینگ!‘‘  اس کی آواز میں  کپکپاہٹ تھی، ایک التجا تھی، ایک سرزنش تھی  اور  ایک بڑی بھیانک تصویر تھی، مگر چڈھا بالکل نہ سمجھا۔ اس وقت اس کے  پیش نظر صرف ’’فی لس‘‘   اور  اس کا حصول تھا۔ میں  نے  فی لس کی طرف دیکھا  اور  میں  نے  پہلی دفعہ بڑی بڑی شدت سے  محسوس کیا کہ وہ بہت چھوٹی عمر بمشکل پندرہ برس کی.... . اس کا سفید چہرہ، نقرئی بادلوں  میں  گھرا ہوا بارش کے  پہلے  قطرے  کی طرح لرز رہا تھا۔ 
چڈھے  نے  اس کو بازو سے  پکڑ کر اپنی طرف کھینچا  اور  فلموں  کے  ہیرو کے  انداز میں  اسے  اپنے  سینے  کے  ساتھ بھینچ لیا.... . ممی نے  احتجاج کیا چیخ بلند کی ’’چھوڑ دو.... . فور گاڈز سیک.... . چھوڑ دو اسے۔‘‘  جب چڈھے  نے  فی لس کو اپنے  چوڑے  سینے  سے  جدا نہ کیا تو ممی نے  اس کے  منھ پر ایک چانٹا مارا ’’گٹ آؤٹ.... . گٹ آؤٹ! چڈھا، بھونچکا رہ گیا، فی لس کو جدا کر کے  اس نے  دھمکا دیا  اور  ممی کی طرف قہر آلود نگاہوں  سے  دیکھتا باہر چلا گیا۔‘‘  
یہ ’’پیکوک ویل‘‘  (peacock wheel) نفسی قوت  اور  تو انائی کا ایسا پیکر ہے  جو بچوں  کی غلط حرکتوں  کو دیکھ کر اس طرح بھڑک بھی اٹھتا ہے۔ افسانہ جب اختتام کو پہنچتا ہے  تو ہم ایک ایسے  آر کی ٹائیپل پیکر کو محسوس کر نے  لگتے  ہیں  جو اپنی  محبت  اور  شفقت کا نقش چھوڑ کر دوسرے  شہر کو چلا جاتا ہے۔ سب یہی محسوس کرتے  ہیں  کہ اس شہر میں  بھی  محبت  اور  شفقت     کی ایک ایسی ہی دنیا جنم لے  گی.... .  اور  ساتھ ہی نجس  اور  غلط ترنگیں  بھی پیدا ہوں  گی۔ چڈھا کہتا ہے:
 ’’اس غلاظت کے  ساتھ ایک ایسی پاکیزگی چلی گئی ہے  جس نے  اس رات میری ایک غلط  اور  نجس ترنگ کو میرے  دل و دماغ سے  دھو ڈالا.... . لیکن مجھے  افسوس نہیں  ہونا چاہیے۔ وہ پونے  سے  چلی گئی۔ مجھ ایسے  جوانوں  میں  ایسی نجس  اور  غلط ترنگیں  وہاں  بھی پیدا ہوں  گی، جہاں  وہ اپنا گھر بنائے  گی.... . میں  اپنی ممی کو ان کے  سپرد کرتا ہوں۔ زندہ باد ممی، زندہ باد۔‘‘    چڈھے  کی آنکھوں  میں  آنسو تیر رہے  تھے  اسی طرح کہ جس طرح مقتولوں  کی لاشیں  تیرتی ہیں!
اس کہانی میں  کئی فنی خامیاں  ہیں، سب سے  بڑی خامی اس کی طوالت ہے، غیر ضروری واقعات ’’تھیم‘‘  کو دھندلا کر دیتے  ہیں، دونوں  کرداروں  یعنی ممی  اور  چڈھا کا فطری ارتقاء ہو سکتا تھا۔ غیر ضروری باتیں  ہوتی ہیں، چند غیر متحرک کردار شامل ہوتے  ہیں، باتیں  مختلف سمتوں  میں  جاتی ہیں۔ اس لیے  مختصر افسانے  کا فطری تسلسل قائم نہیں  رہ سکا ہے، تکنیکی اعتبار سے  یہ افسانہ اس وقت  اور  کمزور ہو جاتا ہے  جب بیان کردار کے  ارتقاء کو روکتا رہتا ہے۔ چڈھا  اور  خود    کہانی کار کی باتوں  سے  کہانی بوجھل ہو جاتی ہے۔ بلاشبہ کہانی  اور  مختصر ہو سکتی تھی جس سے  وحدت تاثر کا بہتر لطف حاصل ہوتا۔ ایسے  کچھ  اور  واقعات شامل ہوتے  کہ جن سے  ممی کے  کردار کی خصوصیات زیادہ نمایاں  ہوتیں  تو بیانیہ کا حسن یقیناً زیادہ بڑھتا۔ 
ان باتوں  کے  باوجود سعادت حسن منٹو نے  جس ’’درخت‘‘  کو موضوع بنایا ہے  اس کے  وجود کی خوشبو پھیلی ہوئی ہے۔ ممتا کی یہ خوشبو غیر معمولی نوعیت کی ہے! تخلیقی فنکار نے  ممی کے  وجود کی گہرائیوں  میں  اس خوشبو کو پایا ہے!
٭٭٭



سرکنڈوں  کے  پیچھے 

 ’’کراس‘‘  (Cross) حضرت عیسیٰ سے  قدیم ہے۔ 
بہت قدیم علامت ہے!
اس کا مفہوم یہ بھی ہے  کہ زندگی کی دو جہتیں  ہیں۔ 
ایک افقی (Horizontal)  اور  دوسری عمودی (Vertical)
فکشن کے  کردار بھی افقی  اور  عمودی ہوتے  ہیں۔ 
جو کردار عمودی ہوتے  ہیں  ان میں  بڑا رس ہوتا ہے، وہی عموماً کہانیوں  میں  جلوہ بنتے  ہیں۔ کہانیوں  کی تخلیقی سطح بلند کر نے  میں  عمودی کرداروں  کا بڑا حصہ ہوتا ہے۔ بیانیہ کے  اندر سے  ان کا ظہور ہوتا ہے اور ان کی شعاعیں  متاثر کرتی ہیں۔ 
سعادت حسن منٹو کے  افسانوی کردار عموماً عمودی ہیں اور کئی ایسے  ہیں  جو روحانی جہت بھی پیدا کر دیتے  ہیں۔ اندر کی روشنی  اور  تاریکی باہر آ گئی ہے، ایسے  تجربے  سامنے  آ گئے  ہیں  کہ جنہیں  خوابوں  میں  بھی نہ دیکھا گیا ہو۔ 
 ’’سرکنڈوں  کے  پیچھے‘‘  اس لیے  بھی ایک توجہ طلب افسانہ ہے  کہ چند واضح خامیوں  کے  باوجود ایک عمودی کردار کے  اچانک ظہور پذیر ہونے  کے  سبب جاذب نظر بن گیا ہے۔ 
سرحد کے  قریب پش اور  کے  پاس ایک مقام ہے  کہ جہاں  سرکنڈوں  کے  پیچھے  ایک عورت کا جھونپڑا نما گھر ہے، عورت کا نام سردار ہے، ادھیڑ عمر کی ہے، کسی زمانے  میں  یقیناً خوبصورت ہو گی۔ اب اس کے  سرخ و سفید گالوں  پر جھریاں  پڑ گئی ہیں، اس کی ایک بیٹی ہے  نواب، بعض لوگ کہتے  ہیں  وہ اس کی بیٹی نہیں  ہے، ایک یتیم لڑکی کو گود لے  کر پالا ہے۔ بعض کہتے  ہیں  وہ ناجائز لڑکی ہے۔ 
سرکنڈوں  کے  پیچھے  دونوں  رہتے  ہیں۔ 
 ’’گھنی باڑھ سی تھی جس کے  پیچھے  اس عورت کا مکان تھا، کچی مٹی کا بنا ہوا، چوں  کہ یہ باڑھ سے  کچھ فاصلے  پر تھا اس لیے  سرکنڈوں  کے  پیچھے  چھپ سا گیا تھا کہ باہر کچی سڑک سے  گزر نے  والا کوئی بھی اسے  دیکھ نہیں  سکتا تھا۔ 
سرکنڈے  بالکل سوکھے  ہوئے  تھے  مگر وہ کچھ اس طرح زمین میں  گڑے  تھے  کہ ایک دبیز پردہ بن گئے  تھے۔ معلوم نہیں  اس عورت نے  خود وہاں  پیوست کیے  تھے  یا پہلے  ہی سے  موجود تھے، بہرحال کہنا یہ ہے  کہ وہ آہنی قسم کے  پردہ پوش تھے۔‘‘  
نواب شباب کا دلکش نمونہ ہے، بھولی بھالی، فاحشہ لگتی نہیں، سردار اس سے  پیشہ کراتی ہے۔ نواب کو ازدواجی زندگی کا کچھ پتہ نہیں۔ 
 ’’جب سردار نے  اس سے  پہلا مرد بستر پر.... . اس نواڑی پلنگ پر متعارف کرایا تو غالباً اس نے  یہ سمجھا کہ تمام لڑکیوں  کی جوانی کا آغاز کچھ اسی طرح ہوتا ہے۔ چناں  چہ وہ اپنی اس کسبیانہ زندگی سے  مانوس ہو گئی تھی۔‘‘  
 ’’اس کے  جسم میں  خلوص تھا، وہ ہر مرد کو جو اس کے  پاس ہفتے  ڈیڑھ ہفتے  کے  بعد طویل مسافت طے  کر کے  آتا تھا، اپنا آپ سپرد کر دیتی تھی اس لیے  کہ وہ یہ سمجھتی تھی کہ ہر عورت کا یہی کام ہے۔‘‘  
سردار بے  فکر رہتی ہے، اسے  اپنی بیٹی پر پورا اعتماد ہے  کہ وہ اپنے  گاہکوں  کو سنبھال سکتی ہے  لہٰذا وہ افیم کی ایک گولی کھا کر کھاٹ پر سوئی پڑی رہتی ہے۔ گاہک آتا ہے  تو وہ نواب کی فیس پہلے  ہی وصول کر کے  اپنے  نیفے  میں  محفوظ کر لیتی ہے۔ 
سرکنڈوں  کے  اس پار کی دنیا کیسی ہے  نواب کو خبر نہیں۔ صرف اتنا جانتی ہے  کہ ایک کچی سڑک ہے  جس پر ہر دوسرے  تیسرے  دن ایک موٹر دھواں  اڑاتی ہوئی آتی ہے۔ مرد ماں  سے  بات کر کے  اندر آ جاتا ہے اور نواڑی پلنگ پر اس کے  ساتھ بیٹھ جاتا ہے۔ 
سردار نے  انتظام اس طرح کیا ہے  کہ صرف پانچ چھ گاہک ہی آتے  ہیں، یہ مستقل گاہک ہیں، ہر گاہک کے  لیے  ایک خاص دن مقرر ہے  تاکہ کسی قسم کا تصادم نہ ہو۔ ایک دن سرکنڈوں  کے  پیچھے  ایک بڑی موٹر رکتی ہے اور اس میں  سے  نکلتا ہے  ہیبت خاں! پہلی بار آیا ہے، جانے  اسے  نواب کی خبر کس نے  دی ہے۔ معاملہ طے  ہوتا ہے اور نواب کے  ساتھ وقت گزارتا ہے۔ وہ ہزارہ کا رئیس ہے، نواب کے  الھڑ پن سے  متاثر ہوتا ہے اور پھر یہ بات طے  ہو جاتی ہے  کہ نواب کے  پاس اس کے  علاوہ  اور  کوئی نہیں  آئے  گا۔ جب بھی آتا ہے  نوٹوں  کی گڈی دے  جاتا ہے۔ اب نواب کے  لیے  سردار کو  اور  کسی مرد کی ضرورت ہی نہیں  ہے۔ 
ہیبت خاں  شب میں  نواب کے  ساتھ سویا ہوتا ہے اور اس وق سڑک پر سے  کوئی لاری گزرتی ہے  تو ہیبت خاں  گھبرا کر اٹھ جاتا ہے، اس پر خوف طاری ہو جاتا ہے، نواب کی سمجھ میں  یہ بات نہیں  آتی۔ پوچھتی بھی ہے  تو ہیبت خاں  ٹال جاتا ہے۔ نواب بھی ہیبت خاں  کو چاہنے  لگتی ہے، مہینوں  گزر جاتے  ہیں۔ نواب اس سے  سونے  کے  کڑے  مانگتی ہے اور وہ وعدہ کرتا ہے  کہ ضرور لائے  گا۔ کچھ دنوں  تک ہیبت خاں  غائب رہتا ہے، نواب کی پریشانی بڑھتی ہے۔ ایک ہفتے  کے  بعد ایک دوپہر ایک نئی گاڑی آن رکتی ہے اور اس سے  ہیبت خاں  ایک عورت کے  ساتھ اترتا ہے۔ عورت خوبصورت ہے، جوان ہے، سردار  اور  نواب دونوں  حیرت زدہ ہیں۔ یہ عورت اپنا نام ہلاکت بتاتی ہے  کہتی ہے  وہ ہیبت خاں  کی بہن ہے۔ نواب کے  لیے  سونے  کے  کڑے  لے  آئی ہے۔ ہلاکت سردار سے  کہتی ہے  جاؤ چولہا سلگاؤ  اور  اس پر بڑی دیگچی رکھ دو۔ گوشت آ جائے  گا۔ سردار کو چولہے  کے  پاس بھیج کر ہیبت خاں  کو باہر نکال دیتی ہے۔ جب وہ واپس آتا ہے  تو چند لمحات کے  بعد دروازہ کھلتا ہے، کچے  فرش پر صرف خون ہی خون نظر آتا ہے، ہلاکت کہتی ہے  ’’میں  نے  تمہاری نواب کو سجا بنا دیا ہے۔‘‘  
 ’’ہیبت خاں  نے  اپنے  خشک گلے  کو تھوک سے  کسی قدر تر کر کے  اس سے  پوچھا  ’’کہاں  ہے؟‘‘  
شاہینہ (ہلاکت) نے  جواب دیا ’’کچھ تو پلنگ پر ہے  لیکن اس کا بہترین حصہ باورچی خانے  میں  ہے۔‘‘  
ہیبت خاں  پر اس کا مطلب سمجھے  بغیر ہیبت طاری ہو گئی، وہ کچھ نہ کہہ سکا، وہیں  دہلیز کے  پاس کھڑا رہا، اس نے  دیکھا کہ فرش پر گوشت کے  چھوٹے  چھوٹے  ٹکڑے  بھی ہیں اور ایک تیز چھری بھی پڑی ہے اور نواڑی پلنگ پر کوئی لیٹا ہے  جس پر خون آلودہ چادر پڑی ہے۔ 
شاہینہ نے  مسکرا کر کہا ’’چادر اٹھا کر دکھاؤں .... . تمہاری سجی بنی نواب ہے، میں  نے  اپنے  ہاتھوں  سے  سنگھار کیا ہے۔ لیکن تم پہلے  کھانا کھالو بہت بھوک لگی ہو گی تمہیں، سردار بڑا لذیذ گوشت بھون رہی ہے، اس کی بوٹیاں  میں  نے  خود اپنے  ہاتھوں  سے  کاٹی ہیں۔‘‘  
ایک عام سی کہانی میں  ہلاکت کا کردار ڈرامائی طور پر شامل ہوتا ہے اور سنسنی سی پھیلا دیتا ہے۔ اس کے  شوہر نے  اس کے  ساتھ بے  وفائی کی تھی۔ اس لیے  اسے  قتل کر دیا تھا  اور  اس کا گوشت پکا کر چیل کوؤں  کو کھلا دیا تھا، ہلاکت کا شوہر ہیبت خاں  کا دوست تھا، ماتم پرسی میں  گیا تو ہلاکت نے  دوسرے  ہی دن اسے  اپنے  گھر میں  رکھ لیا، اسے  حکم دیا اندر آ جاؤ  اور  پھر خود کو اس کے  سپرد کر دیا۔ ہیبت خاں  کے  لیے  نواب پہلی عورت ہے  کہ جس میں  اس نے  پیار کی خوشبو پائی ہے، سیکس کی لذت حاصل کی ہے۔ 
 ’’ہیبت خاں  کے  لیے  یہ ایک نیا تجربہ تھا۔ اس کے  لیے  عورت کی یہ قسم بالکل نرالی، دلچسپ  اور  فرحت بخش تھی، وہ اب ہفتے  میں  دو بار آنے  لگا تھا، نواب اس کے  لیے  بے  پناہ کشش بن گئی تھی۔‘‘  
کہانی میں  چند خامیاں  واضح طور پر کھٹکتی ہیں  مثلاً ہلاکت کو ہیبت خاں اور نواب کے  رشتے  کی خبر کس طرح ملی  اور  کسی طرح ملی بھی تو ہیبت خاں  اسے  لے  کر سرکنڈوں  کے  پیچھے  کیوں  آیا۔ جب کہ اسے  یہ معلوم ہے  کہ یہ عورت اپنے  شوہر کو قتل کر چکی ہے اور اس کا گوشت پکا کر چیل کوؤں  کو کھلا چکی ہے، وہ کچھ بھی کر سکتی ہے۔ تین چھوٹے  چھوٹے  کمروں  والے  جھونپڑے  میں  نواب کا قتل ہوتا ہے، اس کے  ٹکڑے  کیے  جاتے  ہیں، ہڈیاں  الگ کی جاتی ہیں، گوشت کا وہ حصہ نکالا جاتا ہے  جو سردار کی دیگچی میں  پک سکے اور سردار کو پتہ ہی نہیں  چلتا اسے  کوئی آہٹ نہیں ملتی۔ سردار گوشت دیکھ کر بھی کسی شک و شبہے  میں  گرفتار نہیں  ہوئی، یہ تجربہ کار عورت لہو میں  لت پت انسان کے  گوشت کو بھی نہیں  پہچانتی؟
ہلاکت ہیبت خاں  کو باہر نکال دیتی ہے اور وہ باہر کچھ دور جا کر کھڑا سوچتا رہتا ہے، اسے  نواب کے  تعلق سے  کسی قسم کا کوئی خطرہ محسوس نہیں  ہوا۔ اس کے  ذہن میں  یہ بات کیوں  نہیں  آئی کہ کمرے  کے  اندر کچھ بھی ہو سکتا ہے۔ 
یہ خامیاں  افسانے  کو کمزور کر دیتی ہیں۔ 
انگریزی زبان میں  آپ نے  بھی ایسی کئی کہانیاں  پڑھی ہوں  گی کہ جن میں  اس طرح قتل ہوتا ہے   اور  لاش کو کاٹ کر ٹھکانے  لگایا جاتا ہے، گوشت  اور  ہڈیوں  کو ٹھکانے  لگانے  کے  نت نئے  طریقے  ایجاد کیے  جاتے  ہیں، حسد  اور  انتقام کے  جذبے  بھی کام کرتے  ہیں اور اکثر حالات ایسے  ہو جاتے  ہیں  کہ قتل ہو جاتا ہے اور لاش ٹھکانے  لگانے  کی اسی طرح کوشش کی جاتی ہے۔ ایک امریکی کہانی پڑھی تھی کہ جس میں  ایک شخص جو ایک بڑے  پولٹری فارم کا مالک ہے، ایک سیاح عورت کے  ساتھ بدسلوکی کرتا، پھر اسے  قتل کر دیتا ہے، گوشت ٹکڑے  ٹکڑے  کرتا ہے، ان ٹکڑوں  کو پکاتا ہے اور پکنے  کے  بعد انھیں  پیستا ہے اور اپنی سیکڑوں  مرغیوں  کی غذا بنا دیتا ہے۔ ہڈیوں  کا شوربہ تیار کرتا ہے اور اسے  کھیت میں  ڈال دیتا ہے۔ جو ہڈیاں  بچ جاتی ہیں  انھیں  پیس کر کھاد میں  ملا دیتا ہے۔ کچھ دنوں  کے  بعد جب پولس آتی ہے  تو اسے  قتل کا کوئی ثبوت نہیں  ملتا۔ 
 ’’سرکنڈوں  کے  پیچھے‘‘  انتقام  اور  حسد کی کہانی ہے۔ عورت ایک قتل کر چکی ہے۔ لہٰذا دوسرا قتل بھی بڑی آسانی سے  کر دیتی ہے۔ حسد  اور  انتقام کا جذبہ ایسا ہے  کہ نواب کے  گوشت کو اس کی ماں  سردار سے  پکواتی ہے .... . سعادت حسن منٹو نے  افسانے  کو سنسنی خیز بنانے  کی کوشش کی ہے، عورت کو کالی کا مزاج  اور  تیور دیا گیا ہے۔  اگر چہ یہ عورت کالی کی طرح سیاہ فام نہیں  ہے۔ خوبصورت ہے، اس کا باطن شرکا گہوارہ ہے۔ وہ اپنے  مرد میں  کسی بھی عورت کو شریک کرنا نہیں  چاہتی۔ ہیبت خاں  اس کے  حکم کا غلام ہے، جنسی خواہش بیدار ہوتی ہے  تو وہ ہیبت خاں  کو حکم دیتی ہے  کہ وہ بستر پر آئے، ہیبت خاں  خوف  اور  دہشت کے  ماحول سے  نکل کر جب نواب کے  پاس آتا ہے  تو اسے   محبت ملتی ہے۔ ایک معصوم بھولی بھالی لڑکی ملتی ہے، وہ جنس کے  آہنگ  اور  سیکس کی خوشبو سے  پہلی بار آشنا ہوتا ہے۔ یہی وجہ ہے  کہ نواب کو اجازت نہیں  دیتا کہ وہ دوسروں  سے  رابطہ رکھے۔ 
ہلاکت کا ظہور ڈرامائی طور پر ہوتا ہے، اس کا ہر عمل ڈرامائی ہے، اس کے  مکالمے  ڈرامائی ہیں، اس کی نفسی (Psychic) زندگی میں  توازن نہیں  ہے۔ جب اسے  اس بات کا علم ہوتا ہے  کہ اس کا شوہر کسی عورت سے  تعلق رکھتا ہے  تو اس کے  تحت الشعور میں  شوہر کا قد بڑھتا نظر آتا ہے اور اس بڑھتے  قد کے  ساتھ کسی عورت کی پرچھائیں  نظر آتی ہے .... .  اور  وہ اپنے  خاوند کا قتل کر دیتی ہے .... . نواب کے  قتل کے  بعد ہیبت خاں  سے  ڈرامائی انداز میں  مخاطب ہو کر   کہتی ہے:
 ’’جان من یہ پہلی مرتبہ نہیں، دوسری مرتبہ ہے، میرا خاوند، اللہ اسے  جنت نصیب کرے، تمہاری ہی طرح بے  وفا تھا، میں  نے  خود اس کو اپنے  ہاتھوں  مارا تھا  اور  اس کا گوشت پکا کر چیلوں اور کوؤں  کو کھلایا تھا.... . تم سے  مجھے  پیار ہے  اس لیے  میں  نے  تمہارے  بجائے ...‘‘  اس نے  فقرہ مکمل نہ کیا  اور  پلنگ پر سے  خون آلود چادر ہٹا دی، ہیبت خاں  کی چیخ اس کے  حلق کے  اندر ہی پھنسی رہی  اور  وہ بے  ہوش ہو کر گر پڑا۔‘‘  
سعادت حسن منٹو کا یہ عمودی کردار ’’تھوڑی سی توجہ سے  ایک الجھا ہوا ’’نفسیاتی فینومینن‘‘  بن جاتا۔ اس لیے  بھی کہ اس میں  دیوانگی کے  آثار نظر نہیں  آتے، یقیناً باطن میں  ہیجانات (Impulses) ہیں، ذہنی تناؤ بھی ہے  لیکن یہ عورت کچھ محسوس ہونے  نہیں  دیتی، یہ نفسیاتی مسئلہ  اور  بھی خوبصورت طریقے  سے  پیش کیا جا سکتا تھا، آخر میں  وہ انتہائی اطمینان سے  ہیبت خاں  کو لئے  موٹر چلاتی ہوئی چلی جاتی ہے۔ 
٭٭٭


موذیل

ایک ’’ژن (zen) تمثیل ہے۔ 
گرودیو نے  شاگرد سے  پوچھا ’’ژن‘‘  کے  بانی  اور  موسس بودھی دھرما کی داڑھی ہے  یا نہیں؟‘‘  
شاگرد نے  جھٹ جواب دیا ’’ہاں  ہے، تصور میں  وہ اپنی داڑھی کے  ساتھ ہی نظر آتے  ہیں۔‘‘  
گرودیو نے  کہا ’’آنکھیں  بند کر کے  دیکھو‘‘  
شاگرد نے  تھوڑی دیر آنکھیں  بند کیں  پھر کہا ’’بودھی دھرما کی داڑھی ہے‘‘  
گردویو نے  کہا ’’ایسا کرو، کچھ دیر مراقبے  میں  چلے  جاؤ  اور  بودھی دھرما کا تصور کرو، دیکھو ان کی داڑھی ہے  یا نہیں۔‘‘  
شاگرد نے  حکم کی تعمیل کی۔ 
واپس آ کر بولا ’’بودھی دھرما کی داڑھی ہے۔‘‘  
گرودیو نے  کہا ’’ایسا کرو چند مہینوں  کے  لیے  مراقبے  میں  چلے  جاؤ  اور  دیکھو بودھی دھرما کی داڑھی ہے  یا نہیں۔‘‘  
چند مہینے  گزر گئے۔ 
شاگرد واپس آیا، کہا ’’بودھی دھرما کی داڑھی نہیں  ہے، تصور میں  وہ ہمیشہ اپنی داڑھی کے  ساتھ نظر آتے  ہیں، داڑھی بھی ایسی کہ صرف آنکھیں  نظر آتی ہیں، حقیقت یہ ہے  کہ ان کی داڑھی نہیں  ہے، میں  وثوق کے  ساتھ کہتا ہوں  بودھی دھرما کی داڑھی نہیں  ہے۔‘‘  
گرودیو نے  کہا ’’تم نے  واقعی بودھی دھرما کو دیکھ لیا ہے، ان کی داڑھی نہیں  ہے، داڑھی چہرے  پر اگتی ہے اور چہرہ جسم کا حصہ ہے، جب بودھی دھرما جسم نہیں  ہیں  تو بھلا داڑھی ان کے  چہرے  پر کس طرح اُگ سکتی ہے۔ جسم تو محض ایک گھر ہے، ایک مندر ہے، بودھی دھرما تو اس گھر  اور  مندر سے  کہیں  آگے  ہیں۔‘‘  
مراقبے  میں  رہنے  کے  بعد شاگرد کے  شعور میں  اچانک صبح نمودار ہو گئی تھی!!
 ’’ہیومنزم‘‘  جو  محبت ہی کی انتہائی دلکش  اور  بے  پناہ خوشبوؤں  سے  بھری ہوئی صورت ہے، باطن کی گہرائیوں  میں  رہتی ہے، ضروری نہیں  کہ اس کی پہچان فوراً ہو جائے، ظاہری صورت ہر دم ایسی نہیں  ہو گی کہ اس کی دلکشی کو پالیں  یا اس کی بے  پناہ خوشبوؤں  کو محسوس کر لیں، اس میں  تاریکی کی خصوصیت شامل ہے۔ اس لیے  کہ یہ بڑی گہرائیوں  میں  ہوتی ہے۔ تاریکی ہمیشہ گہری (deep) ہوتی ہے، جب بھی اس کا عمل ظاہر ہوتا ہے، محسوس ہوتا ہے، یہ عمل الوہی ہے۔ لگتا ہے  اچانک خدا سامنے  آ گیا ہے  یا اس کی رحمتوں  کی بارش ہونے  لگی ہے۔ 
 ’’موذیل‘‘  سعادت حسن منٹو کی ایک اعلیٰ تخلیق ہے، اردو فکشن میں  اسے  نمایاں  حیثیت حاصل رہے  گی، سعادت کے  اکثر کردار اچانک تاریکی سے  باہر آتے  ہیں اور اپنی شعاعوں  سے  تجربوں  کو چمکا دیتے  ہیں، اپنی شعاعیں  عطا کر جاتے  ہیں، میں  نے  کہا ہے  کہ ایسے  کرداروں  سے  ’’گہرائی‘‘  (depth) اوپر آتی محسوس ہوتی ہے، مٹی کی خوشبو لیے  ہوئے!
 ’’موذیل‘‘  کی زندگی میں  اس کے  عمل  اور  رد عمل  اور  اس کی گفتگو وغیرہ سے  اس کا کردار ہی مختلف نظر آتا ہے۔ طرزِ زندگی  اور  طرز گفتگو سے  پتہ ہی نہیں  چلتا کہ وہ ایک رحمت بن کر ٹپکے  گی۔ 
 ’’موذیل‘‘  ایک نغمہ ہے  جو زندگی  اور  وجود کے  آہنگ  اور  فنکار کے  مشاہدے اور اس کی شفاف بصیرت کی وحدت سے  خلق ہوا ہے۔ 
سعادت حسن منٹو کے  مشاہدے اور وجدان نے  انھیں  ایک ایسی نادر بصیرت عطا کی ہے  کہ وہ کردار کے  اندرونی حسن  اور  جوہر تک پہنچ جاتے  ہیں۔ زندگی کے  گہرے اور رنگارنگ تجربات کے  اندر اتر جاتے  ہیں اور ہمیں  تجربوں  میں  شریک کر لیتے  ہیں۔ انھوں  نے  موذیل کو جبلی  اور  روحانی خواہشوں  کے  ساتھ آزاد احساسات  اور  جذبات کا جاذب نظر پیکر بنا دیا ہے۔ انبساط  اور  بصیرت کی سطحیں  لیے  ہوئے  یہ افسانہ ایک حسی کل بن جاتا ہے۔ مشاہدہ  اور  وجدان کی وجہ سے  جو نادر بصیرت حاصل ہوئی ہے  اس سے  کہانی میں  جمالیاتی انکشاف ہوتا ہے اور المیہ کا حسن شدت سے  متاثر کرتا ہے۔ 
جس دن ترلوچن ایڈوانی چیمبرز کے  دوسرے  مالے  پر فلیٹ لیتا ہے  اسی دن موذیل سے  اس کی مڈبھیڑ ہوتی ہے، پہلی نظر ہی میں  وہ اسے  خوفناک طور پر دیوانی نظر آتی ہے۔ موذیل کے  بھورے  بال کٹے  ہوئے  ہیں، پریشان ہیں، ہونٹوں  پر لپ اسٹک گاڑھے  خون کی طرح جمی ہوئی ہے، ڈھیلا ڈھالا لمبا سفید چغہ پہنے  ہوئے  ہے، ’’جس کے  کھلے  گریبان سے  اس کی نیل پڑی بڑی بڑی چھاتیاں  چوتھائی کے  قریب نظر آتی ہیں‘‘  بانہیں  ننگی ہیں، ترلوچن کا فلیٹ اس کے  فلیٹ کے  سامنے  ہے، درمیان میں  ایک تنگ گلی ہے، بہت ہی تنگ، جب ترلوچن اپنے  فلیٹ میں  داخل ہونے  کے  لیے  آگے  بڑھتا ہے  تو اسی وقت موذیل باہر نکلتی ہے  جو کھڑاؤں پہنے  ہوئے  ہے۔ وہ ترلوچن کو اپنی بڑی بڑی آنکھوں  سے  دیکھتی ہے اور ہنستی ہے۔ ترلوچن بوکھلا جاتا ہے۔ جیسے  ہی وہ جیب سے  چابی نکال کر دروازے  کی جانب بڑھتا ہے  موذیل کی ایک کھڑاؤں سیمنٹ کے  چکنے  فرش پر  پھسلتی ہے اور وہ اس کے  اوپر گرتی ہے۔ جب ترلوچن سنبھلتا ہے  اس وقت موذیل اس کے  اوپر ہے، اس کا لمبا چغہ اس طرح اوپر چڑھ گیا ہے  کہ وہ ننگی ہو گئی ہے۔ موذیل اپنا لبادہ ٹھیک کرتے  ہوئے  کہتی ہے  ’’یہ کھڑاؤں ایک دم کنڈم چیز ہے۔‘‘  
اس طرح ڈرامائی طور پر موذیل کا ظہور ہوتا ہے۔ 
سعادت حسن منٹو نے  اس پہلے  منظر کے  ’’کھڑاؤں‘‘   ’’لبادہ‘‘  اور موذیل کے  ’’ننگے  پن‘‘  کو جس طرح آخری منظر میں  نمایاں  کیا ہے  وہ ایک بڑے  فنکار کے  ’’وژن‘‘  کا کرشمہ ہے۔ پہلا منظر ایک دلچسپ منظر ہے اور آخری منظر حد درجہ المناک! فنکار نے  المیہ کا جو حسن اجاگر کیا ہے  اس کی مثال اردو فکشن میں  آسانی سے  نہیں  ملے  گی۔ 
 ’’موذیل اندھا دھند سیڑھیاں  چڑھ رہی تھی.... . کھڑاؤں  اس کے  پیروں  میں  تھی۔ وہ لوگ جو دروازہ توڑنے  کی کوشش کر رہے  تھے  سنبھل کر ان کے  تعاقب میں  دوڑے، موذیل کا پاؤں  پھسلا، اوپر کے  زینے  سے  وہ کچھ اس طرح لڑھکی کہ ہر پتھریلے  زینے  کے  ساتھ ٹکرائی، لوہے  کے  جنگلے  کے  ساتھ الجھتی وہ نیچے  آ رہی.... . پتھریلے  فرش پر۔ 
ترلوچن ایک دم نیچے  اترا، جھک کر اس نے  دیکھا تو اس کی ناک سے  خون بہہ رہا تھا، منھ سے  خون بہہ رہا تھا، کانوں  کے  رستے  بھی خون نکل رہا تھا، وہ جو دروازہ توڑنے  آئے  تھے  اردگرد جمع ہو گئے۔ کسی نے  بھی نہ پوچھا کیا ہوا ہے، سب خاموش تھے اور موذیل کے  ننگے اور گورے  جسم کو دیکھ رہے  تھے، جس پر جابجا خراشیں  پڑی تھیں۔ 
ترلوچن نے  اس کا بازو ہلایا  اور  آواز دی ’’موذیل.... . موذیل‘‘  موذیل نے  اپنی بڑی بڑی بھوری آنکھیں  کھولیں  جو لال بوٹی ہو رہی تھیں اور مسکرائی۔ 
ترلوچن نے  اپنی پگڑی اتاری  اور  کھول کر اس کا ننگا جسم ڈھک دیا، موذیل پھر مسکرائی  اور  آنکھ مار کر اس نے  ترلوچن سے  منھ میں  خون کے  بلبلے  اڑاتے  ہوئے  کہا ’’جاؤ دیکھو.... . میرا انڈر ویر وہاں  ہے  کہ نہیں۔ میرا مطلب ہے  وہ۔‘‘  
 ’’ترلوچن اس کا مطلب سمجھ گیا۔ مگر اس نے  اٹھنا نہ چاہا، اس پر موذیل نے  غصے  میں  کہا ’’تم سچ مچ سکھ ہو.... . جاؤ دیکھ کر آؤ۔‘‘  
ترلوچن اٹھ کر کرپال کور کے  فلیٹ کی طرف چلا گیا۔ موذیل نے  اپنی دھندلی آنکھوں  سے  آس پاس کھڑے  مردوں  کی طرف دیکھا  اور  کہا ’’یہ میاں  بھائی ہے ... دادا قسم کا... میں  اسے  سکھ کہا کرتی ہوں۔‘‘  
ترلوچن واپس آ گیا۔ اس نے  آنکھوں  میں  موذیل کو بتا دیا کہ کرپال کور جا چکی ہے۔ موذیل نے  اطمینان کا سانس لیا.... . لیکن ایسا کر نے  سے  بہت سا خون اس کے  منہ سے  بہہ نکلا، ’’اوہ ڈیم ایٹ...‘‘  کہہ کر اس نے  اپنی مہین مہین بالوں  سے  اٹی ہوئی کلائی سے  اپنا منہ پونچھا  اور  ترلوچن سے  مخاطب ہوئی ’’آل رائٹ ڈارلنگ.... . بائی بائی۔‘‘  
ترلوچن نے  کچھ کہنا چاہا، مگر لفظ اس کے  حلق میں  اٹک گئے۔ موذیل نے  اپنے  بدن پر سے  ترلوچن کی پگڑی ہٹائی ’’لے  جاؤ اس کو.... . اپنے  مذہب کو۔‘‘   اور  اس کا بازو اس کی مضبوط چھاتیوں  پر بے  حس ہو کر گر پڑا۔‘‘  
اس المیہ کے  ساتھ موذیل کے  کردار کا حسن ایک بڑا جمالیاتی انکشاف ہے، سعادت حسن منٹو نے  اسے  جذباتی تو انائی کا ایک یادگار پیکر بنا دیا ہے، قصے  کی دلکشی  اور  اس کے  حسن کا راز موذیل کے  کردار میں  ہے، یہ کردار آہستہ آہستہ نمایاں  ہوتا ہے اور آخری منظر میں  خود ایک موثر منظر بن جاتا ہے۔ موذیل کے  کردار میں  شادابی ہے، سرشاری ہے، وہ اپنے  انداز زندگی  اور  اپنے  رویہ  اور  رجحان کو حد درجہ محسوس بناتی ہے اور آخر میں  اس کا وجود معنی خیز بن جاتا ہے۔ سعادت حسن منٹو کے  اس افسانے  کے  متعلق یہ کہا جا سکتا ہے  کہ موذیل کی شخصیت کا اظہار جس طرح کھل کر ہوا ہے  اس کی مثال خود ان کے  افسانوں  میں  نہیں  ملتی۔ موذیل کے  احساسات  اور  جذبات آزاد ہیں، وہ اپنی جبلی خواہشیں  پوری کرتی رہتی ہے، اس کے  فیصلے  بدلتے  رہتے  ہیں، رومانی ہے  جذباتی ہے، جانے  کتنے  مردوں  سے  تعلقات ہیں، صاف گو ہے، ترلوچن کو پسند بھی کرتی ہے اور پسند نہیں  بھی کرتی، وہ کسی ایک مرد کے  ساتھ نباہ نہیں  کر سکتی، زندگی کے  تعلق سے  اس کا رویہ ہی الگ ہے، جب ترلوچن دکھ کے  ساتھ یہ پوچھتا ہے  ’’اس طرح تمہاری میری کس طرح نباہ ہو گی‘‘  تو موذیل زور کا قہقہہ لگاتی ہے، کہتی ہے:
تم سچ مچ سکھ ہو.... . ایڈیٹ تم سے  کس نے  کہا ہے  کہ میرے  ساتھ نبھاؤ.... .  اگر  نبھانے  کی بات ہے  تو اپنے  وطن میں  کسی سکھنی سے  شادی کر لو۔ میرے  ساتھ تو اسی طرح چلے  گا۔‘‘  
 ’’موذیل‘‘  شوخ  اور  چنچل ہے، ترلوچن کو ستاتی ہے  اس سے  لطف لیتی ہے۔ مذہبی رسوم و قیود پر طنز کرتی ہے، ایک بار ترلوچن موذیل کو اپنی جانب کھینچتا ہے اور اس کے  ہونٹوں  میں  اپنی مونچھوں  سے  بھرے  ہونٹ پیوست کر دیتا ہے۔ موذیل ایک دم ’’پھوں  پھوں‘‘  کرتے  ہوئے  اس کی گرفت سے  باہر نکل آتی ہے، کہتی ہے  ’’میں  صبح اپنے  دانتوں  پر برش کر چکی ہوں  تم تکلیف نہ کرو‘‘  وینٹی بیگ سے  ننھا سا آئینہ نکالتی ہے اور اپنے  ہونٹ دیکھنے  لگتی ہے  جس پر لگی ہوئی گاڑھی لپ اسٹک پر خراشیں  آ گئی ہیں، کہتی ہے:
 ’’خدا کی قسم تم اپنی داڑھی  اور  مونچھوں کا صحیح استعمال نہیں  کرتے۔ ان کے  بال ایسے  اچھے  ہیں  کہ میرا نیوی بلو سکرٹ بہت اچھی طرح صاف کر سکتے  ہیں۔ بس تھوڑا سا پٹرول لگانے  کی ضرورت ہو گی۔‘‘  
ایک بار کہتی ہے  کہ ’’میں  بھی قریب قریب یہی فیصلہ کر چکی ہوں  کہ تم سے  شادی کروں  گی۔‘‘  پھر کہتی ہے  ’’جب تم اپنے  یہ بال کٹوا دو گے۔‘‘  
ترلوچن دوسرے  ہی دن اپنے  بال کٹوا دیتا ہے، داڑھی منڈوا دیتا ہے۔ شادی طے  ہو جاتی ہے  لیکن موذیل نہیں  آتی ہے۔ وہ اپنے  ایک پرانے  دوست کے  ساتھ کہ جس نے  تازہ تازہ موٹر خریدی ہے  دیوالی چلی گئی ہے۔ ترلوچن کو بڑا دکھ ہوتا ہے، وہ سمجھ نہیں  پاتا موذیل آخر کس قماش کی لڑکی ہے۔ کس مٹی سے  بنی ہے۔ اسے  موذیل کی باتیں  یاد آتی ہیں۔ مثلاً ایک بار اس نے  کہا تھا ’’شرم آنی چاہیے  تمہیں، اتنے  بڑے  ہو گئے اور ابھی تک یہی سمجھتے  ہو کہ تمہارا مذہب انڈرویر میں  چھپا بیٹھا ہے۔ ’’جب موذیل دیولالی سے  واپس آتی ہے  اسے  شادی  اور  اپنے  وعدے  کا جیسے  احساس ہی نہیں  رہتا ہے۔ فرقہ وارانہ فسادات ہوتے  ہیں  جب ترلوچن موذیل کو کرپال کور کے  متعلق بتاتا ہے  تو موذیل اسے اور اس کے  والدین کو اس علاقے  سے  بچا کر لانے  کا منصوبہ جھٹ پٹ بناتی ہے۔ 
اس کے  بعد یہ فکشن آہستہ آہستہ ایک ڈراما بن جاتا ہے!
وہی لبادہ، وہی کھڑاؤں، وہی کھڑاؤں  کی آواز۔ 
کھٹ پٹ کھٹ پٹ کرتی جب موذیل ترلوچن کو لے  کر مسلمانوں  کے  اس علاقے  میں  جاتی ہے  کہ جہاں  کرپال کور  اور  اس کے  والدین پھنسے  ہوئے  ہیں  تو ڈراما شروع ہوتا ہے۔ خطروں  کو ٹالتی  اور  خطروں  سے  کھیلتی منزل مقصود پر پہنچ جاتی ہے۔ کہانی پڑھتے  ہوئے  اندازہ ہوتا ہے  کہ کرفیو لگے  اس علاقے  میں  فنکار موذیل سے  زیادہ جذباتی اضطراب سے  گزرا ہے۔ سعادت حسن منٹو کے  اس کردار کی سادگی  اور  معصومیت بڑی پرکشش بن جاتی ہے، کھڑاؤں  کی کھٹ پٹ کردار کی داخلی تو انائی کو ہر لمحہ محسوس بناتی ہے، لگتا ہے  موذیل ’’انرجی‘‘  ہے، کھڑاؤں  کی کھٹ پٹ کے  ساتھ ہی یہ کردار قاری کے  دل و دماغ کی گہرائیوں  میں  اتر نے  لگتا ہے، انتہائی خوبصورت  اور  دل آویز احساسات کی صداقت کے  ساتھ، ’’ہیومنزم‘‘  جو ادب کی مطلق قدر ہے  آہستہ آہستہ ابھرتی ہے اور روح کی گہرائیوں  میں  محسوس ہونے  لگتی ہے۔ کھڑاؤں  کی کھٹ کھٹ سے  لگتا ہے  گہرائی اوپر آ رہی ہے، تاریکی آہستہ آہستہ روشنی میں  تبدیل ہو رہی ہے۔ 
 ’’موذیل آگے  آگے  تھی، فٹ پاتھ کے  پتھروں  پر اس کی کھڑاؤں  کھٹ کھٹ کر رہی تھی، یہ آواز  اور  اس خاموش فضا میں  ایک بہت بڑا شور تھی، ترلوچن دل ہی دل میں  موذیل کو برا بھلا کہہ رہا تھا کہ دو منٹ میں اور کچھ نہیں  تو اپنی واہیات کھڑاؤں  ہی اتار کر کوئی دوسری چیز پہن سکتی تھی۔ اس نے  چاہا کہ موذیل سے  کہے  کھڑاؤں  اتار دو  اور  ننگے  پاؤں  چلو مگر اس کو یقین تھا کہ وہ کبھی نہیں  مانے  گی اس لیے  خاموش رہا۔‘‘  
 ’’ترلوچن سخت خوف زدہ تھا، کوئی پتا کھڑکتا تو اس کا دل دھک سے  رہ جاتا تھا، مگر موذیل بالکل بے  خوف چلی جا رہی تھی، سگریٹ کا دھواں  اڑاتی، جیسے  وہ بڑی بے  فکری سے  چہل قدمی کر رہی ہے۔‘‘  
اس کے  بعد چند واقعات رونما ہوتے  ہیں اور موذیل کی ہدایت پر ڈراما ہوتا ہے۔ (موذیل ہدایت نہ دیتی تو ترلوچن کرپال کور کو نکال نہیں  سکتا تھا) موذیل کی شخصیت اچانک تبدیل ہو جاتی ہے۔ اس کا عمل الوہی لگتا ہے، محسوس ہوتا ہے  جیسے  اچانک رحمتوں  کی بارش ہونے  لگی ہے!
یہ افسانہ اپنے  تعمیری حسن  اور  اپنے  موثر مناظر کی وجہ سے  بھی زندہ رہے  گا۔ المیہ کے  حسن کا ایسا فنکارانہ اظہار سعادت حسن منٹو کے  کسی افسانے  میں  نہیں  ہوا ہے۔ 
٭٭٭



خوشیا

ایک ’’ژن‘‘  (zen) تمثیل ہے:
بادشاہ نے  اپنے  عہد کے  سب سے  بڑے  ’’ژن مصور‘‘  سے  کہا کہ وہ ہمالہ کی تصویر بنائے۔ 
ژن مصور تین برس ہمالہ میں  رہا۔ 
ہمالہ کو محسوس کرتا رہا  اور  پھر اس کی تصویر بنائی۔ 
جب تصویر بادشاہ کے  سامنے  پیش کی تو بادشاہ حیرت زدہ تھا! اتنی خوبصورت تصویر اس نے  کبھی نہیں  دیکھی تھی۔ 
پوچھا:
اے  مصور تم ہمالہ میں  تین برس رہے، تصویر بنانے  کے  لیے  اتنا بڑا      عرصہ کیوں؟
مصور نے  ادب سے  جھک کر جواب دیا ’’یہ تو بہت کم وقت ہے  جہاں  پناہ،  اور  بھی وقت کی ضرورت تھی، جب تک میں  خود ہمالہ کا حصہ نہ بن جاتا اس کی تصویر کیسے  بنا سکتا تھا، پہلے  تو اسے  محسوس کرتا رہا  اور  پھر اس کا حصہ بن گیا، تب کہیں  یہ تصویر بنی ہے۔‘‘  
 ’’آفریں  صد آفریں‘‘  بادشاہ نے  کہا ’’تم نے  واقعی ہمالہ کی نئی تخلیق کی ہے، ہمالہ فطرت کی تخلیق ہے اور یہ تصویر تمہاری تخلیق! حقیقت  اور  سچائی کی نئی تخلیق!
پھر ہمالہ کی تصویر کو غور سے  دیکھتے  ہوئے  پوچھا:
 ’’یہ تو بتاؤ تمہاری تصویر میں  یہ جو راستہ نظر آ رہا ہے  کدھر کو جاتا ہے؟‘‘  
ژن مصور نے  غور سے  دیکھا  اور  کہا:
 ’’ابھی جا کر دیکھتا ہوں۔‘‘  
 اور  ژن مصور تصویر کے  اندر چلا گیا  اور  گم ہو گیا۔ 
پھر واپس نہیں  آیا!!
فنکار بھی حقیقت  اور  سچائی کی نئی تخلیق کرتا ہے۔ وہ بھی اپنے  فن میں  گم ہو جاتا ہے، فن میں  اس کا وجود جذب ہو جاتا ہے، علیحدہ نظر نہیں  آتا، وہ اپنے  آرٹ میں  جذب ہوا ہوتا ہے، وہ اپنے  موضوع  اور  ڈکشن میں  ہوتا ہے، تشبیہوں اور استعاروں  میں  ہوتا ہے، اپنے  کرداروں  میں  ہوتا ہے، کرداروں  کے  مکالموں  میں  ہوتا ہے۔ سعادت حسن منٹو بھی اپنی عمدہ کہانیوں  میں  جذب ہیں۔ 
موذیل، ٹوبہ ٹیک سنگھ، گوپی ناتھ، سوگندھی، ممی  اور  رندھیر وغیرہ سعادت حسن منٹو کے  نمائندہ کردار ہیں  جو نئی تخلیق کی صورت جلوہ گر ہوئے  ہیں۔ ان کے  علاوہ  اور  بھی جانے  کتنے  کردار ہیں  جو فنکار کے  مشاہدے اور اس کی نادر بصیرت کے  نشان بن گئے  ہیں  جو احساسات کی صداقت لے  ہوئے  ہیں اور غم انگیز  اور  مسرت بخش تجربوں  کو پیش کرتے  ہیں۔ 
ان میں 
ایک خوشیا ہے 
کہ جس کے  بھیجے  میں  کانتا کی یہ بات ’’اپنا خوشیا ہی تو ہے‘‘  تیر کی طرح چبھ جاتی ہے اور اس وقت تک تلملاتا رہتا ہے  جب تک کہ وہ پیسہ خرچ کر کے  ایک شام کے  لیے  کانتا کو حاصل نہیں  کر لیتا۔ 
خوشیا طوائفوں  کا دلال ہے۔ 
منگلور سے  نئی چھوکری کانتا آئی ہوئی ہے، گلی کے  نکڑ پر رہتی ہے، خوشیا کو کسی نے  بتایا ہے  کہ کانتا اپنا ڈیرا بدل رہی ہے، لہٰذا وہ اس کے  پاس آتا ہے  تاکہ حقیقت دریافت کر سکے۔ کانتا کی کھولی کا دروازہ کھٹکھٹاتا ہے، اندر سے  آواز آتی ہے  ’’کون ہے؟‘‘   کہتا ہے  ’’میں  خوشیا‘‘  جب دروازہ کھلتا ہے  تو خوشیا کی حیرت کی انتہا نہیں  رہتی۔ اس کے  سامنے  کانتا بالکل ننگی کھڑی ہے! خوشیا نے  کبھی کسی عورت کو ننگا نہیں  دیکھا تھا۔ اس لیے  وہ پریشان سا ہے۔ گھبرا کر کہتا ہے  ’’جاؤ جاؤ تم نہالو‘‘  پھر ایک دم اس کی زبان کھل جاتی ہے  ’’پر جب تم ننگی تھیں  تو وہ دروازہ کھولنے  کی کیا ضرورت تھی، اندر سے  کہہ دیا ہوتا، میں  پھر آ جاتا.... . لیکن جاؤ تم نہا لو۔‘‘  
کانتا مسکرا کر کہتی ہے  ’’جب تم نے  کہا خوشیا ہے  تو میں  نے  سوچا کیا ہرج ہے، اپنا خوشیا ہی تو ہے، آنے  دو۔‘‘  
خوشیا  کانتا کے  ننگے  جسم کو دیکھتا ہی رہ جاتا ہے۔ اسے  محسوس ہوتا ہے  جیسے  کانتا کا ننگا جسم موم کے  پتلے  کی مانند اس کی آنکھوں  کے  سامنے  کھڑا ہے اور پگھل پگھل کر اس کے  اندر جا رہا ہے۔ خوشیا سوچ رہا ہے  کانتا کا جسم کتنا خوبصورت ہے، پہلی بار اس بات کا احساس ہوتا ہے  کہ جسم فروخت کر نے  والی عورتیں  بھی ایسا سڈول بدن رکھتی ہیں .... .
ساتھ ہی کانتا کی مسکراہٹ اس کے  دل و دماغ میں  تیر رہی ہے۔ وہ حیرت زدہ ہے  کہ کانتا اس طرح ننگ دھڑنگ اس کے  سامنے  کھڑی ہوئی، اسے  شرم نہیں  آئی۔ کیوں؟
 اور  پھر سوچ کی ایک عجیب سی لہر پیدا ہوتی ہے، کانتا نے  یہ کیوں  کہا۔ ’’جب تم نے  کہا خوشیا ہے  تو میں  نے  سوچا کیا ہرج ہے  اپنا خوشیا ہی تو ہے، آنے  دو۔‘‘  اس کے  سامنے  ایک مرد کھڑا تھا، مرد کہ جس کی نگاہیں  کپڑوں  میں  بھی عورت کے  جسم تک پہنچ جاتی ہیں، اس کی مردانگی کو چوٹ لگتی ہے، بلبلاتا ہے  ’’ایک چھوکری ننگ دھڑنگ تمہارے  سامنے  کھڑی  ہو جاتی ہے اور کہتی ہے  کہ اس میں  ہرج ہی کیا ہے؟ تم خوشیا ہی تو ہو۔ خوشیا نہ ہوا سالا وہ بلا ہو گیا جو اس کے  بستر پر ہر وقت اونگھتا رہتا ہے۔‘‘  وہ اسے  اپنی ہتک سمجھتا ہے۔ 
وہ کانتا کے  جسم کو غور سے  دیکھ چکا ہے  جو ڈھولکی پر منڈھے  ہوئے  چمڑے  کی طرح تنا ہوا ہے، دلالی کرتے  ہوئے  دس برس ہو گئے  ہیں، یہ جسم اس نے  کب دیکھا تھا۔ خوشیا یہ کانتا کے  چند لفظوں  کی جو چوٹ پڑی ہے  اس سے  وہ بھنایا ہوا ہے۔ ’’میں  پورا مرد ہوں، میری عمر اس وقت اٹھائیس برس کے  قریب ہے اور اٹھائیس برس کے  جوان آدمی کے  سامنے  تو کوئی بوڑھی عورت بھی ننگی کھڑی نہیں  ہوتی، کانتا نے  آخر اسے  کیا سمجھ رکھا ہے۔ کیا اس میں  وہ تمام باتیں  نہیں  ہیں  جو ایک نوجوان مرد میں  رہتی ہیں۔ ’’خوشیا سوچتا ہے  مرد ہوتے  ہوئے  اس کے  دماغ میں  یہ خیال کیوں  نہیں  آیا کہ دس روپے  میں  کانتا مہنگی نہیں  ہے۔‘‘  
 ’’خوشیا کو اس بات سے  بہت چوٹ لگی ہے  کہ منگلور کی اس سانولی چھوکری نے  اس کو مرد نہیں  سمجھا، صرف خوشیا سمجھ کر کو اپنا سب کچھ دیکھنے  دیا۔ ’’خوشیا نہا دھوکر نئی دھوتی پہنتا ہے، داڑھی مونڈواتا ہے، اچھی کھونٹی نکلوا کر  اور  چہرے  پر پوڈر ملوا کر ٹیکسی پر اپنے  ایک دوست کے  ساتھ کانتا کی کھولی پہنچتا ہے۔ روپے  دے  کر دوست کو اوپر بھیجتا ہے  جو کانتا کو لے  کر نیچے  آتا ہے، کانتا خوشیا کو دیکھ کر چونک جاتی ہے، خوشیا کہتا ہے، تمہیں  روپے  مل گئے  ہیں  نا۔‘‘  
 اور  خوشیا کانتا کو لے  کر جوہو کی طرف روانہ ہو جاتا ہے۔ 
خوشیا تجربہ کار ہے، دس برس سے  دلالی کر رہا ہے، جانے  کتنی لڑکیوں  کو جانتا پہچانتا ہے، ان کے  راز سے  واقف ہے۔ وہ جانتا ہے  کہ ایک چھوکری ایک نوجوان لڑکے  سے  پھنسی ہوئی ہے اور اسے  بھائی بنا کر رہتی ہے۔ ایک کالج کے  خوبصورت لڑکوں  کو پھانستی رہتی ہے  تاکہ اسے  ایک خوبصورت بچہ پیدا ہو، وہ ایک خوبصورت بچے  کی ماں  بن سکے۔ وہ مرد ہے  اس لیے  عورت  اور  مرد کے  رشتے  کو جانتا ہے، بازار میں  دن رات بیسواؤں  کے  کمروں  کے  تماشوں  سے  واقف ہے، یہ جو کانتا ہے  آخر اس نے  کیا سمجھ لیا ہے  جو ننگی کھڑی ہو کر کہتی ہے  ’’اپنا خوشیا ہی تو ہے‘‘  کیا وہ اسے  مرد نہیں  سمجھتی؟ دلالی کرتا ہے  اس کا مطلب یہ تو نہیں  کہ وہ مرد نہیں   ہے۔ خوشیا نہ ہوا سالا وہ بلا ہو گیا۔ جو اس کے  بستر پر ہر وقت اونگھتا رہتا ہے۔ 
سعادت حسن منٹو خوشیا کی روح کی گہرائیوں  میں  اتر گئے  ہوں  جیسے۔ مرکزی کردار کی نفسیات کے  دو واضح رخ سامنے  آتے  ہیں، ایک رخ ہے  جنسی خواہش کا  اور  دوسرا ہے  تحقیر  اور  ہتک کا، خوشیا میں  اچانک نفسانی خواہش بیدار ہوتی ہے اور ساتھ ہی یہ محسوس ہوتا ہے  کہ کانتا کے  چند لفظوں  نے  اس کی توہین کی ہے۔ 
اس کہانی کا حسن خوشیا کے  دونوں  رویوں  میں  پوشیدہ ہے، ایک رویہ جنسی ہیجان کا نتیجہ ہے اور دوسرا رویہ چند لفظوں  کا ردعمل! سعادت حسن منٹو کی فنکاری یہ ہے  کہ انھوں  نے  ان دونوں  رویوں  میں  توازن پیدا کیا ہے، دونوں  رویوں  میں  بڑی تو انائی ہے، خوشیا کو کانتا کے  ننگے  جسم کو دیکھ کر جنسی کشش کی قدر و قیمت سمجھ میں  آئی ہے، اسے  پہلی بار جنس کی خوشبو ملی ہے۔ 
 ’’اس وقت بھی وہ کانتا کے  ننگے  جسم کو دیکھ رہا تھا جو ڈھولکی پر منڈھے  ہوئے  چمڑے  کی طرح تنا ہوا تھا۔‘‘  
اب جو اس کے  سانولے  سلونے  ننگے  جسم کو دیکھا ہے  تو کپکپا کر رہ گیا ہے۔ چور نگاہوں  سے  اس نے  کانتا کی ان چیزوں  کا جائزہ لیا ہے  جو روزانہ استعمال کے  باوجود اصلی حالت پر قائم ہیں!
ساتھ ہی کانتا کے  چند لفظوں  سے  جو تلملاہٹ پیدا ہوئی ہے  اس سے  ایک دوسرا رویہ پیدا ہوا ہے، آخر کانتا اسے  سمجھتی کیا ہے؟ ’’اپنا خوشیا ہی تو ہے‘‘  یعنی خوشیا مرد نہیں  ہے! آخر میں  خوشیا کانتا کے  جسم سے  جنسی لذت حاصل کرتا ہے اور کانتا کو بتا دیتا ہے  کہ وہ ’’اپنا خوشیا ہی نہیں‘‘  کچھ  اور  بھی ہے!
٭٭٭



سہائے 

سعادت حسن منٹو کی ’’ہیومنزم‘‘  نے  کئی خوبصورت پیکر تراشے  ہیں، ان میں  ایک سہائے  بھی ہے۔ 
سہائے  ایک دلال ہے۔ 
بنارس کا رہنے  والا ہے۔ 
بڑے  سلیقے  سے  رہتا ہے۔ 
وہ جگہ جہاں  وہ رہتا ہے، بہت چھوٹی ہے  مگر اس نے  ہر چیز بڑے  سلیقے  سے  رکھی ہے۔ پردے  کا معقول انتظام ہے۔ چارپائیاں اور پلنگ نہیں  ہیں۔ ان کی جگہ گدے اور گاؤ تکئے  ہیں۔ چادروں اور غلافوں  کو صاف ستھرا رکھتا ہے۔ دل کا بہت صاف ہے، کسی کو دھوکا فریب نہیں  دیتا۔ تین برس کے  عرصے  میں  بیس ہزار روپے  کما چکا ہے۔ ہر دس میں  سے  ڈھائی کمیشن لے  کر  اور  اب اسے  صرف دس ہزار بنانے  ہیں۔ چاہتا ہے  تیس ہزار روپے  ہو جائیں  تو بنارس چلا جائے اور وہاں  بزازی کی دکان کھولے۔ 
اس کے  کردار کا یہ پہلو بھی قابل توجہ ہے  کہ وہ ان تمام لڑکیوں  کو جو اس کے  دھندے  میں  شریک ہیں  اپنی بیٹیاں  سمجھتا ہے۔ ہر لڑکی کے  نام پر پوسٹ آفس میں  سیونگ اکاؤنٹس کھول رکھا ہے اور ہر مہینے  کی آمدنی وہاں  جمع کراتا ہے۔ دس بارہ لڑکیوں  کا خرچ خود اپنی جیب سے  دیتا ہے۔ احمد آباد کی ایک ہندو لڑکی کی شادی ایک مسلمان گاہک سے  کرا دی ہے۔ 
فسادات شروع ہو جاتے  ہیں، کرفیو کی وجہ سے  بازار میں  آمد و رفت کم ہے۔ ممتاز جو سہائے  کی کہانی سنا رہا ہے اور اس سے  بہت قریب ہے، کہتا ہے:
 ’’ٹیکسی کی تلاش میں  چلتے  چلتے  جب میں  جے  جے  ہسپتال کے  پاس پہنچا تو فٹ پاتھ پر ایک آدمی کو میں  نے  بڑے  سے  ٹوکرے  کے  پاس گٹھری سی بنے  ہوئے  دیکھا، میں  نے  سوچا کوئی پالٹی والا (مزدور) سو رہا ہے .... . لیکن جب میں  نے  پتھر کے  ٹکڑوں  پر خون کے  لوتھڑے  دیکھے  تو رک گیا.... . واردات قتل کی تھی، میں  نے  سوچا اپنا راستہ لوں، مگر لاش میں  حرکت پیدا ہوئی.... . پھر رک گیا، آس پاس کوئی نہ تھا، میں  نے  جھک کر اس کی طرف دیکھا.... . مجھے  سہائے  کا جانا پہچانا چہرہ نظر آیا مگر خون کے  دھبوں  سے  بھرا ہوا۔ میں  اس کے  پاس فٹ پاتھ پر بیٹھ گیا  اور  غور سے  دیکھا.... . اس کی ٹولی کی سفید قمیص جو ہمیشہ بے  داغ ہوا کرتی تھی لہو سے  لتھڑی ہوئی تھی.... .‘‘  
سہائے  اپنی قمیص کے  بٹن کھولتا ہے اور اندر سے  کچھ زیور  اور  بارہ سو روپے  نکالتا ہے۔ کہتا ہے  یہ سلطانہ کا مال ہے، آپ اسے  دے  دیجیے  گا  اور  کہئے  گا فوراً چلی جائے۔ سہائے  مسلمانوں  کے  علاقے  میں  مارا جاتا ہے، ممتاز مسلمان ہے، سلطانہ مسلمان ہے، سعادت حسن منٹو ’’ہیومنزم‘‘  کو حد درجہ محسوس بنا دیتے  ہیں۔ 
سہائے  کا کردار ایک خاص پس منظر میں  ابھرتا ہے، چار دوست ہیں، ان میں  تین ہندو ہیں اور ایک مسلمان، ممتاز! فرقہ وارانہ فسادات ہوتے  ہیں، لاہور سے  جگل کو یہ خبر ملتی ہے  کہ اس کا چچا مارا گیا ہے، اسے  بڑا صدمہ ہوتا ہے اور کہتا ہے  ممتاز  اگر  ہمارے  محلے  میں  فساد شروع ہو جائے  تو میں  کیا کروں  گا۔ یہی سوچ رہا ہوں۔ ممتاز پوچھتا ہے  ’’کیا کرو گے؟‘‘  تو جگل بڑی سنجیدگی سے  جواب دیتا ہے  ’’میں  سوچ رہا ہوں  بہت ممکن ہے  میں  تمہیں  مار دوں  گا۔‘‘  
اپنے  دوست جگل کی یہ بات سن کر ممتاز سناٹے  میں  آ جاتا ہے۔ ممتاز پاکستان جانے  کا فیصلہ کر لیتا ہے، تینوں  دوست اسے  رخصت کر نے  آتے  ہیں، جگل کہتا ہے  ’’مجھے  معاف کر دینا ممتاز، میرا خیال ہے  میں  نے  اس روز تمہیں  دکھ پہنچایا تھا۔‘‘  ممتاز پوچھتا ہے  ’’جب تم نے  کہا تھا میں  سوچ رہا ہوں  بہت ممکن ہے  میں  تمہیں  مار ڈالوں  گا کیا اس وقت واقعی تم نے  یہی سوچا تھا! نیک دلی سے  اسی نتیجے  پر پہنچے  تھے۔‘‘  جگل اثبات میں  سر ہلاتا ہے، کہتا ہے  ’’لیکن مجھے  افسوس!‘‘  
سعادت حسن منٹو دراصل یہ بتانا چاہتے  ہیں  کہ جب فرقہ پرستی کا جنون سوار ہو جاتا ہے  تو انسان کی قدر و قیمت بھی ختم ہو جاتی ہے، دوستی،  محبت چھپ جاتی ہے، مذہب کی روح سے  کہیں  دور فسادات ہوتے  ہیں، افراد مذہب کے  جوہر سے  ناآشنا ہو جاتے  ہیں۔ یہ چاروں  جگری دوست ہیں  لیکن ان حالات میں  جگل کے  ذہن میں  جو خیال آتا ہے  وہ انسان دوستی سے  دور ہے۔ 
اس پس منظر میں  سہائے  کا کردار ابھرتا ہے۔ 
ممتاز اپنے  دوستوں  کو سہائے  کی کہانی سناتا ہے۔ 
 اور  سہائے  کا کردار ’’ہیومنزم‘‘  کی ایک علامت بن کر نقش ہو جاتا ہے۔ 
سعادت حسن منٹو کے  کئی کردار انسان دوستی کا نغمہ بن کر ابھرتے  ہیں اور سہائے  ان میں  ایک ہے۔ سہائے  سڑک پر ایک کھلی کتاب کی مانند پڑا ہوا ہے۔ یہ صحیفہ بھی اپنی جگہ بہت قیمتی ہے!
کہانی اس طرح ختم ہوتی ہے:
 ’’جب ہم ممتاز سے  رخصت ہو کر نیچے  اترے  تو وہ عرشے  پر جنگلے  کے  ساتھ کھڑا تھا۔ اس کا داہنا ہاتھ ہل رہا تھا۔ میں  جگل سے  مخاطب ہوا، کیا تمہیں  ایسا معلوم نہیں  ہوتا کہ ممتاز سہائے  کی روح کو بلا رہا ہے۔ ہمسفر بنانے  کے  لیے۔‘‘  
جگل نے  صرف اتنا کہا ’’کاش میں  سہائے  کی روح ہوتا!‘‘  
٭٭٭


کھول دو

رقاص رقص کرتے  ہوئے  جب رقص میں  جذب ہو کر گم ہو جاتا ہے  تو ایک انتہائی دلکش، معنی خیز، تہہ دار  اور  پرکشش جمالیاتی وحدت پیدا ہو جاتی ہے۔ 
رقاص جب تک رقص میں گُم نہیں  ہوتا اس وقت تک تضاد رہتا ہے، تو انائی تقسیم رہتی ہے، رقاص کی تو انائی  اور  اس رقص کی تو انائی کہ جسے  اس نے  پیش کرنا چاہا ہے۔ 
فن کی تخلیق مراقبے  (meditation) کے  بغیر ممکن نہیں  ہے، مراقبہ ہی رقاص کو رقص میں  گم کر دیتا ہے۔ 
فنکار بھی ایک رقاص ہے  جو اپنے  فن میں  گم ہو جاتا ہے، اس کے  لیے  بھی مراقبہ ضروری ہے۔ مشاہدے  سے  موضوع کو پاتا ہے  تو اپنی نگاہیں  اس پر جمائے  رکھتا ہے، دیکھنے  کے  عمل ہی میں  وہ آہستہ آہستہ موضوع میں  گم ہونے  لگتا ہے۔ موضوع احساس  اور  جذبے  سے  ہم آہنگ ہو جاتا ہے اور پھر سچائی کا انکشاف ہو جاتا ہے، تجربے  کا حسن اجاگر ہو جاتا ہے۔ 
سعادت حسن منٹو کی عظمت اسی بات میں  پوشیدہ ہے۔ رقاص رقص میں  جذب ہو کر گم ہو جاتا ہے۔ فنکار اپنے  فن میں  گم ہو جاتا ہے۔ موضوع یا حقیقت کو پا کر مراقبے  میں  ڈوب جاتا ہے۔ موضوع پر نگاہیں  جمائے  رکھتا ہے اور اس طرح آہستہ آہستہ موضوع میں  جذب ہو کر    گم ہو جاتا ہے۔ سعادت حسن منٹو حقیقت یا سچائی کو اپنے  احساس  اور  جذبے  سے  ہم آہنگ کر لیتے  ہیں۔ 
یہ سعادت حسن منٹو کا ’’وژن‘‘  ہے  جو کسی موضوع کو مشاہدے  کے  لیے  منتخب کرتا ہے  تو مراقبے  کی منزل پر آ جاتا ہے۔ فسادات پر جو افسانے  لکھے  وہ معاشرے  کے  اس زہر کو لیے  ہوئے  ہیں  کہ جس نے  انسانی ذہن کو زہر آلود کر دیا ہے۔ فنکار نیل کنٹھ کی طرح گھونٹ گھونٹ زہر پیتا ہے  محسوس ہوتا ہے .... . ’’ٹوبہ ٹیک سنگھ‘‘  ، ’’موذیل‘‘   اور  ’’کھول دو‘‘  تینوں  سعادت حسن منٹو کے  گہرے  وژن کی خبر دیتے  ہیں۔ معاشرے اور کلچر کے  حالات نے  جو تردد (anxiety) پیدا کر دیا ہے اور ہیجانات میں  جو شدت پیدا کر دی ہے  ان کے  پیش نظر یہ بتانا بھی مشکل ہو گیا ہے  کہ ہم کون ہیں اور ہمیں  کیا ہونا چاہیے۔ 
 ’’کھول دو‘‘  ایک مختصر افسانہ ہے  جو زندگی کے  المیہ کا انتہائی گہرا تاثر لیے  ہوئے  ہے۔ ’’کھول دو‘‘   اور  بعض دوسرے  شاہکار افسانوں  میں  سعادت حسن منٹو یہ احساس دیتے  رہتے  ہیں  کہ ہم نے  اپنے  لیے  زیادہ سے  زیادہ سزائیں  خلق کر لی ہیں اور ہم اپنے  لیے  زیادہ سے  زیادہ سزائیں  خلق کر رہے  ہیں۔ ’’کھول دو‘‘  کا آہنگ ایسا ہے  کہ لگتا ہے  جیسے  ہم گنا ہوں  کے  بوجھ سے  دبے  جا رہے  ہیں۔ خود کو کوسنے  والی زندگی سے  واسطہ پڑا ہے۔ معاشرہ بھول گیا ہے  کہ اسے  کس طرح زندہ رہنا چاہیے۔  محبت کی راہیں  گم ہو گئی ہیں، مذہب تو تحیر  اور  احساس حسن میں  جنم لیتا ہے، حسن  اور  تحیر میں  زندہ رہتا ہے، تحیر سے  اس کی ابتداء ہوتی ہے اور عظیم تر تحیر میں  پہنچتا ہے۔ فرقہ وارانہ فسادات میں  ہم مذہب کے  نام پر بھی لڑے اور خود اپنے  مذہب کے  سائے  میں  بھی پروان چڑھنے  والی عورتوں اور لڑکیوں  کی آبروریزی کی۔ مذہب کا سارا حسن  اور  اس کا سارا تحیر جاتا رہا۔ 
 ’’کھول دو‘‘  ایک انتہائی تکلیف دہ  اور  اذیت ناک المیہ ہے۔ فسادات کے  موضوع پر لکھے  گئے  افسانوں  میں  اتنا تکلیف دہ  اور  اذیت ناک المیہ (Painful tragedy) خلق نہیں  ہوا، فنکار کا مشاہدہ کتنا تیز  اور  باریک ہے اور اس کا وژن کتنا روشن  اور  گہرا ہے، اس کا بخوبی اندازہ ہو جاتا ہے۔ اس چھوٹی سی کہانی میں  سنگین واقعات  اور  تجربات کے  پس منظر  اور  تسلسل میں  ایک واقعہ کے  صرف ایک رخ کو پیش کیا گیا ہے اور وہی رخ اذیت کے  جانے  کتنے  لمحوں  سے  آشنا کر دیتا ہے۔ 
تقسیم ہند کے  وقت سراج الدین امرت سر سے  مغل پورہ پہنچا ہے۔ بیوی  اور  اس کی جوان بیٹی سکینہ ساتھ ہیں۔ امرتسر میں  اس کا سب کچھ لٹ چکا ہے، ٹرین پر حملہ ہوتا ہے، تو وہ بے  ہوش ہو جاتا ہے۔ مغل پورہ پہنچ کر جب ہوش آتا ہے  تو اپنی بیٹی کو غائب پاتا ہے۔ اس کی بیوی تو راستے  ہی میں  قتل ہو چکی ہے۔ سراج الدین کا جیسے  دماغی توازن ہی بگڑ جاتا ہے۔ رضاکار اسے  یقین دلاتے  ہیں  کہ وہ سکینہ کو تلاش کر کے  اس کے  پاس ضرور لائیں  گے۔ رضاکاروں  کو سکینہ مل جاتی ہے  لیکن وہ اسے  سراج الدین کے  پاس نہیں  لاتے، اسے  اپنی درندگی کا شکار بناتے  ہیں اور سڑک پر پھینک دیتے  ہیں۔ مہاجر کیمپ کے  باہر جب اسے  چند افراد بے  ہوشی کے  عالم میں  ہسپتال لے  جا رہے  ہیں  تو سراج الدین اپنی بیٹی کو پہچان لیتا ہے۔ وہی گورا رنگ، وہی خوبصورتی، عمر سترہ برس کے  قریب، بڑی بڑی آنکھیں، سیاہ بال، دائیں  گال پر موٹا سا تل! سراج الدین پیچھے  پیچھے  ہو لیتا ہے، جہاں  سکینہ کی لاش رکھی جاتی ہے  وہاں  کھڑا ہو جاتا ہے۔ 
 ’’ایک کمرہ میں  کوئی بھی نہیں  تھا، بس ایک اسٹریچر تھا جس پر ایک لاش پڑی تھی۔ 
وہ  چھوٹے  چھوٹے  قدم اٹھاتا ہوا۔ اس کی طرف بڑھا۔ 
کمرے  میں  دفعتاً روشنی ہوئی۔ 
اس نے  لاش کے  زرد چہرے  پر چمکتا ہوا تل دیکھا.... .  اور  چلایا ’’سکینہ‘‘  
ڈاکٹر جس نے  کمرے  میں  روشنی کی تھی اس سے  پوچھا ’’کیا ہے؟‘‘  
اس کے  حلق سے  صر ف اتنا نکل سکا ’’جی میں ... جی میں  اس کا باپ ہوں ...‘‘  
ڈاکٹر نے  اسٹریچر پر پڑی لاش کی طرف دیکھا پھر لاش کی نبض ٹٹولی  اور  اس سے  کہا۔ 
 ’’کھڑکی کھول دو۔‘‘  
 ’’مردہ جسم میں  جنبش ہوئی.... .
بے  جان ہاتھوں  نے  ازاربند کھولا.... .
 اور  شلوار نیچے  سرکار دی۔ 
بوڑھا  سراج الدین خوشی سے  چلایا ’’زندہ ہے .... . میری بیٹی زندہ ہے۔‘‘  ڈاکٹر سر سے  پیر تک پسینے  میں  غرق ہو گیا۔‘‘  
بے  ہوش سکینہ کے  ہاتھ کی ایک جنبش سے  زخم کی ٹیس حد درجہ بڑھ جاتی ہے، سکینہ کے  لیے  ’’کھول دو‘‘  کی آواز ازاربند کھول دو ہے۔ اس پر جو قیامت گزری ہے  اس کا اندازہ کرنا آسان نہیں۔ سراج الدین خوشی سے  چلاتا ہے  ’’زندہ ہے‘‘ ! باپ کی بیٹی زندہ ہے  اسے اور کیا چاہیے اور ڈاکٹر نیم مردہ ہاتھ میں  جنبش دیکھ کر پسینے  میں  شرابور ہو جاتا ہے۔ رضاکاروں   نے  جو کچھ کیا ہے  اس سے  یہی تاثر ملتا ہے  کہ معاشرہ بھول گیا ہے  کہ اسے  کس طرح زندہ رہنا چاہیے اور کس طرح عمل کرنا چاہیے۔ 
افسانے  کی تکنیک  اور  موضوع کی ہم آہنگی  اور  وحدت تاثر کے  پیش نظر یہ کہا جا سکتا ہے  کہ فنکار کہانی میں  جذب ہو گیا ہے۔ اسی طرح کہ جس طرح بڑا رقاص اپنے  رقص میں  جذب ہو کر گم ہو جاتا ہے۔ 
سکینہ کی ’’سائیکی‘‘  (Psyche) پر جو اثر ہوا ہے  اس کی پہچان ہو جاتی ہے، اس کے  ہاتھ کی ہلکی سی جنبش دراصل Language of Brain ہے۔ اس زبان کے  پیچھے  وہ بھیانک تجربے  ہیں  کہ جن سے  وہ مسلسل دو چار ہوتی رہی ہے!
سراج الدین کی خوشی زندگی کو ایک بار پھر خوش آمدید کہتی ہے!
 اور  ڈاکٹر کی کیفیت سچائی کو اچانک محسوس تر بنا دیتی ہے  جس سے  تحیر پیدا ہوتا ہے!
ہیمنگوے  نے  The old man and the Sea کے  متعلق کہا تھا میں  نے  چاہا ہے  کہ جو بوڑھا شخص ہو، جو سمندر ہو، جو مچھلی ہو  اور  جو شارک ہوں  وہ سب سچے اور حقیقی ہوں، ممکن ہے  میں  نے  ایسا کچھ کیا بھی ہو لیکن جب وہ خلق ہو گئے  تو وہ دوسری بہت سی سچائیوں  کی جانب اشارے  کر نے  لگے .... . سعادت حسن منٹو کی ’’حقیقت نگاری‘‘  پر زور ڈالنے  والے  اس بات کو یاد رکھیں  کہ ان کے  افسانوں  میں  جو چیزیں  خلق ہو گئی ہیں  وہ دوسری  اور  بھی سچائیوں  کی جانب اشارے  کرتی ہیں۔ کہانی ’’کھول دو‘‘  میں  تاریخ، معاشرہ  اور  کلچر  اور  ان میں  سانس لیتے  ہوئے  انسانوں  کے  معنی خیز امیجز موجود ہیں .... . حقیقت کی جو نئی تخلیق ہوئی ہے  اس سے  وہ تحیر پیدا ہوا ہے  کہ فکشن میں  اس کا جواب نہیں  ملتا۔ کہانی بیتھو ون کی سمفنی (symphony) کی طرح آخر میں  ایک دھماکہ کرتی ہے۔ لگتا ہے  اچانک برق گری  اور  ایک لرزہ خیز واقعہ رونما ہو گیا!!
٭٭٭


شاردا

شاردا کی زندگی تو انائی کا ایک مظہر یا ’’انرجی فینومینن‘‘  (energy phenomenon) بن کر سامنے  آتی ہے   جو بیک وقت  محبت کی کئی جہتوں  کو نمایاں  کرتی ہے۔ 
 محبت  اور  ناپسندیدگی کی کشمکش میں  اس کی شخصیت ابھرتی ہے  لیکن  محبت کا ایک نغمہ ہی بن کر متاثر کرتی ہے۔ اس کی شخصیت میں  کئی رنگوں  کی وحدت ملتی ہے، ایک رنگ ماں  کا ہے، ایک رنگ بہن کا، ایک داشتہ کا، ایک بیوی کا، اس کی ذات ایک قوس قزح ہے۔ اپنی چھوٹی بہن شکنتلا کی وجہ سے  محض ایک تماشائی نہیں  رہ گئی ہے  بلکہ کھیل تماشے  میں  شامل بھی ہو گئی ہے، پھر زندگی کے  اندر اتر گئی ہے، روشنی بن گئی ہے، پھر گم ہو گئی ہے! شادی کے  بعد ایک بچی پیدا ہوئی، شوہر نے  بے  وفائی کی  اور  وہ محض زندگی کی ایک تماشائی بن گئی، لیکن جب چھوٹی بہن شکنتلا طوائف بنی تو اسے  بچانا چاہا  اور  پھر تماشائی بن کر نہ رہ سکی، تماشے  میں  شریک ہو گئی، وہ شکنتلا کو بچا نہ سکی۔ خود نذیر سے  وابستہ ہو کر زندگی کے  اندر آہستہ آہستہ اتر نے  لگی۔ یہ عورت روشنی بن گئی! نذیر داشتہ چاہتا ہے، دوسری بیوی نہیں۔ نذیر کی بیوی پاکستان چلی جاتی ہے  تو شاردا نذیر کے  ساتھ فلیٹ میں  رہنے  لگتی ہے۔ نذیر کا ہر ممکن خیال رکھتی ہے۔ گھر کی صفائی کرتی ہے۔ شیو کا سامان سلیقے  سے  رکھتی ہے، سوئٹر بنتی ہے۔ نذیر گندے  ہوٹل کے  ماحول میں  شاردا کو ایک داشتہ دیکھنا چاہتا ہے اور اس کے  جسم کو نوچنا کھسوٹنا چاہتا ہے، اسے  فلیٹ میں   محبت کر نے  والی  اور  بیوی کی طرح شریک زندگی بننے  والی عورت پسند نہیں  ہے۔ اسے  یہ بھی محسوس ہوتا ہے  کہ وہ اپنی بیوی کے  ساتھ انصاف نہیں  کر رہا ہے۔ آہستہ آہستہ شاردا سے  گریز کرتا ہے۔ اس کی اکتاہٹ شدت سے  محسوس ہوتی ہے، شاردا سے  کچھ کہہ نہیں  پاتا، لیکن ایک روز یہ کہنے  پر مجبور ہو جاتا ہے  کہ وہ چلی جائے اور شاردا بڑی خاموشی سے  چلی جاتی ہے۔ جانے  سے  قبل نذیر کے  لیے  سگریٹ کا ڈبہ تپائی پر چھوڑ جاتی ہے۔ 
شاردا ایک اچھی بیوی رہتی ہے، طوائف نہیں  بنتی ہے، اپنی بہن شکنتلا کو بھی پیشے  سے  بچانا چاہتی ہے۔ کریم دلال شکنتلا کو جے  پور سے  بمبئی لے  آتا ہے  تو شاردا بھی کہ جسے  اس کے  شوہر نے  ایک بچی کے  ساتھ چھوڑ دیا ہے  بمبئی آ جاتی ہے۔ وہ چاہتی ہے  شکنتلا دلالوں  کے  چنگل سے  بچ جائے، لیکن یہ ممکن نہیں  ہوتا، ہوتا یہ ہے  کہ نذیر سے  ملاقات ہو جاتی ہے اور پھر وہ آہستہ آہستہ خود کو نذیر کے  سپرد کر دیتی ہے۔ نذیر شوہر کی کمی پوری کرتا ہے، لہٰذا وہ اس کی ہر ممکن خدمت کرتی ہے،  محبت کی بھوکی پیاسی ہے، نذیر سے  پیار ملا ہے  تو اس نے  یہ سمجھ لیا ہے  کہ اسے  سب کچھ مل گیا ہے۔ نذیر کی تشنگی بھی بجھتی رہی ہے۔ 
 ’’ایک بار شاردا کی دودھ بھری چھاتیوں  پر دباؤ ڈالنے  کے  باعث نذیر کے  بالوں  بھرے  سینے  پر دودھ کے  کئی قطرے  سے  چمٹ گئے  تھے اور اس نے  ایک عجیب قسم کی لذت محسوس کی تھی، اس نے  سوچا ماں  بننا کتنا اچھا ہے .... .  اور  یہ دودھ مردوں  میں  یہ کتنی بڑی کمی ہے  کہ وہ کھا پی کر سب ہضم کر جاتے  ہیں، عورتیں  کھاتی بھی ہیں اور کھلاتی بھی ہیں۔ کسی کو پالنا، اپنے  بچے  ہی کو سہی، کتنی شاندار چیز ہے۔‘‘  
اسی نذیر کا رویہ انتہائی سخت ہو جاتا ہے۔ بات بات پر شاردا کو ڈانٹتا جھڑکتا ہے۔ لیکن وہ عورت خاموش رہتی ہے۔ جب بولتی ہے  تو میٹھی بولتی ہے، نذیر کی مسلسل خدمت کرتی ہے اور اس کی تکلیف آرام کا کا ہر دم خیال رکھتی ہے۔ اس کا جسم نذیر کے  لیے  پگھل جاتا ہے۔ 
 ’’شاردا‘‘  سعادت حسن منٹو کی ایک خوبصورت کہانی ہے، نغمۂ  محبت کا آہنگ ہے  جو کہانی میں  پھیلا ہے، ایک عورت کے  وجود کی خوشبو ہے  کہ جس سے  واقعات معطر ہوئے  ہیں۔  محبت کا جذبہ اس کہانی کا جوہر ہے،  محبت شاردا کی صورت مجسم ہے۔ اس کی تشریح ممکن نہیں  ہے، اس کی پہچان بس وہاں  ہے  کہ جہاں  یہ  محبت نظر بخشتی ہے۔ ایک وجدان عطا کرتی ہے۔ ایک ’’وژن‘‘  دیتی ہے، شاردا نے  ایک ’’وژن‘‘  دیا ہے، رشتوں  کی بہترین کہانیوں  میں  ایک کہانی ایسی بھی ہو سکتی ہے۔ رشتے  پیدا ہوتے  ہیں، توڑ دئیے  جاتے  ہیں  لیکن ایک عورت ہے  جو ایک نظر، ایک وجدان  اور  ایک ’’وژن‘‘  عطا کرتے  ہوئے  گم ہو جاتی ہے۔ اچانک اس کے  بازوؤں  پر پر لگ جاتے  ہیں اور وہ اڑجاتی ہے۔ سعادت حسن منٹو کی یہ کہانی دل کے  نغمے  کی کہانی ہے۔ نغمہ پگھل کر بہنے  لگتا ہے، بمبئی پہنچتے  ہی شاردا کی زندگی ایک ایڈونچر بن جاتی ہے، شاردا کی داخلی تو انائی یا انرجی  اور  متحرک ہو جاتی ہے اور اس ’’ایڈونچر‘‘  کا تسلسل قائم رہتا ہے اور پھر اچانک دل کے  نغمے  کے  آہنگ  اور  وجود کی خوشبو کا احساس دلا کر شاردا نگاہوں  سے  اوجھل ہو جاتی ہے۔ کہانی ختم ہونے  کے  بعد بھی ہم اس آہنگ کو محسوس کرتے  رہتے  ہیں اور اس خوشبو کو پاتے  رہتے  ہیں۔ 
سعادت حسن منٹو ایک بڑے  انسان دوست (Humanist) فنکار ہیں۔ ایسے  فنکار       جو ’’ہیومنزم‘‘  کو زندگی کی روح  اور  اس روح کی خوشبو سمجھتے  ہیں۔ وہ دس خدائی احکام           (Ten commandments) میں  ایک اضافہ کر دیتے  ہیں .... .  محبت!
شاردا بھی  محبت ہی کی ایک خوبصورت کہانی ہے!
٭٭٭



شاہ دولے  کا چوہا

کچھ افراد کو خدا کا تجربہ آنکھوں  کے  ذریعہ ہوتا ہے  جیسے  حضرت موسیٰ کو کوہ طور پر ہوا تھا، روشنی دیکھی تھی  اور  بے  ہوش ہو گئے  تھے!
گوتم بدھ کو خدا کا تجربہ خاموشی  اور  گہری خاموشی کے  ذریعہ حاصل ہوا تھا!
ایک پیغمبر نے  انتہائی پیاری، ناقابل تشریح، جانے  کیسی دلکش، جذب ہو کر پورے  وجود کو معطر کر دینے  والی خوشبو کے  ذریعہ خدا کا تجربہ پایا تھا!
صوفیوں  کو موسیقی کے  آہنگ میں  خدا کا جلوہ ملا تھا!
میرا بائی کے  لیے  کرشن کی بنسری کی لافانی آواز میں  خدا کا تجربہ ایک زبردست انکشاف بن گیا تھا!
 اور  ایک ماں  کو؟
ایک ماں  کو اپنی اولاد کے  ذریعہ نورِ الٰہی کا تجربہ حاصل ہوتا ہے۔ 
سلیمہ ایک ماں  ہے 
بچے  کی آرزو لیے  سامنے  آتی ہے!!
پانچ برس ہو گئے  جب شادی ہوئی تھی، اس وقت اس کی عمر اکیس برس تھی، کوئی اولاد نہیں  ہوئی۔ ماں اور ساس دونوں  فکرمند تھیں، ماں  سوتی ایسا نہ ہو اس کا خاوند نجیب دوسری شادی کر لے۔ کئی ڈاکٹروں  سے  مشورہ کیا گیا لیکن کچھ بھی نہ ہوا۔ 
سلیمہ اولاد چاہتی تھی۔ ایک دن سلیمہ کی ایک سہیلی فاطمہ اس کے  پاس آئی تو اس کی گود میں  ایک لڑکا تھا، سلیمہ کو حیرت ہوئی کہ فاطمہ بانجھ قرار دے  دی گئی تھی آخر اس نے  کیا کیا۔ ایک گل گوتھنا لڑکا اس کی گود میں  آ گیا۔ اس سے  پوچھا تو فاطمہ نے  جواب دیا ’’یہ شاہ دولے  صاحب کی برکت ہے ... مجھ سے  ایک عورت نے  کہا تھا ’’اگر اولاد چاہتی ہو تو گجرات جا کر شاہ دولے  کے  مزار پر منت مانو  اور  کہو جو پہلا بچہ ہو گا اسے  آپ کی خانقاہ پر چڑھاوے  کے  طور پر چڑھا دوں  گی۔‘‘  
فاطمہ نے  یہ بھی بتایا کہ جب شاہ دولے  صاحب کے  مزار پر ایسی منت مانی جاتی ہے  تو پہلا بچہ ایسا پیدا ہوتا ہے  جس کا سر بہت ہی چھوٹا ہوتا ہے اور وہ پہلا بچہ اس خانقاہ میں  چھوڑ آنا پڑتا ہے۔ 
سلیمہ کو یہ بات عجیب سی لگی، ماں  کا دل، ماں  بننے  سے  پہلے  تڑپ اٹھا، ممتا بے  چین سی ہو گئی، سوچنے  لگی کون ایسی ماں  ہے  جو اپنے  بچے  سے  ہمیشہ کے  لیے  محروم ہو جائے  گی، اس کا سر چھوٹا ہو یا ناک چپٹی ہو یا آنکھیں  بھینگی ہوں، بچہ ماں  کے  وجود کا حصہ ہوتا ہے، ماں  اپنے  بچے  کو کوڑے  میں  نہیں  پھینک سکتی، ایسا تو کوئی ڈائن ہی کر سکتی ہے۔ 
لیکن.... .... .. وہ ماں  بننا چاہتی تھی، ہر عورت ماں  بننا چاہتی ہے، وہ خلق کرنا چاہتی ہے اور اپنے  بچے  میں  نور الٰہی دیکھنا چاہتی ہے!
جب فاطمہ نے  زیادہ مجبور کیا تو سلیمہ اپنے   شوہر سے  اجازت لے  کر گجرات چلی گئی جہاں  شاہ دولے  کا مزار تھا  اور  جہاں  اس کی سہیلی رہتی تھی۔ شاہ دولے  کے  مزار کے  قریب ایک حجرے  میں  شاہ دولے  کے  چوہے  دیکھے  جن کی ناک سے  رینٹھ بہہ رہا تھا  اور  جن کا دماغ بالکل ماؤف تھا تو کانپ اٹھی، وہاں  اس نے  ایک جوان لڑکی دیکھی جو ایسی حرکتیں  کر رہی تھی کہ سنجیدہ سے  سنجیدہ شخص کو بھی ہنسی آ جاتی۔ وہ اس لڑکی کو دیکھ کر ایک لمحے  کے  لیے  ہنسی مگر دوسرے  لمحے  ہی اس کی آنکھیں  بھیگ گئیں۔ 
سوچنے  لگی اس لڑکی کا کیا ہو گا، یہاں  کے  مج اور  اسے  کسی کے  ہاتھ فروخت کر دیں  گے اور پھر یہ لڑکی بندریا کی طرح شہر شہر ناچے  گی، یہ غریب جان ان کی روزی کا ٹھیکرا بن جائے  گی۔ 
شاہ دولے  کی چوہیا پورے  شباب پر تھی، اس کا جسم خوبصورت تھا، جسم کی ہر قوس اپنی جگہ پر مناسب و موزوں  مگر اس کی حرکتیں  ایسی تھیں  جیسے  اس کے  حواس کسی خاص غرض کے  ماتحت مختل کر دئیے  گئے  ہوں، اس انداز سے  چلتی پھرتی  اور  ہنستی جیسے  وہ کوئی کھلونا ہو۔ سلیمہ کو محسوس ہوا کہ وہ اسی غرض کے  لیے  بنائی گئی ہے۔ 
یہ سب دیکھنے اور محسوس کر نے  کے  باوجود سلیمہ نے  اپنی سہیلی فاطمہ کے  کہنے  پر شاہ دولے  صاحب کے  مزار پر منت مانگی ’’اگر بچہ ہوا تو آپ کی نذر کر دوں  گی۔‘‘  ڈاکٹروں  کا علاج جاری تھا، دو ماہ گزرے  تھے  کہ بچے  کی پیدائش کے  آثار پیدا ہو گئے۔ ماں  بننے  کی آرزو پوری ہو رہی ہے، ممتا جاگ پڑی۔ وقت پر بچہ پیدا ہوا، سلیمہ کی گود میں  ایک لڑکا تھا، اس کی اپنی تخلیق، اپنا آئینہ کہ جس میں  وہ لاشعوری طور پر جمال الٰہی کو دیکھ رہی تھی۔ 
کئی دنوں  تک ٹال مٹول کرتی رہی، فاطمہ کا اصرار تھا کہ وہ فوراً بچے  کو گجرات جا کر       شاہ دولے  کے  حوالے  کر دے،  اور  سلیمہ کی ممتا ٹال مٹول کر رہی تھی۔ وہ اپنے  لخت جگر کو اس طرح پھینک دینے  پر راضی نہ تھی۔ حمل کے  دوران چاند گرہن لگا تھا، اس لیے  لڑکے  کے  داہنے  گال پر ایک چھوٹا سا دھبّہ تھا جو برا نہیں  لگتا تھا۔ سلیمہ نے  فاطمہ سے  کہا کہ میرے  بچے  کا سر بڑا ہے، تم نے  کہا تھا کہ شاہ دولے  صاحب سے  جو اولاد مانگتا ہے  اس کے  پہلے  بچے  کا سر چھوٹا     ہوتا ہے۔ 
فاطمہ نے  سلیمہ کی اس بات کو بھی رد کر دیا۔ کہنے  لگی تم بہانہ بنا رہی ہو۔ تمہارا پہلا بچہ    شاہ دولے  صاحب کی ملکیت ہے، اس پر تمہارا کوئی حق نہیں  ہے،  اگر  تم اپنے  وعدے  پر قائم نہ رہی تو تم پر ایسا عذاب نازل ہو گا کہ ساری عمر یاد رکھو گی۔ 
سلیمہ کانپ گئی۔ بادل نخواستہ اپنے  پیارے  بیٹے  کو کہ جس کے  داہنے  گال پر ایک چھوٹا سا دھبہ تھا، گجرات جا کر شاہ دولے  صاحب کے  مزار کے  مجاوروں  کے  حوالے  کر دیا، ماں  بیٹے  کے  لیے  خوب روئی۔ گہرا صدمہ ہوا، ایسا صدمہ کہ بیمار ہو گئی  اور  ایک برس تک زندگی  اور  موت کے  درمیان معلق رہی۔ ماں  اپنے  لخت جگر کو بھلا کس طرح بھلا سکتی تھی، عجیب و غریب خواب دیکھتی، شاہ دولے  کا چھوٹے  سر والا چوہا ایک بہت بڑے  چوہے  کی صورت اختیار کر کے  اس کے  گوشت کو اپنے  تیز دانتوں  سے  کترتا۔ وہ چیخ پڑتی  اور  اپنے  شوہر سے  کہتی ’’مجھے  بچائیے، دیکھیے  چوہا میرا گوشت کھا رہا ہے‘‘  .... . کبھی اس کا مضطرب دماغ یہ سوچتا کہ اس کا بچہ چوہا بن کر بل کے  اندر داخل ہو رہا ہے، وہ اس کی دم کھینچ رہی ہے۔ مگر بل کے  اندر کے  بڑے  چوہوں  نے  اس کی تھوتھنی پکڑ لی ہے  اس لیے  وہ اسے  باہر نہیں  نکال سکی۔ کبھی اس کی نگاہوں  کے  سامنے  وہ نوجوان لڑکی آ جاتی جسے  اس نے  شاہ دولے  صاحب کے  مزار کے  ایک حجرے  میں  دیکھا تھا، وہ ہنسنا شروع کر دیتی۔ لیکن تھوڑی ہی دیر کے  بعد رونے  لگتی، اتنا روتی کہ اس کے  خاوند کی سمجھ میں  نہیں  آتا کہ وہ اس کے  آنسو کیسے  خشک کرے۔ 
سلیمہ کو ہر جگہ چوہے  نظر آتے  تھے، بستر پر، باورچی خانے  میں، غسل خانے  میں، صوفے  پر، دل میں، کانوں  میں،.... . بعض اوقات تو وہ یہ محسوس کرتی کہ وہ خود ایک چوہیا ہے، اس کی ناک سے  رینٹھ بہہ رہا ہے اور وہ شاہ دولے  کے  مزار کے  ایک حجرے  میں  اپنا چھوٹا، بہت ہی چھوٹا سر اپنے  ناتواں  کندھوں  پر اٹھائے  ایسی حرکات کر رہی ہے  کہ دیکھنے  والے  ہنس ہنس کر لوٹ پوٹ ہو رہے  ہیں۔ اس کو فضا میں  دھبے  ہی دھبے  نظر آتے، جیسے  ایک بہت بڑا گال ہے  جس پر سورج بجھ کر ٹکڑے  ٹکڑے  ہوکے  جگہ جگہ جم گیا ہے۔ 
سلیمہ کا شوہر ضعیف الاعتقاد تھا اس لیے  اسے  کوئی فکر نہ تھی، وہ سلیمہ کی کیفیت سے  البتہ پریشان تھا۔ یہی سوچتا کہ جو بیٹا ہوا تھا  اور  جس کا نام اس کی بیوی سلیمہ مجیب رکھنا چاہتی تھی اس کا بیٹا نہیں  تھا شاہ دولے  صاحب کا تھا۔  اس نے  سلیمہ کو بہت سمجھایا، کہا اپنے  بچے  کو بھول جاؤ وہ صدقے  کا تھا، لیکن سلیمہ کی ممتا کو کب سکون تھا۔ کہتی ’’میں  نہیں  مانتی کہ وہ صدقے  کا تھا، ساری عمر میں  اپنی ممتا پر لعنتیں  بھیجتی رہوں  گی کہ میں  نے  اتنا بڑا گناہ کیوں  کیا۔ میں  نے  اپنا لخت جگر اس مزار کے  مج اور  وں  کے  حوالے  کیوں  کیا، وہ مج اور  ماں  تو نہیں  ہو سکتے!‘‘  
ایک دن سلیمہ غائب ہو گئی  اور  گجرات پہنچ گئی، ساتھ آٹھ روز اپنے  بچے  کی بابت پوچھتی رہی لیکن کوئی اتا پتا نہ ملا۔ واپس آ گئی، اب اس کے  بچے  کے  داہنے  گال کا چھوٹا سا دھبّہ اس کے  دل کا داغ بن گیا تھا۔ 
ایک برس بعد اس کے  لڑکی ہوئی، لڑکی کی شکل اس کے  بیٹے  سے   بہت ملتی جلتی تھی، اس کا نام مجیبہ رکھا کیوں  کہ وہ اپنے  پہلوٹھی کے  لڑکے  کا نام مجیب رکھنا چاہتی تھی۔ لڑکی دو مہینے  کی ہوئی تو سلیمہ نے  سرمے  دانی سے  تھوڑا سا سرمہ نکال کر اس کے  داہنے  گال پر ایک بڑا سا تل بنایا  اور  اپنے  بیٹے  کو یاد کر کے  رونے  لگی۔ اس کے  آنسو بچی کے  گالوں پر پڑے  تو دوپٹے  سے  پونچھتے  ہوئے  ہنسنے  لگی۔ اس کے  بعد سلیمہ کے  دو لڑکے  پیدا ہوئے۔ کئی برس بیت گئے۔ سلیمہ اپنی سہیلی کی شادی کے  موقع پر گجرات گئی  اور  وہاں  پھر اپنے  بیٹے  کے  متعلق پوچھ گچھ کی، کچھ پتہ نہ چلا۔ سوچا وہ مرگیا ہو گا، جمعرات کو بڑے  اہتمام سے  فاتحہ خوانی کرائی گئی۔ سلیمہ اپنی بیٹی مجیبہ کو اپنا گم شدہ بیٹا سمجھنے  لگی تھی، وہ دس برس کی ہو گئی  اور  سلیمہ اس کے  داہنے  گال پر ایک چھوٹا سا دھبہ بناتی رہی۔ 
اس کے  تینوں  بچے  اسکول میں  پڑھنے  لگے  تھے، وہ ان کا ہر ممکن خیال رکھتی، لیکن جب بچے  اسکول چلے  جاتے  تو اسے  اپنے  گمشدہ بیٹے  کا خیال ضرور آتا۔ اب یہ سوچنے  لگی تھی کہ وہ اس کی فاتحہ خوانی کر چکی ہے۔ اکثر اسے  محسوس ہوتا جیسے  اس کے  بیٹے  کے  داہنے  گال کا چھوٹا سا دھبّہ اس کے  دماغ میں  موجود ہے۔ 
ایک دن ایسا ہوا، تینوں  بچوں  نے  کہا ہم تماشا دیکھنا چاہتے  ہیں، ایک آدمی ہے  وہ تماشا دکھاتا ہے، سلیمہ نے  اس آدمی کو بلوایا، تماشا ہوا، جب سلیمہ چونی نکال کر باہر برآمدے  میں  بڑھی تو کیا دیکھتی ہے  کہ شاہ دولے  کا ایک چوہا کھڑا عجیب احمقانہ انداز میں  سر ہلا رہا ہے۔ اس کو ہنسی آ گئی، پیسہ دیتے  ہوئے  اچانک چونک گئی، اس کا ہاتھ پیچھے  ہٹ گیا، جیسے  بجلی کا کرنٹ لگ گیا ہو۔ 
اس چوہے  کے  داہنے  گال پر چھوٹا سا ایک داغ تھا!
سلیمہ نے  اس کی جانب غور سے  دیکھا، اس کی ناک سے  رینٹھ بہہ رہا تھا۔ مجیبہ جو پاس کھڑی تھی بولی ’’امی جان یہ چوہا، اس کی شکل مجھ سے  کیوں  ملتی ہے، میں  بھی کیا چوہیا ہوں؟‘‘  
سلیمہ چکرا گئی۔ اس لڑکے  کو اندر لے  آئی، دروازہ بند کر کے  اسے  خوب چوما، اس کی بلائیں  لیں، وہ اس کا مجیب تھا جو احمقانہ حرکتیں  کر رہا تھا۔ سلیمہ نے  کہا ’’بیٹے  میں  تیری ماں  ہوں۔ ’’شاہ دولے  کا چوہا بڑے  بے  ہنگم طور پر ہنسا، اپنی ناک کی رینٹھ آستین سے  پونچھ کر اس نے  سلیمہ کے  سامنے  ہاتھ پھیلا دیا۔ ’’ایک پیسہ!‘‘   سلیمہ ایک روپیہ دے  کر اس شخص سے  اپنا بیٹا لینا چاہتی تھی مگر اس شخص نے  انکار کر دیا۔ کہا اتنی کم قیمت پر اپنی روزی کے  ذریعہ کو بیچ نہیں  سکتا۔ پھر پانچ سو روپیوں  پر بات طے  ہو گئی، رقم ادا کر کے  جب وہ اندر آئی تو مجیب غائب تھا۔ وہ پچھواڑے  سے  باہر نکل گیا تھا، سلیمہ اسے  پکارتی رہی وہ ایسا گیا  کہ پھر نہ آیا!
 ’’شاہ دولے  کا چوہا‘‘  سعادت حسن منٹو کی ایک اعلیٰ تخلیق ہے  کہ جس میں  ایک مثبت آفاقی انسانی قدر کا جلوہ اس طرح پیش ہوا ہے  کہ واقعہ ایک مظہر جمال بن گیا ہے۔ سلیمہ         کا کردار فنکار کے  خلق کیے  ہوئے  عمدہ کرداروں  میں  سے  ایک ہے۔ ذات  اور  حالات کی کشمکش   میں  سلیمہ کی شخصیت ابھرتی ہے، ایک ماں  کی شخصیت جو خود ایک ’’مظہر‘‘  ایک ’’فینومینن (Phenomenon) ہے۔ بیٹے  کی جدائی کا غم درد کی ایسی ٹیس بن گیا ہے  کہ جس کا خاتمہ ہوتا ہی نہیں، سلیمہ ایک حساس عورت ہے، پورے  افسانے  میں  اس کی حساسیت ہی ہے  جو قاری کے  ذہن کو گرفت میں  لیے  رہتی ہے۔ 
اس افسانے  میں  سعادت حسن منٹو کی فنکاری عروج پر ہے۔ فنکاری کی عظمت یہ ہے  کہ سلیمہ کی ذات  اور  حالت کی کشمکش میں  شخصیت کو اس طرح ابھارا گیا کہ بڑی شدت سے  محسوس ہوتا ہے  کہ یہ عورت اپنی داخلی تکمیلیت (Inner Completeness) سے  محروم ہو گئی ہے۔ اس کی نفسیاتی الجھن  اور  پیچیدگی اس افسانے  کی تخلیقی سطح کو بلند کر دیتی ہے۔ بہت سے  کرداروں  کا مطالعہ کرتے  ہوئے  یہ سچائی ملتی رہتی ہے  کہ انسان  اور  اس کے  ماحول یا اس کی دنیا کا رشتہ الجھا ہوا ہے  لیکن ایسے  بہت کم افسانے  ملیں  گے  کہ جن میں  رشتے  کی الجھن لاشعور  اور  تحت الشعور میں  پہنچ جائے اور ذہنی الجھاؤ  اور  نفسیاتی الجھن کی کچھ دھندلی  اور  کچھ صاف تصویریں  ابھر کر سامنے  آتی رہیں۔ 
 ’’شاہ دولے  کا چوہا‘‘  ایک ایسا ہی افسانہ ہے  کہ جس میں  سلیمہ اپنے  شوہر  اور  اپنے  بچوں  کے  ساتھ رہتے  ہوئے  بھی تنہا ہے، اسے  ہر لمحہ محسوس ہوتا ہے  جیسے  پہلے  بیٹے  کو کھو دینے  کی وجہ سے  اس کی ذات کی تکمیل نہیں  ہو سکی ہے، بہت بڑی کمی ہے، ایک خلا سا ہے  کہ جسے  کسی بچی یا بچے  کے  گال پر سیاہ داغ بنا دینے  سے  بھی پر نہیں  کیا جا سکتا۔ ممتا ہر لمحہ جاگی ہوئی ہے اور روحانی کرب  اور  اضطراب میں  اضافہ کر رہی ہے۔ سعادت حسن منٹو کا یہ کردار باطن کی گہری المناکی سے  ابھرتا ہے اور مسلسل داخلی خود  کلامی (Inner monologue) میں  گرفتار رہتا ہے۔ داخلی خود کلامی باطن کی ویرانی کو حد درجہ محسوس بناتی ہے، اس کردار کا سب سے  بڑا المیہ یہ ہے  کہ وہ اپنے  نقصان کو کسی شے  یا چیز سے  پورا نہیں  کر سکتا، اس کے  شعور  اور  تحت الشعور دونوں  کی حالت ایسی ہے  کہ وہ کسی طرح اپنے  وجود کی تکمیل نہیں  کر سکتا۔ 
سعادت حسن منٹو کی فنکاری کا عروج وہاں  ہے  کہ جہاں  سلیمہ کا مسلسل سوچتا ہوا ذہن لاشعور کے  اندھیرے  سے  چھوٹے  چھوٹے  چوہوں  کو نکالتا رہتا ہے۔ 
 ’’شاہ دولے  کا چھوٹے  سر والا چوہا اس کے  پریشان تصور میں  ایک بہت بڑا چوہا بن کر نمودار ہوتا جو اس کے  گوشت کو اپنے  تیز دانتوں  سے  کترتا.... .... .. وہ چیختی  اور  اپنے  خاوند سے  کہتی مجھے  بچائیے، دیکھئے  چوہا میرا گوشت کھا رہا ہے۔‘‘  
 ’’کبھی اس کا اضطراب دماغ یہ سوچتا ہے  کہ اس کا بچہ چوہا بل کے  اندر داخل ہو رہا ہے، وہ اس کی دم کھینچ رہی ہے  مگر بل کے  اندر کے  بڑے  چوہوں  نے  اس کی تھوتھنی پکڑ لی ہے  اس لیے  وہ اسے  باہر نہیں  نکال سکی۔‘‘  
 ’’کبھی اس کی نظروں  کے  سامنے  وہ لڑکی آ جاتی جو پورے  شباب پر تھی  اور  جس کو اس نے  شاہ دولے  صاحب کے  مزار پر ایک حجرے  میں  دیکھا تھا، وہ ہنسنا شروع کر دیتی لیکن تھوڑی ہی دیر کے  بعد رونے  لگتی۔‘‘  
یہ حصہ اس افسانے  کا بہترین حصہ ہے۔ اس سے  فنکار کے  تخلیقی ذہن کی گہرائی کا اندازہ ہوتا ہے۔ 
سلیمہ کے  لاشعور کا اندھیرا  اور  اس اندھیرے  کی کیفیت، افسانے  کا حسن ہیں۔ ذات  اور  حالات کی کشمکش لاشعور کے  اندھیرے  میں  بھی ہے۔ شعور کی کیفیت بھی غیر معمولی ہے۔ سعادت حسن منٹو کی اعلیٰ فنکاری  اور  ان کی بصیرت نے  خوف، ہولناکی  اور  دہشت (horror) کو بھی جمالیاتی جوہر بنا دیا ہے۔ سلیمہ اپنے  خیالات کی ہولناکی  اور  اپنے  خوابوں  کی دہشت سے  ایک اہم  اور  قابل توجہ المیہ کردار بن گئی ہے۔ ایک فرسودہ عقیدے  کے  سامنے  جھکتے  ہی اس کی زندگی ایک آتشیں  ہالہ بن جاتی ہے۔ جب تک آگ کا یہ چکر سامنے  چکراتا رہتا ہے  وہ بیمار رہتی ہے، دو برس تک بیمار رہتی ہے۔ زندگی  اور  موت کے  درمیان جھولتی رہتی ہے اور جیسے  ہی یہ آتشیں  ہالہ وجود کے  اندر چلا جاتا ہے  اس کے  خیالات نفسیاتی پیچیدگیوں  کے  ساتھ اجاگر ہونے  لگتے  ہیں، اس کے  خواب ذہنی  اور  نفسیاتی الجھنوں  کے  ساتھ نمایاں  ہونے  لگتے  ہیں۔ ایک جانب ممتا  اور   محبت کی تڑپ ہے اور دوسری جانب خوف  اور  دہشت ہے، ایک طرف بیٹے  کے  چہرے  پر داغ درد کا رشتہ قائم کیے  ہوئے  ہے اور دوسری طرف المناکی  اور  ہولناکی دبوچے  ہوئی ہے۔ سعادت حسن منٹو نے  المیہ، طربیہ، خوبصورتی، بدصورتی، دہشت، ہولناکی  اور  ’’سبلائم‘‘  (sublime) سب کی وحدت اس طرح قائم کی ہے  کہ اس کی تخلیقی سطح بلند ہو گئی ہے، یہ اردو فکشن کا ایک یادگار افسانہ بن گیا ہے۔ 
اعلی فنکاری کے  چند نمونے  دیکھیے:
.... .	 ’’شام کو اس نے  اپنی دس برس کی لڑکی مجیبہ کا ہاتھ پکڑا  اور  اسے  اندر کمرے  میں  لے  گئی۔ پھر اس نے  سرمے  سے  مجیبہ کے  داہنے  گال پر ایک چھوٹا سا دھبہ بنایا  اور  اس کو دیر تک چومتی رہی۔‘‘  
.... .	 ’’وہاں  اس نے  ایک جوان لڑکی دیکھی.... . پورے  شباب پر.... . جو ایسی حرکتیں  کر رہی تھی کہ سنجیدہ سے  سنجیدہ آدمی کو بھی ہنسی آ جاتی.... . وہ اس لڑکی کو دیکھ کر ایک لمحے  کے  لیے  ہنسی مگر دوسرے  لمحے  ہی اس کی آنکھوں  میں  آنسو آ گئے۔‘‘  
.... .	 ’’سلیمہ کو ہر جگہ چوہے  نظر آتے  تھے، بستر پر، باورچی خانے  میں، غسل خانے  کے  اندر، صوفے  پر، دل میں، کانوں  میں .... . بعض اوقات تو وہ یہ محسوس کرتی کہ وہ خود ایک چوہیا ہے، اس کی ناک سے  رینٹھ بہہ رہا ہے اور وہ شاہ دولے  کے  مزار کے  ایک حجرے  میں  اپنا چھوٹا، بہت ہی چھوٹا سر اپنے  ناتواں  کندھوں  پر اٹھائے  ایسی حرکات کر رہی ہے  کہ دیکھنے  والے  ہنس ہنس کر لوٹ پوٹ ہو رہے  ہیں۔‘‘  
یہاں  جو ذہنی تصویر ہے  اس میں  ’’پروجکشن‘‘  (Projection) توجہ طلب ہے۔ چوہوں  کی اس دنیا سے  وجود کس قدر ہم آہنگ ہو چکا ہے  اس کا اندازہ کیا جا سکتا ہے۔ یہ بھی سلیمہ کے  کردار کا ایک ’’شیڈ‘‘  (Shade) ہے!
جیسے  جیسے  کہانی آگے  بڑھتی گئی ہے  کہانی ڈراما بنتی گئی ہے، سعادت حسن منٹو کا قد اپنے  ہمعصر افسانہ نگاروں  سے  اس لیے  بھی بڑا ہے  کہ وہ فکشن کو ڈراما بنا دیتے  ہیں۔ ماں  بیٹے  کی ملاقات ڈرامے  کا اختتامیہ ہے  کہ جہاں  دریافت (discovery) ہوتی ہے اور اس کے  چند ہی لمحوں  کے  اندر ممتا کے  دونوں  ہاتھ آگے  بڑھے  نظر آتے  ہیں، با ہوں  میں  کوئی نہیں  آتا، بس ایک سناٹا ہے!
آخری منظر کا یہ نقش ذہن پر نقش ہو کر رہ جاتا ہے:
 ’’دس بارہ بجے  اس شاہ دولے  کے  چوہے  کے  اردگرد جمع تھے اور بے  تحاشہ ہنس رہے  تھے، اتنا شور مچ رہا تھا کہ کان پڑی آواز سنائی نہیں  دے      رہی تھی۔ 
سلیمہ چونی ہاتھ میں  لیے  آگے  بڑھی  اور  اس نے  شاہ دولے  کے  چوہے  کو دینا چاہی، مگر اس کا ہاتھ اپنے  آپ ایک دم پیچھے  ہٹ گیا، جیسے  اسے  بجلی کا کرنٹ چھو گیا ہو۔ 
اس چوہے  کے  داہنے  گال پر چھوٹا سا داغ۔ 
سلیمہ نے  غور سے  اس کی طرف دیکھا.... . اس کی ناک سے  رینٹھ بہہ رہا تھا۔ 
مجیبہ نے، جو سلیمہ کے  پاس کھڑی تھی، اپنی ماں  سے  کہا ’’یہ.... . یہ چوہا.... . امی جان، اس کی شکل مجھ سے  کیوں  ملتی ہے .... . میں  بھی کیا چوہیا ہوں؟‘‘  
سلیمہ نے  نے  اس شاہ دولے  کے  چوہے  کا ہاتھ پکڑا  اور  اس کو اندر لے  گئی۔ دروازہ بند کر کے  سلیمہ نے  اس کو چوما، اس کی بلائیں  لیں۔ وہ اس کا مجیب تھا  اور  ایسی احمقانہ حرکتیں  کر رہا تھا کہ اس کے  غم و اندوہ میں  ڈوبے  ہوئے  دل میں  بھی ہنسی کے  آثار نمودار ہو رہے  تھے۔ اس نے  کہا ’’بیٹے  میں  تیری ماں  ہوں۔‘‘  
شاہ دولے  کا چوہا بڑے  بے  ہنگم طور پر ہنسا، اپنی ناک کی رینٹھ آستین سے  پونچھ کر اس نے  سلیمہ کے  سامنے  ہاتھ پھیلایا ’’ایک پیسہ...‘‘  
سلیمہ کے  چومنے  کی آواز  اور  شاہ دولے  کے  اس چوہے  کے  بھاگنے  کا تاثر دیر تک قائم رہتا ہے!!
٭٭٭


ٹھنڈا گوشت

Van Gogh کی تصویروں  میں  درخت قطعی مختلف ہیں۔ 
ایسے  درخت کسی بھی مصور کی تصویروں  میں  نہیں  ملتے۔ 
اوپر کی طرف بڑھتے  ہوئے  درخت اپنے  ہاتھ اٹھائے  ہوئے!
ان درختوں  کے  ہاتھ نظر آتے  ہیں۔ 
یہ درخت Van Gogh کی تخلیق ہیں۔ 
مصور ان درختوں  کا خالق ہے، ان ہی درختوں  کے  ساتھ زندہ رہا ہے۔ اس کے  درخت اتنے  اونچے  ہیں  کہ چاند تاروں  کو چھوتے  نظر آتے  ہیں۔ 
سعادت حسن منٹو کی کہانیوں  کے  موضوعات  اور  کہانیوں  کے  کردار اسی طرح اوپر کی جانب بڑھتے  نظر آتے  ہیں۔ Van Gogh نے  اپنے  درختوں  کو انسان کے  ہاتھ دے  دئیے  ہیں، سعادت حسن منٹو نے  اپنے  کرداروں  کو اوپر جانے  والی بیل یا ’’کریپر‘‘  (creeper) بنا دیا ہے۔ یہ ’’کریپر‘  کرداروں  کی نفسیاتی کیفیتوں اور نفسیاتی الجھنوں  کو جاذب نظر بناتے  ہوئے  اوپر بڑھتے  جاتے  ہیں، اوپر کی جانب بڑھتے  ہوئے اور بھی الجھنیں اور پیچیدگیاں  پیدا کرتے  ہیں  جو آرٹ کے  نمونے  بن جاتے  ہیں۔ 
موذیل، ٹوبہ ٹیک سنگھ، شاہ دولے  کا چوہا، سڑک کے  کنارے، پھندنے، سرکنڈوں  کے  پیچھے، شاردا، ہتک، خوشیا، کھول دو، سہائے، فوجا  بائی، ممد بھائی، بابو گوپی ناتھ، ممی، ڈرپوک وغیرہ ایسی بیلیں  (creepers) ہیں  جو لپٹی لپٹائی تیزی سے  اوپر کی جانب بڑھ گئی ہیں اور اپنے  جمال  اور  جوہر کو نمایاں  کر کے  متاثر کر نے  لگی ہیں۔ 
سعادت حسن منٹو  اور  فکشن کے  سب سے  بڑے  المیہ نگار  اور  المیہ کرداروں  کے  خالق ہیں۔ ان کی تمام اہم نمائندہ کہانیوں  میں  زندگی کا المیہ ہی کسی نہ کسی طرح پیش ہوا ہے۔ ان کے  موضوعات  اور  کردار المیات کے  اندر سے  ابھرتے  ہیں۔ ’’ٹھنڈا گوشت‘‘  بھی ایک المیہ فسانہ ہے  کہ جو تقسیم ہند  اور  فرقہ وارانہ فسادات کے  پس منظر میں  سامنے  آیا ہے۔ اس کے  دونوں  کردار ’’ایشر سنگھ  اور  کلونت کور آخری لمس تک المیہ کردار بن جاتے  ہیں۔ کردار خود سے  آگاہ ہوں  یا ہم ان کرداروں  سے  آگاہ ہوں  کہ جو خود آگاہ نہیں  ہیں، متحرک ہونے  کے  باوجود کسی قسم کی خودآگاہی (sef awareness) پیدا ہی نہیں  ہوئی ہے، دونوں  صورتوں  میں  المیہ کے  تئیں  بیداری پیدا ہو جاتی ہے۔ المیہ کا اپنا جادو ہوتا ہے  جو سعادت حسن منٹو کے  فکشن میں  موجود ہے۔ موذیل ہو یا ٹوبہ ٹیک سنگھ، شاہ دولے  والی سلیمہ ہو یا ہتک کی سوگندھی، یہ سب المیہ کا افسوں  لیے  ہوئے  ہیں۔ المیہ کا حسن، اس کا جوہر اچانک سامنے  آ کر چونکا دیتا ہے۔ کئی افسانوں  کا اختتامی لمس اسی واسطے  جلوہ بن گیا ہے۔ 
تقسیم ہند  اور  فرقہ وارانہ فسادات کے  پس منظر میں  ایشر سنگھ  اور  کلونت کور کی کہانی بیان کی گئی ہے۔ کلونت کور ایشرسنگھ کی داشتہ ہے۔ دونوں  ایک دوسرے  کو پسند کرتے  ہیں۔ 
 ’’کلونت کور بھرے  بھرے  ہاتھ پیروں  والی عورت تھی، چوڑے  چکلے  کولھے، تھل تھل کر نے  والے  گوشت سے  بھرپور یا کچھ بہت ہی زیادہ اوپر کو اٹھا ہوا سینہ، تیز آنکھیں، بالائی ہونٹوں  پر بالوں  کا سرمئی غبار، ٹھوڑی کی ساخت سے  پتہ چلتا تھا کہ بڑے  دھڑ لے  کی عورت ہے۔ 
ادھر ایشر سنگھ کے  قد و قامت  اور  خد و خال سے  پتہ چلتا تھا کہ وہ کلونت کور جیسی عورت کے  لیے  موزوں  ترین مرد ہے۔‘‘  
دونوں  شہوت کے  مارے  ہوئے  ہیں، ایک دوسرے  سے  باتیں  کرتے  ہیں  تو گالیوں  کا استعمال کرتے  ہیں، شائستگی ان کے  کردار میں  نہیں  ہے  تو پھر بات چیت میں  کیسے  ہو گی۔ ایشر سنگھ گنوار ہے، لٹیرا ہے، قاتل ہے۔ فساد میں  وہ بلوائیوں  میں  شامل ہو کر مسلمان گھرانوں  میں  لوٹ مار کرتا ہے اور ایک گھر میں  چھ افراد کو قتل کر کے  ایک نوجوان خوبصورت لڑکی کو اٹھا لاتا ہے۔ پہلے  تو سوچتا ہے  اسے  بھی قتل کر دے، پھر سوچتا ہے:
 ’’کلونت کور کے  تو ہر روز مزے  لیتا ہے، یہ میوہ بھی چکھ دیکھ۔‘‘  
ایک ویران سی جگہ پر اس سے  مباشرت کر نے  لگتا ہے  تو اچانک اسے  معلوم ہوتا ہے  کہ وہ لڑکی مردہ ہے، بالکل ٹھنڈا گوشت! یہ غیر معمولی انکشاف ہے۔ اس انکشاف کے  ساتھ ہی ایشر سنگھ کی قوت مردانگی ختم ہو جاتی ہے۔ ذہن میں  جو نفسیاتی گرہ پڑ جاتی ہے  اس کا اثر ایسا ہوتا ہے  کہ وہ نامرد ہو جاتا ہے۔ جب ایشر سنگھ کلونت کور کے  پاس آتا ہے  تو کلونت کے  جنسی جذبے  کو مشتعل کر دیتا ہے۔ وہ تیز آنچ پر چڑھی ہانڈی کی طرح ابلنے  لگتی ہے، لیکن ایشر سنگھ خود ٹھنڈا گوشت بنا رہتا ہے۔ کلونت کور کہتی ہے  ’’ایشر سیاں  کیا بات ہے  تم وہ نہیں  ہو جو آج سے  آٹھ روز پہلے  تھے۔‘‘  ایشر سنگھ کے  لیے  یہ جملہ ایک چیلنج بن جاتا ہے۔ 
 ’’ایشر سنگھ ایک دم اٹھ بیٹھا جیسے  کسی نے  اس پر حملہ کیا تھا، کلونت کور کو اپنے  تنومند بازوؤں  میں  سمیٹ کر اس نے  پوری قوت کے  ساتھ اسے  بھنبھوڑنا شروع کر دیا۔ جانی میں  وہی ہوں .... . گھٹ گھٹ باچھیاں، تیری نکلے  ہڈال دی گرمی...‘‘  
پھر بھی ناکامی ہوتی ہے۔ کلونت کور کو شبہ ہوتا ہے  ایشر کسی عورت کے  چکر میں  پھنس گیا ہے، آہستہ آہستہ اس کے  اندر انتقام کا جذبہ بیدار ہونے  لگتا ہے، کچھ دیر پہلے  وہ سیکس کا گرم پیکر تھی  اور  اب رقابت کی آنچ میں  سلگ رہی ہے، کہتی ہے:
 ’’ایشر سیاں، وہ کون حرام زادی ہے  جس کے  پاس تو اتنے  دن رہ کر آیا ہے اور جس نے  تجھے  نچوڑ ڈالا ہے۔ 
میں  پوچھتی ہوں  کون ہے  وہ چڈو، کون ہے  وہ...
کون ہے، وہ چور پتا؟
میں  بھی سردار نہال سنگھ کی بیٹی ہوں، تکا بوٹی کر دوں  گی  اگر  جھوٹ بولا، لے  اب کھا وا ہگورو جی کی قسم، کیا اس کی تہہ میں  کوئی عورت نہیں؟‘‘  
جب ایشر سنگھ اثبات میں  سر ہلا دیتا ہے  تو کلونت کور پر دیوانگی طاری ہو جاتی ہے:
 ’’کلونت کور بالکل دیوانی ہو گئی۔ لپک کر کونے  میں  سے  کرپان اٹھائی، میان کو کیلے  کے  چھلکے  کی طرح اتار کر ایک طرف پھینکا  اور  ایشر سنگھ پر وار کیا۔ آن کی آن میں  لہو کے  فوارے  چھوٹ پڑے۔ کلونت کور کو اس سے  بھی تسلی نہ ہوئی تو اس نے  وحشی بلیوں  کی طرح ایشر سنگھ کے  کیس نوچنے  شروع کر دئیے۔ ساتھ ہی ساتھ وہ اپنی نامعلوم سوت کو موٹی موٹی گالیاں  دیتی رہی۔‘‘  
ایشر سنگھ کے  جسم پر وار تو ہوتا ہی ہے  اس کی روح بھی زخمی  اور  لہولہان ہے۔ وہ ایشر سنگھ کہ جو بڑی بے  رحمی کے  ساتھ قتل کر چکا ہے، لٹیرا ہے، بدمعاش ہے، سفاکی کا پیکر ہے، قطعی ایک دوسری صورت میں  نظر آتا ہے، مردہ لڑکی کے  تجربے  نے  اسے  تبدیل کر کے  رکھ دیا ہے۔ کہتا ہے:
 ’’میری جان! تم نے  بہت جلدی کی.... . لیکن جو ہوا ٹھیک ہے۔‘‘  
اس کے  منھ میں  خود اپنے  لہو کا ذائقہ ہے، سوچتا ہے  کہ جس کرپان سے  وہ لہولہان ہے۔ اسی سے  اس نے  چھ افراد کا قتل کیا ہے۔ اس کے  پورے  وجود پر وہ مردہ لڑکی جیسے  سوار ہو، اس بات کو بھی پسند نہیں  کرتا کہ کلونت کور اس مردہ لڑکی کے  خلاف کچھ بولے۔ وہ اسے  ٹوکتا ہے۔ رک رک کر واقعہ بیان کر دیتا ہے۔ کہتا ہے:
 ’’وہ۔۔۔۔۔۔  وہ مری ہوئی لاش تھی۔۔۔۔۔۔  بالکل ٹھنڈا گوشت.... . جانی مجھے  اپنا ہاتھ دے  ’’کلونت کور نے  اپنا ہاتھ ایشر سنگھ کے  ہاتھ پر رکھا جو برف سے  بھی زیادہ ٹھنڈا تھا۔‘‘  
 ’’ٹھنڈا گوشت‘‘  سعادت حسن منٹو کے  فن کا ایک عمدہ نمونہ ہے۔ اس کا حسن اس کی ٹریجڈی میں  پوشیدہ ہے، تقسیم ہند کی ٹریجڈی کے  پس منظر میں  ایشرسنگھ کی ٹریجڈی ابھرتی ہے۔ کلونت کور ایشر سنگھ کے  کردار کو ابھار نے  میں  مدد ضرور کرتی ہے۔ لیکن یہ بنیادی طور پر ایر سنگھ کا المیہ ہے۔ 
اس افسانے  کا حسن وہاں  بھی ہے  کہ جہاں  ایک نفسیاتی گرہ پڑتی ہے اور اس کا شدید رد عمل ہوتا ہے، انسان کا ذہن تو ایک معجزہ ہے۔ وہ کب  اور  کس طرح نروس سسٹم  اور  پورے  وجود کو متاثر کرتا ہے۔ اس کی تفصیل کوئی بتا نہیں  سکتا، اس کے  نکات، کوئی صاف طور پر بیان نہیں  کر سکتا۔ نفسیاتی گرہ کے  پڑتے  ہی، جو شدید رد عمل ہوتا ہے، اس سے  روح زخمی ہو جاتی ہے، لہولہان ہو جاتی ہے اور پھر اس کا رد عمل جسم پر ہوتا ہے، ایشر سنگھ ایک بڑی نعمت سے  محروم ہو جاتا ہے۔ 
 اور  اس افسانے  کا حسن وہاں  بھی کہ جہاں  ایشر سنگھ کا دل ہلا دینے  والا، پورے  وجود کو جھنجھوڑ دینے  والا تجربہ اس کے  رویے  کو تبدیل کر دیتا ہے۔ جب کلونت کور اسے  گالیاں  دیتی ہے اور اس پر وار کرتی ہے  تو وہ جو بات بات پر جانے  کتنی گالیاں  دیتا تھا صرف ’’بھڑوی‘‘  کہہ کر خاموش ہو جاتا ہے۔ ایشر سنگھ موت سے  پہلے  اپنی روح کی گہرائیوں  میں  اُتر چکا ہے اور اپنی ’’سائیکی‘‘  کو ایک غسل آتشیں  کے  لیے  شعور کی سطح پر لے  آیا ہے  یہی اس افسانے  کا سب سے  بڑا جوہر ہے۔ 
سعادت حسن منٹو کا ایک بڑا کارنامہ یہ ہے  کہ ایک شخص کے  ذاتی تجربے  کو ’’سائیکی‘‘  (psyche) کی گہری تاریکی میں  اتارا ہے اور کہانی کے  اختتام تک اس شخص کے  تجربے  کو اس  کی Psychic totalityکا تجربہ بنا دیا ہے۔ موت سے  پہلے  اس کے  شعور پر ایک خوبصورت قندیل روشن نظر آتی ہے۔ 
٭٭٭


سرمہ

ہندوستانی جمالیات میں  ایک اصطلاح ہے  ’’اویت‘‘  (Avit)، مفہوم ہے  اچھی طرح جاننا، سچائی کو تجربہ بنا لینا، بڑی گہرائیوں  میں  اتر کر سچائی کو پانا، ’’وید‘‘  (veda) اسی لفظ سے  بنا ہے، مفہوم ہے  اتنی گہرائیوں  میں  اتر جانا  اور  سچائی کو پانا کہ جاننے  والا  اور  سچائی ایک ہو جائیں، جاننے  والا اتنی گہرائیوں  میں  اترے  کہ سچائی اس میں  جذب ہو جائے، دونوں  ایک وحدت  بن جائیں۔ 
سعادت حسن منٹو جب سچائی کو منتخب کرتے  ہیں اور اسے  اپنے  احساس  اور  جذبے  سے  ہم آہنگ کرتے  ہیں  تو فنکار  اور  سچائی کو علیحدہ کر کے  دیکھنا ممکن نہیں  ہوتا، سچائی کی کہانی میں  اس کا ’’وژن‘‘  ہوتا ہے  جو ان کے  وجود کو محسوس بناتا رہتا ہے۔ 
اس مختصر کہانی ’’سرمہ‘‘  میں  سعادت حسن منٹو کا فن عروج پر ہے، پوری کہانی میں  مرکزی کردار فہمیدہ  اور  سرمہ کو علیحدہ نہیں  کر سکتے۔ آہستہ آہستہ یہ کہانی المناک بن جاتی ہے۔ 
فہمیدہ سرمہ پسند کرتی ہے، اپنے  گورے  چہرے  کو دیکھتے  ہوئے  یہ چاہتی ہے  کہ  اگر  آنکھوں  میں  سرمے  کی ہلکی سی سیاہی شامل ہو جائے  تو کتنا اچھا ہو۔ جب شادی ہوتی ہے  تو اپنی ماں  سے  چاندی کی سرمہ دانی بھی لیتی ہے۔ 
 ’’فہمیدہ نے  اپنی ماں  سے  کہا کہ وہ سرمہ جو خاص طور پر ان کے  یہاں  آتا ہے  چاندی کی سرمے  دانی میں  ڈال کر اسے  ضرور دیا جائے اور چاندی کا     سرمچو بھی۔‘‘  
فہمیدہ کی شادی ہو جاتی ہے، اس کا خاوند جب پہلی بار ہم کلام ہوتا ہے  تو دیکھتا ہے  کہ اس کی بیوی کی آنکھوں  میں  سیاہیاں  تیر رہی ہیں۔ 
اس کے  خاوند نے  پوچھا ’’یہ تم اتنا سرمہ کیوں  لگاتی ہو؟‘‘  
وہ جھینپ گئی  اور  جواب میں  کچھ نہ کہہ سکی۔ 
اس کے  خاوند کو اس کی یہ ادا پسند آئی  اور  وہ اس سے  لپٹ گیا۔ 
فہمیدہ کی سرمہ بھری آنکھوں  سے  ٹپ ٹپ کالے  کالے  آنسو بہنے  لگے۔ 
اس کا خاوند پریشان ہو گیا ’’تم رو کیوں  رہی ہو؟‘‘  
فہمیدہ بات ٹال جاتی ہے۔ اس کے  بعد وہ سرمہ لگانا چھوڑ دیتی ہے  لیکن بار بار چاندی کی سرمہ دانی  اور  چاندی کا سرمچو نکال کر دیکھتی ہے۔ سوچتی ہے  یہ دونوں  چیزیں  اس کی زندگی سے  کیوں  خارج ہو گئی ہیں، وہ کیوں  ان کو اپنی آنکھوں  میں  جگہ نہیں  دے  سکتی، صرف اس لیے  کہ اس کی شادی ہو گئی ہے، صرف اس لیے  کہ وہ اب کسی کی ملکیت ہو گئی ہے، ہو سکتا ہے  کہ اس کی قوت ارادی سلب ہو گئی ہو، وہ کوئی فیصلہ نہیں  کر پاتی ہے۔ 
ایک برس بعد وہ ایک بیٹے  کی ماں  بن جاتی ہے، اپنی تخلیق پر بہت خوش ہے، چالیس دنوں  کے  بعد سرمہ نکالتی ہے اور اپنے  نومولود بیٹے  کی آنکھوں  میں  لگاتی ہے۔ لڑکے  کی بڑی بڑی آنکھوں  میں  سرمے  کی تحریر ہوتی ہے  تو وہ  اور  بڑی نظر آنے  لگتی ہیں۔ ایسا کرتے  ہوئے  اسے  نفسیاتی سکون ملتا ہے۔ 
بچہ مر جاتا ہے  تو فہمیدہ پاگل سی ہو جاتی ہے۔ ایک پاگل عورت سامنے  ہے  کہ جس کے  تحت الشعور میں  سرمہ  اور  سرمہ دانی موجود ہے۔ 
 ’’اس کے  ہوش و حواس گم ہو گئے  تھے، وہ کوئلے  اٹھاتی، انھیں  پیستی  اور  پھر اپنے  چہرے  پر کالک ملنا شروع کر دیتی۔‘‘  
فہمیدہ کے  دل و دماغ میں  بس سرمہ ہی سرمہ ہے۔ وہ ہر بات کالک کے  ساتھ سوچتی ہے، اس کا خاوند اس سے  پوچھتا ہے، ’’کیا بات ہے  تم اتنی افسردہ کیوں  رہتی ہو؟‘‘  جواب دیتی ہے  ’’جی کوئی خاص بات نہیں، بس سرمہ ختم ہو گیا ہے۔ مجھے  اب سرمہ لا دیجیے۔‘‘  اس کا خاوند سرمہ لاتا ہے  تو اسے  پسند نہیں  آتا۔ خود بازار سے  سرمہ لے  کر آتی ہے۔ آنکھوں  میں  سرمہ لگا کر سو جاتی ہے، صبح جب اس کا خاوند اسے  اٹھانا چاہتا ہے  تو پتہ چلتا ہے  وہ مردہ ہے۔ اس کے  پہلو میں  ایک گڑیا ہے  جس کی آنکھیں  سرمے  سے  لبریز ہیں، وہ ٹکر ٹکر سرمہ بھری آنکھوں  سے  سب کو گھور رہی ہے۔ 
سعادت حسن منٹو نے  فہمیدہ کے  تحت الشعور میں  اتر نے  کی کوشش کی ہے، سرمہ لگاتے  رہنے  کی خواہش خاوند کے  ایک بار کے  ٹوکنے  پر تحت الشعور میں  بیٹھ جاتی ہے۔ شادی کے  بعد وہ بڑی شدت سے  محسوس کرتی ہے  کہ عورت شوہر کے  سامنے  بے  بس ہے۔ شوہر کی خواہش کے  سامنے  اس کی آرزو کی کوئی اہمیت نہیں  ہے، کیا صرف اس لیے  وہ سرمہ نہیں  لگا سکتی ہے  کہ اس کی شادی ہو چکی ہے اور وہ اب کسی کی ملکیت ہو گئی ہے؟ بظاہر اس کی قوت ارادی سلب ہو گئی ہے، لیکن تحت الشعور میں  وہی آرزو اپنی تو انائی لیے  موجود ہے۔ مختلف طریقے  سے  اس تو انائی کا اظہار ہوتا ہے۔ کبھی بیٹے  کی آنکھوں  میں  سرمہ لگا کر، کبھی خود اپنے  منھ پر کالک لگا کر  اور  کبھی گڑیا کی آنکھوں  میں  سرمہ لگا کر!
سرمے  سے  بھری آنکھیں  لیے  یہ گڑیا فہمیدہ ہی کا پیکر ہے، جو تحت الشعور سے  ابھرا ہے۔ سعادت حسن منٹو کا یہ امیج سرگوشیاں  کرتا رہے  گا۔ 
فہمیدہ کی ’’سائیکی‘‘  کی کیفیت  اور  اس کی نفسیات کی گہری پرچھائیں  باہر سرمہ بھری آنکھیں  لیے  ایک گڑیا کی صورت نمودار ہو گئی ہے!
٭٭٭


ممد بھائی

 ’’ممد بھائی‘‘  کا مرکزی کردار بھی اپنی نفسیات کے  ساتھ اجاگر ہوتا ہے۔ اس کی مونچھیں  اس کے  تحت الشعور میں  گڑی محسوس ہوتی ہیں، مونچھیں  نہیں  رہتیں  تو اس کا وجود ہی جیسے  ٹوٹ جاتا ہے۔ 
ممد بھائی رام پور کا رہنے  والا ہے، اول درجے  کا پھکیت، گتکے اور بنوٹ کے  فن میں  یکتا، عرب گلی میں  اس کی جانے  کتنی کہانیاں  مشہور ہیں۔ کہا جاتا ہے  کہ  اگر  بیس پچیس آدمی لاٹھیوں  کے  ساتھ اس پر ٹوٹ پڑیں  تو وہ صاف بچ کر نکل جائے۔ ایک منٹ کے  اندر اندر سب کو چت کر دے۔ ایسا چھری مار ہے  کہ بمبئی میں  اس کے  مقابلے  میں  کوئی نہیں  آ سکتا۔ ایسے  چھری مارتا ہے  کہ جس کے  چھری لگتی ہے  اسے  پتہ بھی نہیں  چلتا، سو قدم بغیر احساس کے  چلتا رہتا ہے اور آخر میں  ایک دم ڈھیر ہو جاتا ہے۔ یہ اس کے  ہاتھ کی صفائی ہے۔ تمام  علاقے  پر وہ چھایا ہوا، بہت بڑا دادا ہے۔ ان باتوں  کے  باوجود وہ کسی کی بہو بیٹی کی جانب آنکھ اٹھا کر نہیں  دیکھتا، لنگوٹ کا بہت پکا ہے۔ غریبوں  کے  دکھ میں  شریک رہتا ہے، عرب گلی ہی نہیں  آس پاس جتنی گلیاں  ہیں  ان میں  جتنی نادار عورتیں  ہیں  وہ سب ممد بھائی کو خوب جانتی ہیں  کیوں  کہ وہ اکثر ان کی مالی مدد کرتا رہتا ہے، اس کی آمدنی کے  کیا ذرائع ہیں  کوئی نہیں  جانتا۔ اچھا کھاتا پیتا شخص ہے۔ اس کے  پاس ایک چھوٹا سا تانگہ ہے  جس میں  بڑا تندرست ٹٹو جتا ہوتا ہے۔ اسے  خود چلاتا ہے۔ ساتھ دو تین شاگرد ہوتے  ہیں۔ بھنڈی بازار کا ایک چکر لگاتا ہے، کبھی کسی درگاہ پر جاتا ہے، کسی ایرانی ہوٹل میں  بیٹھ کر اپنے  شاگردوں  کے  ساتھ گتکے اور بنوٹ کی باتوں  میں  مصروف ہو جاتا ہے۔ 
مرواڑ کا ایک رقاص ہے۔ اسے  ہیضہ ہو جاتا ہے اور ممد بھائی فارس روڈ کے  تمام ڈاکٹروں  کو اس کے  پاس جمع کر دیتا ہے۔ ڈاکٹروں  سے  کہتا ہے  دیکھو  اگر  عاشق حسین رقاص کو کچھ ہو گیا تو میں  سب کا صفایا کر دوں  گا۔‘‘  حاجت مندوں  کے  لیے  ممد بھائی ایک فرشتہ ہے۔ 
ممد بھائی اپنے  نیفے  میں  ایک ایسا آبدار خنجر رکھتا ہے  جو استرے  کی طرح شیو بھی کر سکتا ہے اور یہ خنجر نیام میں  نہیں  ہوتا، کھُلا رہتا ہے، بالکل ننگا  اور  وہ بھی اس کے  پیٹ کے  ساتھ، اس کی نوک اتنی تیکھی ہے  کہ  اگر  باتیں  کرتے  ہوئے، جھکتے  ہوئے  اس سے  ذرا سی غلطی ہو جائے  تو ممد بھائی کا ایک دم کام تمام ہو جائے۔ 
ممد بھائی کی مونچھیں  سب کچھ ہیں۔  اگر  یہ مونچھیں  نہ ہوتیں  تو بہت ممکن ہے  وہ کچھ بھی نہ ہوتا۔ 
 ’’اس کی مونچھوں  ہی نے، ایسا معلوم ہوتا اس کے  سارے  وجود کو زندگی بخش رکھی ہے۔‘‘  
ممد بھائی دل کا اتنا کمزور ہے  کہ کسی کو انجکشن دیتے  ہوئے  بھی نہیں  دیکھ سکتا۔ لیکن خنجر تلوار کی باتیں  خوب کرتا ہے۔ 
 ’’بندوق پستول میں  کوئی مزا نہیں۔ انھیں  کوئی بچہ بھی چلا سکتا ہے۔ گھوڑا دبایا  اور  ٹھاہ... اس میں  کیا مزا ہے؟ یہ چیز.... . یہ چھری....  یہ چاقو.... . مزا آتا ہے۔ خدا کی قسم.... . یہ وہ ہے .... . تم کیا کہا کرتے  ہو؟ ہاں .... . آرٹ.... . ان میں  آرٹ آتا ہے  میری جان۔ جس کو چاقو یا چھری چلانے  کا آرٹ نہ آتا ہو وہ ایک دم کنڈم ہے۔ پستول کیا ہے، کھلونا ہے، جو نقصان پہنچا سکتی ہے  پر اس پر کیا لطف آتا ہے، کچھ بھی نہیں، تم یہ خنجر دیکھو.... . اس کی تیز دھار دیکھو‘‘  یہ کہتے  ہوئے  اس نے  انگوٹھے  پر لب لگایا  اور  اس کی دھار پر پھیرا ’’اس سے  کوئی دھماکہ نہیں  ہوتا، بس، یوں  پیٹ کے  اندر داخل کر دو، اس صفائی سے  کہ اس سالے  کو معلوم تک نہ ہو.... .‘‘  
کہا جاتا ہے  وہ دادا ہے، خطرناک غنڈہ لیکن اس کی غنڈہ گردی کا کوئی واقعہ سامنے  نہیں  آتا۔ صرف اس کی مونچھیں  ہیں  جو اس کو ہیبت ناک بنائے  ہوئے  ہیں، اس کی مونچھیں  دیکھ کر ہیبت طاری ہوتی ہے۔ وہ اپنی مونچھوں  سے  بے  حد پیار کرتا ہے، بچے  کی طرح ان کی پرورش کرتا ہے۔ 
 ’’اس کی مونچھوں  کا ایک ایک بال کھڑا ہے، جیسے  خارپشت کا، ہر روز اپنی مونچھوں  کو بالائی کھلاتا ہے۔ جب کھانا کھاتا ہے  تو سالن بھری انگلیوں  سے  اپنی مونچھیں  ضرور مروڑتا ہے  کہ بزرگوں  کے  کہنے  کے  مطابق یوں  بالوں  میں  طاقت آتی ہے۔‘‘  
دراصل مونچھوں  ہی کا نام ممد بھائی ہے۔ دادا کہا جاتا ہے  لیکن یہ ہے  سب کا ہمدرد، تمام رنڈیاں  اسے  اپنا پیر مانتی ہیں، کسی طوائف سے  اس کا تعلق نہیں  ہے۔ لیکن سب کی مدد   کرتا ہے۔ 
عرب گلی میں  ایک عورت رہتی ہے  شیریں  بائی، اس کی ایک جوان لڑکی ہے۔ اسے  ایک شخص نے  برباد کر دیا، اس کی عزت لوٹی، شیریں  بائی ممد بھائی سے  شکایت کرتی ہے۔ ممد بھائی اس بڑھیا کو ایک موٹی سی گالی دے  کر پوچھتا ہے  ’’تم چاہتی کیا ہو؟‘‘   شیریں  بائی کہتی ہے  ’’میں  چاہتی ہوں  کہ تم اس حرامزادے  کا پیٹ چاک کر دو۔‘‘  
ممد بھائی اس شخص کا کام تمام کر دیتا  ہے  کہ جس نے  اس عورت کی لڑکی کی عصمت دری کی تھی۔ 
ممد بھائی گرفتار ہو جاتا ہے، لیکن اس نے  یہ کام اتنی ہوشیاری  اور  چابکدستی سے  کیا ہے  کہ اس کے  خلاف کوئی شہادت نہیں  ملتی۔ ضمانت پر رہا ہو جاتا ہے، جانے  کیوں  اس کی مونچھیں  جو خوفناک طور پر اوپر کواٹھی ہوئی تھیں  اب کسی قدر جھکی ہوئی لگ رہی ہیں۔ کہتا ہے:
 ’’مجھے  اس بات کا افسوس ہے  کہ سالا دیر سے  مرا، چھری مار نے  میں  مجھ سے  غلطی ہو گئی، ہاتھ ٹیڑھا پڑا لیکن وہ بھی اس سالے  کا قصور تھا، ایک دم مڑ گیا اس وجہ سے  سارا معاملہ کنڈم ہو گیا، لیکن مرگیا۔ ذرا تکلیف کے  ساتھ جس کا مجھے  افسوس ہے۔‘‘  
مقدمہ چلتا ہے۔ وہ سوچتا ہے  اس کی مونچھوں  نے  قتل کیا ہے  یا اس نے، لیکن کسی      نتیجے  پر پہنچ نہیں  پاتا ہے۔ اپنا خنجر جو پہلی بار خون آشنا ہوا ہے، باہر گلی میں  پھینک دیتا ہے۔       وہ یہ مشورہ مان لیتا ہے  کہ اپنی مونچھیں  منڈوا دے  اس لیے  کہ مجسٹریٹ پر مونچھوں  کا اثر ہو گا   تو بس یہی کہ ممد بھائی بڑا غنڈہ ہے، جو کچھ ہو گا تمہارے  خلاف نہیں  مونچھوں  کے  خلاف ہو گا۔ 
 اور  ممد بھائی اپنی مونچھیں  منڈوا دیتا ہے۔ عدالت میں  مونچھوں  کے  بغیر پیش ہوتا ہے، چوں  کہ کوئی شہادت موجود ہے  اس لیے  مجسٹریٹ اس کو خطرناک غنڈہ قرار دے  کر صوبہ بدر کر دینے  کا حکم دیتا ہے۔ 
ممد بھائی اب ایک انتہائی اداس  اور  مغموم شخص نظر آتا ہے، اپنی انگلیاں  بار بار بالائی ہونٹ کی جانب بڑھاتا ہے  مگر وہاں  مونچھیں  نہیں  ہیں۔ ایک موٹی سی گالی دے  کر کہتا ہے:
 ’’سالا اب ممد بھائی ہی نہیں  رہا۔ سالا اپن کو یہ غم نہیں  یہاں  رہیں  یا کسی  اور  جگہ رہیں، یہ سالا مونچھیں  کیوں  منڈوائیں۔‘‘  
 ’’یہ بے  وقوفی تو ہم نے  خود کی، آج تک کسی سے  نہ ڈرا تھا، سالا اپنی مونچھوں  سے        ڈر گیا۔‘‘  
یہ کہہ کر ممد بھائی دو ہتڑاپنے  منھ پر مارتا ہے  ’’ممد بھائی لعنت ہے  تجھ پر، سالا اپنی مونچھوں  سے  ڈر گیا۔‘‘  
اس کی آنکھوں  میں  آنسو آ جاتے  ہیں  جو مونچھوں  کے  بغیر چہرے  پر کچھ عجیب سے  دکھائی دیتے  ہیں۔ 
ممد بھائی اپنی مونچھوں  کے  ساتھ ایک ’’ماسک (Mask) ہے۔ اس کی غنڈہ گردی کی کہانیاں  تو مشہور ہیں  لیکن سچائی کا کسی کو پتہ نہیں  ہے۔ مونچھوں  والا ممد بھائی ایک آسیب کی طرح پورے  علاقے  پر چھایا ہوا ہے۔ سب سے  پیار کا رشتہ قائم کیے  ہوئے  ہے، سب کی مدد کرتا ہے۔ سب اس سے  ڈرتے  بھی ہیں۔ اس کی ایک دھونس جمی ہوئی ہے، اپنی پرچھائیں  کو ایک آسیب بنا کر پورے  وجود پر مسلط کر چکا ہے، اس لیے  ایک عورت کی شکایت پر قتل کر دیتا ہے۔ سمجھتا ہے  اس نے  انصاف کیا ہے، درست کام کیا ہے، اس شخص نے  ایک لڑکی کی عصمت دری کیوں  کی، مونچھوں  کی ہتک ہوتی  اگر  وہ اس شخص کا قتل نہ کرتا۔ 
ممد بھائی بھی سعادت حسن منٹو کا ایک یادگار کردار ہے۔ اس کی مونچھیں  اس کے  تحت الشعور میں  گڑی ہوتی ہیں  لیکن جب یہ مونچھیں  موجود نہیں  رہیں  تو پورے  وجود کا ’’ماسک‘‘  (Mask) اتر جاتا ہے، ایک دوسری شخصیت سامنے  آ جاتی ہے۔ اب مونچھوں  کے  بغیر وہ چاہے  بھی           تو اچھے  کام نہیں  کر سکتا جو مونچھوں  کی نمائش کے  ساتھ کرتا رہا ہے۔ آخر میں  جب وہ خود کو کوستا ہے اور کوستے  کوستے  اس کی آنکھوں  میں  آنسو آ جاتے  ہیں  تو ایک وجود کا المیہ شدت سے  متاثر کرتا ہے۔ 
یہ بتانا آسان نہیں  ہے  کہ ممد بھائی مونچھوں  کے  ساتھ خوفناک  اور  دہشت ناک (Horrible) نظر آتا ہے  یا مونچھوں  کے  بغیر؟ جب مونچھیں  تھیں  تو پورا علاقہ اس کے  قبضے  میں  تھا،  اور  اب جب مونچھیں  نہیں  ہیں           تو وہ کسی بھی مقام پر زندگی کے  اوپر سے  گزر نہ سکے  گا، زندگی ہی اس کے  اوپر سے  گزرتی         رہے  گی۔ 
٭٭٭



سیکس

 ’’اردو فکشن‘‘  میں  سعادت حسن منٹو ایک حیرت انگیز، انوکھا  اور  خوشگوار حادثہ ہیں۔ ادبیات کی تاریخ میں  ایسے  حادثے  بہت کم ہوتے  ہیں اور جب ہوتے  ہیں  تو ’’وژن‘‘  تبدیل ہو جاتا ہے، اس لیے  کہ زندگی کی کوکھ سے  گہرے  رشتے  کی وجہ سے  فن کا اسلوب بدل جاتا ہے۔ 
بڑے  تخلیقی فنکار اپنے  عہدکی شناخت بن جاتے  ہیں۔ سعادت حسن منٹو اپنے  عہد کی شناخت ہی تو ہیں  کہ جنہوں  نے  جمالیاتی  اور  فنی تناظر میں  اپنے  تخلیقی رویے  سے  ایک ایسے  منظر نامے  کی تخلیق کی کہ جس سے  ایک جانب زندگی کے  تضادات کی معنی خیز تصویریں  خلق ہوئیں اور دوسری جانب داخلی تصادم  اور  نفسیاتی پیچیدگیوں  کا سچا احساس ملا، ایک جانب احساس  اور  جذبے  کی گہرائیوں .... .  اور  ذہن کی کشادگی کے  ساتھ متضاد  اور  متصادم زندگی کا عرفان حاصل ہوا۔ 
افریقی ساحر نے  جب الہ دین کو تاریک کنویں  میں  اتار دیا تھا تو ساحر کی دی ہوئی انگوٹھی کسی سخت شئے  سے  رگڑ کھا گئی تھی  اور  ’’جن‘‘  سامنے  آ گیا تھا، اسی کی مدد سے  الہ دین چراغ لے  کر آنکھ جھپکتے  ہی اپنے  گھر پہنچ گیا تھا۔ 
زمانہ بھی ساحر ہوتا ہے  جو اپنی انگوٹھی دیتا رہتا ہے، فنکار کے  تخلیقی ’’وژن‘‘  کا ہی کرشمہ ہوتا ہے  جو رگڑ ہو جاتی ہے، اکثر فنکار کو بھی اس کی خبر نہیں  ہوتی کہ یہ کیسے  ہو گیا! جب ایسا ہو جاتا ہے  کہ تخیلی فکر کا جن فنکار کے  وجود کا حصہ بن جاتا ہے، دونوں  کو ایک دوسرے  سے  علیحدہ کر کے  دیکھنا ممکن ہی نہیں  ہوتا۔ غالب  اور  سعادت حسن منٹو اس کی عمدہ مثالیں  ہیں۔ 
یہ حیرت انگیز، انوکھا  اور  خوشگوار حادثہ اس وقت ہوتا ہے  جب تخلیقی فنکار، تخلیقی عمل کے  نقطۂ عروج پر ہوتا ہے اور اس کے  بعد ہی فنکار اپنے  پورے  وجود  اور  اپنے  تجربوں  کے  ساتھ حواس پر طاری ہونے  لگتا ہے، زندگی کی چھوٹی چھوٹی باتیں  معمولی معمولی باتیں  نئے  پراسرار زاویوں  میں  ابھر نے  لگتی ہیں۔ تحیر پیدا ہوتا ہے اور ہم چونک جاتے  ہیں۔ 
سعادت حسن منٹو نے  ’’ساحر زمانے‘‘  کی انگوٹھی سے  وقت کا وہ چراغ حاصل کر لیا تھا کہ جسے  انھوں  نے  مرتے  دم تک نہیں  چھوڑا۔ وجود کا ’’دیو‘‘  بیدار ہوا تو اس چراغ کی روشنی کے  جانے  کتنے  رنگوں  کو دیکھا  اور  محسوس کیا  اور  ہر رنگ میں  اپنے  تخلیقی وژن سے  سماجی، تہذیبی  اور  نفسیاتی عوامل کا قصہ پڑھا، ہر قصے  میں  ایک ایسی جہت کی دریافت کی کہ قاری نے  اس کے  ساتھ ایک نئے  مخفی امکان کا عرفان حاصل کیا۔ اپنے  افسانوی ادب کی تاریخ میں  ایسی ساحری یا جادوگری کی مثال کہاں  ملتی ہے!!
سعادت حسن منٹو اردو فکشن میں  ایک ’’فینومینن‘‘  (Phenomenon) ہیں۔ یہی وجہ ہے  کہ میں  نے  انھیں  اردو فکشن کی آبرو کہا ہے۔ 
وہ تجربوں  کے  ’’رسوں‘‘  کے  فنکار ہیں  جو ’’آنند‘‘   اور  جمالیاتی سرور و انبساط عطا کرتے  ہوئے  ایک ’’وژن‘‘  بخش دیتے  ہیں۔ جنس  اور  جنسی مسائل سے  دلچسپی لیتے  ہوئے  بھی اپنی تیز گہری نظر  اور  ’’وژن‘‘  کا گہرا احساس عطا کرتے  ہیں۔ 
سیکس (sex) الوہی تخلیقی تو انائی ہے، اس سے  انسان کی صفات نے  جنم لیا ہے۔ عورت  اور  مرد دونوں  اس کے  پیکر ہیں، سیکس، زندگی کے  داخلی اسرار کا نام ہے۔ پرانے  مندروں  میں  ایسے  شہوت انگیز پیکروں  کی کمی نہیں  ہے  جو اپنے  آہنگ کا احساس دیتے  ہیں۔ میتھن کے  مجسمے اور ان کی تصویریں  ہیجان انگیز ہیں اور اکثر کارنامے  فنکاری کے  عمدہ نمونے  ہیں۔ ایہولے  کے  دروازوں  پر جو نقاشی ہے  وہ عریاں  پیکروں  کے  جمال کو حد درجہ محسوس بناتی ہے۔ اسی طرح بھونیشور کے  پاراسور میشور مندر میں  میتھن کے  حسن کی جلوہ گری ہے، عورت  اور  مرد کے  جنسی جذبوں اور کیفیتوں  کی ہم آہنگی آرٹ کا ایک دلفریب نمونہ ہے۔ ہندوستان کے  مندروں  میں  جنسی موضوعات لیے  پیکر  اور  جنسی عوامل میں  مصروف دیوی دیوتا، عورت  اور  مرد متوسط دور ہی میں  نظر نہیں  آتے، یہ صرف کھجوراہو  اور  کونارک میں  نہیں  ہیں  بلکہ یہ ہندوستان کے  مندروں  کی روایات  اور  تاریخ میں  نمایاں  حیثیت رکھتے  ہیں، مذاہب  اور  جنسی جذبات کی ہم آہنگی نے  فنکاروں  کی تخلیقی صلاحیتوں  کو شدت سے  ابھارا، گجرات، راجستھان  اور  پنجاب میں  پتھروں  پر کئی ایسی تصویریں  ملتی ہیں۔ ’’مہاناگنی‘‘  منفرد خوبصورت دیوی ہے  جو مہاناگ کو دبوچ لیتی ہے اور جنسی عمل میں  مصروف ہو جاتی ہے، اس کا نام بعض منتروں  میں  بھی شامل ہے۔ یہ وہ منتر ہیں  جو نئے  شادی شدہ جوڑوں  کے  لیے  دعاؤں  میں  شامل ہوتے  ہیں۔ مہاناگنی جنسی آرزومندی کی علامت ہے  جو ہر وقت سیکس کے  نشہ میں  جھومتی رہتی ہے، پھل  اور  اناج کی رکھوالی کرتی ہے، اناج  اور  پھل لٹاتی ہے۔ آسمان (جنت)  اور  ’’زمین‘  ( ’’یورانس‘‘  Uranus  اور  ’’گی یا‘‘  (Gea   دونوں  کی ہم آہنگی  اور  کبھی ختم نہ ہونے  والی جنسی ہم آہنگی نے  سیکس کی قدر و قیمت کا احساس  اور  گہرا کیا۔ ’’تانتر‘‘  کہتا ہے  ’’سیکس‘‘  سے  بڑی بنیادی سچائی  اور  کوئی نہیں  ہے۔ چین، ویدی ہندوستان، یونان  اور  نیوزی لینڈ کی تہذیبوں  کے  پس منظر میں  یہ تصور موجود ہے  کہ جب آسمان سے  بارش ہوتی ہے  تو زمین طرح طرح کے  پھل پھول دیتی ہے۔ آسمان باپ ہے  کہ جس کے  قطرے  دھرتی ماں  کے  اندر پہنچتے  ہیں اور پھر پھل جنم لیتے  ہیں۔ نئی ڈالیاں  جنم  لیتی ہیں، سیکس انسانی تجربے  کی ایک بڑی بنیادی سچائی ہے، انسان کے  گہرے  جذبوں اور مجموعی طور پر پوری زندگی کا سرچشمہ ہے، جنسی ملاپ  اور  جنسی عمل کا انبساط، آنند سے  آشنا کرتا ہے  کہ جس کی افضل  اور  ارفع سطح تک بہت کم لوگ پہنچ پاتے  ہیں، جنسی عمل ہی میں  جسم کا سارا جمال  اور  ذہن کی رفعت  اور  بلندی  اور  اس کا وقار سب مختلف رنگوں  کے  ساتھ نمایاں  ہونے  لگتے  ہیں۔ کئی سوچنے  والوں  نے  جنسی عمل کو ایک انتہائی پراسرار عبادت سے  تعبیر کیا ہے۔ 
قدیم تبت میں  یہ عقیدہ رہا ہے  کہ ’’کن.... . تو.... . رینگ.... . پو‘‘  خالق کائنات ہے، کائنات کی تخلیق اس طرح ہوئی کہ ’’ابدی نسوانی اصول‘‘   ’’یوم.... . کی.... . لونگ.... . مو‘‘  اس کے  قریب ہوا  اور  ایک انتہائی خوبصورت عورت سامنے  آ گئی پھر دونوں  جنسی عمل میں  مصروف ہوئے اور اس عمل کی لذتوں  کے  احساس نے  کائنات کی تخلیق کی! پرانوں  کے  مطابق تخلیقی عمل میں  عظیم روح نے  خود کو دو حصوں  میں  تقسیم کر لیا، دائیں  جانب مردانہ اصول تھا  اور  بائیں  جانب نسوانی اصول! نسوانی اصول پرا کرتی ہے، یہ مایا ہے  جو امر ہے، لازوال ہے  ابدی ہے! تنہائی کے  احساس نے  تخلیق پر اکسایا، اسی احساس نے  ’’تخلیق‘‘  کا تجربہ بخشا، خواہش ہوئی کوئی  اور  بھی ہو  اور  اسی وقت جسم دو حصوں  میں  منقسم ہو گیا، ایک مرد، ایک عورت، دونوں  ایک دوسرے  میں  جذب ہوئے اور انسان کی پیدائش ہوئی۔ قدیم سوچنے  والوں  کو اس بات کا یقین رہا ہے  کہ زندگی کی ابتداء  اور  کائنات کے  توازن کا انحصار سیکس کے  اسرار پر ہے۔ 
قدیم ہندوستان میں  مباشرت سے  پہلے  جب عورتیں  تیار ہوتی تھیں  تو عموماً دارچینی، پودینہ، جنگلی صعتری (thyme)  اور  چکوترے  (Cifronea) وغیرہ کی خوشبو بدن پر لگاتی تھیں۔ جنسی عمل میں  ان خوشبوؤں  میں  گم ہو کر مردوں  کا تاثر یہ رہا کہ شراب سے  زیادہ نشہ ہے! بعض سنسکرت فنکاروں  نے  مباشرت کے  لمحوں  میں  عورت کے  بدن کی خوشبو کو عموماً نئے  نکلتے  ہوئے  پھولوں  سے  تعبیر کیا ہے۔ ’’جنسی متھن‘‘  میں  کبھی خاکی خوشبو آتی ہے اور کبھی خوشبودار جنگلی پھولوں  کی پتیوں  کی، اپنی پسندیدہ خوشبو بھی جنسی عمل کے  لمحوں  میں  حواس کے  ذریعہ عورت کے  بدن کی خوشبو بن جاتی ہے۔ یہ ویدی رشی منیوں  کے  ’’وژن‘‘  کا کرشمہ ہے  کہ ’’متھن‘‘  کا ایک ابتدائی دلفریب تصور پیدا ہوا، ’’رشی درشن‘‘  کے  مطابق کائنات میں  آگ  اور  پانی ہی بنیادی قوتیں  ہیں، دونوں  تو انائی کی جنسی ہم آہنگی ہی سے  کائنات میں  سب کچھ ہے،     حرکت، زندگی، رنگ، خوشبو، روشنی! آگ تین سطحوں  پر ہے۔ آسمان کی سطح پر، آسمان  اور  زمین            کے  درمیان  اور  زمین کی سطح پر! یہ مردانہ اصول ہے۔ اسی طرح پانی تین سطحوں پر ہے، اس     کی سطحیں  بھی یہی ہیں۔ یہ نسوانی اصول ہے۔ جنسی ملاپ کے  اس تصور نے  کئی علامتیں         خلق کیں۔ 
 ’’رگ وید‘‘  میں  ’’آہاناس‘‘  (a'hanas) کی اصطلاح کی وضاحت اس طرح کی گئی ہے:
 ’’سوم (رس) بارش کے  ساتھ دھرتی پر آتا ہے 
پھر بیل (Creeper) میں  داخل ہوتا ہے 
بیل میں  دودھ  اور  اس کا رس بھر جاتا ہے!
								(رگ وید۱۱۔ ۱۳۔ ۱)
یہ سوم رس  اور  بیل کا جنسی عمل ہے، دودھ  اور  اس کے  رس سے  ’’رس‘‘  کی تخلیق کا سلسلہ جاری رہتا ہے۔ 
ہندوستان میں  یہ عقیدہ بھی رہا ہے  کہ پہلی عبادت زندگی کی طاقت یا تو انائی کی ہونی چاہیے اور عورت ہی یہ طاقت یا انرجی ہے۔ 
ہندوستان میں  ایک عقیدہ یہ بھی رہا ہے  کہ فطرت کا نسوانی اصول افضل ہے۔  اگر  یہ مان بھی لیں  کہ مرد پہلی تخلیق ہے اور عورت کی تخلیق بعد میں  ہوئی تو اس سچائی سے  انکار نہیں  کیا جا سکتا کہ مرد کی تخلیق میں  نسوانی اصول ہی کا تحرک بنیادی تحرک ہے، ہم جسے  ’’کالیکا‘‘  کہتے  ہیں، وہ ایک زبردست ’’انرجی‘‘  ہے۔ اس کی صورت نہیں  ہے، اسی نے  تخلیق کی ابتداء کی۔ 
۹۰۰ء سے  مندر آرٹ پر جنسی علامتیں  حاوی نظر آتی ہیں، جنسی لذت، مسرت  اور  آسودگی پاتے  ہوئے  پیکر بڑی تیزی سے  نمایاں  ہونے  لگے، ’’میتھن‘‘  مندر کے  آرٹ کا ایک مرکزی موضوع بن گیا۔ جنسی موضوعات  اور  جنس کے  موقف کی جیسے  ایک تحریک چلی ہو۔ پرانوں  کے  تصورات میں  تانتر کی تیز لہریں  داخل ہونے  لگیں۔ ’’کام کلانیتر‘‘  جو سیکس کی نمائندگی کرتا ہے، کافی نہ رہا۔ اس کے  ساتھ جنسی عمل میں  مصروف عورت  اور  مرد نظر آنے  لگے، جنسی لذت  اور  آسودگی پانے  کے  جانے  کتنے  لمحوں  کو گرفت میں  لے  لیا گیا۔ 
اسطور کے  مطابق جب سمندر خود میں  غرق تھا، اننت ناگ کے  اندر وشنو  اور  ارویشی کا ڈراما اسٹیج ہوا۔ وشنو نے  آم کے  میٹھے  رس سے  اپنی جانگھ پر ایک حسینہ کی تصویر بنائی  اور  دیکھتے  ہی دیکھتے  وہ ایک دلفریب  اور  انتہائی حسین دوشیزہ کی صورت اختیار کربیٹھی، اسے  ارویشی کا نام دیا گیا یعنی جو جانگھ میں  رچی بسی ہو۔ اس تمثیل میں  مرد کی جانگھ  اور  آم کا رس  اور  عورت کی تخلیق توجہ طلب ہیں۔ 
ہندوستانی ثقافت میں  سیکس کی نمائندگی کی کوئی فلسفیانہ بنیاد نہیں  تھی، مذہبی فنون نے  سیکس کو اپنایا تو اس کی سب سے  بڑی وجہ یہ رہی کہ قدیم  اور  قدیم تر سماج میں  سیکس ایک اہم ثقافتی عنصر کی طرح متحرک رہا ہے، مذہبی فنون نے  اسے  اپنی مقبول  اور  ہردلعزیز روایتوں  سے  حاصل کیا  اور  مذہبی ماحول کو پرکشش  اور  لذت آمیز بنانے  میں  اس سے  مدد لی، مندروں  کو اس کی علامتوں  سے  سجایا  اور  اس کے  موتف (motifs) استعمال کیے، تانتر نے  تو اس کی فلسفیانہ  اور  مذہبی بنیادیں  قائم کر دیں۔ 
 ’’سیکس‘‘  مذاہب عالم کا ایک بڑا مسئلہ رہا ہے  لیکن فنون لطیفہ نے  اسے  جمالیاتی انبساط  اور  جمالیاتی آسودگی کا سب سے  بڑا ذریعہ تصور کیا۔ فنون لطیفہ جبلتوں  کی عظمت کا احترام کرتا ہے، لہٰذا دنیا کے  فنون میں  ’’سیکس‘‘   اور  اس کی جبلت کی اہمیت بڑھی، کچھ اس طرح کہ یہ موضوع  اور  اسلوب دونوں  کی تخلیق کا سرچشمہ بن گیا۔ 
مغربی دکن کے  غاروں  کے  اندر جو مندر ہیں  ان میں  شہوت انگیز پیکر آزادی کا ایک انتہائی رومانی احساس بخشتے  ہیں۔ اس سلسلے  میں  کارلے  کا مندر جنسی آزادی  اور  سرمستی کو نمایاں  طور پر اجاگر کرتا ہے۔ یہ پیکر احساس دیتے  ہیں  کہ دھرم،  محبت  اور  پیار  اور  جنسی ہم آہنگی کا فن ہے، ’’سیکس‘‘  سے   محبت کی ابتداء ہوتی ہے۔ 
شکتی شیو کی قوت یا ’’انرجی‘‘  ہے  جو مختلف صورتوں  میں  جلوہ گر ہوتی ہے۔ پاروتی، درگا، میناکشی، کالی، مہاکالی  اور  بھوانی وغیرہ سب شکتی کی مختلف صورتیں  ہیں، اوم، مرد  اور  عورت یا شیو  اور  شکتی کے  ملاپ  اور  وحدت کی مابعد الطبعیاتی علامت ہے، اسی سے  کائنات کے  رموز و اسرار کی معنویت اجاگر ہوتی ہے۔ ’’اوم منی پدم ہم‘‘   ’’منی‘‘  جوہر یا لنگم کا اشارہ ہے، ’’پدم‘‘  مقدم کنول یعنی یونی ہے اور ’’ہم‘‘  وہ عظیم تر آہنگ ہے  جو اپنی بے  پناہ قوتوں  سے  عظیم تر رحمتوں اور بے  پناہ مسرتوں  سے  رشتہ قائم کرتا ہے۔ 
حساس فنکاروں  کا یہ عقیدہ رہا ہے  کہ ہر عورت کی اپنی خوشبو ہوتی ہے، خوشبو کا رشتہ قائم ہو جائے  تو سچی جنسی تسکین حاصل ہوتی ہے۔ نیز سچا انبساط ملتا ہے، جو عورتیں  جسم پر خوشبوؤں  کا استعمال نہیں  کرتیں  ان کے  بدن سے  مٹی کی سوندھی سوندھی وہ خوشبو ملتی ہے  جو آدم کو حوا سے  ملی ہو گی۔ مٹی کی یہ سوندھی سوندھی خوشبو عورت کے  ہر عضو پر ہونٹوں  کو رکھ دینے  پر مجبور کر دیتی ہے، یہ خوشبو جادو ہے، جہاں  ہونٹ رکھئے  وہی خوشبو ملے  کہ جس سے  احساس و شعور کی بے  قراری بڑھ جائے اور پھر محسوس ہو جیسے  اس خوشبو نے  اپنی گرفت میں  لے  لیا ہے۔ وہ عورت کہ جس نے  حضرت سلیمان کو چوم کر یہ کہا تھا میرا بستر دارچینی کی خوشبو سے  معطر ہے اور میرے  بدن کی فطری خوشبو کستوری جیسی ہے، آپ آ جائیے۔ ہم دونوں  رات بھر ایک دوسرے  میں  جذب رہیں، وہ عورت ایسے  گہرے  جنگل کی ہو گی کہ جہاں  پھولوں  کے  رنگ انتہائی تیز  اور  شوخ ہوں  گے، جہاں  کے  پھل رسوں  سے  بھرے  ہوں  گے، جہاں  کی مرچیں  حد درجہ تیز ہوں  گی  اور  جہاں  جسم آزاد ہو گا! ایسی عورت کا تجربہ پوری زندگی کے  حسن و جمال، نرمی  اور  گرمی  اور  پوری زندگی کی جنسی آسودگی کے  تجربوں  کے  رس کا استعارہ ہے۔ عورت کے  جسم کی خوشبو  اگر  اس طرح ملے  کہ لوبان کی خوشبو وجود میں  جذب ہونے  لگے، دارچینی کی مہک کا احساس کو گرفت میں  لینے  لگے  تو ٹپکتا ہوا تجربوں  کا رس کتنا شیریں  ہو گا! کون جانے  بعض مجسمہ سازوں اور سنگ تراشوں  نے  عورتوں  کے  جو بعض انتہائی خوبصورت پیکر بنائے  ہیں  ایسی ہی خوشبوؤں  سے  آشنا ہوں!
ہندوستانی جمالیات کا ایک بنیادی رجحان یہ رہا ہے، مسرت  اور  غم  اور  ان ہی سے  جب زندگی عبارت ہے  تو دھرم کو خوشگوار، پرکشش، لذت بھرا کیوں  نہ بنائیں۔ تانتر نے  اس طرح مدد کی کہ پرا کرتی  اور  پرش دونوں  کو خالق کے  وجود کا حصہ بتایا  اور  کہا ان کے  ذریعہ جنسی زندگی کے  دلفریب اسرار کو پانے  کی کوشش کرو۔ 
جن لوگوں  نے  کالی داس کی مشہور تصنیف ’’میگھ دوت‘‘  کا مطالعہ کیا ہو گا انھوں  نے  بڑی شدت سے  محسوس کیا ہو گا کہ کالی داس نے  ’’سیکس‘‘  سے  کتنی گہری دلچسپی لی ہے، میگھ یاکشا کا دوت (سفیر) بن کر جاتا ہے، عشق کا پیغام لیے، رام گری پہاڑی سے  شمال میں  یا کشاؤں  کی آبادی تک.... .  اور  راستے  بھر مختلف علاقوں  کی مختلف عورتوں  کی جنسی زندگی کو دیکھتا جاتا ہے، جانے  کتنے  مناظر سامنے  آتے  ہیں۔ جنسی عمل میں  ہر علاقے  کی عورت اپنا مختلف انداز رکھتی ہے!
معروف سنسکرت شاعر بلہن سے  منسوب جو پچاس اشعار ہیں  (Chaura panchasika) ان میں  عورت  اور  مرد کی جسمانی  محبت کی تفصیل ہے، کہا جاتا ہے  ہر لمحہ کی حرکت کا لذت آمیز ذکر ہے، موضوع یہ ہے  کہ شاعر کو پھانسی پر چڑھا دینے  کا حکم ہوا ہے اور وہ اپنی محبوبہ کو یاد کر رہا ہے، مباشرت سے  پہلے اور مباشرت کے  تمام لمحوں  کو اس شدت سے  محسوس کر رہا ہے  کہ پھانسی کی سزا  اور  پھانسی پر چڑھنے  کا تصور ہی گم ہو جاتا ہے!
بوسہ  اور  ہونٹوں، گالوں اور پستانوں  پر دانتوں  کے  نشانات سنسکرت فنکاروں  کے  لیے  پرکشش رہے  ہیں، کالی داس نے  ’’کمار سمبھو‘‘  میں  اوما کے  سرخ ہونٹوں  پر شیو کے  دانتوں  کے  دباؤ کا ذکر لطف لے  کرکیا ہے۔ کہا ہے  شیو نے  اوما کے  سرخ ہونٹوں  کو دانتوں  سے  کاٹ لیا  اور  اس سے  اوما کو لذت آمیز چبھن کا احساس ہوا۔ شیو کے  سر پر جو چاند تھا اس کی کرنیں  ان ہونٹوں  پر پڑیں  تو تکلیف کی لذت  اور  بڑھ گئی۔ ’’ریتو سمہار‘‘  میں  نوجوان لڑکیاں  جاڑے  کی صبح اٹھ کر اپنے  جسم  اور  خصوصاً اپنے  پستانوں اور سر پستان پر تیز ناخنوں اور دانتوں  کے  نشانات دیکھتی ہیں اور مسکراتی ہیں۔ یہ دو تصویریں  دیکھئے:
.... .	 ’’دنتی نے  پوچھا۔ صبح مجھے  لباس کس نے  پہنایا، رات تو میں  ننگی ہی سو گئی تھی، ازاربند کس نے  کسا؟ میرے  جسم پر تو کچھ بھی نہ تھا،  اور  سہیلیاں  کھلکھلا کر ہنس پڑیں۔‘‘  (امارو کے  ایک سنسکرت ڈرامے  سے )
.... .	 ’’اوما نے  شیو کا وہ ہاتھ تھام لیا جو ناف کے  نیچے  بڑھ رہا تھا!‘‘    (کمار سمبھو.... . کالی داس)
.... .	 ’’شیو کے  بستر پر پاروتی کے  پاؤں  کے  نشان تھے، کم کم ان کی آنکھوں  میں  کھپ کر رہ گیا!‘‘          (کمار سمبھو)
.... .	میں  نے  اپنی بیوی کے  ساتھ مباشرت شروع کی تو ختم ہی نہ ہوئی، جانے  کتنے  یگ بیت گئے۔‘‘ (میگھ دوت/یاکشا)
مجسمہ سازوں  کی نگاہوں  سے  ہونٹوں، گالوں اور چھاتیوں  پر دانتوں  کے  نشانات چھپ نہ سکے، بعض مجسموں  میں  نشانات ملتے  ہیں، جنوبی ہند کے  بعض مندروں  کے  پیکر، یہ نشانات لیے  ہوئے  ہیں۔ بوسہ سنسکرت فنکاروں اور مجسمہ سازوں  کا محبوب موضوع رہا ہے۔ ’’آلنگن‘‘  کے  ساتھ ہی ’’چمبن‘‘  کا تصور وابستہ رہا ہے۔ سنسکرت ڈراموں  میں  راجا  اور  خوبصورت لڑکیوں  کے  بوسوں  کا ذکر ملتا ہے۔ ایک جگہ لکھا ہے  ’’راجا نے  ان خوبصورت چہروں  کو پی لیا!‘‘  دوسری جگہ کہا گیا ہے  ’’میں  اس کے  ہونٹوں  کا رس اسی طرح پیتا ہوں  کہ جس طرح شہد کی مکھی کنول کا رس پیتی ہے!‘‘  
 ’’سواستیکا‘‘  خالق کائنات کی عبادت کی ایک قدیم ترین علامت ہے۔ تانتر نے  ہندوستانی سواستیکا کو ’’بھوگ‘‘   اور  ’’یوگ‘‘  کی آمیزش  اور  ہم آہنگی کی علامت بنا کر نیک فال  اور  نیک شگون کا اشارہ بنا دیا۔ پھر یہ ’’سیکس انرجی‘‘  یا جنسی تو انائی کا پیکر بن گیا۔ سواستیکا میں  تین خصوصیتیں  شامل ہوئیں، پاکیزگی، سچائی  اور  انصاف! پھر اس میں  نسوانی اصول بھی شامل ہو گیا۔ 
جن لوگوں  نے  ’’للت راگنی‘‘  کی تصویریں  دیکھی ہوں  گی انھیں  عاشق  اور  محبوب کی گرم  اور  انتہائی خوبصورت  اور  لطیف رات کا احساس ملا ہو گا۔ بعض تصویروں  میں  وصل کے  بعد کا منظر ہے، صبح ہو گئی ہے، جنسی تسکین حاصل ہو چکی ہے، عاشق واپس جا رہا ہے اور محبوب گہری نیند میں  ہے۔ دونوں  کے  چہروں  پر آنند پالینے  کا تاثر ہے۔ 
 ’’مدھیامدی راگنی‘‘   اور  ’’سری راگ‘‘  کی چند تصویریں  ’’سیکس‘‘  کو اس حد تک محسوس بنا دیتی ہیں  کہ لگتا ہے  یہ اپنے  تجربے  ہیں، وہاں  ہم ہیں اور کوئی نہیں۔ ’’سری راگ‘‘  میں  بہتی ندی پر ایک کشتی ہے  جو سر اٹائے  سانپوں  کی گرفت میں  ہے۔ کشتی پر مرد  اور  عورت کا ملاپ لذت بخش ہے، سانپ ’’سیکس‘‘  کی علامت ہیں اور ندی، جذبے اور پہچان کا اشارہ۔ ’’مدھیامدی راگنی‘‘  میں  شیو  اور  پاروتی والہانہ انداز میں  ایک دوسرے  سے  چپکے  ہوئے  ہیں۔ لذت کا تاثر پاروتی کے  چہرے  پر ہے!
ہندوستانی تفکر میں  یہ بات بہت اہم ہے  کہ انسان کا جسم کائنات ہے اور اس کی تمام خصوصیات  اور  اس کے  تمام حسن  اور  جلوؤں  کو لیے  ہوئے  ہے۔ شیو  اور  شکتی دو ابدی حقیقتیں  ہیں  جو انسان کے  جسم کے  اندر ہیں، ہر مرد کے  اندر عورت ہے اور ہر عورت کے  اندر مرد، یہ دونوں  حقیقتیں  ایک دوسرے  سے  اس وقت ملتی ہیں  جب یوگ سے  انھیں  بیدار کیا جاتا ہے۔ شیو انسان کے  دماغ میں  رہتے  ہیں۔ انھیں  دماغ کا کنول کہا جاتا ہے  (ساہس ہار ) یہ خالص شعور ہیں، شکتی سانپ کی مانند کنڈلی مارے  نیچے  کل دھارا چکر میں  رہتی ہیں، ریڑھ کی ہڈی کل دھارا چکر کی بنیاد ہے۔ سوئی ہوئی شکتی ’’ہتھ یوگ‘‘  کے  عمل سے  جاگ جاتی ہیں اور ریڑھ کی ہڈی کے  اندر سے  سفر کرتے  ہوئے  دماغ میں  شیو کے  پاس پہنچ جاتی ہیں، شیو کو وہی بیدار کرتی ہیں اور پھر دونوں  ایک دوسرے  میں  جذب ہو کر ایک وحدت بن جاتے  ہیں۔ 
ہندوستان میں  ’’پرش‘‘  یعنی روح، خالق کائنات  اور  فطرت یعنی انسان کی جذباتی وحدت کا ذکر ملتا ہے۔ پرش  اور  پرا کرتی کی وحدت کی اہمیت زیادہ ہے، اسی طرح کرشن  اور  رادھا کی وحدت بھی اہمیت رکھتی ہے۔ کرشن کا رنگ نیلا ہے۔ وہ آسمان کی علامت ہیں! رادھا کا رنگ گندمی ہے، یہ زمین کا رنگ ہے۔ دونوں  کی وحدت پوری کائنات، کائنات کا حسن اسی وحدت میں  سمٹ آتا ہے!
 ’’تانتر‘‘  کے  مطابق ’’سیکس‘‘  تخلیق کی ابتداء ہے۔ یہ کائنات کب ہوتی  اگر  فطرت نے  ’’سیکس‘‘  کی تیز تر تو انائی کو قبول نہ کیا ہوتا؟  اگر  ’’سیکس‘‘  گناہ ہے  تو فطرت سب سے  بڑی  گنہگار ہے!
ہندوستانی تمدن  اور  خصوصاً فنون میں  ’’سیکس‘‘  سماج  اور  کلچر کا ایک انتہائی دلچسپ موضوع ہے۔ پورے  ملک میں  ہر جانب جنسی موضوعات و عوامل کی تصویریں  پھیلی ہوئی ہیں۔ انھیں  سماجی ثقافتی پس منظر میں  دیکھنا چاہیے۔ 
مسیحی تصوف (کرسچین مسٹی سیزم) حد درجہ قدامت پسند ہے  لیکن اس کے  باوجود حضرت عیسیٰ کے  دل  اور  انسان کی جذبی کیفیت  اور  کنواری مریم  اور  خالق کائنات کے  جذباتی ملاپ وغیرہ کے  تصورات نفس  اور  جنس کی جبلت پر قائم ہیں۔ 
صوفیوں  کے  روحانی عمل میں  تمناؤں  کے  اظہار نے  خالق کائنات کو ’’چکھ‘‘  لینے اور اس میں  جذب ہو جانے  کی خواہش کا اظہار کیا ہے۔ 
ہندوستان کے  عوامی گیتوں اور نغموں اور بھگتی میں  ڈوبے  ہوئے  شعراء کے  کلام میں  عورت عاشق ہے اور مرد محبوب، وصل کی آرزو سب سے  بڑی آرزو ہے۔ جنسی اصطلاحوں اور اشاروں  میں  باتیں  کہی جاتی ہیں، بعض شعراء کے  کلام میں  وصل کی آرزو  اور  وصل کی تیاری کی تفصیل ملتی ہے۔ کبیر  اور  میرا بائی نے  تو ہجر  اور  وصل کو انسان کی جنسی آرزومندی  اور  ہیجانات کے  سانچے  میں  ڈھال دیا ہے۔ 
انگریزی  اور  فرانسیسی فکشن کے  فنکاروں  نے  ’’سیکس‘‘  سے  جو گہری دلچسپی لی ہے  سب جانتے  ہیں۔ ڈی۔ ایچ۔ لارنس  اور  فلابیر وغیرہ نے  تو ’’سیکس‘‘  کے  بیان کو دلکش جلوؤں  کی صورتیں  دے  دی ہیں۔ 
یورپ میں  عورت کے  جسم کا اظہار محبوب موضوع بنا تو میڈونا کے  پیکر میں  اب تک جو چھاتیوں  کا ابھار نظر آیا تھا چھاتیاں  نظر نہیں  آئی تھیں، چھاتیاں  نظر آنے  لگیں۔ ننگی چھاتیوں  کو بچہ چوستا دکھائی دینے  لگا، اساطیر نے  فنکاروں  کو سہارا دیا۔  اور  عورت کے  جسم کا اظہار کھل کر ہونے  لگا، خوبصورت چھاتیاں  سامنے  آنے  لگیں، رسوں  سے  بھرے  پستانوں  کا احساس دلایا گیا۔ وینس (Venus) کے  پیکر نے  سب سے   زیادہ سہارا دیا۔ برلن گیلیری میں  سنگنو ریلی (Signoreli) کی عورت غالباً عریاں  عورت کی پہلی خوبصورت تصویروں  میں  ایک ہے۔ 
عورت کی عریاں  تصویروں  میں  آہستہ آہستہ لذتیت پیدا ہوئی، وینس میں  عورت کے  عریاں  مجسمے  نکلے اور ان سے  فنکاروں  کو تحرک ملا۔ نوجوان مصور.... .  Castefranco کہ جس کا انتقال بائیس برس کی عمر میں  ہو گیا، عورت کے  جسم کے  اظہار کا پہلا با شعور فنکار تھا،           نشاۃالثانیہ کے  فنکاروں  پر اس کے  عمل کے  گہرے  اثرات ہوئے، اس کی بہت کم تصویریں  محفوظ ہیں، ان میں  ’’خوابیدہ وینس‘‘  کو سب سے  زیادہ اہمیت حاصل ہے۔ Rustic Concert اس کا دوسرا اہم کارنامہ ہے  کہ جس میں  اس نے  دو مردوں  کے  سامنے  ایک حسین عریاں  عورت کو دکھایا ہے۔ 
اس تصویر کو دنیا کی بہترین تصویروں  میں  شمار کا جاتا ہے!
اس ہمہ گیر  اور  وسیع تناظر میں  مجھے  تو ایسا محسوس ہوتا ہے  کہ سعادت حسن منٹو نے  ’’سیکس‘‘  کو صرف چھو لیا ہے اور بس!! وہ جنسی ترغیب  اور  جنسی لذتوں  کے  فنکار نہیں  ہیں  پھر بھی ان پر مقدمے  چلے، علامہ تاجور نجیب آبادی سے  سجاد ظہیر  اور  علی سردار جعفری تک ان پر  اور  ان کے  افسانوں  پر برسے، جس قدر لوگ برسے  اسی قدر سعادت حسن منٹو کا قد بڑھتا گیا، اب تو وہ اردو فکشن کے  دیوزاد ہیں!
 ’’سیکس‘‘   (sex) کے  تعلق سے  تہذیب کے  پورے  سفر میں  خیالات، نظریات  اور  بنیادی رجحانات کا جائزہ لیا جائے  تو تمدنی، مذہبی  اور  نفسیاتی تصورات  اور  اقدار کی روشنی عرفان بخشنے  لگے  گی۔ 
فنون لطیفہ میں  ’’سیکس‘‘  بہت بڑی روایت ہے، قدیم علمائے  جمالیات  اور  بڑے  فنکاروں  نے  اس خیال کا اظہار مختلف انداز سے  کیا ہے  کہ ’’سیکس‘‘  ہی میں  جسم  اور  روح کا سارا جمال  اور  ذہن کی رفعت  اور  بلندی کا سارا حسن موجود ہے، جنسی عمل کو تو ایک انتہائی دلفریب پراسرار عبادت بھی کہا گیا ہے۔ سنسکرت فنکاروں  مثلاً کالیداس، بلہن، ڈاڈن، ماگھا، امارو، سندھو جھاروی وغیرہ نے  ۵۰۰ء سے  ۹۰۰ء تک ’’سیکس‘‘  کے  تعلق سے  جو لذت آمیز تصویریں  پیش کیں اور ان سے  سنسکرت ادب کو مالامال کیا، بھلا  بو، ٹھنڈا گوشت، کالی شلوار، ہتک، دھواں، وغیرہ کی پہنچ وہاں  تک کب ہے۔ سعادت حسن منٹو نے  یقیناً عورت  اور  مرد کے  جنسی تعلقات کو موضوع بنایا ہے، طوائفوں اور دلالوں  کی کہانیاں  لکھی ہیں، لیکن کسی قسم کی ترغیب دی ہے اور نہ جنسی لذتوں  سے  لطف لیا ہے۔ 
سعادت حسن منٹو نے  ’’ادب جدید‘‘  میں  لکھا تھا:
 ’’میں  تہذیب و تمدن کی  اور  سوسائٹی کی چولی کیا اتاروں  گا جو ہے  ہی ننگی۔ میں  اسے  کپڑے  پہنانے  کی کوشش بھی نہیں  کرتا اس لیے  کہ یہ میرا کام نہیں  درزیوں  کا ہے .... .... .. لوگ مجھے  سیاہ قلم کہتے  ہیں، لیکن میں  تختہ سیاہ پر کالی چاک سے  نہیں  لکھتا، سفید چاک استعمال کرتا ہوں  کہ تختہ سیاہ کی سیاہی  اور  بھی زیادہ نمایاں  ہو جائے۔‘‘  
تحریر کیا ہے:
 ’’وہ جو سمجھتے  ہیں  کہ نئے  ادب نے  جنسی مسائل پیدا کیے  ہیں، غلطی پر ہے  کیوں  کہ جنسی مسائل نے   اس نئے، ادب کو پیدا کیا ہے۔‘‘  
 ’’عورت  اور  مرد کا یہ رشتہ بہت پرانا ہے، ازلی  اور  ابدی جوا سے .... .... .. عریانی سمجھتے  ہیں، انھیں  اپنے  احساس کے  تنگ ہونے  پر افسوس ہونا چاہیے۔‘‘  
 ’’اگر آپ ان افسانوں  کو برداشت نہیں  کر سکتے  تو اس کا مطلب ہے  کہ یہ زمانہ ناقابل برداشت ہے۔ مجھ میں  جو برائیاں  ہیں  وہ اس عہد کی برائیاں  ہیں، میری تحریر میں  کوئی نقص نہیں، یہ دراصل موجودہ نظام کا نقص ہے۔‘‘  
 ’’چکی پیسنے  والی عورت جو دن بھر کام کرتی ہے اور رات کو اطمینان سے  سو جاتی ہے، میرے  افسانوں  کی ہیروئن نہیں  بن سکتی۔ میری ہیروئن چکلے  کی ایک ٹکھیائی رنڈی ہو سکتی ہے  جو رات کو جاگتی ہے اور دن کو سوتے  میں  کبھی کبھی ڈراؤنا خواب دیکھتی ہے  کہ بڑھاپا اس کے  دروازے  پر دستک دینے  آ رہا ہے۔ اس کے  بھاری بھاری پپوٹے، جن میں  برسوں  کی اچٹی ہوئی نیندیں  منجمد ہیں، میرے  افسانے  کا موضوع بن سکتے  ہیں۔ اس کی غلاظت، اس کی بیماریاں، اس کا چڑچڑا پن، اس کی گالیاں، یہ سب مجھے  بھاتی ہیں، میں  ان کے  متعلق لکھتا ہوں۔‘‘  
ادب کی نام نہاد اخلاقیات  اور  ترقی پسند تنقید کے  نظریے  نے  جو حملے  کیے  سعادت حسن منٹو نے  ان کا جواب اپنی سطح سے  دیا تھا۔ وہ ’’سیکس‘‘  کو ’’تبو‘‘  (taboo) نہیں  سمجھتے، لیکن اس میں  گرفتار بھی نہیں  ہیں، انھوں  نے  اپنے  معاشرے  سے  کرداروں  کا انتخاب کیا ہے اور انکشاف ذات کرتے  ہوئے  ایسی طلسمی کیفیت پیدا کر دی ہے  کہ ہر کہانی کی ایک منفرد حیثیت ہو گئی ہے۔ جنس پسندی  اور  جنس پرستی سے  دور نفسیاتی کیفیتیں  اہمیت اختیار کر لیتی ہیں، ایسی بصیرت  اور  ژرف نگاہی  اور  ایسی فنکاری اردو فکشن میں  کسی  اور  کو نصیب نہ ہو سکی۔ 
ایک مبلغ پادری تقریر فرما رہے  تھے، کہا:
 ’’خدا نے  آدم کو اپنی صورت کے  مطابق خلق کیا!‘‘  
سامعین چیخ پڑے:
 ’’خدا عظیم ہے، خدا عظیم ہے!!‘‘  
مبلغ پادری نے  تقریر جاری رکھتے  ہوئے  کہا:
 ’’ اور  حوا کو بھی اپنی صورت کے  مطابق بنایا۔‘‘  
ہر طرف خاموشی چھا گئی۔ 
 ’’لیکن فرق رکھا!‘‘  پادری نے  اپنا جملہ مکمل ہی کیا تھا کہ سامعین چیخ پڑے:
 ’’تھینک یو گاڈ تھینک یو گاڈ شکریہ میرے  مالک اس فرق کے  لیے  شکریہ!!‘‘  
٭٭٭

