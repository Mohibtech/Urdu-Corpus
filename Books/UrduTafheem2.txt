


ہندوستان میں اردو سیاست کی تفہیم نو

جلد دوم

اطہر فاروقی





انجمن ترقی اردو(ہند)، نئی دہلی
سلسلۂ مطبوعات انجمن ترقی اردو (ہند) ۱۵۹۶
©  اطہر فاروقی

HINDUSTAN MEIN URDU SIASAT  KI TAFHEEM-E-NAU
By : Athar Farooqui
2010
I S B N :   81-7160-154-5
Anjuman Taraqqi Urdu (Hind)
Urdu Ghar : 212, Rouse Avenue, New Delhi-110002
Contact : 23237210, 23236299, Fax : 23239547
E-mail : urduadabndli@bol.net.in, anjuman.urdughar@gmail.com










حصّہ سوم۔ III

اردو اور سماجی موقف





ہندوستان میں اردو زبان، اردو کی تعلیم اور ہندوستانی مسلمان
ایک تثلیث بے کلیسا

سید شہاب الدین

 ’اردو دنیا ’ کے دسمبر 2000 کے شمارے میں پروفیسر چودھری محمد نعیم کا مضمون  ’ہندوستان میں اردو: چند معروضات ’ (ترجمہ پروفیسر اے ۔ آر۔ فتیحی) ہندوستان میں اردو کی حیثیت اور اس کے مستقبل کے ا مکانات کے بارے میں کئی ایسے دلچسپ سوالات اٹھاتا ہے جو مزید بحث و تمحیص کا مطالبہ کرتے ہیں۔ 

اردو تعلیم کا ابہام
 میں اپنی بات کا آغاز اس معروضے سے کرنا چاہتا ہوں کہ  ’اردو تعلیم ’ کے لفظ میں غیر معمولی شاعرانہ ابہام ہے اور اپنے مضمون میں نعیم صاحب بھی اس ابہام کے حصاروں کو توڑنے میں ناکام رہے ہیں۔ اول تو ہندوستان میں اردو کی تعلیم اور اردو کے ذریعے تعلیم کو جو دو بالکل مختلف موضوعات ہیں ، انھیں اردو کی عمومی صورت حال کا جائزہ لیتے ہوئے اردو تعلیم کی اصطلاح میں مدغم کر دیا جاتا ہے ۔ دوم، اردو زبان کو درپیش مسائل میں اردو کے تعلیمی مسائل کی حدبندی معاملات کے صحیح تجزیے کے لیے بہت ضروری ہے ۔ ان حدود کا لحاظ کیے بغیر جو نتائج برآمد کیے جائیں گے وہ گمراہ کن ہی ہو سکتے ہیں۔ جہاں تک اردو تعلیم کے موضوع کا سوال ہے تو اس میں  ’ایک لازمی اختیاری مضمون کے طور پر اردو زبان کا مطالعہ ’ یا  ’غیر لازمی مگر اختیاری مضمون ’ اور  ’اردو ذریعۂ تعلیم ’ تین ایسے ذیلی مگر مستقل بالذات موضوعات ہیں جو علاحدہ علاحدہ تجزیے کا مطالبہ کرتے ہیں۔ زبان کے طور پر اردو کو شامل نصاب کرنے کا معاملہ اسکول کالج اور یونیورسٹی تمام سطحوں پر تجزیے کا متقاضی ہے جب کہ کم از کم پرائمری سطح پر اردو ذریعۂ تعلیم کی صورت حال کا تجزیہ ہماری خصوصی توجہ چاہتا ہے اس لیے کہ پرائمری تعلیم کے بعد تعلیمی نظام میں زبانوں کے انتخاب کا معاملہ اور ذریعۂ تعلیم کا معاملہ بڑی حد تک طالب علموں کی اس لسانی استعداد پر انحصار کرتا ہے جس کی بنیاد پرائمری تعلیم ہی کے زمانے میں استوار ہوتی ہے ۔ 

اردو اور مسلمانان ہند کا رشتہ
 کسی بھی سطح پر ہندوستان میں اردو کی صورت حال کا تجزیہ کرتے ہوئے ہر مصنف کا ذہن اردو اور مسلمانوں کے رشتے کی طرف ضرور متوجہ ہوتا ہے خواہ وہ اسے اپنے تجزیے میں نوک قلم پر پوری طرح نہ لائے ۔ اس رویے سے موضوع ابہام کا شکار ہو جاتا ہے ۔ اردو اور مسلمانوں کے تعلق سے ادھورے مباحث بھی اردو کے عمومی مسائل کو مزید الجھاتے رہے ہیں۔ پروفیسر نعیم کا مذکورہ مضمون بھی اس کلّیے سے مستثنیٰ نہیں اور معاصر ہندوستان میں مسلمانوں سے اردو کے رشتے کا انھوں نے جس طرح تجزیہ کیا ہے اس سے اردو زبان اور تعلیم دونوں کا معاصر منظرنامہ اور دھندلا گیا ہے ۔ 
یہ تسلیم کہ مذہب اور زبانیں ایک سکّے کے دو رُخ نہیں مگر ہندوستان میں اس حقیقت کو کیا کہیے کہ اردو کو اپنی مادری زبان درج کرانے والے لوگوں میں 99.9 فیصد مسلمان ہیں اور اب اردو اور کم از کم شمالی ہندوستان کے مسلمانوں کی مذہبی شناخت کے دائرے ایک دوسرے میں اس طرح مدغم ہوئے ہیں کہ انھیں علاحدہ کرنا ممکن نہیں۔ اس اتفاق کو بھی کیا کہیے کہ 1991 کی مردم شماری میں اردو کو اپنی مادری زبان درج کرانے والی آبادی تو ہندی مسلمانوں کا 61.2 فیصد ہے لیکن اردو کو اپنی مادری زبان درج کرانے والا شاید ہی کوئی غیر مسلم ہو۔ اردو اس طرح اب صرف مسلمانوں کی زبان بن کر رہ گئی ہے گو یہ تمام ہندوستانی مسلمانوں کی مادری زبان نہیں ہے بلکہ ان کا صرف 55 فیصد اس زمرے میں شامل ہے ۔ 

مسلمانوں کے تعلیمی ادارے 
 اردو کے سیاق و سباق میں سب سے اہم بات یہ ہے کہ ایک لازمی یا اختیاری زبان کے طور پر ’ اردو کی تعلیم ’ اور ’ اردو کے ذریعے تعلیم ’ یہ دو ایسے موضوعات ہیں جنھیں ان تعلیمی اداروں کے نظام سے بالکل الگ کر کے دیکھنا چاہیے جو آئین کی دفعہ 30 کے تحت مذہبی اقلیتیں قائم کر سکتی ہیں۔ مسلمانوں نے بھی ایسے ادارے قائم کیے ہیں جن کا احتساب کم از کم اتر پردیش کی سطح پر جناب احمد رشید شیروانی اور بیگم نصرت شیروانی مسلسل کرتے رہتے ہیں۔ یہ تخصیص اس لیے بھی ضروری ہے کہ مسلمانوں کے ایسے تمام تعلیمی ادارے ضروری نہیں کہ اردو کی تعلیم یا اردو کے ذریعے تعلیم کا نظم کرتے ہی ہوں۔ ان علاقوں تک میں جہاں اردو لسانی اقلیت کی قابل لحاظ آبادی ہے ، مسلمانوں کے مندرجہ بالا نہج کے ادارے بالعموم اردو میڈیم سے تعلیم کا نظم نہیں کرپاتے ۔ مثلاً اتر پردیش میں مسلمانوں کے کسی بھی ادارے میں اردو میڈیم سے ہائی اسکول اور انٹرمیڈیٹ کا امتحان دینے کا نظم اس لیے نہیں ہے کیوں کہ وہاں کا واحد  ’بورڈ آف ہائی اسکول اور انٹرمیڈیٹ ایجوکیشن اتر پردیش، الٰہ آباد ’ اردو میڈیم سے امتحان دینے کی اجازت ہی نہیں دیتا ہے جب کہ وہاں ہائی اسکول اور انٹرمیڈیٹ  کے امتحانات ہندی اور انگریزی میڈیم سے دیے جا سکتے ہیں۔ ان اداروں میں لازمی مضمون تو درکنار ایک اختیاری مضمون کے طور پر بھی اردو تعلیم کا نظم اس علاقے کے عمومی تعلیمی حالات، سرکاری سطح پر منظور شدہ نصاب میں اردو کی گنجائش اور والدین کی ترجیح پر منحصر ہے اور آخرالذکر کے بارے میں یہ کہنے پر مجبور ہوں کہ وہ بڑھ نہیں رہی گھٹ رہی ہے ۔ اسی لیے اردو کے سیاق و سباق میں یہ کسی طرح مناسب نہیں کہ ایک ہی علاقے کے مسلم تعلیمی اداروں کا تقابل کیا جائے یا اس علاقے کے ایسے اداروں کا تقابلی جائزہ لیا جائے جن کا نظم حکومت غیر مسلموں کے ہاتھوں میں ہے اور اردو لسانی اقلیت کے بچے وہاں تعلیم حاصل کرتے ہیں۔ تجزیے کا یہ طریق کار اپنے آپ میں گمراہ کن ہے ۔ اردو لسانی اقلیت کے لیے سماجی اور معاشی سطح پر جو پیچیدگیاں ہیں ان کا تجزیہ واقعی آسان نہیں۔ 
مجھے تعجب ہے کہ اپنے مضمون کی اولین اشاعت کے وقت پروفیسر نعیم نے جناب فیروز بخت احمد اور ان کے ادارے فرینڈس فار ایجوکیشن کے اعداد و شمار کیوں کر نقل کیے کیوں کہ ان کا استناد مشکوک اور اردو تعلیم کے تناظر میں ان کے تجزیے کا طریق کار درست نہیں۔ البتہ یہ ہو سکتا ہے کہ اگر ایک ہی تعلیمی سال کے سیکنڈری یا سینئر سیکنڈری سطح کے بورڈ کے نتائج کے اعداد و شمار دستیاب ہوں تو ان میں اردو لسانی اقلیت کے ان بچوں کا تناسب معلوم کیا جائے جنھوں نے اردو میڈیم سے امتحان دیا ہو۔ ایسا کرتے وقت ہمیں اس امر سے قطع نظر کر لینا چاہیے کہ ان میں پاس / فیل ہونے والوں کا تناسب کیا ہے ؟ اور ان میں سے کتنوں کا تعلق ان گھرانوں سے ہے جو پہلی بار تعلیم کے دائرے میں شریک ہو رہے ہیں ؟ مگر یہ کام جس معیار کے تجزیے کا طالب ہے فیروز بخت احمد صاحب اس کے متحمل نہیں ہو سکے :
[میرا ذہن اس معاملے میں بالکل صاف ہے کہ اب بالعموم ثانوی سطح پر اردو کو ذریعۂ تعلیم بنانا مشکل ہے لیکن کم از کم یہ تو کوشش کی جائے کہ اردو داں بچے ثانوی سطح پر اردو بحیثیت زبان اول پڑھیں اور ثانوی تعلیم ختم کرنے تک اتنی استعداد یا دلچسپی پیدا کر لیں کہ اردو اس نئی کھیپ کے سہارے جی سکے ۔ میں اردو میڈیم ہائی اسکولوں کے یکسر خلاف نہیں ہوں۔ کم از کم ہر اردو اکثریتی ضلعے میں ایک سرکاری اردو میڈیم اسکول ہونا چاہیے تاکہ وہ یونیورسٹی سطح کے ادبی اردو کورسوں کے لیے طلبہ مہیا کر سکے اور اعلا مدارس کے طلبہ کا آدان پردان کر سکے ۔ ]

اردو آبادی کے اعداد و شمار
عمومی تجزیے کی حد تک مجھے اس پر بھی تعجب ہے کہ پروفیسر نعیم نے بھی سہل پسندی سے کام لیتے ہوئے 1981 کی مردم شماری کے اعداد و شمار نقل کیے جب کہ 2000 میں ، جب انھوں نے اپنے مضمون کے اردو قالب کی اشاعت کے لیے اس پر نظرثانی کی تو 2001 کی مردم شماری کا کام شروع ہو چکا تھا اور 1991 کی مردم شماری کے اعداد و شمار کو منظر عام پر آئے ہوئے تو عرصہ ہو گیا۔ یوں مجھے یہ کہنے میں تکلف نہیں کہ 1991 کی مردم شماری کی بنیاد پر اردو لسانی اقلیت کی تعداد کے تناسب سے کیا گیا ہر تجزیہ آج ساقط المیعاد ہونے کی وجہ سے ناقص کے ذیل میں آئے گا۔ 
ایک سطح پر میں پروفیسر نعیم کے ان عمومی اصولوں سے اتفاق کرتا ہوں جو انھوں نے ہندوستان میں اردو کی موجودہ حیثیت کا تعین کرنے کے لیے منطبق کرنے کا عندیہ دیا ہے مگر ان میں کئی جگہ تضاد بھی ہے ۔ پروفیسر نعیم کتب کی اشاعت کو زبان کی حیثیت سے اردو کی ترقی اور زوال کا ثبوت ماننے کے لیے تیار نہیں مگر از خود اپنے مضمون کے بڑے حصے میں انھوں نے اسی زاویے سے فیصلے صادر کیے ہیں اور حکم لگایا ہے ۔ میں خود کتب کی اشاعت کو اردو کی صورت حال کے جائزے میں فیصلہ کن عنصر نہیں مانتا کیوں کہ ہندوستان میں اردو کا مستقبل دراصل ان لوگوں پر منحصر ہے جو مہارت کے ساتھ اس زبان کو بول لکھ اور پڑھ سکتے ہیں خواہ وہ کتابیں اور رسالے خرید نہ سکیں۔ مردم شماری کے اعداد و شمار ہمیں صرف ان لوگوں کی تعداد بتاتے ہیں جو اردو کو اپنی مادری زبان کے طور پر درج کراتے ہیں۔ ان میں یقیناً ناخواندہ لوگوں کی اکثریت ہے یا پھر ان کی جو کسی سطح پر اسکول تو گئے مگر اسکول میں اردو تعلیم کی سہولت دستیاب نہ ہونے کی وجہ سے اس زبان کو لکھنے اور پڑھنے میں مہارت حاصل نہ کر سکے ۔ یہی منطق اس سوال کا جواز فراہم کرتی ہے کہ آبادی کے فطری اضافے کے ساتھ اردو کو اپنی مادری زبان لکھانے والوں کی تعداد میں تو اضافہ ہو رہا ہے مگر اردو کے نصابی مواد کی اشاعت روز بروز گھٹ رہی ہے ۔ 

اردو کا علمی عروج
اصولاً تو چودھری محمد نعیم کی یہ بات ٹھیک ہے کہ جب تک پاکستان میں اردو زندہ ہے ہمیں اردو کے عمومی مستقبل کی فکر کرنے کی ضرورت نہیں مگر ہندوستان میں اردو کی بقا کا معاملہ مختلف ہے اور پاکستان میں اس کے زندہ رہنے اور ترقی کرنے سے ہندوستان میں اس کی بقا و ترقی کے امکانات کا کچھ تعلق نہیں۔ ہندوستان میں اردو کے مستقبل کا تعلق ہندوستان کے مخصوص معاشرتی تناظر سے ہے اور پاکستان، خلیجی ممالک، امریکہ یا برطانیہ کہیں بھی اردو کی ترقی ہندوستان میں اردو کے حالات کو بدل نہیں سکتی اس لیے بین الاقوامی سطح پر اگر اردو ترقی بھی کرے تب بھی ہندوستان میں اردو والوں کی نئی نسلوں کو اس کا کوئی فائدہ نہیں ہو گا۔ آزادی کے بعد اردو تعلیم کا نظام فنا ہونے کے بعد نئی نسلیں اردو اور اس کے عظیم ادبی اور علمی سرمایے دونوں ہی سے محروم ہوتی جا رہی ہیں۔ 
ہندوستان میں اردو زبان اور اردو تعلیم کے مستقبل کے امکانات کا جائزہ لینے میں ان کتابوں کی اشاعت کی بھی چنداں اہمیت نہیں جنھیں لائبریری آف کانگریس واشنگٹن ڈی سی خریدتی ہے اور جن پر پروفیسر نعیم نے اپنی ایک اہم دلیل کی بنیاد رکھی ہے ۔ ان کتابوں کی تعداد اشاعت میں اضافہ ہندوستان میں اردو زبان و تعلیم کے مسائل کو حل کرنے میں ذرّہ بھر بھی معاون نہیں ہو سکتا۔ ویسے اکثر اردو کتابوں کی اشاعت اردو زبان کے منظر نامے کو متاثر نہیں کرتی۔ پھر ان کتابوں کی اشاعت کے پس پشت جو سرکار کی علامتی سرپرستی کی پالیسی کارفرما ہے وہی تو بڑی حد تک اردو کے زوال کی ذمے دار ہے اور یہ بھی ضروری نہیں کہ جتنے  ’ٹائیٹلز ’ حکومت کے مطابق ہر سال بازار میں آتے ہیں وہ واقعی اتنی تعداد میں شائع بھی ہوتے ہوں جتنی تعداد ان کتب پر درج ہوتی ہے ۔ اکثر صورتوں میں سرکاری تعاون سے شائع ہونے والی کتابوں کی سو پچاس کاپیاں ہی شائع ہوتی ہیں یوں ان کتابوں کو Ghost publications کہا جا سکتا ہے ۔ ویسے اس امر پر میں اور نعیم صاحب دونوں ہی متفق ہیں کہ معیار سے موضوعات کے تنوع تک اردو میں معیاری کتب کا فقدان ہے اور ہندوستان اور پاکستان میں شائع ہونے والی کتب کے موازنے سے یہ اندازہ ہوتا ہے کہ ہندوستان میں غالب رجحان شاعری، افسانے اور ادب تک محدود ہے اور ہیومنیٹیز، سوشل سائنس اور سائنس اور ٹیکنالوجی کے میدان میں شاذ ہی کتب شائع ہوتی ہیں۔ 

اشاعت کتب
اردو کتب کی اشاعت کے مجموعی تعلق سے پروفیسر نعیم نے جو سوالات اٹھائے ہیں ان کا قطعی جواب بھی کسی کے پاس نہیں مگر اس سے شاید ہی کسی کو انکار ہو کہ اردو کی تعلیم کے مناسب نظم کا فقدان اردو کے ہر مسئلے کی جڑ ہے اور تعلیم کی سہولیات موجود نہ ہونے کی وجہ سے اردو والوں کی نئی نسل کے لوگ اب اسے ایک ایسی زبان کے طور پر اختیار کرنے پر مجبور ہیں جسے وہ صرف بول سکتے ہیں ، پڑھ اور لکھ نہیں سکتے ۔ تحریری زبان کے فقدان کا مسئلہ اتنا شدید ہے کہ جماعت اسلامی کو اپنی کتابیں شمالی ہند کے مسلمانوں کی نئی نسل کے لیے ہندی میں شائع کرنی پڑتی ہیں کیوں کہ اب ہندی ہی واحد زبان ہے جس کے ذریعے مذہبی جماعتیں اپنی بات پُر اثر طریقے سے نئی نسل تک پہنچا سکتی ہیں۔ خود نعیم صاحب کو بھی مذہبی جماعتوں کے وسائل ترسیل سے دلچسپی ہے اور اپنے تجسس کا اظہار انھوں نے واضح لفظوں میں کیا بھی ہے ۔ اس کا مطلب یہ ہے کہ مذہبی جماعتوں کے ذرائع ترسیل کے طور پر اردو کا کردار ہمارے ماہرین کی فکر کا ایک جز ضرور ہے ۔ 

رسم خط کا سوال
اردو والوں پر مختلف طریقوں سے ہمیشہ ہی شدید دبا اس بات کے لیے ڈالا جاتا ہے کہ وہ اس کا رسم خط تبدیل کر کے اسے دیوناگری میں لکھنا شروع کر دیں۔ میں نعیم صاحب کا شکر گزار ہوں کہ انھوں نے تبدیلی رسم خط کی تحریک کی حمایت نہیں کی۔ ہندی اور اردو کا معاملہ یہ ہے کہ دوسری بہت سی زبانوں کی طرح ان کے ابتدائی سر چشموں میں یکسانیت کے باوجود اب اردو-ہندی دو بالکل مختلف زبانیں ہیں ، بھلے ہی دونو ں میں اکثر یکساں سماجی ماحول کی عکاسی ہوتی ہے ۔ اردو کا معاملہ اب ہندی کے ساتھ بولی جانے والی زبان کے مشترکہ عناصر تک محدود نہیں ، نہ ہی اردو کا مستقبل ممبئی کی فلموں کی زبان تک محدود ہے ۔ اردو کا معاملہ ایک ایسی قومی زبان کی حیثیت کا معاملہ ہے جو ہندی سے مختلف ہے ۔ ایسے دلائل بالعموم وہ لوگ دیتے ہیں جو کسی نہ کسی طرح اردو کو ہندی میں مدغم کرنے کے خواہش مند ہیں اور چاہتے ہیں کہ اردو والے اردو کی حیثیت ہندی کی شیلی کے طور پر قبول کر لیں۔ ارد وکے ساتھ ہندی والوں کے اس رویّے کا ایک سبب ہندی کو اقتدار کے حصول کے لیے استعمال کرنا ہے ۔ گزشتہ ڈیڑھ سو برسوں سے ہندی کو اقتدار کے وسیلے کے طور پر استعمال کیا بھی جاتا رہا ہے ، اس میں کسی کو شک نہیں۔ رسم خط تبدیل کرنے کی یہ دلیل ہندی والے کسی دوسری ہندوستانی زبان کے لوگوں کو دینے کی جرأت نہیں کر سکتے ۔ دراوڑ لسانی خاندان کی زبانوں مثلاً تمل، تیلگو، ملیالم اور کنڑ کی تو بات ہی چھوڑیے ، اپنا رسم خط چھوڑ کر دیوناگری رسم خط اختیار کرنے کی تجویز تو بنگلہ، پنجابی، مراٹھی، گجراتی اور اسمی کو بھی دینے کا حوصلہ ہندی والوں میں نہیں۔ اپنے رسم خط کو ترک کرنے کا دباؤ صرف اور صرف اردو پر بڑھایا جا سکتا ہے جو اردو کی لسانی شناخت کو فنا کر کے ہندی میں مدغم کرنے کے لیے ضروری ہے ۔ اگر اردو والے اردو کو اس کی اصل حیثیت اور شناخت کے ساتھ زندہ رکھنا چاہتے ہیں تو انھیں اس طرح کے ہر دباؤ کے سامنے مسلسل سینہ سپر رہنا ہو گا۔ افسوس کی بات تو یہ ہے کہ اردو کے متعدد اہل قلم بھی اپنے مفادات کے حصول کے لیے اکثر اردو کو دیوناگری لپی میں لکھے جانے کی تحریک میں شامل رہے ہیں مگر ابھی ایسے لوگو ں کی تعداد کم ہی ہے ۔ 
[یہ بے انتہا افسوس کی بات ہے کہ اردو اشرافیہ اپنے بعض سیاسی مفادات کے حصول کی غرض سے کالج اور یونیورسٹی کی سطح پر اردو درس و تدریس اور تحقیق کے انتظامات کے لیے کوشاں رہا مگر اس نے کبھی پرائمری تا سکنڈری سطح پر کسی بھی حیثیت سے اردو کی تعلیم کے نظم کے لیے حکومت پر دباؤ نہیں ڈالا۔ حکومت کے لیے یہ صورت حال نعمت غیر مترقبہ تھی جسے اردو کی جڑوں کو سُکھا کر مصنوعی پھول پتّیوں کی اردو بیل سے سیکولرزم کی عمارت سجانے میں کبھی کوئی تکلف نہیں رہا۔ اردو بولنے والے اردو کے لیے حکومت کے نمائشی کاموں سے گمراہ ہوتے رہے اور یہی وجہ ہے کہ انھوں نے پرائمری اور سیکنڈری سطح پر اردو تعلیم کی راہ ہموار کرنے کے لیے ضروری دباؤ ڈالنا تو درکنار اس کی بات بھی کبھی نہیں اٹھائی۔ حکومت بہ خوشی یونیورسٹی سطح کی تعلیم کے لیے آسانیاں دیتی رہی اور ابھی بھی مزید مراعات دے سکتی ہے ۔ یہ بھی ہو سکتا ہے کہ ہمارے یہاں یونیورسٹی سطح کی تعلیم پاکستان سے بہتر ہو جائے یا تمام دنیا سے بہتر ہو جائے مگر ایسی تمام مثالیں سیاسی بازی گری کے سوا کسی اور زمرے میں نہیں آسکتیں۔ یونیورسٹی سطح پر اردو کی تعلیم کی سہولتوں کی بات کرنا یا سرکاری اردو اداروں کی کارکردگی اور ان کے تئیں حکومت کی فراخ دلی کا ڈھنڈورا پیٹنے کا مقصد اردو والوں کی توجہ اردو کی تعلیم کے دو نکاتی مگر بنیادی ایجنڈے سے ہٹانے کے سوا کچھ اور نہیں۔ اور اردو تحریک نیز اردو والوں نے اسے دوچار ہزار ملازمتوں کے سوال تک محدود کر کے چھوڑ دیا۔ ]

حکومت کی تعلیمی ذمے داری
اب یہ کہنے سے بھی کام نہیں چلے گا کہ اپنے بچوں کو اردو کی تعلیم دلانے کے لیے اردو والے خود انتظام کریں اور رضاکارانہ طور پر ایسے اداروں کا قیام عمل میں لائیں جو اُن کے بچوں کو اردو کی تعلیم دے سکیں۔ ہمارے جیسے ترقی پذیر مگر غریب ملک اور پس ماندہ معاشرے میں عوام کو تعلیم کی سہولیات فراہم کرنے کا کام حکومت کا ہے اور سپریم کورٹ کے ایک معرکۃ الآرا فیصلے کے بعد تو اب ہماری حکومت اس بات کے لیے پابند ہے کہ وہ ہر بچے کے لیے 14 برس کی عمر تک لازمی تعلیم کا نظم آئین کے Directive Principle of State Policy کے تحت مگر بطور بنیادی حق کرے ۔ پھر کوئی وجہ نہیں کہ اردو والے اپنے بچوں کو ریاستی نظام کے تحت ان کی مادری زبان میں ابتدائی تعلیم دلانے اور اس کے علاوہ مادری زبان بحیثیت ایک لازمی مضمون کے پڑھنے کے حق سے محروم رہیں۔ یہ مسئلہ ہر ریاست کی اقلیتی زبانوں کو درپیش ہے مگر سندھی اور اردو کے سوا تمام قومی زبانیں اپنے مخصوص علاقوں میں ، جہاں ان زبانوں کے بولنے والوں کی اکثریت ہے ، نہ صرف یہ کہ مقتدر زبانیں سمجھی جاتی ہیں بلکہ حکومتی اور انتظامی معاملات میں بھی فیصلہ کن حد تک دخیل ہوتی ہیں۔ بے چاری اردو اور سندھی ایسی زبانیں ہیں جن کا کوئی گھر دُوار نہیں ہے ۔ وہ اپنے وطن میں بھی بے وطن ہیں۔ ثانوی سطح پر دوسری یا تیسری زبان کے طور پر اردو کی تعلیم کسی طالب علم میں یہ صلاحیت پیدا نہیں کر سکتی کہ وہ یونیورسٹی کی سطح پر اردو ادب کا مطالعہ کر سکے ۔ نہ اردو مادری زبان والے بچوں کے ذہن کی تخلیقی صلاحیت کو جلا دے سکتی ہے ۔ یونیورسٹی کی سطح پر اردو تعلیم کی کم معیاری اور کم صلاحیت، یونیورسٹی کے اردو اساتذہ، جن کے لیے اب  ’جہلا کی چوتھی نسل ’ کی اصطلاح عام ہو چکی ہے ، حکومت کی اسی پالیسی کا نتیجہ ہیں۔ بہرحال یونیورسٹی سطح پر اردو کی تعلیم اردو کو زندہ رکھنے میں اپنی حدود کے اندر ہی معاون ہو سکتی ہے ۔ موجودہ صورت میں یونیورسٹی کی تعلیم اردو تعلیم کے فروغ میں بُری طرح حارج ہو گئی ہے ۔ اگر بنیاد مضبوط ہو تو اس پر عمارت آج نہیں تو کل بن ہی جائے گی اور اردو کی بنیاد ابتدائی تا ثانوی سطح تک کا نظام تعلیم ہے ۔ 
موجودہ حالات میں اردو کے فروغ کے لیے اس وقت سوال اعلا معیاری ادب کا ہے ہی نہیں اور نہ ہی تحقیق و تنقید اور مستند ادبی تاریخ کا ہے ۔ یہ بھی ہوں تو اچھا ہے مگر اردو میں بی۔ اے آنرز اور ایم۔ اے پاس لوگوں کی تعداد میں اضافہ ہمارے کسی کام نہ آئے گا اور نہ اردو میں پی ایچ ڈی کرنے والے اردو کے تباہ شدہ نظام تعلیم کو بحال کر سکیں گے ۔ 
اردو کے تمام تعلیمی مسائل کا حل یہی ہے کہ پرائمری سطح پر اردو ذریعۂ تعلیم ہو اور اس کے بعد اردو ہائی اسکول میں مادری زبان یعنی پہلی اور لازمی زبان کی حیثیت سے پڑھائی جائے مگر یہی وہ حل ہے جس کے بارے میں ارباب اقتدار سوچنا ہی نہیں چاہتے ۔ افسوس کی بات تو یہ ہے کہ جن لوگوں کی مادری زبان اردو ہے اور جنھیں خود تمام تعلیمی اصولوں اور حکومت کے وضع کردہ ضابطوں کے مطابق اس زبان کو پہلی زبان کے طور پر پڑھنے کا حق ملنا چاہیے ، انھیں یہ حق دوسری زبان کے طور پر بھی خصوصاً اتر پردیش اور عموماً شمالی ہند کے ان دیگر علاقوں میں نہیں مل سکا ہے جہاں اردو مادری زبان والوں کی اکثریت رہتی ہے ۔ یہ ایسا زہر ہے جس کا تریاق کسی حکیم کے پاس نہیں۔ ]اور اب تو صورت حال یہ ہو گئی ہے کہ سنسکرت دوسری زبان کی جگہ لے لیتی ہے اور اردو سہ لسانی فارمولے سے یکسر خارج ہو جاتی ہے ۔ ]
خلاصۂ کلام یہ ہے کہ اس وقت اردو کے تعلیمی نظام پر جو لوگ لکھ رہے ہیں ان میں سے اکثر کا ذہن اس موضوع پر صاف نہیں ہے ۔ اردو والوں کو ابتدائی سطح پر ذریعۂ تعلیم اور ثانوی سطح پر فقط تعلیم کا حق مانگنا چاہیے اور یہ حق جمہوری طریقوں سے لڑ کر لینا چاہیے ۔ شمال کی ریاستوں میں عرصے سے ریاست کی اکثریتی زبان کے سوا تمام دوسری اقلیتی زبانوں کو Marginalize کرنے کی ایک مہم چل رہی ہے ۔ مثلاً دہلی میں ہندی، سنسکرت، انگریزی اگر ابتدائی سطح پر رائج کی گئیں تو اردو یا پنجابی کے لیے یا یہاں کے تامل اور بنگلہ بولنے والوں کے لیے کوئی جگہ ہی نہیں رہ جائے گی۔ 
جنوبی ہندوستان میں غیر ہندی اقلیتوں کا معاملہ اور بھی نازک ہے ۔ وہاں مقامی زبان، ہندی اور انگریزی کے بعد کوئی جگہ نہیں بچتی۔ اس لیے ہمیں ان ریاستوں میں ہندی کی جگہ ہندی-اردو مشترکہ کورس کے لیے جدوجہد کرنی ہو گی جو اسکول کی سطح تک بہت مشکل نہیں ہے ۔ 
آج جب ہماری نئی پود اردو سے ناآشنا ہوتی جا رہی ہے تو پھر اردو کتابیں اخبارات کون پڑھے گا؟ مقتدر زبان، زندگی کے ہر پہلو پر، روزگار پر، تجارت پر، حکومت پر غالب آ جاتی ہے اور پھر ہر شخص جس کا تعلق لسانی اقلیت سے ہوتا ہے وہ اپنی خیر اسی میں سمجھتا ہے کہ اس کی زبان Ethnic Language یا گھر کی زبان یا مجلسی زبان بن کر رہ جائے لیکن وہ یہ نہیں سمجھتا کہ بعد میں آنے والی نسلوں کا Culture Assimilation یہ ہو جائے گا کہ ان کو اپنی زبان سے اتنی بھی دلچسپی نہیں رہے گی۔ 
مجھے افسوس کے ساتھ کہنا پڑ رہا ہے کہ اردو کے ہمدردوں نے کبھی اس بنیادی مسئلے پر غور نہیں کیا اور صرف حکومت کے مختلف محکموں سے سہولتیں مانگتے رہے یا فرضی اخبارات کے لیے اشتہارات۔ ابتدائی تعلیم کے ذریعے اور سہ لسانی فارمولے میں مادری زبان کی جگہ پر کبھی زور دیا ہی نہیں گیا۔ 
ایک نئے دور کا آغاز ہے ، ہر بچے کو پڑھنے کا موقع ملے گا۔ ضرورت ہے کہ اردو بولنے والے بچوں کی ابتدائی تعلیم اردو کے ذریعے ہو اور کم از کم دسویں تک، اور ممکن ہو تو بارہویں تک ان کو اردو بحیثیت لازمی زبان کے پڑھنے کا بلا شرط موقع ملے ۔ ضرورت اور اوّلین ضرورت اگر کسی بات کی ہے تو وہ یہی ہے کہ اردو مادری زبان والے طلبہ کو بغیر کسی عددی شرط کے آئین کی ہدایت کے مطابق اردو میں پرائمری تعلیم اور ثانوی سطح پر سہ لسانی فارمولے میں پہلی اور لازمی زبان کے طور پر اردو پڑھنے کا موقع ملے ۔ مگر ان زبانوں کو جو ہندوستان کی مختلف ریاستوں میں لسانی اقلیت کی حیثیت رکھتی ہیں اور جن میں اردو اپنی آبادی کے اعتبار سے سب سے زیادہ ہے ، ابھی ان کا حق ملنا باقی ہے اور جب تک ہر ریاست میں لسانی اقلیت کو تعلیمی نظام، انتظامی امور، سرکاری عوامی ذرائع ترسیل میں یکساں بنیادوں پر تسلیم نہیں کیا جائے گا تب تک ہمارا جمہوری نظام صحیح معنوں میں جمہوری کہلانے کا حق دار نہ بن سکے گا۔ 
 ٭٭٭


ہندوستان میں اردو تعلیم   —   ایک جائزہ

اطہر فاروقی

یہ مضمون غالباً اردو تعلیم پر اپنی نوعیت کا پہلا مضمون ہے جس کے لیے اعداد و شمار جمع کرنے کی غرض سے راقم الحروف نے بہار، مغربی بنگال، آندھراپردیش، اتر پردیش اور مہاراشٹر میں فیلڈ ورک اور سروے کیا۔ اردو زبان یا تعلیم سے متعلق کوئی مستند معلومات اب تک دستیاب نہیں ہے ۔ 
اس مضمون کے لیے جب راقم الحروف نے فیلڈ ورک شروع کیا اس سے قبل ہی وہ اتر پردیش میں اردو تعلیم کے اعداد و شمار جمع کر چکا تھا۔ اس مضمون میں دیے گئے ڈراپ آؤٹ کے لیے پانچ صوبوں کے پانچ پانچ اسکولوں کا سیمپل سروے کیا گیا ہے اور دیگر اعداد و شمار بھی اسی سیمپل سروے کی بنیاد پر دیے گئے ہیں۔ البتہ نتائج تک رسائی کے لیے راقم الحروف نے ہر صوبے کے بہت سے اسکولوں ، استادوں ، طلبہ اور ان کے والدین سے لیے گئے ذاتی انٹرویوز کو بھی بنیاد بنایا ہے ۔ مجھے یہ تسلیم کرنے میں کوئی تکلف نہیں کہ میرے وسائل چوں کہ بہت محدود تھے اس لیے اردو تعلیم کے متعلق تمام امور کا احاطہ نہیں کر پایا۔ ساتھ ہی مجھے یہ کہنے میں بھی کوئی تکلف نہیں کہ اردو تعلیم کے نام پر اب تک جو مضامین اردو یا انگریزی میں تحریر کیے گئے ہیں ان کا حقیقتاً اردو تعلیم سے کچھ زیادہ تعلق نہیں ہے ۔ اردو تعلیم کے مسئلے پر انگریزی میں لکھے گئے مضامین میں تو تھیوری کی اصطلاحات کے ذریعے مضمون نگار حضرات نے عجیب و غریب کرتب بازی کی ہے ۔ اس طرح کے مضامین کا ایک منفی نتیجہ یہ نکلا کہ اس سمت میں مطالعے کی راہیں مسدود ہو کر رہ گئیں اور اس راہ میں قدم رکھنے والے اسکالر گمراہی کا شکار ہوئے ۔ 
ہندوستان میں اس وقت اردو تعلیم کی عمومی صورت حال یہ ہے کہ اسکولوں میں اردو اختیاری مضمون کی حیثیت سے یا تو چھٹی جماعت سے پڑھائی جاتی ہے یا پھر پہلی جماعت سے دسویں بارہویں تک۔ اتر پردیش میں کہیں کہیں اردو اختیاری مضمون کی حیثیت سے چھٹے درجے سے آٹھویں درجے تک بھی پڑھائی جاتی ہے ۔ ہندوستان میں تیسری قسم ایسے اسکولوں کی ہے جن میں پہلی سے دسویں جماعت تک ذریعۂ تعلیم اردو ہی ہے ۔ ان اسکولوں میں علاقائی زبان کہیں تیسری اور کہیں چوتھی جماعت سے ایک اضافی (Additional) زبان کے طور پر پڑھائی جاتی ہے ۔ انگریزی کی حیثیت تقریباً سبھی جگہ کم از کم آٹھویں درجے تک ایک لازمی مضمون کی ہے ۔ جب کہ شمال کی ریاستوں میں بالعموم بارھویں درجے تک ہندی لازمی زبان کے طور پر پڑھائی جاتی ہے جس میں ایک لازمی جز سنسکرت کا ہوتا ہے ، مزید برآں کم از کم آٹھویں درجے تک سنسکرت کا مطالعہ ایک علاحدہ مضمون کے طور پر بھی لازمی ہے ۔ 
عموماً اردو ذریعۂ تعلیم کے اسکولوں میں بھی سائنس اور حساب جیسے مضامین زیادہ تر انگریزی یا پھر ہندی اور کچھ صوبوں میں علاقائی زبانوں کے ذریعے پڑھائے جاتے ہیں۔ بہ الفاظ دیگر یہ کہا جا سکتا ہے کہ جن صوبوں میں اردو ذریعۂ تعلیم کا نظم موجود ہے وہاں بھی صرف سوشل سائنسز کے مضامین کے درس کا ذریعہ اردو ہے ۔ کچھ صوبوں میں پرائیویٹ پبلشروں نے سائنس اور ٹکنالوجی کی اردو کتب شائع کی ہیں۔ مہاراشٹر میں بعض ناشرین کاپی رائٹ ایکٹ کو بالائے طاق رکھ کر پاکستانی کتابیں آف سیٹ پر بہ جنسہٖ شائع کر رہے ہیں۔ ماضی میں سابق ریاست حیدرآباد میں اردو ذریعۂ تعلیم کا تجربہ کام یابی کے ساتھ کیا جاچکا تھا۔ اس سلسلے میں حیدرآباد کے معروف ادارے دار الترجمہ نے تقریباً ہر مضمون کی کتب کی تیاری اور سائنسی اصطلاحات کا ترجمہ کرنے کا تاریخی کارنامہ انجام دیا تھا۔ تقسیم ہند کے بعد حیدرآباد ایک سیاسی تنازعے کا عنوان بن گیا اور اردو ذریعۂ تعلیم بھی اپنی سابقہ رفعتوں کو باقی نہ رکھ سکا۔ مگر اردو ذریعۂ تعلیم کے کچھ ڈگری کالج آندھراپردیش میں آج بھی موجود ہیں ، یہ الگ بات ہے کہ ان میں اردو کی حیثیت صرف ذریعۂ امتحان تک محدود ہے کیوں کہ نصاب کی بیش تر کتابیں انگریزی اور علاقائی زبانوں میں ہیں مگر پھر بھی اردو مادری زبان والے کچھ طلبہ علاقائی زبان کنّڑ کے مقابلے میں اردو کو امتحان کا ذریعہ بناتے ہیں۔ 
مہاراشٹر کے علاوہ جنوبی ہند کے تقریباً تمام صوبوں میں اردو ذریعۂ تعلیم روبہ زوال نظر آتا ہے ۔ ہر صوبے میں اوسط یا کم آمدنی والے طبقات کے لوگ ہی اپنے بچوں کو اردو کے ذریعے تعلیم دلاتے ہیں مگر اعلا سطح پر اردو ذریعۂ تعلیم کی سہولت نہ ہونے کے علاوہ ان کو اور بھی کئی تکنیکی دشواریاں در پیش ہیں جن پر قابو پانا اب تک ممکن نہیں ہو سکا ہے ۔ اس لیے اردو ذریعۂ تعلیم اختیار کرنے والے طلبہ کی اکثریت ثانوی سطح سے آگے تعلیم کا تسلسل برقرار نہیں رکھ پاتی۔ سب سے بڑی دشواری یہ ہے کہ اردو ذریعۂ تعلیم کو زیادہ سے زیادہ سیکنڈری سطح تک ہی اختیار کیا جا سکتا ہے نتیجتاً یونی ورسٹی کی سطح پر اردو ذریعۂ تعلیم کے طلبہ علاقائی اور انگریزی ذریعۂ تعلیم کے طلبہ سے پیچھے رہ جاتے ہیں۔ اگر وہ سیکنڈری درجات تک علاقائی زبان کو ذریعۂ تعلیم کی حیثیت سے اختیار کرتے ہیں تو اردو ہاتھ سے جاتی ہے اور اگر اردو ذریعۂ تعلیم کو ترجیح دیتے ہیں تو دیگر زبانوں خصوصاً انگریزی طلبہ سے پیچھے رہ جاتے ہیں۔ 
جنوب کے صوبوں میں اردو کے مستقبل کو لے کر کئی قسم کے نئے خدشات حال ہی میں پیدا ہو گئے ہیں۔ خصوصاً کرناٹک میں دوردرشن کی خبروں کو لے کر اٹھنے والے تنازعے (1995)نے یہ ثابت کیا کہ علاقائی زبان سے جو ثقافتی رشتے وابستہ ہیں انھیں نظرانداز کرنا خطرناک ہو گا۔ ایک بات طے ہے کہ ہر صوبے میں اردو کے ذریعے سیکولر تعلیم حاصل کرنے والے طلبہ کی تعداد تیزی کے ساتھ اور مسلسل کم ہو رہی ہے ۔ 
اردو زبان اور تعلیم دونوں کی سب سے زیادہ عبرت انگیز حالت اردو کے روایتی مرکز اتر پردیش میں ہے ۔ علی گڑھ مسلم یونی ورسٹی کے دوہائی اسکولوں کے سوا، جہاں اردو کے ساتھ ساتھ انگریزی ذریعۂ تعلیم کا Option بھی موجود ہے ، اردو ذریعۂ تعلیم کا کوئی ایک بھی پرائمری یا جونیر ہائی اسکول اس صوبے میں موجود (Operational)  نہیں ہے ۔ اسی لیے وہاں 1947 کے بعد پیدا ہونے والی نسل نہ صرف اردو سے نابلد ہے بلکہ آج اس کے لیے اردو کوئی جذباتی مسئلہ نہیں ہے ۔ 
گزشتہ ایک دہے میں ملک بھر میں ہر جگہ پرائیویٹ اسکولوں کی جو یلغار ہوئی ہے ، اس نے بھی اتر پردیش میں تعلیم کے میدان میں کئی تکنیکی الجھنیں پیدا کی ہیں۔ اتر پردیش میں ان پرائیویٹ اسکولوں میں سے پچاس سے ساٹھ فی صد اسکول رجسٹرڈ ہی نہیں ہیں مگر متوسط اور نچلا متوسط طبقہ اپنے بچوں کو انھی اسکولوں میں بھیجنے پر مجبور ہے کیوں کہ ان اسکولوں میں داخلہ آسانی سے مل جاتا ہے ۔ ایسے تعلیمی اداروں کی انتظامیہ کی نظر صرف تجارتی پہلو پر ہی مرکوز رہتی ہے اور ان کا سارا نظام اسی محور کے گرد طواف کرتا ہے ۔ یہ غیر تسلیم شدہ تعلیمی ادارے پانچویں یا آٹھویں جماعت تک طلبہ کو اپنے یہاں داخل تو کر لیتے ہیں مگر تعلیمی سال کی ابتدا ہی میں پانچویں جماعت کے بچوں کے نام کسی ڈھنگ سے سرکاری پرائمری اسکولوں میں درج کرا دیتے ہیں جہاں سے بچّہ امتحان دے کر سرٹیفکٹ حاصل کرنے کا مجاز اور پھر کسی بھی ہائی اسکول یا انٹر کالج میں چھٹی جماعت میں داخلے کا اہل ہو جاتا ہے ۔ کچھ برس پہلے تک اتر پردیش میں صرف جونیئر ہائی اسکول بورڈ کا امتحان ہی اردو کے ذریعے دیا جا سکتا تھا۔ ہائی اسکول یا انٹر میڈیٹ کے سائنس اور کامرس گروپ کے طلبہ اردو کو ایک اختیاری مضمون کی حیثیت سے اختیار کرنا چاہیں تو اس کے لیے انھیں انگریزی کو ترک کرنا پڑتا ہے ۔ موجودہ سماجی نظام میں انگریزی چھوڑ کر اردو اختیار کرنے کا سوال ہی پیدا نہیں ہوتا۔ اردو کو اختیاری مضمون کے طور پر پڑھنے کا انتظام بھی اتر پردیش کے معدودے چند ہائی اسکولوں اور انٹر کالجوں میں موجود ہے ۔ ایگریکلچر گروپ کے طلبہ تو انگریزی چھوڑ کر اختیاری مضمون کے طور پر بھی ہائی اسکول یا انٹر میڈیٹ کی سطح پر اردو کا مطالعہ نہیں کر سکتے ۔ اتر پردیش میں تعلیمی نظام کو دانستہ طور پر اس طرح ترتیب دیا گیا ہے کہ خواہش کے باوجود بھی کوئی طالب علم اردو نہیں پڑھ سکتا۔ 
جیسا کہ اوپر کہا گیا، اتر پردیش کے بیش تر جونیئر ہائی اسکول رجسٹرڈ بھی نہیں کرائے گئے ہیں۔ ایسے ادارے اپنے طلبہ کو جونیئر ہائی اسکول کے امتحان میں پرائیویٹ طالب علم کے طور پر شامل کراتے ہیں۔ جو لوگ اتر پردیش کی پرائمری یا جونیئر ہائی اسکول سطح کے نظام تعلیم سے واقف ہیں وہ جانتے ہیں کہ جونیئر ہائی اسکول بورڈ کے ذریعے امتحان دینے والے طالب علموں کا نتیجہ ان کی طرف سے ادا کیے گئے نذرانے کے مطابق ہی حاصل ہوتا ہے یعنی جتنا گڑ اتنا میٹھا۔ 
اتر پردیش میں مندرجہ بالا قسم کے جونیئر ہائی اسکولوں کی تعداد میں تیزی کے ساتھ اضافہ ہو رہا ہے ۔ ایسے اداروں کا نتیجہ یعنی شریک امتحان متعلمین کی کام یابی کا تناسب صد فی صد ہوتا ہے ۔ یہی نہیں بلکہ بیش تر طالب علم اوّل درجے میں پاس ہوتے ہیں۔ کچھ برس قبل یوپی میں جونیئر ہائی اسکول بورڈ کا نظام شکست کر دیا گیا مگر جب تک یہ نظام جاری تھا تب تک بھی اردو کے ذریعے امتحان دینے والے طلبہ کی تعداد نہیں کے برابر ہی ہوتی تھی۔ اتنے بڑے صوبے میں جونیئر ہائی اسکول بورڈ کا امتحان اردو کے ذریعے دینے والے طلبہ کی تعداد پانچ سو سے بھی کم ہوتی تھی اور اردو ذریعۂ تعلیم کے ان طالب علموں کی تعداد کا ایک بڑا حصّہ بھی انھی کاروباری تعلیمی اداروں کے ذریعے پرائیویٹ طالب علم کے طور پر امتحان دیتا تھا۔ 
اتر پردیش کا ذکر تو بس یوں ہی  ’مقطع میں آ پڑی ہے سخن گسترانہ بات ’ کے طور پر آگیا ہے کیوں کہ حقیقی سطح پر وہاں اردو تعلیم کا کوئی انتظام ہی نہیں ہے ۔ مگر ارد و داں آبادی کے اردو زبان و تعلیم کے تئیں رویّوں کو سمجھنے کے لیے اتر پردیش کی فیصلہ کن سیاسی قوّت کے پیش نظر وہاں کے تعلیمی نظام کا تجزیہ ضروری ہے ۔ 
ہندوستان میں اردو نظام تعلیم کے مطالعے کے لیے یہ بھی ضروری ہے کہ یہ مطالعہ اردو داں آبادی کے اقتصادی حالات کو پیش نظر رکھ کر کیا جائے ۔ اس مضمون میں راقم الحروف نے اس پہلو پر تفصیلی اظہار خیال نہیں کیا کیوں کہ میں اسے صرف اردو تعلیم تک محدود رکھنا چاہتا تھا۔ البتہ اپنے بعض دیگر مضامین میں اس سیاق و سباق میں اپنا نظریہ تفصیل سے پیش کیا ہے مگر اس مضمون میں میں نے اردو نظام تعلیم کا مطالعہ کرنے اور ضروری معلومات فراہم کرنے کی جو کوشش کی ہے اس میں مسلم تعلیم کے بعض متعلق لوازمات کو بھی جزوی طور پر شامل کر لیا ہے تاکہ یہ مضمون نہ صرف متذکرہ بالا بلکہ باقی ماندہ صوبوں کے تعلق سے بھی اردو تعلیم کے سیاق و سباق میں عموماً سود مند ثابت ہو سکے ۔ مثلاً سہ لسانی فارمولے کو نافذ کرنے کی راہ میں حائل دشواریوں اور اردو تعلیم پر اس کے اثرات کا تفصیلی جائزہ لیا ہے اور بتایا ہے کہ سہ لسانی فارمولے سے اردو کی شمولیت کے امکانات کو معدوم کرنے کی غرض سے کچھ صوبوں میں کیا چالیں چلی گئیں۔ 

سہ لسانی فارمولا اور اردو
جنوری 1950 میں آئین ہند کے نفاذ سے بھی پہلے یہ سوال ہندوستان کے ماہرین تعلیم کی توجہ کا مرکز بنا ہوا تھا کہ کس طرح ہر بچے کو ضرورت کے لائق درج ذیل زبانیں سکھا دی جائیں :
.1 	 مادری زبان
.2 	 صوبے کی سرکاری زبان ، نیز لسانی اقلیتوں سے تعلق رکھنے والے طلبہ کو دوسری جدید ہندوستانی زبانیں 
.3 	مرکزی حکومت کی سرکاری زبان اور مستقبل میں مختلف صوبوں کے مابین رابطے کی زبان کے طور پر ہندی
.4 	 انگریزی۔ 
درج بالا زبانوں کی تدریس کے سلسلے میں ہمارے نظریہ ساز ماہرین تعلیم کو ابتدا ہی سے پانچ طرح کے مسائل کا سامنا کرنا پڑا: 
(الف)رابطے کی زبان کے طور پر خصوصاً جنوبی ہند کی ریاستوں میں ہندی کی حد درجہ مخالفت، جو بعد میں اس قدر شدّت اختیار کر گئی کہ جب ہندی کو واحد سرکاری زبان (Official Language of the Union)کا درجہ دینے کا موقع آیا تو لوگ خود سوزی پر اتر آئے اور تقریباً 500 لوگوں نے صرف تمل ناڈو ہی میں خود کو نذر آتش کر لیا۔ 
(ب)	شمالی ہند کی سیاست کے مقتدر قوم پرست طبقے کی یہ شدید خواہش کہ اردو داں لسانی اقلیت کو آہستہ آہستہ ہندی داں اکثریت میں ضم کر لیا جائے ۔ 
(ج)	اسکولوں میں جانے والے تمام بچوں کو ان کی مادری زبان کی تعلیم، اور مادری زبان کے ذریعے تعلیم دینے کی راہ میں حائل حکومت کی مالی دشواریاں 
(د)	تمام طالب علموں کو سنسکرت پڑھانے کا احیا پرستوں کا اصرار۔ 
(ہ)	ثانوی سطح پر ذریعۂ تعلیم کا مسئلہ۔ 
ان تمام حالات کو ملحوظ رکھتے ہوئے ثانوی سطح پر تعلیم کے لیے سینٹرل ایڈوائزی بورڈ آف ایجوکیشن (CABE)نے 1949 میں سہ لسانی فارمولا ترتیب دیا تھا جس کو اگست 1961 میں تمام صوبوں کے وزرائے اعلا نے از سر نو مرتب کیا۔ اصل فارمولا بالکل سہل تھا: مادری زبان، کوئی ایک جدید ہندوستانی زبان اور انگریزی۔ ساتھ میں ان لوگوں کے لیے ثانوی زبان کے طور پر ہندی کی تعلیم جن کی مادری زبان ہندی نہ ہو۔ اس فارمولے کی توثیق ستمبر 1961 میں نیشنل انٹگریشن کاؤنسل نے بھی کر دی تھی اور 1968 میں اسے تعلیم کی قومی پالیسی (National Policy on Education) میں بھی شامل کر لیا گیا۔ 
تقسیم کے بعد اردو داں آبادی کے بیش تر لسا ہ جنسہ:  ہند کا رشتہ:                                                                                                      علاقے ، مثلاً دہلی، اتر پردیش، بہار، بمبئی (اب مہاراشٹر) حیدرآباد(اب آندھرا پردیش) اور میسور (اب کرناٹک)، شامل تو ہندوستان ہی میں رہے لیکن اردو کی شناخت پاکستان کے ساتھ جوڑنے کی تحریک کے سبب اس زبان کے خلاف، اپنے ہی وطن میں ، سخت دشمنی کی فضا پیدا ہو گئی۔ قومی رہنماؤں نے اور مرکزی حکومت نے بھی لسانی اقلیتوں کے آئینی حقوق کے تحفظ کے لیے ہر طرح کی کوششیں تو کیں لیکن شمالی ہند میں اردو اور ہندی کے مابین دشمنانہ رشتوں کی روایت چوں کہ قدیم اور مستحکم تھی، اور اردوداں لوگو ں کی اکثریت بھی اسی علاقے میں آباد ہے جہاں اردو ہندی تنازعے نے جنم لیا، یوں اردو والوں کو ہر طرح کی جارحیت کا سامنا کرنا پڑا اور خصوصاً شمالی ہند کی ریاستوں میں اردو کو مناسب حمایت نہ ملی۔ حکومت کے ذریعے اردو میڈیم اسکول نہ کھولنے اور ہندی میڈیم اسکولوں میں ایک اختیاری مضمون کے طور پر اردو تعلیم دینے والے اساتذہ کی عدم موجودگی کا عذر لنگ یہ دیا گیا کہ ایک مخصوص تعداد میں اردو آبادی یا اردو پڑھنے کے خواہاں طالب علم چوں کہ موجود نہیں اور حکومت کو مالی دشواریوں کا سامنا ہے اس لیے آئینی ضمانت کے باوجود اردو تعلیم کا نظم ممکن نہیں۔ انتظامی سطح پر تعداد کی یہ شرائط 10/40 کا فارمولا کہلاتی تھیں یعنی پرائمری اسکول میں اگر چالیس بچوں کی ایک کلاس میں دس بچے اردو مادری زبان والے ہوں گے تبھی ان کو ایک اختیاری مضمون کے طور پر اردو پڑھنے کے لیے اردو ٹیچر فراہم کیا جائے گا۔ ان شرائط پر نہ صرف یہ کہ سختی سے عمل کیا جاتا تھا بلکہ ان کے نفاذ میں ہر ممکن بے ایمانی بھی کی جاتی تھی۔ سب سے خراب بات یہ تھی کہ اردو کے علاوہ اور کسی لسانی اقلیت کو اپنے بچوں کی مادری زبان کی تعلیم کے سلسلے میں ان بے تکے اور بددیانتی پر مبنی قوانین سے سابقہ نہیں پڑا۔ اس اردو کش پالیسی کے نتیجے میں اسکولوں کے نظام تعلیم سے اردو، خصوصاً اتر پردیش اور بہار میں ، باہر کر دی گئی۔ معاملہ اگر واقعی وسائل کی قلت کا ہو تا اور حکومت کی نیت ٹھیک ہوتی تو یہ کیا جا سکتا تھا کہ ایک علاقے میں ایک مخصوص دوری پر رہنے والے تمام اردوداں بچوں کو ایک ہی اسکول میں مرتکز کر دیا جائے مگر مقصد چوں کہ اردو تعلیم کے شیرازے کو منتشر کرنا تھا یوں اس پالیسی کا نفاذ اس طرح کیا گیا کہ آہستہ آہستہ اردو بولنے والے بچے اردو اکثریتی علاقوں میں بھی اپنی مادری زبان کے مطالعے سے محروم ہو کر زبان سے بالکل ہی ناواقف ہو گئے ۔ خصوصاً شمالی ہند میں اردو پڑھنے کے خواہاں طلبہ کو مجبوراً مدارس کی پناہ لینی پڑی اور جنھوں نے حکومت کے ذریعے چلائے جانے والے اسکولوں میں داخلہ لیا ان کے سامنے ہندی اور سنسکرت زبانیں پڑھنے کے سوا چارہ نہ تھاجس کا نتیجہ یہ ہوا کہ آزادی کے بعد سے لے کر اب تک کم از کم چار نسلیں اپنی مادری زبان کی تعلیم حاصل کرنے کے حق سے محروم ہو گئیں۔ آزاد ہندوستان میں اردو لسانی اقلیت کا یہ سب سے بڑا المیہ ہے ۔ 
1972 میں اردو کے فروغ کے لیے ایک کمیٹی بنائی گئی تھی جو عام اصطلاح میں گجرال کمیٹی کہلاتی ہے ۔ اس کمیٹی کی رپورٹ 1975 میں سامنے آئی۔ جس میں اردو آبادی والے صوبوں میں سہ لسانی فارمولے کے نامکمل اور ناقص نفاذ کا تفصیلی جائزہ لیا گیا ہے ۔ اس کمیٹی نے درج ذیل فارمولے کے نفاذ کی سفارش کی تھی۔ 
شمالی ہند کے صوبوں میں 1975 میں نافذ فارمولافارمولا جس کی سفارش کی گئی.1ہندی.1ہندی (اس میں مشترکہ کورس کے طور پر سنسکرت کے ایک حصے کی شمولیت کی بھی تجویز رکھی گئی).2انگریزی.2اردو یا کوئی اور جدید ہندوستانی زبان (ہندی کو چھوڑ کر).3ایک جدید ہندوستانی زبان (مضحکہ خیز بات یہ ہے کہ اس زمرے میں سنسکرت کو بھی شامل کیا گیا).3انگریزی یا کوئی جدید یورپی زبان (ترجیحاً جنوبی ہندوستان کی کوئی ایک زبان)
غیر ہندی صوبوں میں عام طور سے نافذ فارمولافارمولا جس کی سفارش کی گئی.1ہندی.1علاقائی زبان.2انگریزی.2ہندی.3علاقائی زبان.3اردو یا کوئی جدید ہندوستانی (۱- اور ۲- کو چھوڑ کر).4انگریزی یا کوئی جدید یورپی زبان
غیر ہندی ریاستیں متبادل کے طور پر درج ذیل فارمولا بھی اختیار کر سکتی تھیں ، جو آندھرا پردیش میں اردو داں آبادی کے لیے اختیار کیا گیا ہے :
1۔ 	اردو اور ہندی (مشترکہ کورس)
2۔ 	علاقائی زبان، اور
3۔ 	انگریزی یا کوئی اور جدید یورپی زبان
اس طرح گجرال کمیٹی کے ذریعے تجویز کیے گئے فارمولے نے مادری زبان کی بجائے ریاست کی پہلی زبان کو اولین ترجیح دے کر اردو سمیت صوبے کی تمام اقلیتی زبانوں کو ثانوی درجہ دے دیا۔ ایسا کرنے سے ہندی علاقوں میں ہندی کی بالا دستی قائم ہو گئی اور دوسری قومی زبانوں خصوصاً اردو کے مقابلے میں ہندی کے مفادات کو زبردست فروغ حاصل ہوا۔ اس سے اردو کو یوں زیادہ نقصان پہنچا کیوں کہ یہ کسی بھی ریاست کی پہلی زبان نہیں تھی اور نہ ہے ۔ جموں و کشمیر میں اردو سرکاری زبان ضرور تھی اور ہے مگر وہاں اسے یہ درجہ خالص سیاسی مقاصد کے تحت مقامی زبانوں کو نظر انداز کر کے دیا گیا۔ جموں و کشمیر میں اردو ایک بہت چھوٹی آبادی کی مادری زبان ہے ۔ گجرال کمیٹی نے ثانوی زبان کی حیثیت سے سنسکرت کو، جو ایک کلاسیکی زبان ہے ، جدید ہندوستانی زبانوں کی فہرست میں بھی شامل رکھا۔ اس کی وجہ سے بھی ہندی والوں نینر تمام غیر اردو داں لوگوں کے لیے اختیاری زبان کے طور پر اردو پڑھنا نا ممکن ہو گیا۔ سوئم یہ کہ اس فارمولے میں کلاسیکی زبانوں کے لیے کوئی جگہ نہیں تھی۔ گجرال کمیٹی کی سفارشات میں ہندی زبان والی ریاستوں کے لیے سہ لسانی فارمولے کی تبدیل شدہ مجوزہ شکل کے مطابق ہندی اور سنسکرت کے مشترکہ کورس کی سفارش کی گئی، اور غیر ہندی صوبوں کے لیے اردو اور ہندی کے مشترکہ کورس کی۔ لیکن یہ فارمولا سوائے گجرات اور مہاراشٹر کے کسی ایسے مشترک کورس کی تجویز نہ رکھ سکا جس کے مطابق غیر ہندی ریاستوں میں اُس ریاست کی پہلی زبان اور ہندی کا مشترکہ کورس پڑھایا جاتا اور طالب علموں پر سے چار زبانیں پڑھنے کا بوجھ کم ہو کر تین زبانوں تک محدود رہ جاتا۔ 
اس طرح گجرال کمیٹی کی سفارشات کے سبب اردو بولنے والے بچوں کو اپنی مادری زبان میں لیاقت حاصل کرنے کے آئینی حق کے حصول کی خواہش کبھی نہ پوری ہوتی نظر آئی۔ یہ بات دیگر ہے کہ اس کمیٹی کی سفارشات کا نفاذ ہوا ہی نہیں۔ گجرال کمیٹی کے نام پر کوئی پچیس برسوں تک مسلم سیاست کر کے جب اندر کمار گجرال خود وزیر اعظم بنے تو انھیں اپنے دور اقتدار میں اس رپورٹ کی یاد کبھی نہیں آئی۔ 
سہ لسانی فارمولے میں ایک اور بھٹکاؤ کو نرسمہا راؤ کی حکومت کے دوران اس وقت راہ ملی جب دوسری زبان کے طور پر شمالی ہند میں جنوبی ہند کی زبانیں پڑھانے کی پالیسی وضع کی گئی۔ اس منصوبے پر حالاں کہ مستقلاً عمل نہ ہو سکا مگر اس کے سبب بھی ہندی صوبوں میں ہندی کے طالب علموں کے لیے اردو یا دوسری اقلیتی زبانیں پڑھنے کے مواقع محدود تر ہو گئے ۔ 
ذاکر حسین اسٹڈی سرکل کی جانب سے اقلیتوں اور ان کی زبانوں پر منعقد ہونے والی چار روزہ بین الاقوامی کانفرنس (8-11 فروری 2002) میں خصوصاً اردو تعلیم کی تدریس سے متعلق آپس میں الجھے ہوئے ان تمام پہلوؤں پر غور و فکر کرتے ہوئے مطالبہ کیا گیا کہ تمام اقلیتی زبانوں کے ساتھ مساویانہ اور مبنی بر انصاف سلوک کر کے ایک قومی فریم ورک کی اس طرح تشکیل کی جائے کہ اپنی اسکولی تعلیم کے دوران اردو کو پہلی زبان کے طور پر پڑھنے کے اردو مادری زبان والے ہر بچے کے آئینی حق کا تحفظ ہو سکے ۔ کانفرنس کے مطالبات میں یہ واضح کیا گیا کہ پرائمری سطح پر اقلیتوں کی مادری زبان ہی ان کے بچوں کا ذریعۂ تعلیم اور ذریعۂ امتحان ہو۔ 
صوبائی سطح پر اقلیتی زبانوں کے مسائل کا ایک ایسا ہمہ گیر حل پیش کر کے جس سے تمام صوبوں میں اردو آبادی کو درپیش مسائل بھی حل ہو جائیں ، کانفرنس نے لسانی پالیسی کی ملک گیر بحث میں ایک اہم کارنامہ انجام دیا۔ سہ لسانی فارمولے کی درج ذیل صورت بھی اس کانفرنس کے مباحث کے بعد تجویز کی گئی:
پہلی زبان:مادری زبان (غیر مشروط) لیکن ضرورت پڑنے پر لسانی اقلیتوں کے بچوں کی تعلیم کے لیے ایک ایسے نظام کی تشکیل جس میں لسانی اقلیتوں کے بچوں کی افقی شمولیت ممکن ہو۔ ضرورت پڑنے پر کلاس میں الگ سیکشن کا قیام بھی ان بچوں کے لیے کیا جائے ۔ 
دوسری زبان:	وہ زبان جو صوبے میں بولی جاتی ہو۔ صوبے کی اکثریتی زبان یا پہلی زبان کی تعلیم تمام لسانی اقلیتوں پر لازم ہو۔ 
تیسری زبان:	انگریزی، ہندی، سنسکرت، عربی یا فارسی۔ 
چونکہ اردو اور ہندی لسانی اعتبار سے بہنوں جیسی زبانیں ہیں ، اور کئی قومی زبانوں کا رسم خط دیوناگری ہے اس لیے کانفرنس نے یہ سفارش کی کہ غیر ہندی صوبوں میں آباد اردو لسانی اقلیت کے بچوں کے لیے اردو ہندی کا ایک مشترک کورس تیار کیا جائے جسے پہلی اختیاری زبان کے کورس کے طور پر متعارف کرایا جا سکے ۔ مہاراشٹر اور گجرات جیسے غیر ہندی علاقوں میں اسی طرز پر صوبائی زبان اور ہندی کا مشترکہ کورس تیار کرنے کے بارے میں بھی غور کیا جا سکتا ہے ۔ 
رجحان یہ ہے کہ پرائمری تعلیم کے دوران بچوں پر زبانوں کا بوجھ اس طرح مستقل بڑھایا جا رہا ہے کہ انھیں مادری زبان کے علاوہ  انگریزی اور سنسکرت زبانیں بیک وقت سکھائی جا رہی ہیں۔ اس صورت میں لسانی اقلیتوں کے بچوں کو پانچ برس کی تعلیمی مدت میں چار زبانیں سیکھنی پڑ جائیں گی۔ اس بوجھ کو کم کرنے میں ہندی اور سنسکرت کے ایک ہی مشترکہ کورس کو پڑھانے سے بھی مدد ملے گی۔ کانفرنس نے اس بات پر بھی زور دیا کہ قومی پالیسی کے معیار کے مطابق اردو میڈیم اسکول شہری محلوں اور گاؤوں میں کھولے جائیں۔ اس طرح دیکھا جائے تو اس کانفرنس نے تعلیمی نفسیات، ملک کی لسانی تکثیریت اور وفاقی سیاست (federal politics)کو نظر میں رکھتے ہوئے زبان کے سوال پر قابل عمل تجاویز پیش کیں۔ سوال اب ان تجاویز کے نفاذ کا ہے یعنی مرحلہ عمل کا ہے جو اردو والوں کی مخلصانہ کوششوں کے بغیر ممکن نہیں۔ جمہوریت میں حقوق کی بحالی کا راستہ صرف موثر سیاسی لائحۂ عمل تیار کرنے اور اس پر عمل درآمد میں مضمر ہے ۔ دیکھنے کی بات یہ ہے کہ اردو تعلیم کا مسئلہ اردو آبادی کی پہلی ترجیح کب بنتا ہے اور کب ان کا سیاسی لائحۂ عمل نہ صرف حکومت کو اس پر مجبور کرتا ہے کہ سہ لسانی فارمولے کا صحیح نفاذ ہو اور ان کے بچوں کو اردو تعلیم کے حصول کے مواقع میسر آئیں بلکہ دیکھنا یہ بھی ہے کہ خود اپنے اداروں میں اردو والے کب سہ لسانی فارمولے کا نفاذ کرتے ہیں۔ 
جن صوبوں میں اردو کے نظام تعلیم کے بارے میں ضروری معلومات فراہم کرانا اور جائزہ لینا ہے اب ان کا الگ الگ ذکر کرتا ہوں :
اتر پردیش:
سرکاری اعداد و شمار کے مطابق اتر پردیش کی اردو آبادی تقریباً دو کروڑ ہے جب کہ بہار میں یہ آبادی اس کی نصف یعنی ایک کروڑ ہے ۔ بہار میں اس وقت اردو ذریعۂ تعلیم کے تقریباً اسی ہائی اسکولوں میں سے پندرہ سرکاری ہیں اور پینسٹھ مسلم انتظامیہ کے تحت اقلیتی اداروں کے طور پر چل رہے ہیں جن کا جواز آئین ہند کی دفعہ 29 میں موجود ہے ۔ دیگر اسکولوں میں بھی اردو ذریعۂ تعلیم کے کچھ سیکشنز (Sections) موجود ہیں یا پھر ہر طالب علم کو اصولاً یہ حق حاصل ہے کہ وہ میٹرک بورڈ کے امتحان کے پرچوں کے جواب اردو میں لکھ سکتا ہے ۔ ایک اندازے کے مطابق اس وقت بہار میں تقریباً پچیس ہزار طلبہ میٹرک بورڈ کا امتحان اردو کے ذریعے دیتے ہیں۔ اتر پردیش میں ہائی اسکول بورڈ کا امتحان اردو کے ذریعے شاید آزادی کے بعد کسی نے نہیں دیا۔ البتّہ جونیئر ہائی اسکول کا امتحان اردو کے ذریعے دینے کا انتظام (Provision) موجود تھا مگر اردو کے ذریعے جونیئر ہائی اسکول ، امتحان دینے والے طلبہ کی تعداد تقریباً صفر رہتی تھی۔ یہ تعداد 1989 میں پانچ سو سے بھی کم تھی (اغلب یہی ہے کہ بعد میں اس تعداد میں مزید کمی واقع ہوئی ہو گی۔ ) بہار میں یہ تعداد اُس وقت تقریباً چالیس ہزار تھی۔ اتر پردیش کے مسلم اکثریتی علاقو ں میں اردو داں حضرات اپنے بچّوں کو بہ خوشی جونیئر ہائی اسکول کا امتحان ہندی کے ذریعے دلاتے تھے ، اسی لیے اتر پردیش میں اقلیتی اداروں کا ذریعۂ تعلیم بھی ہندی ہی ہے ۔ بدایوں میں صرف ایک برائے نام اردو میڈیم جونیئر ہائی اسکول ہے ۔ وہاں سے 1987 میں صرف تین طالبات جونیئر ہائی اسکول بورڈ کے امتحان میں شامل ہوئی تھیں۔ 1988  میں یہ تعداد گھٹ کر دو رہ گئی اور پھر بالکل معدوم ہو گئی۔ مراد آباد کے گرلز جونیئر ہائی اسکولوں میں سے صرف دو اسکولوں میں اردو کے ذریعے تعلیم دی جاتی ہے ۔ مسلم جونیئر ہائی اسکول کے منتظمین کا کہنا ہے کہ بیش تر لوگوں نے ، پہلے جن کے بچّے اردو ذریعۂ تعلیم کے اسکولوں میں تعلیم حاصل کر رہے تھے ، اپنی ترجیحات تبدیل کر کے اپنے بچوں کو ہندی ذریعۂ تعلیم میں منتقل کر دیا۔ 
دراصل جسے اردو ذریعۂ تعلیم کہا جاتا ہے ، اتر پردیش کے عام اردو داں حضرات تو دور خود اساتذہ کے ذہن میں اس کا انتہائی مجہول تصوّر ہے ۔ جو اسکول اردو کے ذریعے جونیئر اسکول کے امتحان دلاتے تھے وہ ہندی کی نصابی کتب ہی کے ذریعے درس دیتے تھے اور اردو کی تعلیم آج بھی صرف ایک اختیاری مضمون کی ہے ۔ اتر پردیش میں نہ تو اردو ذریعۂ تعلیم کی کتب موجود ہیں اور نہ ہی اردو کے ذریعے دیگر مضامین کا درس دینے کی صلاحیت رکھنے والے اساتذہ۔ اردو کے ذریعے دیگر مضامین اور خود اردو زبان و ادب کا درس تو دور، اتر پردیش میں اب اردو رسم الخط جاننے والے اساتذہ تک کا ملنا مشکل ہے ۔ اتر پردیش میں پرائمری سطح کے کچھ اردو ذریعۂ تعلیم کے بلدیاتی اسکول چلائے ضرور جاتے ہیں (جن میں اردو اساتذہ کی تقرری بہو گنا اسکیم کے تحت کی گئی تھی) مگر ان میں بھی اردو کی حیثیت بس ایک اختیاری مضمون کی ہوتی ہے ۔ بہو گنا اسکیم کے تحت بھرتی ہونے اور اردو کے اساتذہ کہلانے والے اکثر اساتذہ کو اردو سے فطری طور پر کوئی دل چسپی نہیں۔ ان کی اکثریت کبھی اسکول نہیں آتی بلکہ اپنے ذاتی کاروبار میں مصروف رہتی ہے اور مہینے میں ایک آدھ بار اسکولوں کا چکّر لگا لیتی ہے ۔ اردو ذریعۂ تعلیم کے اسکول کہلانے والے پرائمری درجات کے ان اداروں میں ہفتے واری چھٹی جمعے کو ہوتی ہے ۔ بہو گنا اسکیم کے تحت بھرتی ہونے والے اساتذہ میں ننانوے فی صد سے بھی زیادہ کا مذہب اسلام ہی ہے ۔ 
آندھرا پردیش:
حیدرآباد اردو کا تاریخی مرکز رہا ہے ۔ اردو کو اعلا تعلیم کا ذریعہ بنانے کا فخر بھی اسی شہر فرخندہ بنیاد کو حاصل ہے ۔ یہاں آزادی سے پہلے میڈیکل سائنس اور انجینیرنگ تک کی تعلیم کا ذریعہ اردو تھی۔ صوبوں کی تشکیل نو میں حیدرآباد کو آندھراپردیش میں شامل کر دیا گیا۔ 
حیدرآباد میں اب وہ نسل اپنی عمر کے آخری پڑاؤ پر ہے جس کے لیے اردو ایک مخصوص تہذیب اور اقدار کی علامت تھی۔ اردو کے زوال کا ایک اہم مگر عمومی نکتہ یہ ہے کہ اتر پردیش وغیرہ میں تو اردو کو ہر سطح پر 1947 کے بعد ہی ختم کر دیا گیا تھا مگر دوسرے صوبوں میں یہ عمل آہستہ آہستہ ہوا۔ اسی لیے اتر پردیش میں تو اردو کے زوال کا تجزیہ آسان ہے لیکن آندھرا پردیش جیسے صوبوں میں پیچیدہ اور مشکل ترین ہے ۔ 
آندھرا پردیش میں اردو ذریعۂ تعلیم اور ایک اختیاری مضمون کی حیثیت سے اردو تعلیم کی محدود سہولتیں میسّر ہیں۔ اردو ذریعۂ تعلیم کے زیادہ تر طالب علم مسلم انتظامیہ کے تحت چلائے جا رہے تعلیمی اداروں کا رخ کرتے ہیں جو پرائمری سے ڈگری کالج کی سطح تک موجود ہیں۔ مگر حیدرآباد میں چند کانونٹ اسکول ایسے بھی ہیں جہاں اردو ایک اختیاری مضمون کی حیثیت سے پڑھائی جاتی ہے اور پانچویں درجے تک اردو کو ایک اختیاری مضمون کی حیثیت سے پڑھنے والے طلبہ اردو کے حرف شناس ہو جاتے ہیں۔ 
حیدرآباد میں بھی اردو ذریعۂ تعلیم کے طلبہ کا نوّے فی صد سے زیادہ حصّہ دیگر صوبوں کی طرح نچلے متوسّط طبقے سے آتا ہے ۔ ان میں سے کچھ بچے قرآن مجید وغیرہ کی تعلیم گھر پر ہی حاصل کر چکے ہوتے ہیں۔ کچھ بچّے ایسے بھی ہیں جو صبح اردو ذریعۂ تعلیم کے اسکولوں میں جاتے ہیں اور شام کو دینی مدارس و مکاتب میں قرآن و حدیث کا درس لیتے ہیں۔ آندھرا پردیش میں حکومت کی طرف سے اردو تعلیم کے راستے میں زیادہ دشواریاں حائل نہیں ہیں مگر مجموعی حالات ایسے ہیں کہ انھیں زیادہ حوصلہ افزا بھی نہیں کہا جا سکتا۔ حیدرآباد میں اردو ذریعۂ تعلیم کے ڈراپ آوٹ کا تناسب اس طرح ہے :
پہلے درجے سے پانچویں درجے تک:	 چالیس فی صد
پہلے درجے سے آٹھویں درجے تک :	 91 سے لے کر 93 فی صد
آندھرا پردیش کے نصاب میں NCERT کی اردو کتب زیادہ مقبول نہیں ہیں۔ اردو اکادمی اور دوسرے سرکاری اداروں کی کتابیں ہی (جو گراں تو نہیں ہوتیں مگر عموماً آدھا تعلیمی سال گزر جانے کے بعد ہی بازار میں آتی ہیں ) طالب علم استعمال کرتے ہیں۔ 
حیدرآباد کی اردو آبادی اقتصادی طور پر پس ماندہ ہے اور اس طبقے کے لوگوں کے لیے اپنے بچّوں کی تعلیم پر زیادہ خرچ کرنا ممکن نہیں۔ ڈراپ آوٹ کے اس بے حد مایوس کن تناسب کا اہم سبب اقتصادی حالات ہی ہیں۔ 
آندھرا پردیش میں کالج کی سطح پر اردو ذریعۂ تعلیم کے طالب علم دوسری زبانوں (علاقائی یا انگریزی) کی کتابیں ہی استعمال کرتے ہیں مگر امتحان میں جوابات اردو میں لکھتے ہیں۔ خصوصاً سائنس، کامرس اور تکنیکی نصاب میں انگریزی اصطلاحات کا استعمال بڑی تعداد میں ہوتا ہے ۔ دارالترجمے کی نصف صدی پرانی اصطلاحات کا اگر کچھ حصہ مستعمل بھی ہے تو وہ بھی ہر لمحے بدلتی ہوئی تیز رفتار زندگی سے ہم آہنگ نہ ہونے کے سبب آہستہ روی سے ماضی کا حصّہ بنتا جا رہا ہے ۔ صرف آرٹس گروپ کے کچھ مضامین کی کتابیں اردو ذریعۂ تعلیم کے اعلا درجات میں مستعمل ہیں۔ 
مہاراشٹر:
مہاراشٹر ہندوستان کا واحد صوبہ ہے جہاں اردو کے ذریعے تعلیم حاصل کرنے کی راہ میں سب سے کم رکاوٹیں حائل ہیں۔ اس کا سبب وہاں کی رضاکار تنظیموں کی مساعی ہیں۔ صوبائی حکومت کا رویّہ بھی  اردو تعلیم کی راہ میں کوئی رکاوٹ کھڑی نہیں کرتا۔ کیوں کہ زیادہ تر اسکول اور وہ کالج جہاں اردو تعلیم کا نظم موجود ہے ، مسلمانوں کا تاجر طبقہ چلاتا ہے اس لیے بد انتظامی بھی کم ہے ۔ اسکولوں کے رجسٹریشن کے بارے میں مہاراشٹر حکومت کا رویّہ بھی مناسب ہی ہے ۔ صرف بمبئی شہر میں اردو ذریعۂ تعلیم کے ہائی اسکولوں کی تعداد 124 ہے جب کہ پورے مہاراشٹر میں یہ تعداد (124+106) 230  ہے ۔ پرائمری سطح پر بھی اردو تعلیم کا نظم اطمینان بخش ہے اور دوسری زبانوں کے سرکاری اسکولوں کے مقابلے میں اردو کے سرکاری اسکولوں کی حالت نسبتاً بہتر ہے ۔ بمبئی میونسپل کارپوریشن کے ذریعے چلائے جانے والے اردو اور دوسری زبانوں کے ذریعۂ تعلیم کے پرائمری اسکولوں کے مندرجہ ذیل تقابلی مطالعے سے بھی اس امر کی تصدیق ہوتی ہے ۔ یہ اعداد و شمار 1990 کے تعلیمی سال تک کی معلومات پر مشتمل ہیں۔ 
اسکول : 	اردو میڈیم پرائمری اسکولوں کی تعداد:	230
	مراٹھی میڈیم پرائمری اسکولوں کی تعداد:	569
	ہندی میڈیم پرائمری اسکولوں کی تعداد:	185
طلبہ:	اردو ذریعۂ تعلیم کے طلبہ کی تعداد:	1,22,475 
	مراٹھی ذریعۂ تعلیم کے طلبہ کی تعداد :	 3,72,335
	ہندی ذریعۂ تعلیم کے طلبہ کی تعداد:	1,26,911
اساتذہ:اردو ذریعۂ تعلیم کے اساتذہ کی تعداد:	2,727
	مراٹھی ذریعۂ تعلیم کے اساتذہ کی تعداد:	9,316
	ہندی ذریعہ تعلیم کے اساتذہ کی تعداد:	2592
	اردو ٹیچرز ٹریننگ کالجوں کی تعداد:	2
	اردو ٹیچرز ٹریننگ کالجوں میں طلبہ کی تعداد:	312
	اردو ٹیچرز ٹریننگ کالجوں میں اساتذہ کی تعداد:	30
اردو ذریعۂ تعلیم کے بیشتر پرائیویٹ تعلیمی ادارے مختلف ٹرسٹ چلاتے ہیں اور ان میں تمام مضامین کی تعلیم اردو کے ذریعے ہی دی جاتی ہے ۔ 
مہاراشٹر میں اردو تعلیم سے متعلق ایک اہم بات یہ ہے کہ یہاں مسلمانوں کا متوسط طبقہ بھی اپنے بچّوں کے لیے اردو کی تعلیم ہی کو پسند کرتا ہے جب کہ دوسرے صوبوں میں یہ طبقہ انگریزی ذریعۂ تعلیم کی طرف جا رہا ہے اور نچلا متوسط طبقہ اردو کی طرف۔ مہاراشٹر میں متوسّط طبقے کے مسلمانوں کے اس رویّے کا بڑا سبب مہاراشٹر، خصوصاً بمبئی میں تجارتی رجحان کی بالا دستی ہے ۔ مہاراشٹر کے اچھے انگریزی اسکولوں میں بھی کافی اسکول ایسے ہیں جہاں اردو ایک اختیاری مضمون کی حیثیت سے پڑھی جا سکتی ہے مگر ان اسکولوں کا حال ہر جگہ تقریباً ایک ہی جیسا ہے ۔ طلبہ اور اساتذہ دونوں ہی اس زبان کے تئیں دل چسپی کا اظہار کم کرتے ہیں۔ 
مہاراشٹر میں اردو داں طبقے کے لیے ایک آسانی اور ہے (جو دیگر کسی صوبے میں نہیں ہے ) کہ وہاں کسی بھی اسکول یا جونیئر کالج میں اردو کا مطالعہ ایک مضمون کے طور پر کیا جا سکتا ہے ۔ کسی اسکول میں اگر اردو کے طالب علم یا اساتذہ کافی نہ ہوں تو اردو پڑھنے میں دل چسپی رکھنے والے طلبہ اپنے طور پر اردو پڑھ کر دوسرے مضامین کے ساتھ ریگولر طالب علم کے طور پر امتحان میں بھی شریک ہو سکتے ہیں۔ 
مہاراشٹر میں نصابی کتابوں کی تیاری کا کام ٹیکسٹ بک بیورو کرتا ہے اور یہ کتابیں مراٹھی سے ترجمہ کر کے شائع کی جاتی ہیں یعنی مراٹھی اور اردو کا نصاب ایک جیسا ہے ۔ کچھ دوسرے اشاعت گھر بھی اردو کی کتابیں شائع کرتے ہیں۔ 
بہار:
بہار ہندوستان کا ایسا صوبہ ہے جہاں اردو کی حالت خاصی اطمینان بخش ہے اور چوں کہ اردو کی حالت بہتر ہے اس لیے اردو ذریعۂ تعلیم کی حالت بھی ٹھیک ٹھاک ہے ۔ بہار میں اردو کی ترقّی کی بڑی وجہ نچلے طبقے کا اردو سے گہرا جذباتی تعلق اور دینی مدارس میں ان کے بچّوں کو دی جانے والی مذہبی تعلیم ہے ۔ بہار میں چوں کہ کوئی علاقائی زبان اتنی طاقتور نہیں ہے کہ وہ مذہبی تعلیم کے حصول کا جزوی ذریعہ بھی بن سکے اس لیے وہاں سارا مذہبی لٹریچر اردو میں ہی ہے ۔ 
بہار میں کم سے کم پچاس ہزار طلبہ ہر سال جونیئر ہائی اسکول بورڈ کا امتحان اردو کے ذریعے دیتے ہیں۔ بہار میں 123 ایسے کالج ہیں جن میں اردو تعلیم کا نظم ہے اور پچاس ہائی اسکول اردو کے ذریعے تعلیم دینے کو فوقیت دیتے ہیں۔ بہار کے اردو جاننے والے طبقے میں انگریزی کے ذریعے تعلیم حاصل کرنے کا رجحان کم ہے کیوں کہ مسلمانوں کی بڑی تعداد پس ماندہ اور نچلے متوسط طبقے سے تعلق رکھتی ہے ۔ بہار میں اردو کی ترقی میں اہم رول وہاں کے مدارس نے انجام دیا ہے ۔ بہار حکومت نے مدرسہ ایجوکیشن بورڈ کی اسناد کو بہار میں دوسرے رجسٹرڈ اداروں اور یونیو رسٹیوں کی ڈگریوں کے مساوی تسلیم کر لیا ہے ۔ گزشتہ برسوں میں ان مدرسوں نے تکنیکی تعلیم کے درس کا نظم بھی شروع کیا ہے لیکن یہ ابھی ابتدائی سطح تک محدود ہے ۔ بہار مدرسہ ایجوکیشن بورڈ ہندوستان کے تعلیم سے متعلق اداروں میں بدعنوانی و  بد اعتدالی کے لیے بدنام ہے ۔ اگر صوبائی حکومت اس کے نظام میں اصلاح کر سکے تو بہار کے نظام تعلیم میں انقلابی تبدیلیاں ممکن ہیں۔ 
بہار میں نصاب کی تیاری کا کام راج بھاشا وبھاگ کرتا ہے لیکن وہاں نصابی کتابوں کی حصولیابی بہت مشکل ہوتی ہے ۔ سب سے آخر میں بازار میں آنے والی کتابیں اردو ہی کی ہوتی ہیں۔ NCERT کی کتابوں کی حصول یابی بہار میں تقریباً ناممکن ہے ۔ اس لیے وہاں راج بھاشا وبھاگ کی کتابوں کا رواج عام ہے ۔ مجموعی طور پر بہار میں اردو تعلیم کی حالت مایوس کن تو نہیں ہے لیکن بد نظمی کا شکار ضرور ہے ۔ اس کی بڑی وجہ یہی ہے کہ اردو ذریعۂ تعلیم کو اپنانے والا طبقہ اردو آبادی کا پس ماندہ اور نچلا متوسّط طبقہ ہی زیادہ ہے ۔ 
مغربی بنگال:
اردو مادری زبان کے ذریعے تعلیم کے سب سے زیادہ امکانات مغربی بنگال میں ہیں۔ وہاں ابتدائی تعلیم کے متعلق حکومت کی اصولی پالیسی یہ ہے کہ یہ تعلیم صرف مادری زبان میں ہو گی۔ اسی مقصد کے پیش نظر سرکاری اداروں میں تعلیم مادری زبان میں دی جاتی ہے اور اقلیتی فرقوں کے اداروں کو بھی وہاں اس بنیاد پر رجسٹر کیا جاتا ہے ۔ 
مغربی بنگال میں اردو ذریعۂ تعلیم کے اسکولوں کا سب سے بڑا مسئلہ اردو طلبہ کی موجود تعداد کی مناسبت سے اردو اسکولوں کی کمی ہے ۔ کئی جگہوں پر تو دس سے بیس ہزار کی آبادی والے علاقوں کے لیے بھی ایک ہی اردو میڈیم اسکول ہے ۔ سرکار کی پالیسی کی بڑی خرابی یہ ہے کہ وہ اقلیتوں کے لیے اسکولوں کے رجسٹریشن کی بنیاد آبادی کی تعداد کو نہیں بناتی اور تمام اقلیتی فرقوں کو ایک ہی تناسب میں پرائمری اسکولوں کی سہولت دیتی ہے ۔ اس کا فائدہ عیسائی اور دوسرے چھوٹے اقلیتی فرقوں کو بہت زیادہ ہوتا ہے اور اردو والوں کا اقلیتی فرقہ نہ صرف گھاٹے میں رہتا ہے بلکہ ان کے اور دوسری اقلیتوں کے درمیان ترقی اور تنزل کا فرق بہت تیزی کے ساتھ بڑھ رہا ہے ۔ 
مغربی بنگال کی حکومت پانچوں درجے تک بغیر قیمت نصابی کتابیں مہیا کراتی ہے لیکن وہاں بھی اردو کتابیں تعلیمی سال کے آخر میں ہی طلبہ کو مل پاتی ہیں اور نتیجتاً طلبہ کو یہ کتابیں بازار سے خریدنا پڑتی ہیں۔ 
مغربی بنگال میں سب سے بڑا مسئلہ اردو اقلیتی فرقے کے تعلیمی اداروں کے لیے وسائل کا فقدان ہے ۔ زیادہ تر ادارے اچھی حالت میں نہیں ہیں۔ سرسیّد گروپ آف اسکولز، حسین شاہ روڈ کے کچھ اسکول دیکھنے کا اتفاق ہوا۔ ایک ہی کیمپس میں پہلے ایک کمرہ اسکول کا اور پھر دوسرا کمرہ کسی کی رہائش گاہ اور فوراً ہی تیسرا کمرہ پھر اسکول کا۔ اس کے بعد کسی خاندان کی رہائش گاہ، ایسی حالت میں وہاں اردو اسکول چل رہے ہیں۔ 
٭٭٭




ہندوستان میں اردو کا موقف  —   ایک غیر ملکی کے تاثرات

کرسٹینا اوسٹرہیلڈ

ہندوستان میں اردو تعلیم ایک ایسا موضوع ہے جس سے مجھے ہمیشہ دلچسپی رہی لیکن میں نے کبھی سنجیدگی سے اس جانب توجہ نہیں کی۔ میری تحقیق کا اصل میدان اردو ادب اور خصوصیت سے گزشتہ دو صدیوں کا نثری ادب ہے ۔ اگرچہ کہ میرا تجربہ یونی ورسٹی کی سطح پر جرمن طلبا کو ربع صدی تک اردو کی تعلیم دینا رہا ہے لیکن یہ ہندوستانی طلبا کو تحتانوی، وسطانوی اور فوقانوی درجوں تک تعلیم دینے سے مختلف ہے ۔ مزید یہ کہ ہندوستان میں اردو تعلیم کے ارتقا کا بھی میں نے باقاعدگی سے جائزہ نہیں لیا۔ لہٰذا میں یہاں اپنے چند سرسری مشاہدات و تاثرات پیش کر سکتی ہوں۔ 
ہندوستان میں اردو کی ناگفتہ بہہ صورت حال، خصوصیت سے اردو تعلیم کے بارے میں بہت کچھ لکھا گیا ہے ۔ دستور ہند کی دفعہ 345 ، 347 اور 350 کی رو سے اقلیتوں کی زبانوں کو دی گئی رعایتوں کے باوجود شمالی ہند کی ریاستی حکومتوں نے اس بات کی کوشش کی کہ اردو بولنے والوں کو دستور میں دیے گئے تحفظات سے کوئی بھی فائدہ نہ پہنچے ۔ حکومت ہند نے خود بھی اپنے قانون کو نافذ کرنے سے گریز کیا۔ 16 جولائی 1956 کو حکومت کے جاری کردہ پریس نوٹ میں کرپلانی کمیٹی رپورٹ کے تحت مندرجہ ذیل سفارشات پیش کی گئیں۔ 
ان علاقوں میں جہاں اردو رائج ہے حسب ذیل سہولتیں فراہم کی جائیں۔ 
.1 	ان تمام طلبا کے لیے جن کے والدین یا سرپرستوں نے اپنی مادری زبان اردو ہونے کا اقرار کیا ہے ، ان کی تعلیم اور امتحانات کی زبان تحتانوی سطح پر اردو ہو گی۔ 
.2 	اساتذہ کو مناسب تربیت دی جائے ۔ اردو میں مناسب درسی کتابوں کا انتظام ہو۔ 
.3 	ثانوی سطح پر بھی اردو کو ذریعۂ تعلیم بنانے کی سہولت فراہم کی جائے ۔ 
.4 	اردو میں پیش کی جانے والی تمام دستاویزوں کو، عدالتوں میں ہوں کہ دفاتر میں ، کسی دوسری زبان میں ترجمہ کیے بغیر، کسی دوسرے رسم الخط میں ڈھالے بغیر قبول کیا جائے اور اردو میں پیش کی جانے والی عرضیوں اور درخواستوں کو بھی قبول کیا جائے ۔ 
.5 	ان تمام علاقوں میں جہاں اردو رائج ہے اور جن کی نشان دہی کی گئی ہے وہاں اہم قوانین، اصول و ضوابط اور عوامی اطلاعات کو اردو میں جاری کیا جائے ۔ (1)
گوپال براس نے اقلیتوں اور اقلیتی کلچر کے بارے میں کرپلانی کمیٹی کی سفارشات کو دستور کی دفعہ 29 اور 30 کے خلاف قرار دیا (2)لیکن کم و بیش یہی پانچ نکات آج بھی اردو بولنے والوں کے مطالبات کی ترجمانی کرتے ہیں اور اس کا واضح ثبوت ہیں کہ اردو کی جانب سرکاری بغض و عناد ابھی بھی قائم ہے ۔ 
ایسا معلوم ہوتا ہے کہ ان سفارشات کے نفاذ سے منحرف ہونے کا مقصد یہ ہے کہ اردو والوں کو، لسانی اقلیتوں کو دیے گئے حقوق سے محروم کر دیا جائے ۔ اور اس بات کی تشہیر کی جائے کہ یہ اقلیتیں نہیں بلکہ آبادی کے چند فی صد اشخاص ہیں (3) 1947 میں پال براس نے اُتر پردیش کے تعلق سے یہ نتیجہ اخذ کیا:  ’ ’دراصل اتر پردیش کی حکومت اور انتظامیہ کی پالیسی مستقل طور پر ان تین خصوصیات کی حامل رہی ہے : اردو بولنے والی اقلیت کی اہمیت اور اس کے رُتبے کو گھٹا کر پیش کیا جائے ، حکومت ہند اور بین ریاستی کمیٹیوں کی وضع کردہ پالیسیوں کے رہنمایانہ اصولوں سے قصداً انحراف کیا جائے اور خود ریاست نے جو سہولتیں اور مراعات اردو بولنے والوں کو دی ہیں ان سے مستقلاً اور متواتر رو گردانی کی جائے ۔  ’ ’
شکایتوں اور الزامات کی فہرست میں اضافہ کرتے رہنے سے کچھ حاصل ہونے کا نہیں۔ اس بات کا سب کو علم ہے کہ سرکار کی عدم توجہ اور امتیازی برتاؤ نے بالآخر اردو بولنے والوں کے حوصلے پست کر دیے ۔ ایسی صورت میں وہ اپنے بچوں کو اردو میں تعلیم دلانے سے رہے ۔ حوصلے کی کمی نے اردو والوں کے مواقع مزید گھٹا دیے ۔ اردو سے ان کی دلچسپی کم ہوتی گئی۔ اخیر میں اردو کو ہندوستانی مسلمانوں کی زبان قرار دیا گیا۔ لیکن وہ کون مسلمان ہیں جو اردو پڑھتے ہیں اور اردو میں اپنے بچوں کو تعلیم دلاتے ہیں ؟ ہمیں یہ بات نہیں بھولنا چاہیے کہ ہندوستان میں کئی ایسے مسلمان ہیں جن کی مادری زبان اردو کے علاوہ کوئی اور زبان بھی ہے ۔ ان میں ایسے کتنے ہیں جنھوں نے اردو کو دوسری یا تیسری زبان کے طور پر اختیار کیا ہے ۔ کیا ان کے اعداد و شمار دستیاب ہیں ؟
اتر پردیش، بہار اور شمال کی دوسری ریاستوں میں ابتدائی اردو تعلیم کی اصل صورت حال کیا ہے ؟ جنوبی ہند میں اس کی صورت حال کیا ہے ؟ ضرورت ہے کہ مسائل کے حل کے لیے صحیح اعداد و شمار جمع کیے جائیں۔ اطہر فاروقی نے اپنے مضمون  ’ ’ہندوستان میں اردو تعلیم  —  چار نمائندہ ریاستیں  ’ ’ (4)
میں چند معلومات فراہم کی ہیں لیکن اردو تعلیم کی موجودہ صورت حال کی صحیح عکاسی کے لیے یہ اعداد و شمار ناکافی ہیں۔ اس بات کی جانچ کی بھی ضرورت ہے کہ آیا اردو تعلیم کے مطالبات، اردو تعلیم کو دی گئی سہولتوں سے بڑھ کر ہیں ؟
گزشتہ چند دہوں میں ہندوستانی مسلمانوں سے متعلق تحقیقی مطالعے نے اس قوم کی اکھنڈتا کو متاثر کر دیا ہے اور اس کے سماجی، نسلی اور ثقافتی اختلافات پر روشنی ڈالی ہے ۔ کیا اسی طرح کی تحقیق مختلف مسلم گروہوں کے اس رویے سے متعلق جو اردو زبان سے انھوں نے روا رکھا ہے ، کی گئی ہے ؟ مہاراشٹرا میں اردو کی بہتر تعلیم کا جو ذکر مختلف لوگوں نے کیا ہے اس کی تشریح کس طرح کی جائے ؟ اطہر فاروقی کا کہنا ہے کہ مہاراشٹر میں مسلمانوں کا متوسط طبقہ اپنے بچوں کے لیے اردو ذریعۂ تعلیم کو ترجیح دیتا ہے ۔ اس کی وضاحت وہ اس طرح کرتے ہیں :  ’ ’مہاراشٹر میں عموماً اور ممبئی میں خصوصاً مسلمانوں کا تعلق تاجر طبقے سے ہے ۔  ’ ’اس سے کیا مطلب نکلتا ہے ؟ تاجر طبقہ دوسرے طبقوں کے مقابلے میں اردو سے زیادہ دلچسپی کیوں رکھتا ہے ؟ کہیں ایسا تو نہیں کہ کم و بیش یہ طبقہ اپنا روزگار آپ فراہم کر لیتا ہے اور اس لیے وہ سرکاری اداروں اور سول سروسز پر انحصار نہیں کرتا؟ یا اس سے محض مسلمانوں کی بہتر معاشی حالت کی عکاسی ہوتی ہے ؟

اردو کی افادیت
موجودہ حالات میں میرے نزدیک سب سے اہم مسئلہ یہ ہے کہ عوامی سطح پر اردو ایک زندہ زبان کی صورت اپنا مقام قائم رکھ سکے گی اور اپنی بازیافت کر سکے گی یا صرف ایک مخصوص کلچر کی علامت، ایک مذہبی زبان اور کسی حد تک ادبی مباحثوں کی زبان تک ہی محدود ہو کر رہ جائے گی؟ جہاں تک مجھے معلوم ہے ہندوستان کی تین ریاستوں میں اردو کو دوسری سرکاری زبان کی حیثیت دی گئی ہے ۔ اردو صحافت کی ہمیشہ یہ شکایت رہی ہے کہ حکومت کے اعلانات کا کوئی عملی فائدہ نہیں ہے ۔ حالیہ عرصے میں آندھرا پردیش کے تیرہ ضلعوں میں اردو کو دوسری سرکاری زبان قرار دیا گیا۔ یہ بڑا حوصلہ افزا اعلان ہے ۔ ان اقدامات کے نتائج مثبت ہوں تو مجھے بڑی مسرت ہو گی کیوں کہ اردو جب تک بعض علاقوں کے سرکاری معاملات میں اور وہاں کے تجارتی اغراض میں استعمال نہیں ہو گی زندہ زبان کی حیثیت سے اس کا کوئی مستقبل مجھے نظر نہیں آتا۔ 
اب یہاں ایک گھن چکر سا دکھائی دیتا ہے ۔ 1946 کے بعد مرکزی علاقے میں ارباب اقتدار نے بہت ہی منظم طریقے سے اردو کو کم تر درجے کی زبان بنا دیا اور اسی کے ساتھ ساتھ بہت سے اردو والوں نے خود بھی دوسری زبانوں (ہندی، انگریزی) کو سرکاری مراسلت، تعلیم، تجارت و دیگر معاملات میں کاروباری مقاصد کے لیے استعمال کرنا شروع کر دیا۔ (ضمناً عرض کر دوں کہ ہندوستانی جامعات کے جن اردو پڑھانے والے اساتذہ سے میری ملاقات ہوئی ان میں سے کسی کی بھی اولاد اردو لکھنا پڑھنا نہیں جانتی)۔ شمس الرحمٰن فاروقی نے بڑے جارحانہ انداز میں کہا ہے : اگرچہ کہ مسلمانوں کا تشخص اردو سے وابستہ ہے لیکن انفرادی طور پر وہ اردو کے تحفظ کے لیے کچھ نہیں کر سکتے ۔ (5) ایسی حالت میں مراعات، اکادمیاں ، سرکاری وظیفے اردو کی حالت میں بہتری نہیں لا سکتے ۔ حقیقت یہ ہے کہ کسی تنہا مسلمان کی جدوجہد نہیں کے برابر ہے ۔ اس معاملے میں خاص طور پر دانشوروں نے بے حد مایوس کن کردار ادا کیا۔ نہ صرف یہ کہ اپنے بچوں کو اردو نہیں پڑھائی بلکہ اپنی بے عملی کے بعض احمقانہ جواز پیش کیے ۔ نتیجتاً یہ معاملہ اور بھی سنگین ہو گیا۔ (6) چودھری محمد نعیم نے ایک توجیہہ پیش کی جو اکثر بیان کی جاتی ہے ۔  ’ ’مضافات کو چھوڑیے شہر میں بھی تمھارے والدین اردو ذریعۂ تعلیم کا ایک بھی تحتانوی یا ثانوی اسکول نہیں پا سکتے ۔ اگر پالیں تو وہ اس خستہ حالت میں ہو گا کہ وہ تمھیں اس میں داخلہ دلوانا پسند نہ کریں گے ۔  ’ ’ 
شدید مسابقتی سماج میں ، جیسی کہ اب ہندوستان کی صورت حال ہے ، والدین کا اپنی اولاد کے مستقبل اور ان کے روزگار کے مواقع کے بارے میں فکر مند ہونا لازمی ہے ۔ اس میں کوئی قباحت بھی نہیں لیکن اگر آپ اپنی علاحدہ ثقافتی شناخت، اردو کے توسط سے قائم رکھنا چاہتے ہیں تو زائد ذمّے داریاں بھی نبھانا پڑیں گی۔ اگر آپ چاہتے ہیں کہ اردو سرکاری کاروبار میں استعمال ہو تو اس مقصد کے لیے ایسے افراد ضروری ہیں جو اردو زبان میں مہارت رکھتے ہوں۔ کیا کوئی ایسا طبقہ موجود ہے یا پھر اسے ازسر نو تیار کیا جائے گا؟ اس بارے میں دو رائیں نہیں ہو سکتیں کہ اردو میں ابتدائی تعلیم، اردو کے تعلیمی فروغ اور اردو بہ حیثیت ایک رائج زبان یہ سب اولین شرطیں ہوں گی جن کی قبولیت پر اردو کی ترقی کا دارومدار ہے ۔ کیا والدین پر فرض نہیں کہ اپنے بچوں کو ایسے اسکولوں میں بھجوائیں جہاں اردو ذریعۂ تعلیم ہو یا کم از کم جہاں اردو کو زبان اول کی حیثیت سے پڑھایا جاتا ہو؟لیکن متوسط طبقے کے کتنے لوگ ایسا کرنے پر راضی ہو سکتے ہیں ؟
میں چودھری نعیم کے اس خیال سے پوری طرح متفق ہوں کہ ہندوستانی جامعات کا نصاب ان مسائل کو حل کرنے میں قطعی مددگار نہیں ہے ۔ اس نصاب میں پوری توجہ ادب پر (یہاں بھی موجودہ دور کے مصنفین اور ان کے کام کو نظر انداز کیا گیا ہے ) دی گئی ہے ۔ اردو زبان کے مروجہ تقاضوں اور عمرانیاتی ادب پر عصری مباحث کو شامل نہیں کیا گیا ہے ۔ یہ تصور کہ اردو بنیادی طور پر یا خصوصی طور پر ایک ادبی زبان ہے ، یہ عشقیہ شاعری کی زبان ہے یا اس سے اردو کو درس و تدریس کے ضمن میں نقصان پہنچے گا۔ اردو کو کم درجے کی زبان سمجھا جائے گا۔ اگر چہ یہ بھی سچ ہے کہ اردو میں بھی اس شہرت کی بنا پر کچھ نفع بخش پروگرام کیے جا سکتے ہیں۔ خاص طور پر غزلیات اور قوالی کی مدد سے ۔ یہ بھی ماننا پڑتا ہے کہ اردو کی اسی ثقافت اور اسی طرح کے تفریحی پروگراموں نے اسے کسی حد تک زندہ رکھا ہے ۔ 
ادھر کئی ادیبوں نے اس خیال کا اظہار کیا کہ مدرسوں کی تعلیم کی بدولت اردو لکھنے پڑھنے والے نوجوانوں کا ایک نیا طبقہ ابھر آیا ہے ۔ لیکن سچ پوچھیے تو مدرسوں کے نصاب میں اردو زبان و ادب کو کیا جگہ دی جاتی ہے ؟ چوں کہ اردو ذریعۂ تعلیم ہونے کے سبب یہاں طلبا کم از کم اردو کی بنیادی تعلیم حاصل کر سکتے ہیں۔ ویسے میری معلومات مدرسوں کی تعلیم کے بارے میں محدود ہیں اس لیے میں مزید تبصرہ کرنا پسند نہ کروں گی۔ لیکن میں نے یونی ورسٹی کے اساتذہ سے سن رکھا ہے کہ مدرسوں کی تعلیم سے فارغ ہو کر نکلنے والے طلبا اردو کے ادبی ورثے سے اور عصری ادب سے ناواقف ہوتے ہیں۔ قمرالدین نے مذہبی تعلیمی اداروں کا جو جائزہ لیا ہے ، اس میں اس حقیقت کا اعتراف موجود ہے - سائنس اور عمرانیات سے متعلق ترقی یافتہ جدید لٹریچر سے عام طور پر مدرسوں کے طلبا ناواقف ہی رہتے ہیں۔ 
کئی مدرسوں نے یہ کوشش بھی کی کہ نصاب میں جدید علوم کو شامل کیا جائے ۔ مدرسوں کے بارے میں بجائے اس کے کہ تحقیر آمیز تبصرے کیے جائیں بہتر ہو گا کہ ایک ایک مدرسے کا قریب سے جائزہ لیا جائے تاکہ ایک صحیح تصویر ہمارے سامنے آ سکے ۔ حالیہ عرصے میں جو مشاہداتی مطالعے کیے جا رہے ہیں ان کی مدد سے اصل حقیقتیں واضح ہو سکتی ہیں۔ اعداد و شمار بھی حاصل کیے جا سکتے ہیں۔ یہ بھی کہا جاتا ہے کہ کم از کم بعض مدرسوں سے فارغ نئی نسل کے نوجوان اردو زبان پر مناسب دسترس رکھتے ہیں۔ میرا خیال ہے کہ باہمی مشاورت سے اور اس خلیج کو جو نظریات کی، سیاسی اقتدار و مفادات حاصلہ کی اور منصب کی برتری کی بنائی ہوئی ہے ، پاٹنے سے اس تعطل پر قابو پایا جا سکتا ہے ۔ 
یہ مطالعہ بھی دلچسپ ہو گا کہ ان دو گروہوں یعنی مدرسوں کے طلبا اور جدید طرز تعلیم کے طلبا کبھی یکجا ہو کر اپنی صلاحیتوں کا مشترک طور پر جائزہ لیں۔ یہ دونوں مل کر اردو ادب اور اردو کلچر میں شاید ایک نئی جان ڈال سکتے ہیں۔ کیا کبھی ماڈرن دانشوروں اور مدرسوں کے تعلیم یافتہ لوگوں کے درمیان کوئی مکالمہ ہوا ہے (آپسی حملوں اور جذباتی بحثوں کے علاوہ)؟ اگر ایسا نہیں ہوا تو کیوں ؟ کیا نچلے متوسط طبقے یا پسماندہ اردو والوں نے اپنی آواز یا اپنے نظریات اور مفادات کے اظہار کے لیے اپنا پریس قائم کیا؟ کیا اونچے طبقے کا مسلم سماج ان اردو والوں کو دوسرے درجے کا تصور کرتے ہوئے نظرانداز نہیں کرتا، اس حقیقت کے باوجود کہ ان کا سماجی پس منظر اور ان کے دائرۂ کار کی وسعت اردو کو ایک زندہ زبان بنانے کا آخری موقع فراہم کر سکتی ہے ۔ اس کے برخلاف مذہبی تعلیم سے اردو کو مربوط کرنا جیسا کہ مدرسوں میں کیا جاتا ہے اردو کے فروغ کو مزید محدود کر دینا ہے ۔ اردو ایک ایسی زبان ہے جسے اکثر ہندوستانی مسلمان اپنی علامتی شناخت اور تشخص کا وسیلہ سمجھتے ہیں۔ یہ مذہب سے زیادہ ان کے کلچر کی شناخت ہے ۔ ان تمام محلوں میں جہاں کہیں مطالبہ ہو اعلیٰ درجے کے اردو میڈیم اسکول یا اردو ذریعۂ تعلیم کے سرکاری اسکول قائم کیے جائیں اور اگر ایسا کیا جا سکے تو ان مدرسوں کے چیلنج کا مقابلہ کیا جا سکتا ہے ۔ یہ بھی ممکن ہے کہ اس طرح کا طرز عمل مدرسوں میں بہتر تعلیم مہیا کرنے کا محرک ثابت ہو۔ 
آگے کا راستہ
اگر ہمارا مقصد یہ ہے کہ اردو کے استعمال کا احیا ہو تو ہمیں اسے عملی جامہ پہنانے کے لیے مختلف جہتوں میں کام کرنا پڑے گا۔ مندرجہ ذیل تجاویز ملکی اور غیر ملکی دانشوروں نے بارہا پیش کی ہیں اور میں نے جن اقدامات کو اہمیت کا حامل سمجھا انھیں یکجا کرنے کی کوشش کی ہے ۔ 
اردو کو رائج زبان بنانے اور اسے بحال کرنے کے ممکنہ اقدامات:
جن لوگوں کی مادری زبان اردو ہے ، دستور کی دفعہ 350A (الف) کے تحت ان کے بچوں کو اردو ذریعۂ تعلیم کی سہولت، ایسے طلبا کو اردو زبان اوّل کی حیثیت سے سکھانے کے انتظامات، مردم شماری کی رپورٹ میں زبان کا صحیح اندراج، لازمی ماڈرن زبان کی حیثیت سے سنسکرت کا سہ لسانی فارمولے سے اخراج (حکومت کی ذمّے داری)۔ 
٭	ایسے طلبا جن کی مادری زبان اردو کے بجائے اور کوئی ہو ان کے لیے اردو کو اختیاری زبان کے طور پر پڑھانے کا انتظام (ریاست کی ذمّے داری)
٭	تعلیم و تدریس کے علاوہ انتظامیہ، تجارت وغیرہ میں عہدے داروں اور اردو بولنے والوں کو اردو کے استعمال کا حق۔ اسی طرح اردو کے تعلیم یافتہ افراد کے لیے روزگار کے مواقع کی فراہمی (ریاست، افراد، تجارتی اداروں وغیرہ کی ذمّے داری)۔ 
٭	اردو بولنے والے والدین کے ایسے بچے کو، جنھوں نے اردو کے بجائے دوسری زبانوں میں تعلیم پائی ہو، خانگی طور پر اردو تعلیم کا انتظام۔ 
یہ بات قابل غور ہے کہ اگر سہ لسانی فارمولے سے سنسکرت کو خارج بھی کر دیا جائے تو ان ریاستوں میں جہاں ریاستی زبان ہندی نہیں ہے اور سہ لسانی فارمولا بھی قابل عمل نہیں ہے کیا کیا جائے ۔ مثال کے طور پر کرناٹک میں ایک طالب علم کو عملاً اردو، کنڑی، ہندی اور انگریزی سیکھنا پڑتی ہے ۔ وہاب عندلیب نے یہ تجویز پیش کی کہ طلبا کے لیے ساتویں جماعت سے اردو اور ہندی کی مشترکہ جماعتیں قائم کی جائیں اردو طلبا کے لیے ہندی اور ہندی کے طالب علموں کے لیے اردو سیکھنا آسان ہے ۔ 1947 سے قبل متوازی تعلیم کی روایت رہی ہے ۔ کسی بھی طالب علم کے لیے ہندی یا اردو رسم الخط اور زائد ذخیرۂ الفاظ اور بول چال کے لہجہ و انداز سے واقف ہونے کے لیے تھوڑی زائد کوشش کرنا ہو گی۔ ہندی کے ذریعۂ اردو سکھانے والی جو نصابی کتابیں ہیں میں نے دیکھی ہیں۔ ان میں کم سن بچوں کی تعلیم پر زور دیا گیا ہے اور یہ طریقۂ کار بالغوں اور بڑی عمر کے بچوں کے لیے مجموعی طور پر مناسب ہے ۔ کسی قدر یہ بات ان درسی کتابوں کے لیے بھی صحیح ہے جو قومی کونسل برائے فروغ اردو زبان نے فاصلاتی تعلیم کے لیے شائع کی ہیں۔ مجموعی اعتبار سے اردو اور ہندی کی مشترکہ تعلیم (کم از کم ابتدائی درجوں میں ) بہت سے مسائل کو شاید آسانی سے حل کر سکتی ہے ۔ دونوں زبانوں کی گرامر ایک ہی ہے ۔ یہ بات نسبتاً آسان ہے کہ ایک طالب علم دونوں رسم الخط سے واقف ہو جائے ۔ (ترجیحاً یکے بعد دیگرے )۔ حتیٰ کہ ہمارے جرمن زبان کے طلبا جو اردو اور ہندی سے قطعی ناواقف ہوتے ہیں وہ بھی چار سے چھ ہفتوں میں رسم الخط پر عبور حاصل کر لیتے ہیں۔ 
اگر سرکاری اسکولوں میں اردو تعلیم کی سہولت میں آسانی بھی ہو جیسا اتر پردیش میں ہے تو کیا والدین اپنے بچوں کو وہاں بھیجیں گے ؟ کیا وہ انگریزی یا ہندی ذریعۂ تعلیم کے اسکول کو ترجیح نہیں دیں گے ؟ ایس ایس دسنوی نے اردو کے بجائے انگریزی یا علاقائی زبان اختیار کرنے کا ایک سبب روزگار کے مواقع بتایا ہے ۔ پھر کیوں مہاراشٹر کی صورت حال مختلف ہے جب کہ بقول اطہر فاروقی اردو ذریعۂ تعلیم کے اسکولوں میں سارے مضامین اردو میں پڑھائے جاتے ہیں۔ مجھے یہ بھی جاننے کا اشتیاق ہے کہ اتر پردیش اور بہار میں اردو طلبا کی تعداد میں اتنا زیادہ تفاوت کیوں ہے ؟ ایک سبب ریاستی حکومت کا اختلافی رویہ ہو سکتا ہے لیکن بہار میں غریب مسلمان طبقے کی اسلام سے وابستگی اتر پردیش کے مقابلے میں زیادہ کیوں ہے ؟ یا پھر دوسری وجوہات بھی ہو سکتی ہیں۔ اتر پردیش میں کم مسلمان اپنے بچوں کو دینی مدارس بھیجتے ہیں۔ اردو ذریعۂ تعلیم نہ ہونے کا بھی ایک سبب ہے ۔ سائنسی اصطلاحات کی عدم موجودگی ایک اور سبب ہے ۔ اطہر فاروقی نے بھی اس حقیقت کو بیان کیا ہے اگر چہ کہ اس مضمون میں انھوں نے عثمانیہ یونی ورسٹی کی جانب سے مرتبہ لغات اور فرہنگوں کی طرف اشارہ کیا ہے ۔ حیدرآباد میں وضع کی گئی اصطلاحیں شاید از کار رفتہ ہو چکی ہیں لیکن ہندوستان اور پاکستان میں فرہنگیں تیار کی گئی ہیں اور خود این۔ سی۔ ای۔ آر۔ ٹی۔ (NCERT) سے مختلف مصنفین کی کتابیں بہ شمول سائنس کی درسی کتب اردو میں شائع کی گئی ہیں۔ ترقی اردو بورڈ کی جانب سے جو کتابیں الگ سے تالیف ہوئی ہیں ان کا ذکر بھی ایس ایس دسنوی نے اپنے مذکورہ بالا مضمون میں کیا ہے ۔ اس طرح تمام مضامین کی تعلیم اردو میں ممکن ہے شرط یہ ہے کہ سیاست دانوں اور والدین کی رضامندی حاصل ہو۔ اس بات کا علم بھی ضروری ہے کہ آیا یہ کتابیں استعمال میں بھی آ سکتی ہیں یا نہیں۔ اردو کی کتابوں اور تاریخی کتابوں کے بارے میں کہنا یہ ہے کہ دوسری زبانوں (ہندی اور انگریزی) سے ترجمہ شدہ کتابوں سے اندیشہ ہو سکتا ہے کہ ان میں مذہبی عصبیت شامل ہو، انھیں رد کیا جا سکتا ہے لیکن ریاضی اور سائنس کی کتابوں کے بارے میں اس طرح کے اعتراض کی گنجائش نہیں ہو سکتی۔ 
ضرورت کی کتابوں کی دستیابی بھی ایک بڑا مسئلہ ہے لیکن اگر چند دولت و ثروت والے اور صاحب رسوخ اس معاملے میں دلچسپی لیں تو یہ مسئلہ بھی حل ہو سکتا ہے ۔ سائنس کی اعلیٰ تعلیم کے لیے انگریزی کو برتری حاصل ہے لیکن غیر انگریزی داں اداروں کے لیے یہ فائدہ مند نہ ہو گا۔ جرمنی میں آج بھی سائنس کی اعلیٰ تعلیم کے لیے انگریزی ذریعۂ تعلیم پر بحث جاری ہے ۔ سائنسی مطبوعات کے علاوہ بین الاقوامی کانفرنسوں اور سیمیناروں میں انگریزی ہی استعمال ہوتی ہے ۔ اس طرح یہ مسئلہ صرف اردو دانوں تک ہی محدود نہیں ہے ۔ بہر حال سائنس کی تعلیم ابتدائی درجوں میں طالب علم کی مادری زبان میں ہو تو بہتر نتائج کے امکانات ہیں۔ مجموعی طور پر ایس ایس دسنوی کے تجویز کردہ لائحۂ عمل (ساتویں جماعت تک اردو ذریعۂ تعلیم اور تیسری جماعت سے علاقائی زبان کی تعلیم ایک مضمون کی طرح، بارہویں جماعت تک اردو کو زبان اول کے طور پر پڑھایا جائے لیکن آٹھویں سے بارہویں جماعت تک تعلیم علاقائی زبان میں ہو) مجھے قابل عمل معلوم ہوتا ہے   —   اردو میں فاصلاتی تعلیم کا کیا حال ہے ۔ کیا اس کورس میں داخلہ لینے والوں اور امتحانات پاس کرنے والوں کے اعداد و شمار دستیاب ہیں؟

انگریزی کا جنون
اسکولوں اور کالجوں کی ہر سطح پر انگریزی کو ذریعۂ تعلیم بنانے کا اصل سبب تعلیم، انتظامیہ اور تجارت کے اونچے حلقوں میں انگریزی کا تسلط ہے ۔ انگریزی کے اسی بہتر موقف کی وجہ سے دیگر زبانوں میں تعلیم پانے کو دوسرے درجے کا سمجھا جاتا ہے ۔ مزید بدنصیبی یہ کہ انگریزی ذریعۂ تعلیم کے مقابلے میں دوسری زبانوں میں تعلیم کا معیار کم تر ہے ۔ متعلقہ زبانوں کی داخلی کمزوری اس کا سبب نہیں ہے بلکہ یہ عدم توجہ اور حقارت کا نتیجہ ہے ۔ 
اب یہ سوال پیدا ہوتا ہے کہ اگر انگریزی کو پہلی جماعت سے تمام اسکولوں میں ذریعۂ تعلیم بنا دیا جائے تو کیا کم تر درجے کے طبقوں کا سماجی، سیاسی، معاشی رتبہ بلند ہو سکے گا۔ ان اسکولوں میں مجموعی صورت حال کی بہتری کی تنہا ضامن انگریزی نہیں ہو سکتی۔ کیا غیر انگریزی ماحول سے آئے ہوئے طلبا سمجھ پائیں گے کہ اسکول میں انھیں کیا پڑھایا جا رہا ہے ؟ کیا وہ اعلیٰ صلاحیتوں والے ہم جماعتوں کی ہمسری کر سکیں گے یا پھر ابتدا ہی سے ناکامی ان کا مقدر ہو گی؟ کیا وہ لڑکے جو انگریزی کے تربیت یافتہ ہیں ، آگے چل کر اپنے تمام امور انگریزی ہی میں انجام دیں گے ؟ کیا وہ کسی ہندوستان کی زبان میں ڈھنگ سے بات چیت نہ کرنے پر فخر کریں گے ؟ کم از کم میرا مشاہدہ تو یہی ہے ۔ ادیبوں ، صحافیوں وغیرہ کو چھوڑ کر  ’انگریزی جاننے والے  ’ ہندوستان کی دوسری زبانوں کو استعمال کرتے ہوئے ان کے ذریعے اپنا روزگار کما لیتے ہیں۔ 
اس مسئلے کا کیا حل ہو سکتا ہے ؟ کیا یہ ممکن ہے کہ ہندوستانی طلبا کی اس طرح تربیت کی جائے کہ وہ بیک وقت انگریزی اور کسی ایک ہندوستانی زبان پر یکساں عبور حاصل کر سکیں ؟ کیا یہ مقصد چند مضامین کو انگریزی میں اور چند دیگر مضامین کو مادری زبان میں پڑھانے سے حاصل ہو سکتا ہے ؟ یا صرف انگریزی ابتدائی دو یا تین درجے تک بہ حیثیت مضمون پڑھائی جائے ؟ اردو کے تعلق سے اس مسئلے کی اہمیت دوسری زبانوں کی بہ نسبت کہیں زیادہ ہے اس لیے کہ اسے بہ حیثیت ایک رائج زبان باقی رہنا ہے ۔ اردو کو محض ایک مضمون تک محدود کرنے اور انگریزی کو ذریعۂ تعلیم بنانے سے مجھے یہ خدشہ ہے کہ ایک قلیل مدت میں یہ زبان اپنے بولنے والوں سے محروم ہو جائے گی۔ یہاں تک کہ یہ طریقۂ کار اردو کو ایک ایسی مردہ زبان میں تبدیل کر سکتا ہے جو محض تدریسی اہمیت کی حامل ہو گی۔ 
ہم یہ فرض کر لیتے ہیں کہ اردو میں مختلف جماعتوں کے لیے اعلیٰ تعلیمی معیار کے اقدامات کر لیے جائیں گے ۔ تب ایک اور مسئلہ باقی رہ جاتا ہے : وہ کون لوگ ہوں گے جو ابتدائی سطح پر تعلیم و ترسیل، روزگار اور کاروبار میں اردو کو اپنانا چاہیں گے ؟ کیا وہ محض ایسے لوگ ہوں گے جو دیگر زبانوں میں تعلیم حاصل کرنے کی سکت نہیں رکھتے یا وہ جو اپنے مذہبی تشخص کی بنا پر اردو سے چمٹے رہتے ہیں۔ ہندوستان میں اردو ذریعۂ تعلیم کے مطالبے کی کیا اصلیت ہے ؟ کیا ہندوستان میں رائج زبان کی حیثیت سے اردو کی تجدید ممکن ہے یا یہ کہ وہ اپنی ڈگر سے ہٹ گئی ہے اور اب واپس نہیں ہو سکتی؟ اعلیٰ طبقے کے کتنے والدین ہیں جو اپنے بچوں کو اردو کی تعلیم دلانا چاہتے ہیں ؟ اور مسلم متوسط طبقے کا کیا حال ہے ؟ اردو کے مفاد کے لیے کام کرنے والے ان ہی دو طبقوں سے آتے ہیں جب کہ اردو کی بنیادیں اعلیٰ طبقے سے قائم ہیں۔ ان دو گروہوں کے درمیان ترسیل کا فقدان میرے خیال سے اردو تعلیم کے فروغ کی راہ میں بڑی رکاوٹوں میں سے ایک ہے ۔ 
کیا ہمیں اردو تعلیم کی موجودہ صورت حال کو من و عن قبول کر لینا چاہیے ؟ ہرگز نہیں ! اردو ذریعۂ تعلیم کا معیار ہر سطح پر بلند ہونا چاہیے ۔ یہ معیار اعلیٰ صلاحیتوں سے بہرہ ور اساتذہ کو، جن میں پڑھانے کی لگن ہو، حاصل کیا جانا چاہیے ۔ پڑھانے کے لیے استعمال کی جانے والی چیزیں بھی اسی اعلیٰ معیار کی ہوں جیسی کہ دوسری زبان والے استعمال کرتے ہیں۔ جیسا کہ اوپر بیان کیا گیا ہے ، میں محسوس کرتی ہوں کہ اردو تعلیم کا معیار اسی سطح کا ہوتا ہے جس سطح کا وہ گروہ ہوتا ہے جس کی ضروریات یہ پورا کرتی ہے ۔ جب تک اردو کی تعلیم دینے کا اختیار (ابتدائی سطح پر) ان لوگوں کے ہاتھ میں ہے جن کی طرف ایک ماڈرن تعلیم سے آراستہ شخص تحقیر کی نظر سے دیکھتا ہے تو موجودہ صورت حال کا بہتر ہونا ممکن نہیں۔ 
جو مواد دہلی پبلک اسکول کی تین شاخوں سے مجھے وصول ہوا ہے اُس سے پتہ چلتا ہے کہ غیر مسلموں نے بڑی تعداد میں اردو کو تیسری زبان کی حیثیت سے اختیار کیا ہے ۔ ایسا اس لیے ہے کہ موجودہ مایوس کن صورت حال کے باوجود اردو کا وقار قائم ہے جس کے اسباب اس کا اعلیٰ ادب اور نفیس کلچر ہیں۔ حال ہی میں ہندی کے شاعر وشنو کھرے نے ہمارے ادارے میں تقریر کرتے ہوئے اسی خیال کا اظہار کیا۔ ہمیں قبول ہو کہ نہ ہو اردو کا مستقبل جن عوامل سے وابستہ ہے وہ ہیں اس کا ادب، تاریخ اور ذرائع ابلاغ بہ نسبت انتظامی امور، تجارت اور ماڈرن تعلیم کے ۔ تاریخ اور ادب کے مطالعے کے لیے فصیح زبان کا استعمال اولین شرط ہے ۔ اس بات پر بارہا زور دیا جا چکا ہے کہ کالج اور یونی ورسٹی کی سطح پر اردو کی تدریس کے لیے بنیادی طور پر زبان پر عبور ضروری ہے ۔ ایک ایسی حکمت عملی اختیار کی جائے کہ مندرجہ ذیل امور کو ترقی دی جا سکے ۔ 
.1 	ہائی اسکول اور اعلیٰ درجوں میں اردو طالب علموں کو اس وقت تک داخلہ نہ دیا جائے جب تک انھوں نے ابتدائی اور ثانوی جماعتوں میں اردو زبان کے نصاب میں کامیابی حاصل نہ کی ہو اور یہ کہ وہ اردو دانی کے ساتھ ساتھ اردو رسم الخط میں لکھنا پڑھنا جانتے نہ ہوں۔ 
.2 	ایم۔ اے ۔ اور پی ایچ۔ ڈی کے لیے طلبا کا سخت ترین امتحان لیا جائے تاکہ ان ڈگریوں کا معیار قائم رہ سکے ۔ اگر اردو کو کلاسیکی لٹریچر اور ذرائع ابلاغ تک محدود بھی کر دیا جائے تو ان دونوں میدانوں میں خاطر خواہ پڑھے لکھے ماہرین کو حاصل کیا جانا چاہیے ۔ 
آخر میں اردو والوں کے رویے کے بارے میں جو ہندی والوں کے ساتھ ہے میں اختصار سے کچھ کہنا چاہوں گی۔ 
ہندی، اردو کی متبادل رائج زبان ہو جانے کے سبب اردو والے احساس کمتری کا شکار ہو گئے ہیں جس کا توڑ ان کے احساس برتری میں اس اساس پر ہے کہ اردو ادب کا ورثہ، اس کے کلچر کی نفاست اور شائستگی اعلیٰ معیار کے ہیں۔ اس رویے سے اردو والوں کو مستقبل میں کوئی فائدہ ہونے والا نہیں ہے ۔ بد ہئیتی، الفاظ کی بے ترتیبی اور بلند بانگ دعوے ، بے قاعدگیاں ، قواعد سے انحراف یہ سارے نقائص اردو اور ہندی دونوں زبانوں کی تقریر و تحریر میں ہیں اور عصری ہندی ادب میں ایسا بہت کچھ ہے جس کا اردو عصری ادب سے مقابلہ کیا جا سکتا ہے ۔ جب تک اردو بولنے والوں کا اعلیٰ طبقہ اپنے سے نچلے طبقے اور ہندی زبان والوں کی جانب معاندانہ رویہ رکھے گا اسے نقصان اٹھانا پڑے گا یہاں تک کہ اردو کے وجود کو باقی رکھنے کے امکانات ختم ہو جائیں گے ۔ آپس میں حریفانہ رویے کے بجائے اردو ہندی کے ادیبوں اور دانشوروں کے درمیان باہمی اتحاد و ربط قائم ہونا چاہیے ۔ (میں اس بات سے بہ خوبی واقف ہوں کہ خود اردو ادیبوں اور دانشوروں کے درمیان مفاہمت اور باہمی اتحاد سے زیادہ رقابت ہے )۔ با مقصد میل جول کی اور اتحاد کی بعض مثالیں بھی موجود ہیں۔ ہندی سے اردو میں تراجم کا اضافہ بھی ہو رہا ہے ۔ لہٰذا میں اردو تصانیف کے ہندی میں تراجم یا انھیں دیوناگری رسم الخط میں لکھنے کی حامی ہوں۔ شخصی طور پر ہندوستان میں اردو رسم الخط کے ترک کیے جانے کا مجھے بے حد ملال ہو گا۔ ایسا ہونے سے اگلی نسلوں کو اپنے ثقافتی ورثے سے منقطع ہونا پڑے گا اور نتیجے میں اردو ایک مردہ زبان بن جائے گی۔ کم از کم ہندوستان میں۔ 
٭٭٭
References

1.	Kriplani Committee Report, p. 80.
2.	Brass, Paul R., Language, Religion and Politics in North India, Cambridge
3.	Ibid., p. 206.
4.	Economic and Political Weekly, 2 April 1994, pp. 782-5.
5.	See Urdu Dunya, October 2001, p. 62.
6.    Quoted from an interview by Ather Farouqui in: Annual of Urdu Studies, No. 10, 1995, p. 165
٭٭٭



بنیادی تعلیم کی وردھا اسکیم اور اردو ذریعۂ تعلیم


کیرن گرافن شاورن

تعلیم تمام سرپرستوں اور گھر کے بزرگوں کا مسئلہ رہی ہے ۔ وہ چاہتے ہیں کہ ان کے بچے دنیاوی معاملات سے واقف ہوں اور معاشی اعتبار سے خوش حال رہیں ، انھیں سماجی اقدار کا بھی پاس رہے ۔ ایسا ہی رویّہ اس راجا کا تھا جس نے پنچ تنتر کی مشہور کہانیاں لکھوائیں۔ راجا اپنے لڑکوں کی نااہلی اور بری عادتوں سے عاجز آ چکا تھا۔ اس نے اپنے لڑکوں کو ایک رشی کے حوالے کیا۔ رشی نے ان لڑکوں کو چھ ماہ تک پنچ تنتر کی کہانیاں سنائیں اور انھیں سدھار لیا۔ 
روایتی تعلیم کسی بھی طبقاتی سوسائٹی میں لوگوں کی متنوع ضرورتوں کو پورا کرتی ہے ۔ تجارت پیشہ لوگ نمبروں کی گنتی اور حساب کتاب میں لگے رہتے ہیں۔ مذہبی علماء مقدس کتابیں اور ان کی تفاسیر پڑھتے ہیں۔ رئیس اور امرا سمجھتے ہیں کہ کتابی علم ان کے لیے کسر شان ہے ۔ وہ دوسروں کو مامور کرتے ہیں کہ ان کے پڑھنے لکھنے کا کام کریں۔ 
آج ہم یقین رکھتے ہیں کہ ہر بچے کو اسکول جانے کا مساوی موقع ملے تاکہ وہ لکھنا پڑھنا سیکھے اور دنیا کے بڑھتے ہوئے پیچیدہ مسائل کا سامنا کرے ۔ ترقی پانے کے لیے علم کی جادوئی حیثیت ہے ۔ اخلاقی ذہنی اور معاشی محاذوں پر۔ ہندوستان پر برطانوی حکومت کے دور میں تعلیمی نظام ان لوگوں کے ہاتھ میں تھا جو اعلیٰ تعلیم کی افادیت سے واقف اور لبرل خیالات کے حامل تھے ۔ انھوں نے سوچا: متوسط طبقے کو تعلیم دی جائے تو وہ  ’ ’ہمارے اور لاکھوں عوام کے درمیان، جن پر ہم حکومت کرتے ہیں ، ترسیل کا کام انجام دیں گے  ’ ’ یہ متوسط طبقہ انگریزی سے واقف تھا۔ آزادی کی تحریک کے آخری زمانے ہی میں تعلیم کے عمومی موقف اور تعلیم کو ہندوستان سے مربوط کرنے کے موضوعات پر وردھا کانفرنس میں گفتگو ہوئی۔ وردھا ہندوستان کے وسط میں واقع ہے ۔ 
میں نے وردھا تعلیمی اسکیم 1937 کے موضوع کو اپنے مضمون کے لیے منتخب کیا۔ اس سے مجھے ایک ایسا موقع حاصل ہو گا کہ میں اس شخصیت کو قریب سے دیکھ سکوں جو اس موضوع اور مواد کو تشکیل دینے کی ذمّے دار ہے ۔ وہ اس اسکیم کے صدر بھی تھے ۔ ڈاکٹر ذاکر حسین ان گنے چنے سیاست دانوں میں سے ہیں جو جدید تعلیمی فلسفے کی تاریخ سے کما حقہ واقف تھے ۔ اس سے انھیں گہری دلچسپی تھی۔ تعلیمی نظام سے متعلق ان کا پہلا اور شخصی تجربہ ہندوستان میں جامعہ ملیہ کے قیام کا تھا۔ یہ بہت کامیاب ثابت ہوا۔ 
ذاکر حسین نے 1920 میں علی گڑھ یونی ورسٹی سے اپنی تعلیم مکمل کی۔ اسی سال انھوں نے ہندوستان کی تحریک آزادی میں عوام کی بڑی تعداد کو زور و شور سے حصہ لیتے ہوئے دیکھا۔ وہ ان میں شامل ہو گئے جو نوآبادیاتی تعلیمی نظام کا بائی کاٹ کر رہے تھے ۔ وہ جامعہ کے اولین طالب علموں میں سے ایک تھے ۔ اس کے دو برس بعد ہی آزادی کی تحریک دھیمی پڑ گئی تو ان کے ایک دوست نے انھیں جرمنی میں اعلیٰ تعلیم حاصل کرنے کے لیے آمادہ کیا۔ 
ان کی برلن کی سرگرمیوں کی تفصیل اس شخص کے لیے دلچسپی کا باعث ہو گی جو نہ صرف برلن کے بارے میں جانتا ہے بلکہ جس نے کم از کم دو سال جامعہ میں تعلیم پائی ہو۔ یہاں ذاکر حسین کے لیے پہلے جرمن زبان سیکھنا ضروری تھا۔ انھوں نے ہندوستان کو بھیجی ہوئی ایک رپورٹ میں یہ بات کھل کر بتائی کہ کسی بھی طالب علم کو ابتدا سے یونی ورسٹی کی سطح تک اس کی مادری زبان میں تعلیم دینا ضروری ہے ۔ اس دوران انھوں نے فریڈرک ولہیم (Fredrick Wilheiam) یونی ورسٹی میں (جو آج ہم بولٹ یونی ورسٹی Humboldt University کہلاتی ہے ، معاشیات کی تعلیم کے لیے ورنر سومبرٹ (Werner Sombart) کے زیر نگرانی داخلہ لیا۔ سومبرٹ اپنے وقت کے مشہور ماہر معاشیات تھے جنھوں نے کارل مارکس کے کام کو تکمیل تک پہنچانے کے لیے سرمایہ داری کی تاریخ (History of Capitalism youth in Berlin)لکھی۔ سومبرٹ کے لڑکے (جو ابھی حیات ہے ) نے اپنی یادداشت میں لکھا کہ کس طرح ان کے باپ کام کے دنوں میں آدھے گھنٹے کے لیے بچوں کے ہال میں آتے تاکہ انھیں پریوں کی کہانیاں سنا سکیں۔ رابن سن کروسو، یونان کی قدیم حکایتیں (Nibelongen) ہومر، اور گوئٹے کا ماوسٹ اس طرح کہانیاں سنانا اس زمانے کے بورژوا کلچر میں تعلیم کی روایت تھی۔ 
پچھلی صدی کی دو دہائیوں تک برلن اپنی اعلیٰ ثقافت، زوال آمادہ ذہانت پذیر زندگی، عزت و ناموس کے عدم تحفظ، غربت، اقدار کی گمشدگی اور فاشزم کی شروعات کے لیے جانا جاتا تھا۔ جنگ عظیم نے جرمن سماج پر بڑے گہرے داغ چھوڑے ۔ ان داغوں اور افراط زر کی شدت نے لاکھوں عوام کو بے روزگار اور بھوکا رکھا۔ وہ تینوں طالب علم محمد مجیب، عابد حسین اور ذاکر حسین، جن کی ملاقات برلن میں ہوئی تھی، ان حالات کی لپیٹ میں آگئے ۔ محمد مجیب اور عابد حسین ایک ماہر تعلیم ولیم شوونر (William Sehwner)، جو ابتدائی تعلیم سے متعلق ایک رسالے کے مدیر بھی تھے ، کے گھر مقیم تھے ۔ ان کے داماد الفرڈ ایہرین (Alfred Ehrentreich) بھی شوونر کی طرح ماہر تعلیم اور ایک ٹیچر تھے ۔ انھوں نے ان دونوں جوانوں کو George Kerschensteiner اور Equard Spranger جیسے مصنفوں سے ملایا اور اس وقت اصلاحی تحریکوں سے روشناس کروایا۔ ذاکر حسین نے بھی چند ایک سے ملاقات کی جب کہ عابد حسین نے Spranger کی زیر نگرانی تعلیمی فلسفے پر مقالہ لکھا۔ 
Spranger اور Kerschensteinerجرمن اسکول کی اصلاحی تحریک کے نمائندے تھے ۔ اس میں خاص طور پر ابتدائی اور پیشہ ورانہ تعلیم کو بڑی اہمیت تھی۔ چھوٹے بچے اور بڑھتی ہوئی عمر کے نابالغ لڑکے ماہرین نفسیات اور ٹیچروں کی توجہ کے مرکز تھے ۔ انسان کی ذہنی اور اخلاقی تربیت میں بچوں کی ابتدائی زندگی کے مراحل بڑی اہمیت کے حامل سمجھے جانے لگے ۔ ایک مفروضہ تھا کہ انسان کی زندگی میں اس کے ابتدائی دس سال کی بڑی اہمیت ہے اور اسی لیے اسکول کی تعلیم کے دوران اسے بڑی اہمیت دی جانی چاہیے ۔ اس مفروضے سے گریز ضروری تھا لیکن اس میں عجلت نقصان دہ ثابت ہو سکتی تھی۔ روایتی تعلیم کا طریقۂ کار، جس میں قوانین و ضوابط کی پابندی تھی اور ذہانت کو فروغ دینے کے ذرائع کو بدل کر ایسے طریقوں کو رائج کرنے کی ضرورت تھی جس میں اسکول کا مطلب تھا، بچوں کے لیے کھیل کود، ذہنی اور جسمانی تندرستی، تقاریب، تعلیمی تفریح، پکوان، تھیٹر اور ڈرامہ، موسیقی اور دست کاری۔ 
بچوں کے لیے ضروری ہے کہ غیر ملکی زبانوں اور کتابوں کے مطالعے کے بل بوتے پر دنیا میں قدم رکھنے سے قبل اپنے فطری ماحول اور اپنے تہذیبی ورثے کا احاطہ کریں۔ طرح طرح کی پیشہ ورانہ مہارتوں کو حاصل کرنے کیلئے ضروری ہے کہ مختلف پیشہ ورانہ اسکولوں میں بچے تعلیم پائیں Spranger نے اس مقصد کیلئے ایک نئے طرز کے اسکول کی بنیاد ڈالی۔ یہ اسکول Berufschule کہلایا جس کے معنی جرمن زبان میں  ’پیشہ ورانہ ٹریننگ ’ ہے ( 16 تا 18 سال کی عمر کے لیے ۔ )
جرمنی کے دوران قیام ذاکر حسین کی ملاقات Gerda Philipsborn سے بھی ہوئی۔ یہ ایک بڑے ہی مالدار یہودی گھرانے کی بیٹی تھی۔ اس خاتون نے ان تینوں ہندوستانیوں کو ایک اور سوشیل حلقے سے متعارف کروایا۔ گرڈا 1933 میں جامعہ کے اسٹاف میں بھی شامل رہی۔ وہ چند برسوں تک پری اسکول (Pre-School) تعلیم سے بھی وابستہ تھی۔ مجیب کے کہنے کے مطابق ذاکر حسین کے اوقات کار میں اس کو پورا دخل تھا (مجیب 1971، ص69) 1939 کے جنگ کے ابتدائی زمانے میں برطانوی حکومت نے اسے نظربند کر دیا۔ 1942 میں کینسر کے مرض سے اس کا انتقال ہوا (جامعہ کی اناث کا اقامت خانہ اسی کے نام سے موسوم ہے )۔ 
برلن نے ذاکر حسین کے ذہن پر چند موثر اور انمٹ نقوش چھوڑے ۔ تینوں دوستوں نے 1925 میں فیصلہ کیا کہ وہ ہندوستان لوٹ جائیں گے اور ایک ساتھ مل کر خود کو جامعہ کے پروجکٹ کیلئے وقف کر دیں گے ۔ ایک بات غور طلب ہے کہ تعلیمی نظام اور اس کے فلسفے کا علم حاصل کرنا ایک بات ہے اور اسے رو بہ عمل لانا دوسری بات۔ جامعہ کے حالات بہت خراب ہو چکے تھے اور ان تینوں کی واپسی کے وقت نوبت جامعہ پر تالے پڑنے کی تھی۔ قریب تھا کہ جامعہ کا سیاسی کردار معدوم ہو جائے ۔ ایسے وقت میں اسے ایک تجرباتی اسکول کا کردار اختیار کرنا پڑا۔ مجیب کے مطابق جامعہ کا عملہ تو دیانتدار تھا لیکن عملے کے ارکان میں تجربے کی کمی تھی۔ سرمائے کی کمی کے علاوہ تدریسی صلاحیتوں کا بھی فقدان تھا۔ اب جامعہ نے روایت اور ثقافت کے خلاف محاذ آرائی کے بجائے ایک نیا منصوبہ بنایا۔ مجیب کے الفاظ میں یہ اسکول مسلم روایت اور کلچر کی نمائندگی کرتا تھا۔ یہ نہ تو اکثریت کے میلان کے خلاف تھا نہ ہی مذہبی انتہا پسندی کا شکار ہوا۔ سیاسی شخصیتوں کے ذریعے اس نے اپنے اسلامی کردار کو نمایاں کیا۔ یہ مسلمہ اقدار سے ذرا الگ تھا لیکن منحرف بھی نہیں تھا۔ ذاکر حسین نے مصوری اور ڈرامے کی حوصلہ افزائی کی اور تحتانیہ کی سطح پر مخلوط تعلیم کو متعارف کروایا۔ 
ان ابتدائی برسوں میں جامعہ کی کامیابی یا ناکامی میرا موضوع نہیں ہے ۔ اس بات کو بھی ملحوظ رکھنا چاہیے کہ بغیر کسی کارکرد معاشی، سیاسی اور سماجی طاقت کی حمایت کے دیر پا اتحاد ممکن نہیں ہے اور ایسی صورت میں کوئی بھی اصلاحی تنظیم محض خیالی رہ جاتی ہے ۔ جرمنی میں Kerschensleiner کی اصلاحی تحریک بے اثر ثابت ہوئی۔ معروضی طرز فکر بھی نازی دور میں کام نہ کر سکی۔ ہندوستانی تعلیمی نظام کئی رکاوٹوں کا شکار تھا۔ صرف اساتذہ کی کمی اور مالیہ کا نہ ہونا اس کے اسباب نہ تھے ۔ 
برطانوی حکومت نے ابتدائی تعلیم کے لیے علاقائی اسکول (Vernacular School) کی اصطلاح استعمال کی۔ ان اسکولوں میں تعلیم مقامی زبانوں میں دی جاتی تھی۔ لیکن سوال یہ ہے کہ شمالی ہند کے علاقوں کی مقامی زبان کون سی تھی؟ ہندی، اردو یا ہندوستانی؟ جس دور میں جامعہ کا آغاز ہوا تھا اس وقت ہندی اور اردو کا تنازع زوروں پر تھا۔ اردو نہ صرف ذریعۂ تعلیم تھی بلکہ تہذیب و ثقافت کا حصہ تھی۔ جامعہ ہی نے سب سے پہلے اساتذہ کی تربیت کی شروعات کی جب کہ بیسویں صدی کی ابتدا میں مسلم لیگ اور اردو پریس دونوں ہی اردو میڈیم اسکولوں اور مذہبی تعلیم کی کمی کا رونا روتے تھے ۔ ابتدائی تعلیم کا شعبہ اس طبقے کے ہاتھوں میں تھا جو اردو کا بدترین مخالف رہا۔ محکمۂ تعلیم کے کئی عہدیدار بہ شمول انسپکٹرز اردو بول نہیں سکتے تھے ۔ نصابی کتابیں قواعد اور محاوروں کی غلطیوں سے بھری ہوتی تھیں۔ حکومت اتر پردیش نے اقدام کرتے ہوئے مسلمانوں کے لیے مکتب قائم کیے جو ضلع بورڈ کے تحت کام کرتے تھے ۔ مکتبہ کی نصابی کتابوں کی کمیٹی نصابی کتابیں فراہم کرتی رہی۔ جنرل رپورٹ ان پبلک انسٹرکشن 1930 میں حوالہ ہے کہ بیالیس انگریزی میڈیم اسکولوں نے اپنا ذریعۂ تعلیم مقامی زبانوں میں بدل لیا۔ اس نے مقامی زبان کی وضاحت اس طرح کی کہ یہ اکثر جگہوں پر ہندی ہے نہ اردو لیکن یہ ہندی اور اردو کا مکسچر ہے جس میں انگریزی کے الفاظ اور محاورے کثرت سے شامل ہیں (جنرل رپورٹ 1930 صفحہ 15)۔ اس کا سبب یہ ہے کہ ٹیچروں کو یونی ورسٹی میں انگریزی پڑھائی گئی تھی اور وہ ہندی یا اردو کی بگڑی ہوئی زبان ہی استعمال کر سکتے تھے ۔ 
اس وقت جب کہ قومی تعلیمی کانفرنس وردھا میں (22-23 مارچ 1937) منعقد ہوئی، مندوبین جذبات سے مغلوب تھے ۔ ذریعۂ تعلیم کانفرنس کا موضوع تھا لیکن مندوبین کی فہرست میں ذاکر حسین، محمد مجیب اور عابد حسین کے نام بڑی ردّ و قدح کے بعد شامل کیے گئے ۔ گاندھی نے اس کانفرنس کا منصوبہ تیار کیا تھا اور گجرات کی مارواڑی تعلیمی سوسائٹی نے اس کے انعقاد کا اہتمام کیا تھا۔ گاندھی کی تعلیمی اسکیم کا مرکزی خیال یہ تھا کہ تکلی (چرخہ) کو برقرار رکھا جائے ۔ اسے تمام پیشوں کے ساتھ شامل کیا جائے ۔ سوت کی تیاری، اون اور سلک کی بافندی، کشیدہ کاری، خیاطی، کاغذ کی تیاری وغیرہ (ایجوکیشن ری کنسٹرکشن Education Reconstruction 1938) مقصد یہ تھا کہ دیہی کارخانوں کو ایک اور مضبوط بنیاد کا سہارا ملے اور ماہرانہ صلاحیتوں کو جلا بخشی جائے اور انھیں متعلقہ پیشوں سے مربوط کیا جا سکے ۔ (بعد میں انھوں نے اسے دیہی دستکاری کے ذریعے اورل نیشنل ایجوکیشن کا نام دیا)۔ 

نئی تعلیم کا آغاز
تجربہ کار ماہر تعلیم ذاکر حسین نے اسکول کے خود مکتفی ہونے کے نظریے کو مسترد کر دیا کیوں کہ وہ منصوبہ کار گر نہیں تھا اور یہ کہ Kerschensteiner ورک اسکول سے میل نہیں کھاتا تھا۔ انھوں نے انتباہ دیا کہ اس میں بچہ مزدوری کے استحصال کا خطرہ ہے ۔ باوجود یکہ ذاکر حسین اپنے نظریات کی بدولت اقلیت میں آ گئے تھے ۔ انھیں وردھا اسکیم یا نئی تعلیم کا مسودہ تیار کرنے کا کام سونپا گیا۔ وہ اس کمیٹی کے چیرمین بھی تھے جس نے نئی تعلیم کے نصاب کا مسودہ تیار کیا تھا۔ 
نئی تعلیمی اسکیم کو چند غلط فہمیوں اور کم فہمی کی وجہ سے شدید مخالفانہ احتجاج کا سامنا کرنا پڑا۔ مسلم لیگ کو شبہ تھا کہ مسلمان بچوں سے امتیاز برتا جا رہا ہے ۔ بنیادی تعلیم غیر اسلامی ہے ۔ ذاکر حسین نے اس کا جواب دیا: اس اسکیم میں بچہ مزدوری کو متعارف کرنے کا کوئی منصوبہ نہیں ہے ۔ اسکیم یہ نہیں چاہتی کہ بے روزگاری بڑھے ۔ مخلوط تعلیم لازمی نہیں ہو گی۔ وردھا اسکیم صرف تحتانوی جماعتوں تک محدود رہے گی۔ تحتانوی اور بنیادی تعلیم بچوں کے لیے مقصدی ہے تاکہ وہ اپنے کلچر اور مذہب کی جڑوں سے مضبوطی سے جڑے رہیں۔ 
ویسے وردھا اسکیم کے نصاب میں مذہب شامل نہیں تھا۔ اسے عملاً خارج کر دیا گیا۔ چوں کہ ہندوستان کے عوام مختلف عقیدوں میں بٹے ہوئے ہیں اس لیے کسی خاص مذہب کی تعلیم تحتانوی مدارس میں ممکن نہیں تھی۔ مدرسے کے ایک استاد سے یہ توقع نہیں کی جا سکتی کہ وہ تمام مذاہب کی تعلیم مساوی طور پر بچوں کو دے ۔ انھوں نے یہ تجویز پیش کی کہ ریاست نجی طور پر ہر مذہبی طبقے کے لیے ٹیوشن کا انتظام کروائے ۔ طبقاتی تعلیم وسطانوی سطح پر مناسب ہے ۔ اس عمر میں لڑکا اس قابل ہوتا ہے کہ وہ ادب، تاریخ، مذہب اور زبان جیسے مضامین سیکھ سکتا ہے ۔ یہ مضامین ملک کی ثقافت سے قریبی تعلق رکھتے ہیں (ذاکر حسین 1933)۔ 
اس کے بعد انھوں نے  ’کام ’ اور  ’مہارت ’ میں جو فرق ہے اس کی وضاحت کی۔ ایک چور بھی مہارت حاصل کر سکتا ہے ۔ ایسی مہارت تعلیم کا مقصد نہیں ہے ۔ کام علم عطا کر سکتا ہے اگر اپنی ذات سے بلند ہو کر اعلیٰ اقدار کی پاسداری کرے ۔ کسی کام کو شروع کرنے کی صلاحیت، تخلیقیت، احساس ذمہ داری اور باہمی امداد۔ 
دس سال بعد انھوں نے محسوس کیا کہ انھیں ٹھیک سے سمجھا نہیں گیا۔  ’ورک اسکول ’ ناکام ثابت ہوا۔ ہندوستانی تعلیمی نظام کے ساتھ وہ آگے نہ بڑھ سکا۔ 
جھنجھلاہٹ کا دوسرا سبب زبان کا مسئلہ تھا۔ وردھا اسکیم نے ہر جگہ ذریعۂ تعلیم کے لیے مادری زبان کی منظوری دی لیکن شمالی ہند کے عوام کی مادری زبان کیا تھی۔ ۔ ۔ ۔ ہندی، ہندوستانی یا اردو؟
 ’انڈو آرین لینگویجس ’ کے مصنف کولن ماسکا (Colin Masica) نے اردو ہندی کے رشتوں کے بارے میں کہا  ’زبان کا ڈائلما کیا ہے  ’۔  ’اثث میں بے ربطی ’ (Masica 1991 (thereltimate anomaly) (Masica 1991 P. 27) سوشیو کلچرل معنوں میں انھیں مختلف زبانوں میں شمار کیا جائے گا جب کہ اردو اور  ’جدید معیاری ’ ہندی لسانی معنوں میں بولیاں بھی نہیں ہیں۔ انھوں نے نتیجہ اخذ کیا کہ ان دونوں زبانوں کا ادبی اسلوب مختلف ہے لیکن ایک ہی زبان کی ضمنی بولیاں ہیں (Masica 1991 p. 27)۔ ایم کے اے بیگ نے اپنی کتاب Sociolinguistic Perspective of Hindi and Urdu in India (Beg 1996) میں اشوک کیلکر کے اس ماڈل کو پیش کیا جو ان دو زبانوں سے متعلق ہے (Kelkar 1967 P. 67 
اس ماڈل کے مطابق اردو اور ہندی کا مشترک ماخذ لسان ہے جو ایک مثلث کے مانند ہے جہاں سے اس کی شاخیں مختلف سمتوں میں بٹ گئی ہیں۔ جیسے جیسے یہ بول چال سے گزرتی ہوئی مخصوص محاوراتی زبانوں کی حیثیت اختیار کرتی جاتی ہیں ان کی مشابہت میں فرق آنے لگتا ہے ۔ ان دونوں کا تحریری اسلوب دونوں کے فرق کو واضح کرتا ہے اور اسلوب کلچر کا نمائندہ ہوتا ہے ۔ ماسکا نے قطعی طور پر یہ بات کہی ہے کہ چا ہے ان دونوں زبانوں میں کتنی ہی لسانی بے تعلقی کیوں نہ ہو دو مختلف زبانوں کی حیثیت سے ان کی شناخت ان کا کلچر ہے ۔ (Masica, 1991 P. 30) 

زبان پر سیاست کا رنگ
سماجی اور سیاسی قوتوں کی رسہ کشی کے نتیجے میں دونوں زبانوں کے درمیان فاصلہ بڑھتا گیا۔ جب کسی سے پوچھا گیا کہ وہ کون سی زبان بولتا ہے تو ہندو نے کہا وہ ہندی بولتا ہے اور مسلمان نے کہا وہ اردو بولتا ہے (تب اعداد و شمار کے مطابق کوئی کیسے کہے کہ کتنے لوگ سچ مچ اردو بولتے ہیں ؟) ہندی اور اردو صرف زبانیں نہیں ہیں بلکہ وہ ایک سیاسی پروگرام ہیں۔ 
آزادی کی تحریک کے آخری دہے میں ہندوستانی مسلمان  ’ایک واضح سیاسی حیثیت ’ اختیار کر گئے ۔ (مجیب 1967 ص 23) جن کی قومی شناخت کے بارے میں کہا گیا کہ خطرے میں ہے ۔ زبان کو لے کر  ’نئی تعلیم ’ پر جو بحث ہوئی تھی وہ سیاست کا جز بن گئی۔ اردو زبان بھی علاحدہ مسلم علاقے کے مطالبے کا حصہ بن گئی۔ ایک مسلم ریاست کو بھی قومی زبان کی ضرورت تھی۔ مسلم ریاست جب حاصل ہو گئی تو اس نے زبان کو بدیسی ملک میں کھینچ لیا۔ اس طرح اردو بولنے والے جو پیچھے رہ گئے تھے ان کا حق مارا گیا۔ اردو جو شمالی ہندوستان کے مشترک کلچر کا اثاثہ تھی وہ پاکستان ہجرت کر گئی۔ 
انھی حالات میں بااثر ہندو سیاست دانوں اور تنظیم پرستوں نے ہندی زبان کا ہندوستانی قومی زبان کی حیثیت سے پروپگنڈہ کیا۔ اس مقصد کے لیے انھوں نے سنسکرت جیسی عالمانہ زبان سے الفاظ حاصل کیے تاکہ بھارت کی قومی زبان کو تقدیس عطا ہو۔ دستور ساز اسمبلی نے مباحث کے بعد اس زبان کو ہندوستان کی قومی زبان کی حیثیت سے قبول کیا تو اس نے کامیابی حاصل کی۔ اس طرح نام اور کردار کو لے کر قوم اور زبان سے متعلق جو بحث ہوئی وہ قومی زبان کا فیصلہ ہونے پر ختم ہوئی۔ اگر چہ کہ یہ صحیح فیصلہ نہیں تھا کیوں کہ دستور کی دفعہ 351 کے مطابق ہندوستانی کو مستقبل میں ترقی پا کر سرکاری زبان کی حیثیت سے موقع دیا جانا چاہیے تھا۔ اگر کہا جائے تو ہندوستانی کے نام میں پچاس فی صد الفاظ اردو کے ہیں۔ اس کے عملی نتائج کیا تھے ؟
فرقہ پرستی کے لمبے ہاتھوں کو روکنے اور امن قائم رکھنے کے لیے ہندوستانی اور سیکولرزم دونوں اصطلاحیں سمجھوتے کی علامت ہیں ، ایک ایسا سمجھوتہ جو امن کے لیے فرقہ وارانہ رویے کو میلوں دور کر دیتا ہے ۔ لیکن اس دوران اتر پردیش کی حکومت نے صرف ہندی کو سرکاری زبان بنا دیا۔ ہندی کو نام نہاد ہندی بیلٹ میں ہر بچے کی مادری زبان قرار دیا۔ ہندی ہی ذریعۂ تعلیم قرار دی گئی اور یہی زبان امتحان کے لیے مقرر کی گئی۔ اردو کو جو اس بیلٹ میں کثرت سے بولی جاتی تھی، اس حق سے محروم کر دیا گیا۔ اسے علاقائی زبان بھی قرار نہیں دیا گیا بلکہ اقلیتی زبان کے زمرے میں رکھا گیا۔ ایک زبان جس کا کوئی علاقہ نہ ہو اس کی مثال ایسی روح کی ہے جس کا کوئی جسم نہ ہو (سلمان خورشید) اقلیتی زبان اردو کے بولنے والے یا تو اسے اپنے گھروں میں سیکھیں یا مدرسوں میں یا پھر اسکولوں میں اختیاری مضمون کے طور پر حالاں کہ دستور کی دفعہ (الف)350 کے مطابق ہر ریاست اور لوکل باڈی کو چاہیے کہ اپنی ریاست کے اندر ہر بچے کو جو اقلیتی زبان کے طبقے کا ہو اسے اپنی مادری زبان میں تعلیم دینے کی مناسب سہولتیں فراہم کرے ۔ لیکن ایسا نہیں ہوا۔ 
بین الاقوامی سطح پر ذریعۂ تعلیم کے سوال پر اور اقلیتی زبان سے امتیاز برتنے کے بارے میں بڑی توجہ دی گئی۔ اس کا سبب جبری یا اختیاری طور پر کثیر تعداد میں لوگوں کی نقل مکانی تھی۔ نویں دہے کی ابتدا میں صرف برلن نے 30,000 (تیس ہزار) بوسنیا کے باشندوں کو، جو بلقان کی جنگ سے بھاگے تھے ، پناہ دی۔ دوسرے ممالک سے آکر بسنے والوں کا کوئی حساب نہیں ہے ۔ ہزاروں روسی، پولیش، اطالوی، ہندوستانی اور سیاہ فام باشندے وہاں بسے ہوئے ہیں۔ ترکی سے باہر سب سے زیادہ ترک قوم کے لوگ برلن میں ہیں۔ اپنے گھروں میں وہ اپنی مادری زبان ہی بولتے ہیں لیکن بڑھتا ہوا رجحان باڑھے بسانے کا ہے ۔ کئی بچے جو ابتدائی تعلیم کیلئے مدرسوں میں شریک ہوتے ہیں جرمنی نہیں بولتے ۔ فرانس میں اس طرح کی اقلیت تونیسا، مراکو، سیاہ فام وغیرہ باشندوں کی ہے ۔ 
پچاس سال قبل یونیسکو نے فیصلہ کیا تھا کہ ابتدائی تعلیم بچوں کو ان کی مادری زبان میں دی جائے ۔ یہ واضح ہے کہ دیگر ممالک سے آنے والی نسلی اقلیتیں بے بسی کے عالم میں دن گزارتی ہیں کیوں کہ اسکولوں میں کوئی ایسا ٹیچر نہیں ملتا جو اُن کی زبان بولتا ہو۔ ہم امتیازات کی بات کرتے ہیں --- امتیاز کی کئی جڑیں ہیں۔ صرف زبان ہی نہیں۔ کم سماجی مرتبہ، کلچر کا اختلاف، جلد کی رنگت، جنس یہ سب ان میں شامل ہیں۔ دوسری طرف وہ لوگ جو نقل مکانی کرتے ہیں اور اپنے ملکوں کو واپس جانا نہیں چاہتے (سوائے چھٹیوں کے ) انھیں چاہیے کہ اپنے میزبان ملک کی معیشت اور ثقافت میں گھل مل جائیں۔ یہی تو وہ ملک ہے جسے انھوں نے اپنا نیا وطن بنا لیا ہے ۔ انھیں اسی ملک کی زبان سیکھنا چاہیے ۔ اگر وہ ایسا نہیں کرتے تو پھر وہ زندگی کے شب و روز میں شامل نہیں ہو سکتے ۔ 
ہندوستان میں اردو کا معاملہ مختلف ہے ۔ یہاں ہجرت امتیاز کا سبب نہیں ہے ۔ یہ مختلف زبانوں کا ملک ہے اور سیاسی اختلافات بھی ہیں۔ ڈاوڈ کورسن نے ، جس نے امتیازات کے اسباب کا مطالعہ کیا ہے ، اس بات پر زور دیا کہ زبان کا اختلاف تعلیم کی ناکامی کا سبب نہیں ہے ۔  ’ ’زبان کی قوت کمزور پڑ جاتی ہے جب اسے طاقت ور اداروں اور تنظیم کاروں سے جدا کر دیا جاتا ہے ۔ ۔ ۔ بے شک یہ ثابت ہے کہ اقلیتوں کے ساتھ غیر منصفانہ برتاؤ اور ان سے دوری برتنے کا رویہ تعلیم کی ناکامی کے اہم اسباب ہیں۔ زبان نہیں  ’ ’ (کورسن 1993 ص۔ 122) طاقت کے استعمال کا یہ غیر منصفانہ رویہ ہی شمالی ہند کے اردو بولنے والوں سے امتیاز برتنے کا ذمّے دار ہے ۔ 
ذاکر حسین ان طاقتوں سے آگاہ تھے جو آزادی کے بعد ان کی زبان کی قسمت کا فیصلہ کرنے والے تھے ۔ جن لوگوں نے دعویٰ کیا کہ اردو ان کی زبان ہے ، اُن لوگوں کے اسکول کے نصاب میں اردو کو شامل کرنے کیلئے ذاکر حسین نے ایک پُر زور تحریک چلائی اور مطالبہ کیا کہ اردو کو علاقائی زبان تسلیم کیا جائے ۔ انھوں نے اسکی تائید میں بیس لاکھ دستخط حاصل کیے ۔ لیکن کچھ حاصل نہ ہوا۔ 
اس کے بعد سے پچاس سال سے زیادہ کا عرصہ گزر گیا۔ وہ زبان جس نے شمالی ہندوستان میں جنم لیا اور جس نے ہمیں اعلیٰ ادب دیا وہ اب باہر کے ممالک میں قدر کی نگاہ سے دیکھی جاتی ہے ۔ یورپ اور امریکہ میں اس زبان کو طالب علم شوق سے پڑھتے ہیں۔ اس کی شاعری انٹرنیشنل ریڈیو پروگراموں میں گائی اور سنائی جاتی ہے ۔ نام نہاد ہندی (= اردو)فلموں کی جگہ جگہ شہرت ہے ۔ یہ ہندوستان اور پاکستان سے باہر ان دونوں ملکوں کے باشندوں کی عوامی زبان ہے ۔ ایسا معلوم ہوتا ہے کہ اردو دنیا کے نقشے سے معدوم نہیں ہو گی کیوں کہ لوگ اس زبان کی اہمیت سے واقف ہیں اور اس کے ادب کی قدر کرتے ہیں۔ 
یہ اہم اور ضروری ہے کہ ہندوستانی ریاست اور اس کے حاکموں کو یاد دلایا جائے ، خاص طور پر اُتر پردیش اور بہار والوں کو کہ ہندوستانی دستور میں ان کے فرائض کیا ہیں۔ لیکن صرف اتنا کافی نہ ہو گا۔ اردو کے پرستاروں کو اس بات کا انتظار نہیں کرنا چاہیے کہ حکومت کے کارندے اپنے فرائض انجام دیں بلکہ انھیں سرگرمی سے اُن عوامل کی تلاش کرنا چاہیے جو اُن کی حمایت کر سکتے ہیں۔ ذرائع ابلاغ میں ہوں کہ سیاسی جماعتوں میں ، یونی ورسٹیوں میں یا اسکولوں میں۔ جب تک اردو زبان کے بولنے والے اپنے ادبی ورثے ، اپنی مادری زبان اور معیاری تعلیم کی قدر نہ کریں ، جب تک وہ غیر موافق حالات سے نبرد آزما نہ ہوں اور تعصب کا مقابلہ نہ کریں ، جب تک وہ اپنی زبان نہ بولیں ، لکھیں پڑھیں نہیں ، کوئی بھی کچھ کرنے کے لیے آمادہ نہ ہو گا۔ 
سونی پڑی ہوئی ہے مدت سے دل کی بستی
آ اک نیا شوالہ اس دیس میں بنا دیں 
						محمد اقبال
٭٭٭

Biobliography

Ali, B. Sheikh, Zakir Husain: Life and Times, New Delhi: Vikas Publishing House, 1991.
Beg, M.K.A., Sociolinguistic Perspective of Hindi and Urdu in India, New Delhi: Bahri Publishers, 1996.
Corson, David, Language, Minority education and gender: Linking social justice and power, Clevedon: Multilingual Matters, 1993.
Educational Reconstruction, A collection of Gandhi ’s articles on the Wardha Sceme along with a summary of the proceedings of the All India National Educational Conference held at Wardha, 1937, Wardha: India Bulletin, August, 1938.
Hasan, Mushirul, India ’s Muslims since Independence, New Delhi: Oxford University Pres, 1997.
Husain, Zakir, Education and National Development, New Delhi, 1993.
Kelkar, Asok, Studies in Hindi-Urdu, I. Introduction and Word Phonology, Poona: Deccan College, 1968.
Masica, Colin P., The Indo-Aryan Languages, Cambridge: Cambridge University Press, 1991.
Mathur, V.S. (ed.), Zakir Husain. Educationist and Teacher, New Delhi: Arya Book Depot, 1969.
Mujeeb, Mohammad, The Indian Muslims, London: Allen & Unwin, 1967.
_________. Dr. Zakir Husain. A Biography, New Delhi: National Book Trust, 1971. Narang, gopi Chand, Urdu Language and Literature. Critical Perspectives, New Delhi: Sterling PUblishing House, 1991.
Noorani, A.G., President Zakir Husain, New Delhi: Popular Prakashan, 1972. 
Oesterheld, Joachim, Zakir Husain. Begegnungen and Erfahrungen bei der Suche nach moderner Bildung fiir ein freies Indien. In: Akteure des Wandels, P. Heidrich (ed.), Berlin, 2001, pp. 105-30.
٭٭٭


ہندوستان میں اردو کی موجودہ صورت حال  اور اس کا مستقبل

حسن عبداللہ

اردو زبان کا مقام و مرتبہ ہندوستان کی تمام زبانوں سے مختلف ہے ۔ (1)اور اس کے اسباب بھی مختلف ہیں۔ اس کے با وصف ہندوستان کی تمام زبانوں بشمول سرکاری ہندی کا خلقیہ ایک دوسرے سے مختلف ہے (2)صرف معقولیت پسندانہ حکمت عملی، جو کسی دوسری زبان کے خلاف امتیازانہ رویے سے بلند ہو، معاشرے اور زبان کی ترقی کی ضامن ہو سکتی ہے ۔ 
پھر بھی تیزی سے سکڑتی دنیا میں جہاں ترسیل اور باہمی افہام و تفہیم تیزی سے جاری و ساری ہے ، متعدد طبعی عوامل معرض وجود میں آ رہے ہیں اور وقت کا فی اہمیت اختیار کرتا جا رہا ہے ، آج باہمی میل جول اور افہام و تفہیم کے لیے کسی زبان کو آفاقی سطح کی حامل ہونا ضروری ہے ۔ اور ہندوستان میں انگریزی کو یہی کردار ادا کرنا ہے ۔ (اس تعلق سے تفصیلی بحث بعد میں کی جائے گی۔ ) ساتھ ہی ساتھ مادری اور علاقائی زبانیں جن سے بچوں کو گھروں اور کھیل کے میدانوں میں سابقہ پڑتا ہے ، بول چال اور فہم و ادراک کا بہترین ذریعہ ہو سکتی ہیں۔ اسی لیے بچوں کو ابتدائی تعلیم مادری زبان میں دی جانی چاہیے ۔ (3)علاوہ ازیں مادری اور علاقائی زبانوں کا ارتباط معاشرے میں مثبت رجحان کا ضامن ہو سکتا ہے ۔ وسیع تناظر میں باہمی میل جول کا ذریعہ ہو سکتا ہے ۔ بنیادی سوال یہ ہے کہ مادری زبان میں تعلیم اور رسل و رسائل کے میدان میں ترقی یافتہ انگریزی زبان کے بیچ تقابلی ربط کیسے ہو؟
یہ مقالہ دو حصوں پر مشتمل ہے ۔ میں نے پہلے حصے میں یہ بتانے کی کوشش کی ہے کہ فی زمانہ اردو کا مقام کیا ہے اور کیا ہونا چاہیے ۔ یہاں یہ طے کرنا مشکل نہ ہو گا کہ موجودہ حالات میں اردو کے تعلق سے کس قسم کا لائحۂ عمل اختیار کرنا چاہیے ۔ پہلا حصہ یقیناً اہم اور قابل غور ہے ۔ دوسرے حصے میں میں نے منطقی دلائل پیش کیے ہیں اور ساتھ ہی چند ٹھوس اور لچکدار مشورے لسانی پالیسی کے تعلق سے دینے کی کوشش کی ہے :
پس منظر:
چند بنیادی سوالات اٹھانے سے پہلے مجھے اعتراف کرنے دیں کہ جس طرز و روش کی میں نے وکالت کی ہے وہ رجعت پسندوں کے رد عمل کے مفاد میں نہیں ہے ۔ اور یہ آسان بھی نہیں ہے کہ عوام کو بہری طرزو روش پر قائل کیا جائے ۔ عوام کو اس طرز و روش کی افادیت کا قائل بنانا بھی ایک چیلنج سے کم نہیں ہے ۔ رجعت پسندوں کو بھی مویّد بنانا مشکل ہے ۔ موضوع سے مطابقت رکھنے والے چند سوالات یہ ہیں۔ 
٭	زبان کا کردار کیا ہونا چاہیے ۔ 
٭	آیا ہندوستان کی مختلف زبانوں کی نشوونما میں تضادات ہیں۔ 
٭	آیا زبان اردو دور حاضر کے تقاضوں کو پورا کر سکتی ہے ۔ 
٭	وہ کون سے حالات ہیں جو زبان سے متعلق اثر انداز ہوتے ہیں۔ 
٭	مذکورہ بالا سوالات پر آزمائشی جوابات کس امر کا اظہار کرتے ہیں۔ 
زبان کا کردار کیا ہونا چاہیے :
زبان ترسیل کا ذریعہ ہے ۔ پھر بھی عالمی شائستگی میں ترقی اور اختلافات اس کی راہ میں ہیں۔ ترسیل کے مختلف پہلو ہیں۔ 
٭	ماضی پر نظر (ماضی کی کھوج)۔ 
٭	حالیہ معاملتیں اور مستقبل کی پیش بندی۔ 
٭	معاشرے کے مختلف گوشوں میں باہمی ربط۔ 

ماضی کی کھوج
پیچیدگیوں کا حامل انسانی دماغ اپنی تسلی کے لیے متعدد واقعات کو اپنے اندر سمونے کا جویا ہوتا ہے ۔ بے شک انسانی شناخت کا سوال کثیر پہلویت کا حامل ہے ۔ تشخص کی تلاش میں معاشرے اور تاریخ سے رجوع کرنا ضروری ہے ۔ (4)معاشرے اور تاریخ کے ذریعے تشخص کی جڑوں کی تلاش، انفرادی شناخت۔ ماضی سے آگہی کا یہ عمل بنی نوع انسانی کے تسلسل کو سمجھنے کے لیے ضروری ہے ۔ اور چوں کہ معاشرے کا ارتقا ایک سست رو عمل ہے ، ماضی، حال اور مستقبل سے ربط ضروری ہے ۔ ماضی کے معاشرتی حالات پر معقول قدردانی اور شناخت کی عدم موجودگی، مادری زبان میں ہو تو، کھوئی ہوئی جڑیں فرد پر تباہ کن نفسیاتی اثرات مرتب کر کے فرد کو غیر شائستہ، توہم پرست، اور بے معنی عبادات کی طرف مائل کر دیتی ہیں۔ صرف ماضی سے ربط کے سبب ہم اپنی اصل سے جڑے رہ سکتے ہیں۔ تاریخ کے مطالعے اور معاشرے کے ارتقا سے جانکاری فرد کو اس کے مقام سے آگاہ رکھتی ہے ۔ مادری زبان کے وسیلے سے معاشرے اور عوام سے آگہی نہ حاصل کی جائے تو، نوع انسانی کی شناخت ہی ناممکن ہو جاتی ہے ۔ معاشرے کے ارتقا کے لیے یہ شناخت ضروری ہے ۔ اور فرد کی ہمہ رخی ترقی اسی میں مضمر ہے ۔ 
اس طرح مادری زبان کی اہمیت کے ضمن میں اس سے زیادہ کیا کہا جائے ۔ ایسے شخص سے بحث کی چنداں ضرورت نہیں جو زبان کی ترقی کے تعلق سے مذکورہ بالا امور سے اختلاف کرے ۔ 

حالیہ معاملتیں اور مستقبل کی پیش بندی
گزشتہ چند صدیاں ہمہ گیر ترقیوں اور دھماکو خیز معلومات کی شاہد ہیں۔ بطور خاص گزشتہ صدی میں پیداوار اور حصول علم کی ترقی تیز تر ہوئی ہے ۔ ایسے میں انگریزی زبان، مطابقت آمیز الفاظ کی کثرت کے ساتھ زمانے کی رفتار سے ہم آہنگ ہو چکی ہے ۔ لہٰذا تاریخی وجوہات کی بنا پر متعدد زبانوں کو بشمول اردو پیچھے چھوڑ دیا گیا۔ اور آج یہ آسان نہیں لگتا کہ اردو گزرے وقت کی پابجائی کر سکے ۔ ان ہی وجوہ کی بنا پر ہندوستانی معاشرے کے لیے انگریزی پر عبور ضروری ہے ۔ دنیا کی حالیہ پیچیدگیوں کو سمجھنے کے لیے بھی انگریزی سے واقفیت ضروری ہے ۔ سائنس یا کسی اعلیٰ تعلیم کا حامل طالب علم زبان انگریزی پر عبور کو بطور سند پیش کر سکتا ہے ۔ انگریزی اب دانشوروں کی زبان شمار ہونے لگی ہے ۔ اس کا ثبوت یہ ہے کہ اردو زبان کے سمینار بھی اکثر اوقات انگریزی زبان میں منعقد کیے جا رہے ہیں۔ انگریزی جاننے کی یہی ضرورت زبان کے تعلق سے لوگوں کو مخمصے میں ڈال رہی ہے ۔ یہ خیال سراسر غلط ہے کہ عوام کو باور کرایا جائے کہ پہلے ہی دن سے انگریزی تعلیم فائدہ مند ہے ۔ درحقیقت یہ نقصان دہ ہے کیوں کہ تحتانوی سطح سے انگریزی تعلیم بچے میں سمجھ بوجھ کی صلاحیت کے بجائے یادداشت بڑھانے کا باعث ہوتی ہے ۔ سمجھ بوجھ میں ترقی کی کوشش زبان کی ترقی کے ساتھ ہونی چاہیے ۔ بچے کی دنیا سادہ اور مختصر ہوتی ہے ۔ لہٰذا تحتانوی سطح سے ہی انگریزی تعلیم غیر ضروری ہے ۔ یقیناً اس مرحلے سے انگریزی تعلیم نہ دی جائے تو بچہ اپنی مادری زبان میں بہت کچھ سمجھ سکتا ہے ۔ اس لیے تحتانوی سطح سے مادری زبان میں تعلیم ضروری ہے ۔ 

معاشرے کے مختلف گوشوں میں باہم دیگر اثر اندازی
وہ جو معاشرے کی مطابقانہ ترقی سے دلچسپی رکھتے ہیں ، انھیں سماج کے پچھڑے طبقے سے رابطہ رکھنا ضروری ہے ۔ اس ضمن میں مادری زبان میں ہی ترسیل خیالات واحد راستہ ہے ۔ کیوں کہ وہ جب انگریزی سیکھتے ہیں ، تب بھی اپنے خیالات کی ترجمانی انگریزی میں بہ آسانی نہیں کر سکتے ۔ کیوں کہ یہ پچھڑے لوگ تعداد میں زیادہ ہوتے ہیں اس لیے ان سے مادری زبان میں بات چیت ضروری ہوتی ہے ۔ برسبیل تذکرہ، ترسیل خیالات کا عمل کسی زبان کو مالامال کرنے کا ذریعہ ہوتا ہے کیوں کہ کسی زبان کی ترقی کے لیے اس زبان کے بولنے والوں کی کثرت کی ضرورت ہوتی ہے ۔ جنھوں نے اعلیٰ انگریزی تعلیم حاصل کی ہے انھیں ترسیل خیالات کے لیے اردو اور دوسری زبانوں کا سہارا لینا ضروری ہوتا ہے ۔ اور ہمیں اسی وقت کامیابی حاصل ہوتی ہے جب کہ ہم وسیع پیمانے پر ترسیل خیالات کے قابل ہوتے ہیں۔ 
آج ہندوستان میں زبان کے استعمال کی اس ضرورت کو محسوس کر لیا جائے تو پھر ایک ایسے شخص کے لیے جس کی مادری زبان اردو ہے ضروری ہو جاتا ہے کہ وہ کم از کم دو زبانوں پر قادر رہے اردو اور انگریزی۔ مزید ہر شخص کے لیے ضروری ہے وہ اس علاقے کی زبان سیکھے جہاں وہ رہتا ہو۔ 

آیا ہندوستان کی مختلف زبانوں کی نشوونما میں تضادات ہیں ؟
اس کا جواب زبان کی صلاحیت اور اس کے کردار پر منحصر ہے ۔ محولہ بالا خیال میں مختلف زبانوں کی ترقی میں کوئی تضاد نہیں ہے ۔ دراصل زبانوں کی ترقی باہمی عزت افزائی میں مضمر ہے ۔ صرف مفاہمت کی صورت میں پچھڑی زبانوں کی ترقی ممکن ہے ۔ حتیٰ کہ ترقی یافتہ زبانیں بھی پچھڑی زبانوں سے مالامال ہوتی ہیں۔ زبانیں تو صرف سائنس یا مخصوص مضامین سے متعلق نہیں ہوتیں بلکہ یہ مختلف معاشروں کا احاطہ کیے ہوئے ہوتی ہیں (آخر کیوں انگریزی لغت میں کئی ہندوستانی الفاظ داخل کیے گئے ؟) وہی لوگ جو زبانوں کی ترقی میں تضادات ٹٹولتے ہیں اور جو زبانوں کے بیچ خلیج کو پاٹنے میں دلچسپی نہیں رکھتے ، اور وہ جو مختلف طبقات کے درمیان باہمی ربط پیدا کرتے ہوئے زبانوں کا ارتقا نہیں چاہتے انھیں مختلف زبانوں کے ارتباط میں کوئی خوبی نظر نہ آئے گی۔ 

آیا زبان اردو دور حاضر کے تقاضوں کو پورا کر سکتی ہے ؟
اس کا جواب ہاں بھی ہے اور نہیں بھی۔ تجدیدی طور پر اگر جواب اثبات میں ہو کیوں کہ آج بھی زبان اردو جاننے اور اردو مادری زبان والوں کی قابل لحاظ تعداد ہے ۔ اور اگر ضروری سرمایہ لگایا جائے اور یہ لوگ اپنے تمام مقاصد کے لیے صرف مادری زبان استعمال کرنے لگیں بجز ان حالات میں جب کہ غیر اردو داں عوام سے سابقہ ہو، تب ہی اردو حالیہ تقاضوں کو پورا کرنے کے قابل ہو سکتی ہے ۔ لیکن دیکھنے میں آیا ہے کہ ایسی کوشش بھی محض سطحی اور فرضی ہے ۔ لہٰذا اوپر اٹھائے گئے سوال کا جواب وسیع تر تناظر میں صرف نفی پر منتج ہو سکتا ہے ۔ مذکورہ خیال کی رو سے زبان اردو موجودہ دور کے تقاضوں کو پورا نہیں کر سکتی۔ چنانچہ انگریزی ہی عملی میدان میں ترقی یافتہ مقام پر فائز ہو سکتی ہے کیوں کہ سائنس اور صنعت و حرفت کے میدان کافی ترقی کر چکے ہیں اور ان حالات میں مسابقتی اظہار خیال سے اردو زبان محروم رہی۔ لہٰذا اردو موجودہ تقاضوں کو پورا نہیں کر سکتی، یہ قطعاً کوئی بہتان نہیں ہے ۔ یہ تاریخی حقیقت ہے کہ جس دور میں سائنسی ترقی عروج پر تھی، زبان اردو سرکاری سرپرستی سے محروم تھی۔ لہٰذا اردو پیچھے رہ گئی۔ موجودہ حالات میں نہ یہ عملاً ممکن ہے اور نہ دانش مندی ہو گی کہ اس خلا کو پُر کرنے کی کوشش کی جائے جس میں اردو کسی جدید زبان کا، جیسے انگریزی، مقابلہ کر سکے ۔ 
وہ کون سے حالات ہیں جو زبان سے متعلق اثر انداز ہو سکتے ہیں 
مذکورہ بالا ترش بیانی کے بعد، ضروری ہے کہ حسب ذیل امور اردو کے موجودہ موقف کو سمجھنے کے لیے بیان کیے جائیں۔ 
٭	اردو داں ہندوستانی دانش وروں کی بنیاد۔ 
٭	سماجی، معاشی اور تعلیمی میدانوں میں اردو داں طبقے کا پس منظر۔ 
٭	اردو جاننے والوں کا جغرافیائی پھیلاؤ۔ 

مشاہیر کا کردار اور اثر اندازی
تمام معاملات میں مشاہیر کا تسلط ہے ۔ حصول علم کے میدان میں اس طبقے نے رجعت پسندانہ رویہ اپنایا ہوا ہے ، جس سے زبان کا مسئلہ جڑا ہے ۔ مجموعی طور پر مشاہیر اور دانش وروں کا طبقہ ذریعۂ تعلیم کے سوال پر معقولیت پسندانہ رویہ نہیں اپنائے ہوئے ہے ۔ یہی رویہ فی زمانہ اردو کی کسمپرسی کا افسوس ناک پہلو ہے ۔ مشاہیر کے بچے اگر مادری زبان اردو میں تعلیم حاصل کرتے تو اردو آج اس حال میں نہ ہوتی۔ 
مشاہیر کا اثر اس قدر بڑھ چکا ہے کہ فی زمانہ لوگ یہ سمجھنے سے قاصر ہیں کہ تحتانوی سطح سے انگریزی میں تعلیم مضرت رساں ہے ۔ اور بطور خاص ان کے سرپرستوں کے لیے بے فائدہ ہے ۔ تحتانوی سطح سے مادری زبان میں تعلیم کی اہمیت کے تعلق سے کہا جا چکا ہے ۔ ایسا لگتا ہے کہ مشاہیر نے تحتانوی سطح سے انگریزی ذریعۂ تعلیم کو اس لیے اپنایا ہے کہ عام بچے مسابقت کے میدان میں قدم نہ رکھ سکیں۔ عام بچوں کو ان کے والدین یہ باتیں سمجھا نہیں سکتے ۔ یہ بھی مشاہیر کے تسلط کا ایک زائد ثبوت ہو سکتا ہے ۔ 
حالات اب یہ ہیں کہ آج معیاری اردو مدارس کا فقدان ہے ۔ خاص طور پر شمال میں اور یہاں کے مشاہیر انگریزی مدرسوں کا رخ کرتے ہیں۔ یہ بھی اردو زبان کی ابتر حالت کا ثبوت ہے ۔ عوامی مسائل اور اردو کے تعلق سے مشاہیر کی بے حسی اور روگردانی ظاہر ہو چکی ہے ۔ برسبیل تذکرہ موجودہ روش بتاتی ہے کہ انگریزی تعلیم کو مہنگا اور عوام کے لیے ناقابل حصول بنا دیا گیا ہے ۔ 

اردو داں ہندوستانی دانشوروں کی بنیاد
ہندوستانی دانشور طبقے نے انگریزی کو اب گویا اپنی مادری زبان بنایا ہوا ہے ، اور اپنی مادری زبان کو یکسر بھلا دیا ہے ۔ ہندوستانی دانشوروں نے ہندوستانی زبانوں میں لکھنا کم کر دیا ہے ۔ کس حد تک کم کر دیا ہے اس کے میرے پاس اعداد وشمار نہیں ہیں خصوصاً زبان اردو کی حد تک۔ ویسے تین سال پہلے میں نے ایک اردو ماہنامے سے تعلق قائم کیا تھا۔ اس رسالے میں پابندی سے سماجی، معاشی، بین الاقوامی، سائنس اور ادب سے متعلق مضامین شایع ہوتے تھے ۔ ان تمام میں طبع زاد مضامین کی کمی دیکھنے میں آتی تھی اور تراجم بھی غیر معیاری ہوتے تھے ۔ ویسے معیار سے شایع ہونے والے چند رسالے ہیں جو خاص اردو میں لکھے ہوئے مواد کے حامل ہوتے ہیں۔ اور یہ رسالے بڑی سنجیدگی سے خاص موضوعات پر مضامین شایع کرتے ہیں۔ کیا یہ اس بات کا ثبوت نہیں کہ اردو دانشوروں کی تعداد سکڑتی جا رہی ہے ۔ جب تک کثیر تعداد میں اردو دانشور اردو زبان میں نہ لکھیں (جیسا کہ جے ۔ وی۔ نارلیکر، جو مشہور ماہر فلکیات ہے ، اور مراٹھی زبان میں بچوں کے لیے سائنس پر مضامین لکھتا ہے ) کوئی زبان ترقی نہیں کر سکتی۔ ضرورت اس بات کی ہے کہ مخصوص مضامین پر ماہر طالب علم ترجمے کے میدان میں قدم رکھیں۔ 
حالات کچھ امید افزا نہیں ہیں کیوں کہ مشاہدے میں آیا ہے کہ اردو مدارس کی تعداد گھٹتی جا رہی ہے ۔ حتیٰ کہ ایسے مقامات جیسے اوکھلا یا جامعہ نگر دہلی جہاں اردو مادری زبان کے حامل عوام کی کثیر تعداد موجود ہے ، تمام نئے مدارس میں انگریزی ذریعۂ تعلیم کے طور پر پڑھائی جا رہی ہے اردو کو بطور ایک زبان شامل گیا گیا ہے ۔ 

سماجی، معاشی اور تعلیمی میدانوں میں اردو داں طبقے کا پس منظر
اردو مادری زبان میں پڑھنے والے طلبا کی تعداد کثرت سے سماج کے نچلے طبقے کی ہوتی ہے ۔ مشاہیر اور متوسط طبقے کے لوگ اس زبان کو معنی خیز تناظر میں برتنے سے قاصر ہیں۔ پھر بھی اشاعت کے میدان میں متعدد اردو اخبارات اور معیار سے نکلنے والے رسالے موجود ہیں۔ یہ ظاہر کرتے ہیں کہ اردو قارئین کی کمی نہیں ہے ۔ کم از کم عام سطح پر۔ (ویسے آبادی کے تناسب سے دیکھا جائے تو اردو قارئین کی تعداد گھٹتی جا رہی ہے ۔ ) اس کا مطلب یہ ہوا کہ اردو کی ترقی کے امکانات موجود ہیں بشرطیکہ اردوداں طبقہ اپنے بچوں کو مادری زبان میں تعلیم بہم پہنچائے ۔ 
اردو داں طبقے کی سماجی، تعلیمی اور معاشی پسماندگی صاف طور سے دیکھی جا رہی ہے ۔ منجملہ دیگر وجوہ کے ایک وجہ اوپر بیان ہو چکی ہے کہ اردو میں مطالعے کے لیے مواد خاطر خواہ نہیں ہے تا حال اردو داں طبقے نے کسی ایسے مواد کی طلب نہیں کی جس کے ذریعے عالمی مسائل سے جانکاری کے دروازے کھلیں اور ذہنی افق میں وسعت پیدا ہو۔ علاوہ ازیں اردو رسائل کو معیاری اشتہارات دستیاب نہیں ہیں۔ یہ امر اردوداں طبقے کی معاشی پستی کا مظہر ہے ۔ حالت یہ ہے کہ ایسے اخبار بھی جن کی اشاعت ایک لاکھ سے زیادہ ہے اشتہارات حاصل کرنے سے محروم ہیں۔ پھر بھی ان تمام وجوہ کے با وصف عالمی سطح پر جدید علم کے حصول سے غفلت موجودہ حالات کا سبب ہے ۔ 

اردو جاننے والوں کا جغرافیائی پھیلاؤ
برصغیر ہند میں اردو داں طبقہ کسی مخصوص قطعہ سے وابستہ نہیں ہے ۔ یہ صورت حال اردو کو وسعت دینے میں مانع ہے ۔ ویسے یہ عمومی خیال عوام پر صادق نہیں آتا۔ ویسے اس خصوص میں حتمی رائے تفصیلی اعداد و شمار کے بعد ہی دی جا سکتی ہے۔ 
واقعہ یہ ہے کہ لسانی پالیسی اور حکمت عملی میں حکام کا رویہ اہمیت کا حامل ہے ۔ کئی صورتوں میں سہ لسانی فارمولہ ضروری لگتا ہے ۔ اور ان علاقوں میں جہاں ہندی علاقائی زبان نہیں ہے (اسکرپٹ کے بارے میں اگر نچلی جماعتو ں میں اردو اور ہندی کو ایک ہی سمجھا جاتا ہے ۔ ) کوئی طالب علم چار زبانیں بھی سیکھنا چا ہے گا۔ اور ایسے مقامات جہاں اردو مادری زبان والوں کی مناسب تعداد ہے ، خالص اردو ذریعۂ تعلیم کے مدرسے کھولے جائیں اور جہاں اردو مادری زبان کے حامل بچوں کی کمی ہے ، وہاں کم از کم اردو کو بحیثیت ایک مضمون پڑھانے کا انتظام کروایا جائے ۔ لیکن یہ بھی مشکل لگتا ہے کیوں کہ اردوداں طبقہ مشاہیر کے اس بیان کے چنگل میں پھنس چکا ہے کہ انگریزی تعلیم ہی فائدہ مند ہے ۔ زبان کے تعلق سے اس قسم کا خیال قابل استرداد ہے ۔ 
عوام کو اگر قائل کرایا جائے کہ تحتانوی سطح سے مادری زبان میں تعلیم اہمیت کی حامل ہے ، اردوداں طبقے کی جغرافیائی وسعت بڑھے گی اور اردو موجودہ لغت زدہ مقام سے ابھرے گی جیسا کہ آج کل سمجھا جا رہا ہے ۔ ویسے علم کے تاجر حکام اپنی اس ذمّے داری سے دستبردار ہو چکے ہیں کہ تعلیم مادری زبان میں دی جائے ۔ اس کے کم ہی امکانات ہیں کہ اس امر کا احساس پیدا ہو گا۔ 
مذکورہ بالا امور پر عارضی جوابات کس امر کی دلالت کرتے ہیں :
مذکورہ بحث اس بات کی دلالت کرتی ہے کہ مندرجہ ذیل امور پر ترجیحی انداز میں غور کیا جائے ۔ 
٭	تحتانوی سطح سے مادری زبان میں تعلیم۔ 
٭	اردو مادری زبان کے طلبا کو اعلیٰ جماعتوں میں اردو بحیثیت زبان پڑھانے کا انتظام۔ 
٭	معقولیت پسندانہ پالیسی کے حصول کے لیے جدوجہد۔ 
٭	طلبا کو ہندوستان کی تمام زبانوں میں مواد کی فراہمی۔ 
٭	ہمہ رخی اقدامات۔ 
٭	سماجی تحریک۔ 

تحتانوی سطح سے مادری زبان میں تعلیم
بنیادی تعلیم اگر اردو میں دی جائے تو اردو کی ترقی میں کوئی امر مانع نہ ہو گا۔ ہندوستان میں کسی ہندوستانی زبان کی ترقی اور بقا کے لیے ، اس زبان کے پڑھے لکھے لوگوں کی کافی تعداد ضروری ہے ۔ اس کا حصول اس وقت تک ممکن نہیں جب تک بچوں کو مادری زبان میں تعلیم نہ دی جائے ۔ اس اہمیت کا اعتراف سماجی، نفسیاتی ذرائع سے واضح ہے ۔ تحتانوی سطح سے مادری زبان میں تعلیم لازمی قرار دی جائے ۔ 

اردو مادری زبان کے طلبا کو اعلیٰ جماعتوں میں اردو بحیثیت زبان پڑھانے کا انتظام
گو اردو کو اعلیٰ تعلیمی سطح پر بحیثیت مضمون پڑھائے جانے کی ضرورت ہے ، پھر بھی ابتدا ہی سے اردو کو بحیثیت مادری زبان پڑھانے کی سخت ضرورت ہے ۔ اعلیٰ سطح پر طلبا یہ زبان بخوبی سمجھ سکتے ہیں گو اس کی انھیں رسمی تعلیم نہ دی گئی ہو۔ پھر بھی اردو کو ہندی کے ذریعے سے پڑھانا اور اردو پڑھانا دو مختلف صورتیں نہیں ہیں۔ یہ دونوں صورتیں اردو مادری زبان والوں کے لیے ان کے مزاج اور رویے کے تحت ہم آہنگ ہیں۔ 

معقولیت پسندانہ پالیسی کے حصول کے لیے جدوجہد
متعلقہ حکام کو جب تک صحیح تعلیمی پالیسی اپنانے پر راغب نہ کیا جائے ، مذکورہ بالا مسائل میں کامیابی کی کوئی امید نہیں ہے ۔ جہاں اردو کی ترقی کی ضرورت ہے وہاں سہ لسانی یا چو لسانی فارمولا اپنایا جائے ۔ دوسری تین زبانیں جو سیکھنی ہوتی ہیں وہ ہیں علاقائی زبان، انگریزی اور ہندی (اختیاری)۔ حتیٰ کہ مبینہ سرکاری مدد سے (جو نجی اداروں کے زیر اثر ہیں۔ ) انھیں بھی عقلیت پسندانہ لسانی پالیسی پر قائل کرانے کی ضرورت ہے ۔ ورنہ عوام کو اس پالیسی کی افادیت پر قائل کرانا مشکل ہو جائے گا۔ پھر بھی جیسا کہ اوپر کہا گیا ہے ، مشاہیر اس عقلیت پسندانہ پالیسی کو قبول نہ کریں گے کیوں کہ یہی تو ان کی سازش ہے کہ حالات جوں کے توں برقرار رہیں۔ 

طلبا کو ہندوستان کی تمام زبانوں میں مواد کی فراہمی
پہلے بھی کہا جا چکا ہے کہ انگریزی اعلیٰ سطح پر تعلیم کا ذریعہ ہو۔ اس اعلیٰ علمی مواد کا اردو یا کسی زبان میں ترجمہ کرنے کی ضرورت نہیں۔ اور جیسا کہ بنیادی تعلیم مادری زبان میں ہونی چاہیے ، یہ بھی ضروری ہے کہ عام مطالعے کا مواد بھی دیگر ہندوستانی زبانوں میں مہیا کیا جائے ۔ (اس کا فائدہ یہ ہو گا کہ دیگر ہندوستانی زبانوں کے عام مواد کی فراہمی کے سبب علاقائی، مذہبی یا دیگر تعصبات از خود ختم ہو جائیں گے ۔ یوں بھی عام علمی مواد کو حاصل کرنے والوں کی تعداد اعلیٰ تعلیم حاصل کرنے والوں سے زیادہ ہے ۔ اکثر دیکھا گیا ہے کہ اعلیٰ تعلیم کے طلبا انگریزی کو ہندوستان کی دیگر تمام زبانوں پر ترجیح دیتے ہیں حالاں کہ وہ اپنی مادری زبان بخوبی جانتے ہیں۔ 
عام مطالعے کے مواد کا مطلب یہ نہیں کہ یہی ضروری ہے ۔ ایک رسالے کی مثال جو اوپر دی گئی ہے ۔ جس میں معاشرہ، معاشیات، بین الاقوامی امور سائنس اور ادب جیسے اہم مضامین شائع ہوتے ہیں ، عام مطالعے کے مواد کے زمرے میں آ سکتے ہیں۔ سائنس اور دیگر اعلیٰ اور پیچیدہ مضامین کے حامل مضامین ہمارے عام مطالعے کے مواد سے خارج سمجھے جائیں۔ یہ ضمنی امور ہیں۔ طلبا جب عام مطالعے کے مواد سے مستفید ہوں گے اور اعلیٰ تعلیم حاصل کریں گے اور مادری زبان میں حصول علم کا مرحلہ عمل میں آئے گا، باقی تمام علوم ان کے لیے آسان ہوں گے ۔ 

ہمہ رخی اقدامات
معاشرے کے مخصوص و ممتاز طبقات تک پہنچنے کے لیے ہمیں ایک علاحدہ حکمت عملی کی ضرورت ہے ۔ اپنے مقصد کے حصول کے لیے خواہ غیر تعلیم یافتہ بزرگ ہی کیوں نہ ہوں ، ہمیں ان تک پہنچنا چاہیے اور سماج کے کسی بھی طبقے کو نظرانداز نہیں کرنا چاہیے ۔ عوام کی علمی استعداد کے مطابق انھیں علمی مواد فراہم کیا جانا چاہیے ۔ خاطر خواہ نتائج کے رجائیت پسندانہ خیال کے لیے یہ بہتر ہو گا کہ ہمارا اقدام مہذبانہ ہو۔ جتنے بھی لوگ ہمارے ساتھ شامل ہوں گے اتنا ہی اچھا ہو گا۔ 

سماجی تحریک
ہم ہمیشہ بحث کر سکتے ہیں کہ کیا کیا جانا چاہیے ، مگر یہ سوال اس حقیقت پسندانہ سوال سے بہتر نہیں ہے کہ  ’وہ کس طرح کیا جا سکتا ہے ؟ ’ دوسرے سوال کے جواب کے لیے اہم انجمنوں اور فعال تحریکوں کو سمجھنا ہو گا تب ہی ہمیں اپنی کوشش میں کامیابی ہو گی۔ 
معاشرہ گویا ایک مربوط اکائی ہے ۔ سماج سے کٹ کر سماجی مظاہر کا مفہوم حاصل نہیں ہو سکتا۔ سماج کے مختلف طبقات میں باہمی ربط ظاہری یا باطنی کافی توانا ہوتا ہے ۔ اسے نظر انداز نہ کیا جائے ۔ سماجی تحریک باہمی میل جول سے معرض وجود میں آتی ہے ۔ طبعی اور سماجی تحریکوں میں صرف اتنا فرق ہے کہ سماجی تحریک میں نہایت پیچیدہ اور غیر متوقع سوچ کے عوامل شامل ہوتے ہیں۔ ورنہ یہاں بھی اصول حرکت مساوی طور پر جائز ہے ۔ اصحاب فہم کی شمولیت معاشرتی مسائل کے حل کے لیے ایک چیلنج سے کم نہیں ہے ۔ 
مذکورہ بالا دو فقروں میں بتائے گئے مشاہدات کے مفہوم کا لحاظ رکھا جائے ، تب سماجی تحریک کو مبالغہ آمیز اہمیت دینے کی ضرورت ہی نہیں رہ جاتی۔ ظاہری یا باطنی طور پر سماجی مسائل کو اعتدال پسندی سے ہی حل کیا جا سکتا ہے ۔ عوام دوست تحریکوں کو پہلے اجتماعی اقدام پر آمادہ ہونا ہو گا، اس کے بعد حصول مقصد کے لیے پر زور تحریک چلانی ہو گی، اور اس کے لیے عوام کی تائید ضروری ہو گی۔ ایسی تحریکوں کو زبان اور تعلیم سے متعلقہ بلند مقاصد کو عوام کے سامنے رکھنا ہو گا کیوں کہ زبان اور تعلیم کلیدی اہمیت کے حامل ہیں۔ یہ محض مقصد برآری کے پرزوں سے زیادہ ہیں۔ 
سماجی تحریکوں کو عوام کے سامنے امن، روٹی روزی، صحت کے مسائل، زبان اور تعلیم کے علاوہ رکھنے ہوں گے ، کیوں کہ جدوجہد کے ماحول میں خالی پیٹ انسان سے توقع نہیں کی جا سکتی کہ سیکھنے سکھانے کے عمل میں حصہ لے سکے ۔ اجمالاً کہا جا سکتا ہے کہ یہ عوام ہی ہیں جو حالات میں سدھار لا سکتے ہیں۔ 
یہ کہنے کی ضرورت نہیں ہے کہ حکام نے متوسط طبقے کو اپنے ساتھ لے لیا ہے اور مذکورہ مسائل کے خلاف ردّ عمل کا رویہ اپنایا ہوا ہے ۔ اور عام طور سے دیگر مسائل کے تعلق سے بھی۔ پھر بھی بشمول متوسط طبقہ، عوامی تعلیم کا کام عقلیت پسندانہ پالیسی کے حصول کے لیے اہم ہو گا۔ 
قصہ کوتاہ، مادری زبان میں حصول تعلیم کے لیے جدوجہد میں دیگر زبان داں طبقے سے ہاتھ ملانا ہو گا۔ اور کوشش اس امر پر مرکوز ہونی چاہیے کہ با مقصد مواد مثلاً کتب، ریڈیو، ٹی۔ وی وغیرہ ہندوستان کی تمام زبانوں میں مہیا کیے جائیں۔ پھر بھی کروڑوں بدقسمت ہندوستانیوں تک علم پہنچانے کا مسئلہ نچلی سطح پر ہی رہے گا۔ 

تجاویز
مختلف مسائل پر روشنی ڈالنے کے بعد زبان سے متعلق عقلیت پسندانہ پالیسی سے متعلق چند مشورے دینا ضروری سمجھتا ہوں۔ 
گزارش ہے کہ سہ لسانی فارمولے میں ترمیم کی جائے ۔ دستور ہند کے آٹھویں جدول میں مندرج اٹھارہ زبانوں کے منجملہ کم از کم بارہ زبانیں یعنی ہندی، اردو، بنگالی، مراٹھی، اڑیہ، پنجابی، تلگو، آسامی، ٹامل، ملیالم، کنڑا اور گجراتی تحتانوی سطح سے بنیادی ذریعۂ تعلیم کے طور پر پڑھائی جا سکتی ہیں۔ عقلیت پسندانہ لسانی پالیسی کے سلسلے میں یہ میرا ذاتی مشورہ ہے ۔ اس ضمن میں کسی کمی  بیشی پر مصالحت نہیں ہو سکتی۔ دیگر پہلو اس بنیادی مقصد کے تفصیلی یا منطقی نتائج کے حامل ہیں۔ 
آٹھویں جدول میں بتلائی گئی چھ زبانوں یعنی کونکنی، کشمیری، منی پوری، نیپالی، سنسکرت اور سندھی کے تعلق سے میں کوئی رائے بیان کرنے سے قاصر ہوں۔ پھر بھی میرے خیال میں سوائے سنسکرت کے بقایا دوسری زبانیں جو دستور ہند کے آٹھویں جدول میں مذکور ہیں ، ان میں بنیادی تعلیم دی جا سکتی ہے ۔ درحقیقت علاقائی زبانیں جیسے راجستھانی، مگدھی وغیرہ جو کہ بولیاں ہیں یا سورنا بندی کہی جاتی ہیں ، دستور کے آٹھویں جدول میں شامل نہیں ہیں۔ انھیں بھی آٹھویں جدول میں شامل کیا جانا چاہیے اور تحصیل علم کا ذریعہ بنانا چاہیے ۔ کم ترقی یافتہ زبانیں علاقائی زبانوں کی رہنمائی کر سکتی ہیں۔ 

لسانی پالیسی بشمول سہ لسانی فارمولہ اس طرح ہونی چاہیے 
٭	مادری زبان، علاقائی زبان (ذریعہ تعلیم کم از کم پانچویں جماعت تک)۔ 
٭	علاقائی زبان،  مادری زبان (کم از کم بطور زبان تیسری جماعت سے دسویں تک)۔ 
٭	انگریزی ( سوم سے ششم تک بطور زبان شروع کی جا سکتی ہے )۔ 
٭	ذو لسانی اصطلاحی اصول (چھٹی جماعت سے گریجویشن تک)۔ 
٭	ہندی کے لیے خصوصی مقام ہو جو کہ دفتری زبان ہے ۔ 

مادری زبان، علاقائی زبان کے ذریعے ابتدائی تعلیم
تمام مسائل کی روح اس امر میں پوشیدہ ہے کہ تحتانوی سطح پر تعلیم یا تو مادری زبان میں دی جائے یا علاقائی زبان میں کیوں کہ طالب علم ان میں سے ایک یا دونوں زبانوں پر بہت جلد اور آسانی سے مہارت حاصل کر لیتا ہے ۔ فوقیت مادری زبان کو دی جانی چاہیے ۔ پھر بھی علاقائی زبان کو ذریعۂ تعلیم بنانا چاہیے اور مادری زبان بطور مضمون پڑھائی جانی چاہیے ۔ ایسے مقامات پر جہاں مادری زبان میں تعلیم کا انتظام آسان نہ ہو علاقائی زبان مادری زبان کا متبادل ہو سکتی ہے کیوں کہ بچے اپنے اطراف کے ماحول کے دوسرے بچوں سے گھل مل جاتے ہیں جن کی مادری زبان علاقائی زبان ہوتی ہے ۔ 
تحتانوی سطح پر دیگر زبانوں میں تعلیم بچے کے ذہن میں حصول علم کی روش میں مصنوعی گوشے پیدا کرتی ہے ۔ کیوں کہ اس صورت میں اسے اجنبی زبان سے جوجھنا پڑتا ہے ۔ اس طرح بچوں کا وقت برباد ہوتا ہے ورنہ یہی وقت صحیح سمت میں لگ جائے تو بچے بہ آسانی دنیا کے ماحول کو سمجھ پاتے ہیں۔ اسی لیے ایسا بچہ جس کی تعلیم پہلے ہی دن سے انگریزی زبان میں ہوتی ہے بجاے راست طور سے سمجھ بوجھ حاصل کرنے کے حافظے کے گورکھ دھندے میں الجھ کر رہ جاتا ہے ۔ چنانچہ آئندہ زندگی میں جب کہ وہ انگریزی میں ماہر بھی ہو جاتا ہے ، تب بھی یادداشت کے چنگل سے آزاد نہیں ہو پاتا۔ اور جلد چیزوں کو صحیح معنوں میں نہیں سمجھ پاتا۔ 
غیر سرکاری مدارس کو بھی معقولیت پسندانہ لسانی پالیسی اپنانی چاہیے تاکہ طلبا تحتانوی درجے سے ہی اجنبی زبان سیکھنے کے نقصان سے محفوظ رہ سکیں۔ اور اگر غیر سرکاری مدارس انگریزی ہی میں تعلیم دیتے رہیں گے تو نقصان کی صورت میں طلبا کے سرپرستوں کو قائل کرانا مشکل ہو گا کہ مادری زبان یا علاقائی زبان میں تعلیم نقصان دہ ہے ۔ دوسرا نقصان یہ ہے کہ خالص انگریزی کے سبب ترقی یافتہ طبقہ سماج سے کٹ کر رہ جائے گا اور آئندہ زندگی میں انگریزی کا فارغ التحصیل اپنے خیالات کو ہندوستانی زبان میں ظاہر کرنے سے قاصر رہے گا۔ 
دوسری خامی یہ ہے کہ سماج کے پچھڑے ہوئے طبقے سے تعلق رکھنے والا بچہ ابتدا ہی سے اکثر انگریزی تعلیم حاصل کرتا ہے تو اس کے لیے یہ ماحول اجنبی ہو جائے گا۔ ایسے بچوں کے کم وسائل  والدین انھیں بہتر تربیت بہم پہنچانے سے قاصر ہوں گے ۔ ایسے والدین اپنے بچوں کو اگر ٹیوشن بھی دلوائیں گے تب بھی یہ بچے اونچی سوسائٹی کے بچوں کے ماحول سے مانوس نہیں ہو سکتے ۔ اور ایسے بچوں کے والدین انگریزی داں والدین کا نعم البدل نہیں ہو پائیں گے ۔ 
مادری زبان میں تعلیم کے افادی پہلو کے سلسلے میں دوسری بحث یہ ہو سکتی ہے کہ اس سے بچہ اپنی تہذیبی جڑوں سے جڑا رہتا ہے ۔ ورنہ وہ بے سمتی کا شکار ہو جاتا ہے ۔ اپنی تہذیب سے دوری اسے اپنی شناخت سے محروم کر دیتی ہے ۔ 

علاقائی، مادری زبان بحیثیت مضمون
حالات کی مناسبت سے بچوں کو مادری زبان یا علاقائی زبان میں تعلیم دی جانی چاہیے اور بشمول انگریزی دوسری زبانوں سے واقفیت کروائی جانی چاہیے ۔ انگریزی کے علاوہ کوئی دیگر زبان بہ حیثیت لسان پڑھائی جائے ۔ یہاں میں یہ مشورہ دینا چاہوں گا کہ زبان کے تعلق سے نصاب میں تبدیلی لائی جائے ۔ بے شک پہلی ذمّے داری زبان کی تعلیم ہو گی۔ فی زمانہ زبان کے نصاب میں صرف ادب پڑھایا جا رہا ہے ۔ اس طریقے کو بدلنا ہو گا۔ حالیہ معلوماتی ترقی کے ماحول کا لحاظ کرتے ہوئے ، ضروری ہے کہ بچے کو ایسی تعلیم دی جائے جس کے ذریعے وہ اپنے اطراف پھیلے ہوئے ماحول کو سمجھ سکے ۔ ادب جو کہ روزمرہ زندگی کی تگ و دوسے دور ہوتا ہے ، زیادہ سے زیادہ اسے لسانی نصاب کا محدود حصہ بنایا جا سکتا ہے ۔ ظاہر ہے صرف ادب سے دلچسپی رکھنے والے ہی اس صورت میں ادب کا انتخاب کریں گے ۔ لیکن مدرسے کی سطح پر زبان کے نصاب پر اس کو فوقیت نہ دی جائے ۔ 
زبان سے متعلق نصاب کا مواد ایسا ہو کہ اس سے بچہ ذخیرۂ الفاظ بڑھا سکے ۔ ایسے الفاظ کا ذخیرہ جو روزمرہ زندگی میں کام آسکے تاکہ وہ حقیقی معنوں میں ہمہ لسانی قابلیت پا سکے ۔ بعد میں ایسا طالب علم اگر بحیثیت معلم یا صحافی عملی زندگی میں قدم رکھتا ہے ، ایسی صورت میں مادری زبان یا علاقائی زبان سے واقفیت حالات کا سامنا کرنے میں معاون ثابت ہو سکتی ہے اور تبدیل شدہ لسانی نصاب طالب علموں کو اپنی طرف راغب کرے گا اور اپنے ہم وطنوں سے بے تکلفانہ میل جول بڑھانے میں مدد گار ثابت ہو گا۔ 
نصابی مواد کے تعلق سے یہ جو مشورہ دیا گیا ہے بوقت ضرورت وہ درس گاہ کی ان جماعتوں کو، جو زبان پڑھتی پڑھاتی ہیں ایک دوسرے میں ضم بھی کر سکے گا۔ ایسے ادارے جو زبان کی تشہیر کا دم بھرتے ہیں انھیں میدان عمل میں لانے کے لیے ضروری دباؤ ڈالنا ہو گا۔ یہاں تک کہ (تحتانوی اور دینی) مدارس میں ، جو عموماً شمالی ہند میں ہیں ، جہاں اردو مادری زبان کے حامل بچے قابل لحاظ تعداد میں ہیں ، مادری زبان میں حصول علم کی تحریک چلائی جائے اور ممکن ہو تو ان کے لیے مخصوص نصاب مرتب کیا جائے ۔ 

ذریعۂ تعلیم کی انگریزی میں منتقلی
مادری زبان یا علاقائی زبان سے انگریزی میں ذریعۂ تعلیم کی طرف منتقلی ہونی چاہیے اس لیے کہ ترقی یافتہ علوم کے مواد کا ہندوستانی زبانوں میں فقدان ہے ۔ جدید علم تیزی سے ترقی کرتا جا رہا ہے ۔ تاریخی اور موجودہ حقائق کی رو سے انگریزی مقتدر زبان ہے ۔ آج امریکہ کی تانا شاہی زوروں پر ہے ۔ ہندوستان برطانیہ کی کالونی تھا۔ انگریزی دیگر ترقی یافتہ زبانوں سے آگے بڑھ چکی ہے ۔ علاوہ ازیں انگریزی چوں کہ دیگر ترقی یافتہ زبانوں پر سبقت حاصل کر چکی ہے اس لیے دیگر زبانوں کے بجائے انگریزی کی طرف مائل ہونا فائدہ مند ہے ۔ 
ان حالات میں ماننا پڑے گا کہ تحتانوی سطح پر مادری زبان اور اعلیٰ تعلیم کے لیے انگریزی زبان موزوں ہے ۔ اور مسابقت کے تناظر میں ایک زبان سے دوسری زبان کی طرف منتقلی ضروری ہے کہ مختلف زبانوں کے مواد جو لسانی پالیسی سے متعلق ہیں موزونیت کے ساتھ جوڑے جائیں۔ بادی النظر میں یہ اس لیے کہ اعلیٰ تعلیم انگریزی میں دی جاتی ہے اور علاوہ ازیں انگریزی دانشوروں کی زبان ہے ۔ انگریزی تیسری یا چھٹی جماعت سے پڑھائی جانی چاہیے یا حالات کے مطابق کسی بھی سطح سے ۔ جنھوں نے انگریزی میں حصول علم دیر سے شروع کیا ہے ، ان کے لیے گزرے وقت کی خلیج کو پاٹنے کے لیے مخصوص نصاب ترتیب دیا جانا چاہیے ۔ 
ذریعۂ تعلیم میں تبدیلی مختلف صورتوں میں مختلف ہوتی ہے اور یہ زبان اور مضامین کی تعلیم پر منحصر ہے ۔ ایک سرے سے ذریعۂ تعلیم میں تبدیلی چھٹی جماعت سے ہو گی۔ جب کہ دوسرے سرے پر یہ تبدیلی گریجویشن سطح پر ہو گی۔ کسی بھی صورت میں کم از کم پانچویں جماعت تک ذریعۂ تعلیم مادری زبان یا علاقائی زبان ہونی چاہیے اور یونی ورسٹی کی سطح پر انگریزی ذریعۂ تعلیم کی ضرورت ہے ۔ 

ذو لسانی اصطلاح کا اصول
چھٹی جماعت سے گریجویشن تک ذولسانی اصطلاح کی ضرورت ہے ۔ ذولسانی اصطلاح سے میرا مطلب یہ ہے کہ طالب علم انگریزی، مادری زبان یا علاقائی زبان میں اس اصطلاح سے واقف ہو اگرچہ کہ ذریعۂ تعلیم سے صرف نظر بھی کیوں نہ کیا جائے ۔ اس کے لیے نصاب، انگریزی میں ہو کہ مادری زبان یا علاقائی زبان میں اس کی جدید تنظیم ہونی چاہیے ۔ 
اور اس ذولسانی اصطلاح کے اصول کو گریجویشن کی سطح تک جاری رکھنا چاہیے ۔ یا کم از کم اسے اختیاری مضمون بنایا جائے ۔ گریجویشن کی سطح تک یہ کوئی مسئلہ نہ ہو گا کیوں کہ اگر کوئی استاد کسی مخصوص زبان میں اپنے طالب علم کی رہنمائی سے قاصر بھی ہے تو تب وہ طالب علم اپنی مدد آپ کر سکتا ہے ۔ ذو لسانی پالیسی ہندوستانی زبانوں کی ترقی کی ضامن ہو گی۔ اس اصطلاح سے عدم واقفیت اور خاص طور پر علاقائی زبان میں اس اصطلاح کا عدم وجود عوام کو اپنی تحریروں میں اس کے استعمال سے باز رکھتا ہے ۔ 

ہندی جو سرکاری زبان ہے 
سرکاری زبان ہندی ملک میں رابطے کی زبان کا منصب بہ خوبی ادا کر سکتی ہے کیوں کہ انگریزی زبان بطور زبان بین الاقوامی سطح پر ناگزیر رہی اور اب بھی ہے ۔ تاہم عقلیت پسندانہ لسانی پالیسی کے تحت ہندی کو آٹھویں شیڈول میں دوسری گیارہ زبانوں کے ساتھ مساوی درجہ دیا گیا۔ یہ اور بات ہے کہ بہت کم لوگ اس زبان کا استعمال کرتے ہیں ، آٹھویں شیڈول میں مذکورہ زبانیں ہندوستان کی دیگر زبانوں کے ہم پلہ نہیں ہو سکتیں۔ دیگر زبانوں مثلاً پالی، فارسی اور عربی کے ساتھ سنسکرت کو کلاسک زبان شمار کیا جائے ۔ لیکن ان میں سے کسی کو بھی مدرسے کی سطح پر نہ پڑھایا جائے ۔ 
سرکاری زبان ہندی کا کوئی مخصوص مقام نہیں ہے کم از کم لسانی پالیسی کے تحت اگر حکام کی یہی خواہش ہے تو پھر انھیں ہندی کی اعلیٰ سطحی ترقی پر توجہ دینی ہو گی تاکہ ہندی دیگر ترقی یافتہ زبانوں جیسے انگریزی کا متبادل بن سکے ۔ پھر بھی مجھے اس کی افادیت میں شبہ ہے ۔ غیر ہندی مقامات کے عوام کے علاوہ ہندی داں عوام کو بھی انگریزی میں گفتگو کی ضرورت پیش آتی ہے جب کہ موضوع کسی خاص نوعیت کا حامل ہو اور ترقی یافتہ ٹکنالوجی سے متعلق ہو۔ 
بحیثیت تیسری زبان ہندی کی تعلیم بغیر خصوصی محنت کے ، اعتماد کے ساتھ ہندی میں کسی کو اظہار خیال کے قابل نہیں بنا سکتی خاص طور پر ایسے موقعوں پر جب مخصوص ذخیرۂ الفاظ کی ضرورت پیش آئے ۔ اور آج یہی صورت حال ہے ۔ مزید برآں ، اس لیے کہ کوئی بھی شخص اسی زبان میں بات کرنے کو ترجیح دیتا ہے جس میں وہ ماہر ہوتا ہے ، بطور تیسری زبان سیکھی ہوئی ہندی ایسے مرحلوں پر فطری انتخاب نہیں ہو سکتی۔ ہندی سے کم سابقہ پڑتے رہنے کی وجہ سے کوئی بھی شخص ہندی میں مہارت حاصل نہیں کر سکتا۔ 
آزادی کے بعد اور خاص طور پر دنیا میں بڑھتے ہوئے گلوبلائزیشن کے باعث اب سرکاری ہندی کو ممتاز مقام نہیں دیا جا سکتا۔ لہٰذا اب اسے دیگر زبانوں کے ساتھ مساوی درجے پر ہی رہنا ہو گا۔ تاہم ہندی کثیر عوام کی مادری زبان ہونے اور اردو کے ہندی سے مماثلت رکھنے کے سبب، (رسم الخط کے بھیانک فرق کے باوجود) ہندی نہ صرف ترقی کرے گی بلکہ ہندوستان کی دیگر زبانوں پر سبقت لے جائے گی۔ 
سرکار نے ماضی میں اگر ہندی کے نفاذ کے تعلق سے صحیح پالیسی اپنائی ہوتی تو ہندی سرکاری زبان کی حیثیت سے اپنا منصب ادا کرتی۔ اگر ایسا ہوتا تو وہ اپنا منصب جاری رکھ سکتی تھی۔ شاید کچھ حد تک اب اس کا امکان نہیں کہ ہندی ایک موثر سرکاری زبان بن سکے ۔ مثال کے طور پر جب سرکاری اثاثہ جات فروخت کیے جا رہے ہوں تو سرکاری زبان کہاں استعمال ہو گی۔ درحقیقت ہندی کی تشہیر میں امتیازی طرز عمل اپنایا گیا ہے اس سے ایک قسم کے تعصب کا گمان ہوتا ہے ۔ نچلے طبقے کے عوام کو ذیلی سطح کی ہندی میں پڑھایا جاتا ہے اور اونچے گھرانے کے بچوں کو انگریزی زبان میں بہتر تعلیم دی جاتی ہے ۔ 
یہ زبان کا قصور نہیں ہے بلکہ تعلیم کے نفاذ کا نقص ہے ۔ ہندی اس درجہ ترقی یافتہ نہ ہو سکی جس طرح جاپانی، روسی اور چینی زبانوں نے ترقی کی۔ ہم نے کبھی عقلیت پسندانہ لسانی پالیسی اختیار نہیں کی۔ نتیجتاً ہماری تمام زبانوں کو نقصان پہنچا۔ یہ علاحدہ بحث ہے کہ زیادہ یا کم۔ ہندی کو ممتاز مقام دینے کی کوشش آج کے ماحول میں معقول نہ ہو گی۔ دنیا میں علم کے تیز رفتاری سے پھیلاؤ کے سبب صرف بین الاقوامی زبان ہی سرکاری زبان بن سکتی ہے ۔ یا ملک کے تعلیم یافتہ عوام کے رابطے کی غیر سرکاری زبان بن سکتی ہے ۔ 

قصہ مختصر
آبادی کے لحاظ سے دنیا میں ہندوستان کا دوسرا وسیع مقام ہے ۔ اتنا وسیع کہ دستور کے آٹھویں جدول میں مندرج بارہ زبانوں کی موثر طور سے تشہیر کر سکے ۔ اور یہ تشہیر مساویانہ بنیاد پر ہو۔ ابتدائی تعلیم مادری زبان یا علاقائی زبان میں ہو، اگر ہمیں ترقی یافتہ قوم بننے میں دلچسپی ہے ۔ کثیر لسانی ہندوستانی جو اپنی مادری زبان میں ماہر ہیں سماج کا اثاثہ ہو سکتے ہیں ، اور لازماً ہندوستانی تعلیمی نظام میں خیرسگالی رشتے قائم کر سکتے ہیں۔ عقلیت پسندانہ لسانی پالیسی کے سبب مثبت اثرات دائمی ہو سکتے ہیں۔ 
ہم لوگ گلوبلائزیشن کی دنیا میں جی رہے ہیں۔ ہمیں اس سے فرار نہیں اور ہمیں فرار کی کوشش بھی نہیں کرنی چاہیے ، ایسے وقت بھی نہیں جب کہ ہم گلوبلائزیشن کے نقصانات کے خلاف جدوجہد کر رہے ہوں۔ جہاں تک زبان کے مسئلے کا تعلق ہے ، دیکھا گیا ہے کہ تقریباً تمام لوگ جو ترقی یافتہ شعبوں میں مصروف ہیں انگریزی سیکھتے ہیں ، اگر چہ یہ ان کی مادری زبان نہیں ہے ، تاکہ وقت کا ساتھ دے سکیں۔ 
انگریزی کو ایک خاص سبقت حاصل ہے کیوں کہ یہ نہ صرف سابقہ استعماری طاقتوں کی زبان ہے بلکہ موجودہ حاکموں کی بھی زبان ہے ۔ بین الاقوامی سطح پر تعلیم یافتہ اقلیتوں کی زبان ہے ۔ مزید یہ کہ ہر جدید حکمت اور ترقی پذیر معلومات کی اشاعت میں پیش پیش رہتی ہے ۔ 
زبان ترسیل و ابلاغ کا ذریعہ ہوتی ہے ۔ بہ نفسہ یہ نہ تو ترقی پسند ہے اور نہ رجعت پسند۔ (مثال کے طور پر کارل مارکس ایک انقلابی تھا اور ہٹلر ایک فاشسٹ لیکن دونوں نے جرمن زبان کو استعمال کیا تھا) اگر ہمیں تعلیم یافتہ قائدین میں شمار ہونا ہے تو ہمیں لازماً انگریزی سیکھنی ہو گی۔ اور اگر ہم بہ حیثیت ایک قوم ترقی کرنا چاہتے ہیں اور اپنے ماضی کے ورثے کا تحفظ تو ہمیں چاہیے کہ اپنی مادری زبان میں مہارت حاصل کریں۔ یہ ہماری تہذیب کا اصل جوہر ہے ۔ جہاں تک اردو زبان کا تعلق ہے ہر شخص کو چاہیے کہ اسے سیکھے ۔ محض کسی جذبے کے تحت نہیں بلکہ اردو شاعری سے لطف اٹھانے کے لیے اور ہر دور کے اس عظیم شاعر کے مطالعے کے لیے جس کا نام غالبؔ ہے :
ہے کہاں تمنّا کا دوسرا قدم یا رب
ہم نے دشت امکاں کو ایک نقش پا پایا
٭٭٭

References
.1	There is much truth in the assertion that...mainly because of communal hostility of the Hindu revivalists and the resultant discrimination against Urdu, particularly in north India...Urdu has (suffered), Ather Farouqui, The question of Urdu ’s survival ’, Mainstream, 27 December 2003, pp. 79-82.
یہ بات بالکل سچی ہے کہ فرقہ وارانہ فسادات ہی کی وجہ سے ہندو احیا پرستی کو بڑھاوا ملا اور جس کی وجہ سے اردو کے ساتھ امتیاز برتا گیا خاص طور پر شمالی ہند میں۔ اس طرح اردو کو نقصان پہنچا۔ اطہر فاروقی  ’اردو کی بقا کا سوال ’ Mainstream 27 دسمبر2003ص79تا86۔ 
2.	Gundara, Jagdish S.,  ’Linguistic Diversity in Global Multicultural Civil Politics: The Case of Urdu in India ’, Social Scientist, Delhi, Vol. 32, Nos 5-6, May-June 2003, pp. 38-56.
3.	Farouqui, Ather,  ’Urdu Education in India ’, Economic and Political Weekly, 12 January 2002, p. 106.
4.	Singh, Yogendra,  ’The Significance of Culture in the Understanding of Social Change in Comtemporary India ’, in Cultural Change in India: Identity & Globalization, Jaipur and New Delhi: Rawat Publications, 2000, pp. 25-39.
٭٭٭

کتابیات

King, Christopher R.,  ’One language, two scripts, the Hindi Movement in Nineteenth-Century North India ’, New Delhi: Oxford University Press, 1994.
 ’Learning: The Treasure Within ’: Report to UNESCO of the International Commission on Education for the Twenty-first Century, UNESCO Publishing, 1996.
Brass, Pal R., Language, Religion and Politics in North India, Cambridge: Cambridge Univeristy Press, 1974.
Brass, Paul R., The Politics of India since Independence, Cambridge: Cambridge University Press, second Indian edition, 1994.
Russell, Ralph, How Not to Write the History of Urdu Literature & Other Essays, Delhi: Oxford University Press, 1999.
٭٭٭




اردو کے ساتھ جینا، اردو کے بغیر جینا 

جے ۔ ایس۔ گاندھی

اردو کے تعلق سے میری فکر بنیادی نوعیت کی ہے ۔ اردو میرا اولین ذریعۂ تعلیم تھی۔ میں جب بھی اس زبان کے بارے میں سوچتا ہوں تو اپنی شخصی زندگی کے نقطۂ نظر سے سوچتا ہوں۔ ان لوگوں کے خلاف برا بھلا کہنا نہیں چاہتا جو اس زبان کو سیاسی رنگ دیتے ہیں۔ اردو کو فرقہ وارانہ رنگ دینے یا ملک کی تعلیمی پالیسی میں اردو کو جگہ دینے یا نہ دینے کی بات بھی چھیڑنا نہیں چاہتا۔ اپنے ذاتی تجربات کی روشنی میں یہ واضح کرنا چاہتا ہوں کہ ہم کس طرح اپنی قومی زندگی میں اس زبان کو پروان چڑھا سکتے ہیں۔ اس موقع پر مجھے اپنے ذاتی تجربات یاد آتے ہیں۔ ساری باتیں میرے ذہن کے نہاں خانے سے بالکل فطری انداز سے باہر آ رہی ہیں اور مجھے یوں لگتا ہے جیسے ان کے اظہار میں ذہنی طور پر میں کسی کشمکش کا شکار نہیں ہوں۔ 
I
میرے والد کی عمر تقریباً نوے برس ہے ۔ وہ امرتسر میں رہتے ہیں۔ سال میں دو مرتبہ  چند دن وہ میرے ساتھ گزارنے کے لیے دہلی آتے ہیں۔ جب ان کے آنے کی تاریخ مقرر ہو جاتی ہے تو میں اپنے اخبار والے کو کہہ دیتا ہوں کہ میرے انگریزی اخباروں کے ساتھ اردو روزنامہ بھی لا دیا کرے ۔ اخبار والے کی سمجھ میں نہیں آتا کہ وہ کیا کرے ۔ وہ صرف  ’راشٹریہ سہارا’ اور  ’قومی آواز ’ لا سکتا ہے ۔ اس کی مشکل یہ ہے کہ صرف ایک ہفتے کے لیے اخبارات نہیں لا سکتا جب کہ میرے والد دہلی میں مشکل سے ایک ہفتے کے قیام کے لیے آتے ہیں۔ جب وہ ان اخبارات کو پڑھتے ہیں تو ان کی تشفی نہیں ہوتی۔ وہ کہتے ہیں کہ ان اخبارات کا حلیہ ہی بدلا ہوا ہے ۔ اشتہارات کی بھرمار ہے ۔ میں اپنے والد کے انداز فکر کی داد دیتا ہوں لیکن ہماری سماجی اور ثقافتی زندگی کی تیز رفتار تبدیلیوں کو بھی محسوس کرتا ہوں۔ 
II
میں دوسری جماعت کا طالب علم ہوں۔ ہاتھ میں اردو املا کی تختی لیے کھڑا ہوں۔ ہمارے اردو کے استاد جو ایک سردار جی تھے ، ہر لڑکے کی تختی پر نظر ڈالتے ہوئے گزر رہے ہیں۔ ان کے چہرے سے پسندیدگی یا ناپسندیدگی کی کیفیت عیاں ہے ۔ اگر کسی بچے نے کوئی فاش غلطی کی ہے تو وہ اس کی طرف غصے سے دیکھتے ہیں۔ بچہ ہاتھ بڑھاتا ہے ۔ سردار جی بید کی چھڑی سے اسے سزا دیتے ہیں۔ وہ ایک ہلکی سی سسکی بھرتا ہے ۔ پھر اپنی تختی کو سنبھال لیتا ہے ۔ منظر بدلتا ہے ۔ ایک دوسرا لڑکا جس کا نام شرما تھا وہ ہمیشہ صحیح لکھتا تھا۔ اس کی خطاطی بھی اچھی تھی۔ ماسٹر جی کبھی کبھی اس کو شاباشی دیتے تھے ۔ اس کے برخلاف میرا ایک قریبی دوست احمد تھا۔ وہ میری ہی طرح بد خط تھا۔ 
III
ابھی 1996 کی بات ہے ۔ میں ایک ملّا جی کی تقریر سن رہا ہوں۔ وہ مسلمانوں کے مسائل اور ہندوستان میں ان کی شہریت کے موقف پر تقریر کر رہے تھے :  ’ ’ہم نے اپنے آپ کو ہندوستان سے وابستہ کیا اور آج ہم اس کا خمیازہ بھگت رہے ہیں۔ ہمیں احساس ہوتا ہے کہ اس ملک میں ہم دوسرے شہریوں کی طرح سر اٹھا کر کھڑے نہیں رہ سکتے ۔ ہم اپنی زبان نہیں سیکھ سکتے ۔ اردو جو ہماری زبان ہے اس کا جنازہ نکل رہا ہے ۔ ۔ ۔  ’ ’ ملا کی تقریر جاری ہے ۔ ان کے آخری الفاظ میرے بہرے کانوں سے ٹکراتے ہیں۔ میں اندر سے بے چینی محسوس کرتا ہوں۔  ’کیا اردو صرف مسلمانوں کی زبان ہے ؟، میں خود سے سوال کرتا ہوں۔  ’کیا یہ میری زبان نہیں ہے ؟ ’ میں نے اس کی تعلیم حاصل کی ہے ۔ کیا جگجیت سنگھ کی گائی ہوئی غزلیں اس کے مسلمان دوستوں نے پڑھ کر اسے سنائی نہیں تھیں ؟ کیا قرآن اردو میں نازل ہوا؟ نہیں ایسا نہیں ہے …! تو پھر اردو مسلمانوں کی زبان کیسے ہوئی؟
IV
1966 میں میری ملاقات دہلی یونی ورسٹی کیمپس میں رمضانی (فرضی نام) سے ہوئی۔ میں ان دنوں دہلی اسکول آف اکنامکس کا طالب علم تھا۔ اپنی کلاسز کے بعد بھی کیمپس میں ٹھہرا رہتا۔ میں اور رمضانی ٹہلتے ہوئے یونی ورسٹی کے علاقے میں نکل جایا کرتے ۔ ہم مختلف موضوعات پر بات کرتے جن میں ہندوستانی سماج اور قومی یکجہتی پر بڑی بے تعصبی کے ساتھ بحث ہوتی۔ رمضانی کی زبان میں ہلکی سی لکنت تھی۔ بعض حروف کی ادائیگی وہ الگ طریقے سے کرتا۔ مثلاً اسے "K" کبھی ٹھیک سے بولنا نہ آیا۔ اس کی زبان سے "T" کی آواز نکلتی۔ اس کا خیال تھا کہ ہندوستانی سماج میں وہ کامیاب زندگی نہ گزار سکے گا۔ اسے اپنی بہنوں کی شادی کرنی تھی۔ دوران گفتگو ہم لوگ اکثر ہندوؤں ، مسلمانوں اور سکھوں کے درمیان میل جول اور ہم آہنگی کو فروغ دینے کے خیالی منصوبے بناتے ۔ یونی ورسٹی چھوڑنے کے بعد میں اس سے پھر کبھی نہیں ملا۔ بعد میں ایک دوست نے بتایا کہ وہ کسی عرب ملک میں عربی کے استاد کی حیثیت سے کام کر رہا ہے ۔ اس دوران وہ ہندوستان آیا بھی ہو گا لیکن میری اس سے کبھی ملاقات نہیں ہوئی۔ 
V 
1960 میرے عنفوان شباب کا زمانہ تھا۔ میں شملہ میں تھا اور آئی۔ اے ۔ ایس۔ امتحان کی تیاری کے بارے میں سوچ رہا تھا گو میرا دل کہیں اور تھا۔ مجھے ان دنوں ادبی شخصیتوں سے ربط پیدا کرنے کا بہت شوق تھا۔ شملہ میں میرے چار سال کے قیام کے دوران کئی مشاعرے ہوئے ۔ ان مشاعروں میں اکثر شعرا غیر مسلم ہوتے تھے ۔ ان علاقوں میں شاید مسلم شعرا تھے ہی نہیں۔ ان شاعروں کی اردو زبان بڑی سلیس تھی جس پر فارسی کا اثر بہت کم تھا۔ خواتین شعرا بھی اپنا کلام سناتی تھیں۔ 
VI
1993 میں میری ملاقات ایک قدیم مسلم دوست سے ہوئی۔ ہم گذرے دنوں کی باتیں بہت دیر تک کرتے رہے ۔ میں نے بلا ارادہ اردو الفاظ استعمال کرنا شروع کر دیے ۔ میرے دوست نے ناگواری کا اظہار کیا۔ اس نے مجھ سے کہا کہ میں سیدھی سادی ہندی میں گفتگو کروں۔ میں نے پوچھا کیوں تو اس نے کہا کہ اردو الفاظ استعمال کرنے سے تصنع کا اظہار ہوتا ہے ۔ مجھے اس بات سے تکلیف پہنچی۔ 
VII
مجھے ایک دوست نے یوم اردو کی تقاریب میں مدعو کیا تاکہ میں اردو زبان سے متعلق اپنے خیالات شرکائے محفل کے سامنے بیان کروں۔ جب مجھ سے تقریر کرنے کے لیے کہا گیا تو میں نے بتایا کہ کس طرح میں اردو بولنے والوں کے درمیان پلا بڑھا۔ میں نے اس بات پر فخر کا اظہار کیا کہ اردو کے کئی نامور ادیبوں سے میری جان پہچان رہی ہے ۔ میری تقریر کے بعد صدر جلسہ نے اردو سے میری محبت کو سراہا۔ ان کی تعریف سے مجھے شرمندگی سی ہوئی کیوں کہ میں کوئی بڑا ادیب نہیں ہوں۔ مجھے اس لیے بھی خفت ہوئی کہ موصوف نے میری تعریف اس لیے کی کہ میں اردو بول سکتا ہوں۔ اس وقت میں سوچنے لگا کہ اگر میں کوشش بھی کروں تو اردو سے ناطہ توڑ نہیں سکتا۔ اردو سے میرا ذہنی اور جذباتی لگاؤ ہے ۔ میرا ابتدائی ذریعۂ تعلیم اردو تھی۔ ایک ایسی بات کے لیے میری تعریف کی جا رہی ہے جو دراصل میری پہچان ہے ۔ 
VIII
میں اپریل 2000 میں ایک مہینے کے لیے تحقیقی کام کے سلسلے میں پیرس جا رہا تھا۔ اس سے قبل بھی میں بیرونی سفر پر جا چکا تھا لیکن اس دفعہ میں کچھ پریشان سا تھا۔ میں نے سوچا شاید یہ میری عمر کا تقاضہ ہے ۔ میرا جانا ضروری تھا۔ تمام تیاریاں مکمل ہو چکی تھیں۔ میں اپنی یونی ورسٹی کی لائبریری میں گیا اور اپنی پسند کی کتابیں تلاش کرنے لگا۔ ساری کتابیں دیکھی بھالی لگیں۔ بعض بڑی ہی نظریہ پرست۔ آنے والے دنوں کی اکتاہٹ کا مجھے احساس تھا۔ غیر ارادی طور پر میری نظر اردو کے چند مزاح نگاروں کی تخلیقات پر پڑی جیسے کرشن چندر اور دوسرے ۔ میں نے مجتبیٰ حسین کی کتاب  ’تکلف برطرف ’ اٹھا لی۔ پیرس میں مجھے دن بھر کے کام کی تکان کے بعد  ’تکلف برطرف ’ کے مطالعے سے بڑا سکون ملا۔ روح کو فرحت حاصل ہوتی تھی۔ میں سونے سے قبل ایک آدھ باب پڑھتا۔ میں احتیاط برتتا اور چند ہی صفحات پڑھ کر سو جاتا کہ کہیں چھوٹی سی کتاب جلد ہی ختم نہ ہو جائے ۔ 
IX 
ابھی  ’جب کہ میں اپنا یہ مختصر مضمون ختم کرنے کو ہوں  ’ میرے ایک واقف کار نے میرے گاؤں سے میرے بچپن کے ایک دوست کا خط لا کر دیا۔ میں کئی برسوں سے اپنے اس دوست کی تلاش میں تھا۔ 1950 کی دہائی میں ہم دونوں جدا ہوئے تھے ۔ ہم نے ایک ساتھ میٹرک کا امتحان پاس کیا تھا۔ اس کا خاندان کسی قریب کے شہر میں منتقل ہو چکا تھا۔ خط کے پہنچنے سے قبل تک میں نے برسوں سے اس سے ربط قائم کرنے کی کوشش کی تھی۔ میرے دوست کا خط اردو میں تھا۔ اس کی طرز تحریر سے اس کا ناک نقشہ، اس کے خط و خال اور اس کی پوری شخصیت میری نظروں میں گھوم گئی۔ میرا دوست مجھے اردو ہی میں خط لکھ سکتا تھا۔ یہی تو وہ رابطے کی زبان ہے جو ہم دونوں نے ایک ساتھ سیکھی تھی۔ 

توضیح، تفریق اور مشاہدہ
مندرجہ بالا واقعات کو پیش کرنے کا مطلب یہ نہیں ہے کہ گزشتہ پچاس سال میں جو فضا بنی ہے اس کے حقیقی اسباب بیان کیے جائیں یا ان واقعات کو دہرا کر کسی کے احساسات کو مجروح کیا جائے ۔ ایسا بھی نہیں کہ ان واقعات کو ارادتاً منتخب کیا گیا ہے بلکہ جب میں نے غور کرنا چاہا کہ ہماری زندگی میں اردو کا کیا مقام ہے تو یہ ساری باتیں غیر ارادی طور پر میرے ذہن کے گوشوں پر ابھر آئیں۔ مجھے یقین ہے کہ وہ تمام لوگ جو میرے ساتھ تعلیم پائے ہوئے اور ہم عمر ہیں میرے ان مشاہدات اور تجربات کو فضول اور بے کار نہیں سمجھیں گے ۔ تب بھی انھیں یہ حق پہنچتا ہے کہ وہ پوچھیں ان واقعات کے اعادہ کرنے کا مقصد کیا ہے ۔ 
(الف)	اوّل یہ کہ میری زندگی کے یہ واقعات جو مجھے یاد آئے وہ ہم سب کی روزمرہ زندگی میں اردو کے زوال کی تصویر پیش کرتے ہیں۔ اس زوال کا جائزہ لینا ہو یا اس کی توضیح کرنی ہو تو ضروری نہیں کہ گزشتہ پچاس سال میں ہمارے لیڈروں نے جو بے تکے اور غیر متعلق فیصلے کیے ہیں انھیں سامنے لایا جائے یا ان سے متعلق دستاویزات کا ذخیرہ عوام کے سامنے پیش کیا جائے ۔ اس کے برخلاف کوئی بھی شخص اس روایت کو اپنا کے جو مستند ہے صحیح نتیجے پر پہنچ سکتا ہے ۔ وہ جو قدیم روایت ہے اس روایت کے مطابق ہم اپنے بزرگوں اور ان لوگوں سے جو تقسیم کے وقت اپنی جوانی کو پہنچ چکے تھے ، ان سے پتہ لگا سکتے ہیں۔ اس طرح کہ پنجاب میں جو میرے یا میرے والد کے ہم عصر ہیں انھیں اردو کی شہرت اور اس کے حسن کے بارے میں بہت کچھ یاد ہے ۔ اردو کی تحریروں ، اس کی شاعری، اس کے فکشن اور یہاں تک کہ اس کے سمپوزیم (جن کا اکثر انعقاد ہوتا تھا) سے ان کا فطری اور بے ساختہ لگاؤ تھا (1)یہ حیرت کی بات ہے اور اس پر زور دینے کی ضرورت ہے کہ عام مسلمان ہی نہیں بلکہ ان کے قائدین اور وہ لوگ بھی جو بلا جھجک اپنے آپ کو اسکالروں اور اردو کے محافظین میں شامل کرتے ہیں وہ مسلسل یہ دعوے کرتے ہیں کہ اردو صرف مسلمانوں کی زبان ہے ۔ 
(ب)	موجودہ دور میں جو افسوس ناک واقعات سامنے آئے ہیں ان میں کا ایک سوہان روح واقعہ یہ ہے کہ اردو کو مسلمانوں کی زبان کہا گیا ہے ۔ چند مسلم اور غیر مسلم لیڈروں نے کئی عوامل کو یکجا کر کے ایک غیر معقول سیاسی پالیسی چلائی ہے ۔ ان عوامل میں ہندوستانی حکومت کی لسانی پالیسی سر فہرست ہے ۔ اس رویے نے کئی مغالطے پیدا کیے ہیں اور حقیقت کی پردہ پوشی کی ہے ۔ انصاف کا تقاضہ تو یہ تھا کہ  ’ہندی ’ کی جگہ  ’ہندوستانی ’ کو ہندوستان کی عوامی زبان قرار دیا جاتا۔ اس بات کے دستاویزی شواہد موجود ہیں کہ ہمارے چند قومی قائدین پر، جن میں جواہر لال نہرو بھی شامل ہیں ، بعض شدّت پسند ہندوؤں نے دباؤ ڈالا تاکہ وہ ہندی کے حق میں ووٹ دے کر اسے ملک کی قومی زبان بنائیں۔ (2)آنے والے دنوں نے ثابت کر دیا کہ یہ ایک نامناسب اور غیر حقیقت پسندانہ فیصلہ تھا جو سیاسی نقطۂ نظر سے بھی اور فرقہ وارانہ ہم آہنگی کے لیے بھی نقصان دہ ثابت ہوا۔ اس فیصلے کو جب رو بہ عمل لایا گیا تو اس کے خلاف جو شدید احتجاج ہوا (خاص طور پر جنوبی ہند میں ) وہ تاریخ کا ایک باب ہے ۔ اس فیصلے کو قائم رکھتے ہوئے یو۔ پی۔ جیسی ریاستوں نے بڑی شدت اور بے حیائی کے ساتھ اردو کو تیسری ماڈرن زبان کا درجہ دینے سے انکار کر دیا۔ (3)ان واقعات نے مولویوں اور سیاسی موقع پرستوں کے لیے مسلمان ہوں کہ ہندو نامناسب شعلہ بیانی اور نازیبا نعرہ بازی کے لیے موقع فراہم کیا اور سماجی اور سیاسی فضا کو مکدر بنا دیا۔ 
(ج)	اردو زبان میں مخلوط قوم کے تصور کی جو قوت ہے اسے ضائع نہ ہونے دینا ایک منطقی اور عقلی ضرورت ہے ۔ (4)اس کی تعریف کے لیے ضروری ہے کہ ہم ماضی کے ان اوراق کو الٹیں جن میں زبان کے وجود میں آنے اور اس کے فروغ کی داستان لکھی گئی ہے ۔ مغل لشکر کے درمیان گفت شنید کے لیے اس زبان نے عربی، فارسی اور ترکی جیسی قدیم زبانوں ہی سے نہیں بلکہ کئی علاقائی اور مقامی زبانوں سے استفادہ کیا۔ مختلف لسانی روایتوں نے ، جن میں جنوبی ہند کی روایتیں بھی شامل ہیں ، اس کا ساتھ دیا۔ اردو زبان کے پھیلاؤ سے تلگو اور کنڑی جیسی زبانیں بھی مالامال ہوئیں۔ پنجاب اور پنجابیوں سے جو زبان وابستہ ہے وہ پنجابی ہے ۔ اس میں بھی اردو کے الفاظ کا ذخیرہ ہے ۔ مخلوط لسانی کلچر کے وسیع تناظر کی تعریف کے لیے قرون وسطیٰ کی شاعری (خاص طور پر بھجن، گیت، قوالی) جس میں عربی اور فارسی زبان کے الفاظ کی کثرت ہے اور جو انڈیا کی ماڈرن زبانوں کی بنیاد ہیں۔ ان کی تاریخ کا جاننا ضروری ہے ۔ مثال کے طور پر  ’جاپ صاحب ’ جس کے مولف سکھوں کے چھٹے گرو گوبند سنگھ ہیں ، اس میں نہ صرف عربی اور فارسی لغات کا کثرت سے استعمال ہوا ہے بلکہ سنسکرت، برج، اودھی وغیرہ بھی اس میں شامل ہیں۔ اس تالیف میں خدا کی حمد اور مناجات ہے اور اس کی صفات بیان کی گئی ہیں۔ 
(د)	ہندوستان کے اس شاندار کلچر کی ایک اور مثال پیش کرنا چاہوں گا جو مخلوط لسانی کلچر ہے ۔ اس کا بے ساختہ استعمال کثرت سے سکھوں کی مذہبی کتاب  ’آدی گرنتھ ’ میں کیا گیا ہے ۔ جسے قرون وسطیٰ میں ترتیب دیا گیا تھا۔ (5)یہ حماقت ہو گی بلکہ خودکشی کے مترادف ہو گا اگر قومی یکجہتی کے ہندوستان کے اس مخلوط کلچر کو جو پچھلی چند صدیوں کی دین ہے اس طرح نظرانداز کر دیا جائے ۔ یہ تو کسی بھی قوم میں آپسی خیالات کی ترسیل کے علاوہ بین قومی خیالات کی ترسیل کا ذریعہ ہے ۔ اس طویل گفتگو سے میرا مقصد اسی سوال کا جواب تلاش کرنا ہے کہ کیا کوئی ایسی صورت ہے کہ اردو کو بچایا جا سکے اور اسے فروغ دیا جائے کیوں کہ یہ مختلف قوموں کے درمیان ترسیل کا ذریعہ اور سرچشمہ ہے ۔ (6)

حال اور مستقبل کے مسائل کا حل
اب مجھے مختصراً چند اہم مسائل پر گفتگو کرنے دیجیے جو ایک مناسب لسانی پالیسی سے متعلق ہیں اور جنھیں چند اسکالر تجویز کرنے والے ہیں۔ میں یہ ضروری نہیں سمجھتا کہ اس موضوع پر چھوٹے چھوٹے اختلافات کا ذکر کروں۔ میں صرف ان محرکات پر روشنی ڈالوں گا جو میرے نزدیک وسیع تناظر میں مباحثے کے لائق ہیں۔ اور کیوں ؟ بلا جھجک میں یہ بھی کہوں کہ میں اس ترغیب سے پرہیز کروں گا جو حکومت کی پالیسی کا تنقیدی نشانہ ہے اور جس سے لیڈر، سیاسی پارٹیاں اور نظریہ ساز وابستہ ہیں   —   میرا پہلا سوال ہے کیوں ؟
جیسا کہ پہلے کہا جا چکا ہے اردو زبان کا مخلوط کیرکٹر پہلے سے آزمودہ ہے ۔ اسی لیے اسے نظرانداز نہیں کرنا ہے بلکہ اسے قومی یکجہتی سے جوڑنا ہے ۔ اردو کے چاہنے والے بھی یہی کریں۔ اس کی کئی وجوہات ہیں۔ مختلف اقوام کو ان کے نسلی امتیازات کے باوجود اس زبان کے عوامی ورثے سے باندھا جا سکتا ہے اور اس زبان کی ہر دل عزیزی پر شک نہیں کیا جا سکتا۔ یہ ایک احمقانہ بات ہو گی اگر کوئی یہ سوچے کہ اردو زبان کے فروغ سے ایک مخصوص قوم کا فائدہ ہو گا۔ یہ بات بھی ذہن نشین ہو کہ وہ لوگ جو قومی یکجہتی کے بڑے بڑے نعرے لگاتے ہیں وہ اگر اس زبان کو نظرانداز کر دیں یا اس کی اجتماعی قوت کو سلب کرنا چاہیں تو یہ قومی خودکشی کے مترادف ہو گا۔ اس کے ایک سے زیادہ اسباب ہیں۔ 
کیا مسلم دانشوروں اور لیڈروں کا بار بار یہ کہنا کہ صرف ریاست کی اعانت ہی اردو کو بچا سکتی ہے کچھ بے ہنگم سا نہیں لگتا؟ انھوں نے ہمیشہ حکومت پر تنقید کی ہے کہ حکومت نے اردو سے بے رخی برتی ہے ۔ یا پھر ان اداروں کو ضروری مالی امداد نہیں دی جنھیں اردو پڑھانے کی ذمّے داری سونپی گئی۔ جو بات ان کے دھیان میں نہ آسکی وہ سب سے اہم بات ہے اور وہ یہ کہ اردو کی بقا اور اس کے فروغ کے لیے یہ ضروری ہے کہ غیر مسلموں کی مرضی اور ان کی حمایت حاصل کی جائے ۔ اس کی اس لیے بھی ضرورت ہے کہ بیسیوں برس گزر جانے کے بعد بھی ملک میں یہی فضا قائم ہے ۔ (7)
یہ نہایت اہم ہے کہ اردو کے فروغ کی کسی بھی کوشش میں غیر مسلم اردو اسکالروں اور لیڈروں کو شامل کیا جائے ۔ ان کے بغیر اردو کی ترقی ممکن نہیں۔ 
اردو کو مسلمانوں کے ساتھ جوڑے رکھنے اور ان کی شناخت کو اس زبان سے وابستہ رکھنے کا نتیجہ منفی نکلے گا۔ مسلمانوں اور ہندوؤں کی کثیر تعداد کے درمیان میل جول اور ہم آہنگی پیدا کیے بغیر ہم لوگ اطمینان کی سانس لے سکیں گے یہ ایک خیال خام ہے ۔ یہ ضروری ہے کہ اردو زبان کے فروغ کے لیے مسلم اور غیر مسلم اقوام کی مشترکہ کوشش ہو۔ یہ افسوس کی بات ہے کہ اردو کے تحفظ اور فروغ کے لیے گزشتہ چند دہوں میں صرف مسلمان اور ان کے لیڈر پیش پیش رہے ہیں   —   اس صورت حال کے لیے دونوں طرف کی لیڈرشپ ذمّے دار ہے ۔ اس کا فطری اور متوقع نتیجہ یہی نکلا کہ غیر مسلم لیڈروں نے اردو کے مسئلے سے اپنے ہاتھ اٹھا لیے ۔ گزشتہ کئی برسوں سے یہی اصرار رہا کہ اردو مسلمانوں کی زبان ہے ۔ (8)اس تصور نے ایک ایسا ہیولا کھڑا کر دیا جسے ہم سب دیکھ رہے ہیں۔ 
اردو ایجنڈے کو صرف مسلمانوں اور ان کے لیڈروں نے پیش کیا۔ اس طرز عمل نے شاید خود مسلمان قوم میں دراڑ پیدا کی۔ کبھی کبھی اردو اسکالروں کے شخصی اختلافات کا بھی بھانڈا پھوٹا۔ (9) ایک دوسرے پر سبقت لے جانے کے لیے انھوں نے ایسے ہتھکنڈے استعمال کیے کہ اردو کی تعمیر نو کا سہرا انھیں کے سر باندھا جائے ۔ 

اردو کی صحت اور اس کی بقا کے لیے ایک جوشاندہ
میں اپنے اس مضمون کو چند مشوروں اور رہنمایانہ خطوط پر ختم کرنا چاہتا ہوں تاکہ اگر ان بے ترتیب خیالات سے کوئی کارآمد بات نکل سکتی ہے تو اس پر عمل کیا جائے ۔ 
اگر ہمیں اردو کی صحت، اس کے فروغ اور اس کی بحالی سے دلچسپی ہے تو — اولین اور اہم شرط یہ ہے کہ مجاہدانہ نعرے لگانے کی بجائے ان تمام تحریکوں کو جنھیں اردو کے فروغ سے دلچسپی ہے باہم مربوط کیا جائے ۔ وہ تمام اسکالر جو اردو کو نظرانداز کیے جانے کے شاکی ہیں اور جن کا کہنا ہے کہ حکومت کے مخالف رویے اور بیرونی سماج کے عناصر کی بے رخی نے مل کر مشترکہ طور پر اس زبان کو نقصان پہنچایا ہے ، مجھے معاف کریں ، اس طرح کے کسی بھی اعلان جہاد کا الٹا اثر ہو گا اور ان تمام طاقتوں کو متحد ہو کر پوری قوت کے ساتھ اردو کے خلاف کام کرنے کا ایک اور موقع ملے گا جیسا کہ گزشتہ پچاس سال سے ہوتا آرہا ہے ۔ 
لہٰذا ان تمام قوتوں ، گروہوں اور افراد کو جو اردو کا بھلا چاہتی ہیں اور مسلمانوں اور غیر مسلموں کے درمیان موجود ہیں انھیں یکجا کرنا پڑے گا، پھر ایسا قدم اٹھایا جائے اور ایسی پالیسیاں ترتیب دی جائیں جو اردو کے فروغ کے لیے مناسب ہوں۔ اس سے پہلے بھی کہا جا چکا ہے ، جو کردار غیر مسلم اس کام کو آگے بڑھانے میں ادا کر سکتے تھے اسے ابھی تک بڑی لاپروائی سے نظرانداز کیا گیا ہے ۔ ان تمام لوگوں کی نیک تمنائیں جو ابھی تک اس دائرے سے خارج نہیں ہوئے ہیں اور جو ابھی تک اردو زبان اور کلچر کا لحاظ رکھتے ہیں ، ان سب کی ہمدردیاں حاصل کی جائیں اور ایک ایسا ماحول بنایا جائے کہ یہ سب مل کر ایک ساتھ حکومت پر دباؤ ڈال سکیں اور اسے مجبور کریں کہ اردو کو یو۔ پی۔ ، بہار، اور پنجاب جیسی ریاستوں کے انتظامیہ میں جگہ دی جائے ۔ 
اس منطق کو آگے بڑھاتے ہوئے کوئی بھی شخص مطالبہ کر سکتا ہے کہ اردو کے فروغ کے لیے ریاست کے جو امدادی ادارے ہیں ، ان کے انتظامیہ میں غیر مسلم اسکالروں اور پالیسی سازوں کو شامل کیا جائے تاکہ اردو کے اس کاز کو پچھلے برسوں میں جو نقصان پہنچا ہے اس کی تلافی کی جا سکے ۔ 
اردو بولنے والے والدین جو کوششیں اپنے بچوں کو اردو پڑھانے کی کرتے ہیں ان کے علاوہ مدرسوں کو بھی چاہیے کہ وہ خود اپنے طور پر بھی اسی طرح کا مثبت اور موثر رول ادا کریں۔ اس کے لیے ایک طریقہ یہ بھی ہو سکتا ہے کہ چند سربرآوردہ اور معتبر لوگ، جن کی سیکولر تعلیم سے وابستگی، ہے ، وہ بھی ان مدرسوں کے انتظامی معاملات میں دلچسپی لیں اور انھیں آگے بڑھانے میں مددگار ثابت ہوں۔ اس طرح بہی خواہوں کا رول ادا کرتے ہوئے وہ دیگر اداروں بہ شمول صنعت و حرفت اور شعبۂ تعلیم سے متعلق جو وزارتیں مختلف ریاستوں میں کام کر رہی ہیں ، ان سے بھی ربط قائم کر سکتے ہیں اور ضروری تعاون حاصل کیا جا سکتا ہے ۔ (10)
خلاصہ یہ کہ جہاں کہیں اردو کا ماحول ہے اور جہاں بھی پرائمری سطح پر اردو پڑھائی جا سکتی ہے ، مقصد برآری کے لیے ایک چومکھا ماحول تیار کرنا ہو گا۔ مختلف گروہوں کے دانشوروں کی ہمدردیاں حاصل کرنا ہوں گی۔ جہاں کہیں گنجائش ہو حکومت کے چند ضوابط کو بھی قبول کرنے سے گریز نہ کیا جائے ۔ اس مطالبے کو قانونی جواز فراہم کرنے کے لیے ایسی ریسرچ کی بھی ضرورت ہے جو قانون سے متعلق ہو۔ 

اختتامیہ
اکیسویں صدی کی شروعات ہے اور میں اس بات سے مطمئن ہوں کہ مسلمان قوم کے ذہین نوجوانوں میں اردو کو فروغ دینے اور اسے ایک کار کرد زبان بنانے کی ایک لگن اور امنگ ہے ۔ ان اسکالروں میں اطہر فاروقی کا نام بھی آتا ہے ۔ یہ وہ لوگ ہیں جن کا پس منظر ترقی پسندی ہے اور ایک معقول نظریے کے حامل ہیں۔ وہ صرف اقلیتی زبانوں ہی میں نہیں بلکہ تمام لسانی اور مذہبی گروہوں کے درمیان رابطہ قائم کرنا چاہتے ہیں تاکہ حکومت کی بنائی ہوئی تعلیمی پالیسی کی رسمی وضع قطع کے ذریعہ ثانوی تعلیم کی سطح تک لسانی درجہ قائم کیا جا سکے ۔ ہمیں یہ بھولنا نہیں چاہیے کہ آٹھویں ضمیمے میں درج تمام زبانوں کا موقف اقلیتی زبانو ں کا ہے سوائے اس ریاست کے جہاں کوئی اقلیتی زبان علاقائی زبان کہلاتی ہے اور چوں کہ ہر ریاست اور اس کے اضلاع میں کئی زبانیں بولی جاتی ہیں اور لوگ تیزی سے نقل مقام کرتے رہتے ہیں اس لیے اس بات کی شدید ضرورت ہے کہ دستور کی دفعات پیش نظر رکھتے ہوئے اقلیتی زبانوں سے متعلق ایک واضح قومی پالیسی بنائی جائے ۔ دستور کی حالیہ ترمیم (2002 کی 86ویں ترمیم) جس کے ذریعے تعلیم کو بنیادی حق قرار دیا گیا ہے ، اس میں ایسی قانونی دفعات کا اضافہ ہونا چاہیے جن میں پرائمری سطح پر ذریعۂ تعلیم، پرائمری اور سکنڈری اسکولوں کے لیے قومی اصول، تعلیم میں سب کے لیے یکسانیت اور برابری اور ضرورت کے لحاظ سے اسکول کے مقام کا تعین شامل ہوں۔ ابتدائی لازمی تعلیم کے لیے عمر کی حد کو بڑھا کر 14 سے 15 سال کر دینا چاہیے جو ثانوی کلاس کا امتحان دینے کی کم سے کم عمر ہے ۔ اردو کو خاص طور پر پرائمری نصاب میں ذریعۂ تعلیم کی حیثیت سے ان لوگوں کے لیے جن کی مادری زبان اردو ہے ، تمام گورنمنٹ اور اس کے امدادی یا ملحق یا بورڈ آف ایجوکیشن کے مسلمہ اسکولوں میں لازمی قرار دینا چاہیے ۔ 
حوصلے کی یہ باتیں بڑی اچھی لگتی ہیں لیکن حکومت میں جن لوگوں کی اکثریت ہے یا جن کے ہاتھ میں حکومت ہے ، اُن کی منفی صلاحیتوں کو کم درجے کا سمجھنا نہیں چاہیے ۔ وہ بڑے سلیقے سے ملک میں اقلیتی اداروں کا خاتمہ کر رہے ہیں۔ جیسا کہ کانفرنس میں اشارہ دیا گیا ہے (11)ایک خاموش اور غیر مختتم سازش کا سلسلہ جاری ہے جو اپنا کام کر رہی ہے (12)ان تمام امکانات کا بڑی بصیرت اور ژرف بینی کے ساتھ جائزہ لینے کی ضرورت ہے ۔ 
اس سے قبل بھی یہ بات کہی جا چکی ہے کہ ایک ایسے فورم کے قیام کی ضرورت ہے جس کا کینوس وسیع ہو۔ (13)جو دستور میں تمام ریاستوں کو دیے گئے یکساں تحفظ اور یکساں فروغ کے تیقن پر عمل در آمد کرا سکے ۔ اس کا فائدہ یہ ہو گا کہ ان زبانوں کے مسائل جو اقلیتی زبانوں کے نام سے منسوب ہیں ان کے حقوق کی خلاف ورزی دستوری حقوق کی خلاف ورزی کے زمرے میں شامل ہو جائے گی۔ ان میں اردو بھی شامل ہے ۔ بار بار مختلف قوانین کا حوالہ دینے کا کوئی مطلب نہیں ہے ۔ بہتر ہوتا کہ حکومت پر مقدمہ دائر کیا جاتا کہ دستور کی خلاف ورزی کی گئی ہے اور اقلیتی قوموں کے کلچر کو پامال کیا گیا ہے ۔ اگر ہمارے قانون داں ، جب کہ ہم سمجھتے ہیں ، قانون سے بہ خوبی واقف ہیں اور صداقت پسند بھی تو ان حضرات کو دستور کی عطا کی ہوئی ضمانتوں تک پہنچنا ہو گا اور اردو زبان کا تحفظ کرنا ہو گا۔ 
چند اور مسائل ہیں جن پر اس مرحلے پر گفتگو کی ضرورت ہے ۔ 
.1 	اردو کے سلسلے میں کوئی تعمیری کام اس وقت تک نہیں ہو سکتا جب تک کہ اس کے لیے واضح تعلیمی پالیسی نہ بنائی جائے اور اس پر عمل نہ کیا جائے ۔ خاص طور پر حکومت کی سطح پر۔ ہمارے دستور میں صاف صاف کہا گیا ہے کہ اسکول کی سطح پر ایک بچے کی تعلیم کا ذریعہ اس کی مادری زبان ہو جس کا اعلان اس کے والدین کریں گے (14)اس کے لیے اسکول کے ذمّے دار پریشان نہ ہوں کہ ہندی یا انگریزی کو ثانوی اور اعلیٰ ثانوی جماعتوں میں اردو کے ساتھ کیوں کر رکھا جائے ۔ اس کا انتخاب ماں باپ کریں گے نہ کہ اسکول کے ذمّے دار۔ 
.2 	یہ بات بھی اہم ہے کہ مدرسے جو اردو تعلیم کے مراکز ہیں انھیں چاہیے کہ قوم کے کلچر اور تہذیبی ورثے پر زور دیں۔ انھیں حکومت کی امداد کی سیاست سے بچانے کے لیے ضروری ہے کہ حکومت مدرسوں کو ماڈرن بنانے کی اسکیم سے دست بردار ہو جائے ۔ (15)اس بات کا دستاویزی ثبوت موجود ہے کہ ان اداروں کو چلانے کے لیے ان کے مالکان اور منتظمین کے پاس وافر مقدار میں سرمایہ موجود ہے ۔ تاہم اس طرح کے الزامات سے بچنے کے لیے کہ وہ دہشت گردوں کی پناہ گاہ ہیں ، ان اداروں پر لازم ہے کہ تمام قوموں کے لیڈروں اور دانشوروں کو یکجا کر کے ایسی تنظیمیں بنائیں جو وقتاً فوقتاً ان اداروں کا معائنہ کریں اور وہاں تعلیم پانے والے لڑکوں کو مفید مشورے دیں۔ لیکن اس کی پہل اداروں کے منتظمین کو کرنا ہو گی۔ حکومت نے ، خاص طور پر بھارتیہ جنتا پارٹی (BJP) کے دور حکومت میں ، مدرسوں اور اردو کو ہم معنی قرار دیا۔ انتظامی معاملات میں بھی اسی نظریے کو اپنانا بڑی شرم کی بات ہے اور یہی ہوا۔ قومی کونسل برائے فروغ اردو نے جو MHRD کے تحت پوری طرح سے آر۔ ایس۔ ایس۔ کی آلۂ کار تھی، فیصلہ کیا کہ وہ ماڈرنزم اور سیکولرزم کے نام پر مدرسوں کے انتظامیہ کو اپنے ہاتھ میں لے گی۔ ایک طویل مدت سے یہ بی جے پی کا ایجنڈہ تھا کیوں کہ مدرسوں میں اردو، عربی اور فارسی لازمی زبان کے طور پر پڑھائی جاتی ہیں۔ یہ بات توعیاں ہے کہ نہ تو مسلم اقلیتی تعلیمی ادارے اور نہ ہی ماڈرن پروگرام اردو تنظیموں کے دائرہ اختیار میں نہ کبھی پہلے تھا اور نہ اب ہے ۔ 
.3 	مسلم قوم کے لیڈروں کو چاہیے کہ تھوڑا وقت نکالیں اور غور کریں کہ مدرسوں میں جو تعلیم ہوتی ہے کیا وہ اسی طرح موثر اور مربوط ہے جس طرح کی تعلیم کہ سیکولر اسکولوں میں مسلمان بچوں کو دی جاتی ہے ۔ خیال رہے کہ اس طرح کی تعلیم کے پیچھے بچوں کا وقت ضائع نہ ہونے پائے تاکہ وہ اپنی پیشہ ورانہ زندگی سے مناسب وقت پر وابستہ ہو سکیں۔ 
.4 	جہاں تک حکومت کا تعلق ہے ، اسے اپنی اس ذمّے داری کو محسوس بھی کرنا چاہیے اور پورا بھی کرنا چاہیے کہ اردو بولنے والے بچوں کو اردو میڈیم کے ذریعے ہی پڑھایا جائے اور انھیں سیکولر تعلیم دی جائے بالکل اسی طرح جس طرح دوسری زبانوں میں دی جاتی ہے ۔ یہ اسی وقت ممکن ہے جب حکومت تنگ نظری کو خیرباد کہے ورنہ یہی تصور قائم رہے گا کہ اردو مسلمانوں کی زبان ہے ۔ سارا کھیل تماشا حکومت کی طرف سے ہے جو مدرسوں کے اعداد و شمار کے ڈھول بجاتی جا رہی ہے جو خود اسی کے فراہم کردہ ہیں۔ یعنی کوئی پانچ لاکھ مدرسے کام کر رہے ہیں اور ان میں کوئی پانچ کروڑ طلبا شریک ہیں۔ جزوقتی اور شام میں چلائے جانے والے مدرسے ان میں شامل نہیں ہیں۔ (16)اب یہ اہم ہے کہ ہم ان پانچ کروڑ طلبا کی قسمت کے بارے میں سوچیں جو ان مدرسوں میں تعلیم پا کر نکلنے والے ہیں۔ وہ کون سا پیشہ اختیار کریں گے ؟ ان میں کے کتنے کروڑ مسجدوں کے پیش امام یا مولوی بنیں گے ؟ کتنے ایسے ہوں گے جو متبادل روزگار کی تلاش میں سرگرداں رہیں گے ۔ یہ مسلمانوں اور مدرسوں کے بارے میں ایک گندہ مذاق ہے جب حکومت یہ دعویٰ کرتی ہے کہ وہ سالانہ دو کروڑ روپے ان مدرسوں کو جدید بنانے کے پروگرام پر خرچ کر رہی ہے ۔ پہلی بات تو یہ ہے کہ مذہبی اداروں کو حکومت کی طرف سے امداد غیر دستوری ہے ۔ اور پھر یہ بات کسی کی سمجھ میں آنے والی نہیں کہ دو کروڑ سالانہ کی امداد سے پانچ لاکھ مدرسوں اور پچاس کروڑ طالب علموں کو ماڈرنزم کی تعلیم کس طرح دی جا رہی ہے ۔ 
.5 	اس سے حکومت کی کرتب بازی کھل کر ہمارے سامنے آتی ہے ۔ ایک طرف مسلمانوں کو مدرسوں کو چلانے کی خود اختیاری سونپی گئی ہے کہ وہ اپنے مذہبی اداروں اور مدرسوں کو جو مالیہ کے بارے میں خود مکتفی ہیں اپنی مرضی سے چلائیں۔ دوسری طرف جن لاکھوں اور کروڑوں بچوں کی تربیت ان اداروں میں ہو رہی ہے انھیں بازار میں روزگار نہیں مل سکتا کہ ان میں کوئی ٹکنکل صلاحیت نہیں ہے ۔ مدرسوں کی تعلیم ہندوستانی مسلمانوں میں کسی طرح کی ماڈرن یا سماجی تبدیلی نہیں لا سکتی۔ مزید حکومت کی امداد ان مدرسوں کو طفیلی بنا دیتی ہے (17)کیوں کہ ان کے سربراہ وہ لوگ ہیں جو حکومت سے امداد حاصل کرنے کے کوشاں ہیں اور اپنی زبان یا مسلم قوم کے مفاد کے لیے کسی بھی طرح کی مفاہمت کے لیے آمادہ۔ 
 ٭٭٭

نوٹس

 وضاحت:
	میں یہ واضح کر دینا چاہتا ہوں کہ میں نے اپنی تعلیم کے دوران اردو کی کوئی ڈگری یا ڈپلوما حاصل نہیں کیا۔ چوتھی جماعت تک اردو میرا ذریعۂ تعلیم رہی ہے ۔ اس کے بعد میٹرک تک میرا اختیاری مضمون۔ اس کے علاوہ میں اردو فکشن اور شاعری پڑھتا رہا ہوں۔ اپنی دوسری مصروفیات کو متاثر کیے بغیر یہ میرے معمول کی زندگی کا حصہ رہی ہے ، اس لیے نہیں کہ اس سے میری شان و شوکت بڑھے گی یا مجھے کوئی اعزاز عطا ہو گا۔ اس لیے بھی نہیں کہ میرے تہذیبی رویے میں بلندی آئے گی۔ یہ میرے روزمرہ کا معمول تھا۔ میرے دوست احباب، کی طرح یہ بھی میری ہی تھی۔ ہم ایک ساتھ پڑھتے رہے ۔ 
	ان میں ایک مشہور شخص رہا ہے ۔ پورن سنگھ ہنرؔ جس نے اپنا شعری مجموعہ نکالا۔ عنوان تھا  ’آہنگ غزل ’ ادبی حلقے میں اس کا استقبال ہوا۔ ہنرؔ صاحب اسکول میں میرے ٹیچر تھے ۔ اس مجموعے کی اشاعت کے بعد انھیں  ’استاد شاعر ’ کا لقب دیا گیا۔ اب وہ نہیں رہے ۔ 
.1 	ماضی میں سمپوزیم جیسے پروگراموں کا اہم رول رہا ہے ۔ ان کا اثر ہماری قومی زندگی اور ہمارے مذاہب پر پڑا اور ان میں ہم آہنگی پیدا ہوئی۔ 
.2 	Narang Harish, Language Policy and Planning in 21st Century India,  ’First Dr Zakir Hussain Memorial Lecture ’, Dr Zakir Hussain Study Circle, Jamia Nagar, New Delhi, 1998.
	پروفیسر ہریش نارنگ ہمیں بتاتے ہیں کہ شروعات میں اس کا فیصلہ کانگریس پارٹی نے کیا تھا۔ اسے بعد میں ہندوستان کے دستور میں شامل کیا گیا۔ دفعہ 343(1) کے مطابق مرکزی حکومت کی سرکاری زبان ہندی ہو گی اور اس کا رسم الخط دیوناگری ہو گا۔ 
.3 	یہ اس قدر بے ڈھنگے پن سے کیا گیا کہ اس طرح کے خود سرائیہ انتظامی فیصلے کی کوئی دوسری مثال شاید ہی ملے ۔ طالب علموں کو ماڈرن زبان کی حیثیت سے اردو کی جگہ سنسکرت پڑھنے کو کہا گیا۔ 
.4	درحقیقت یہ زیادہ قابل عمل ہے ۔ 
.5 	اس کی خاص اہمیت اس لیے ہے کہ مختلف مذاہب جیسے عیسائیت، اسلام، یہودیت اور ہندو ازم کی کتابیں لکھی گئیں تو انھیں مقدس مانا گیا اور ان کی شناخت ان سے متعلقہ اقوام سے کی گئی۔ ان سب کے مقابلے میں  ’آدی گرنتھ ’ جو سکھوں کے مذہب کی کتاب ہے ، اس میں اس دور میں استعمال ہونے والی اکثر زبانیں شامل ہیں۔ صرف ہندوستان کی ہی نہیں بلکہ ایشیا اور وسط ایشیا کی زبانیں بھی جیسے پشتو، عربی، فارسی وغیرہ۔ 
.6 	اس کے امکانات پہلے سے موجود ہیں جس کا سبب چاروں طرف پھیلی ہوئی وہ مقبولیت ہے جو اردو زبان کی مختلف اصناف یا اداروں کو حاصل ہے جیسے غزلیں اور مشاعرہ۔ 
.7 	کانسٹی ٹیوشن سے میری مراد اردو زبان کے ووٹ دینے والے ہیں۔ 
.8 	مسلم اور غیر مسلم دونوں طرف کے قائدین۔ 
.9 	یہ اختلافات اس بات سے متعلق ہیں کہ آیا اردو زبان کی بعض کلاسیکل کتابیں دیوناگری رسم الخط میں لکھی جائیں یا نہیں (فاروقی بہ نام رالف رسل) یا پھر (دوبارہ ان ہی مصنفوں کے درمیان) آیا مدرسے اردو کے فروغ کے لیے فائدہ مند ہو سکتے ہیں یا نہیں۔ ان اختلافات نے 6 جنوری 1999 کے Economic and Political Weekly میں جگہ پائی ہے اور 1992 کے سالنامہ Main Stream میں بھی چھپے ہیں۔ ان کے علاوہ سید شہاب الدین (ایڈیٹر کے نام خطوط 6 تا 13 مارچ 1999 کے Economic and Political Weekly صفحہ 566 )نے لکھا ہے :  ’ ’ہندی بیلٹ (Belt) میں اردو کا گلا گھونٹنے کے باوجود وہ اگر زندہ ہے تو اس کا سبب مکتبوں اور مدرسوں میں اس کا استعمال ہے ۔  ’ ’ اس صورت حال کے پیش نظر میں یہ نہیں چاہوں گا کہ اردو کو مدرسوں سے خارج کر دیا جائے جب کہ میرے پاس اس کا کوئی بدل نہیں ہے ۔ 
.10 	مدرسوں کے انتظامیہ میں غیر مسلم دانشوروں کو شامل کرنے کے بارے میں مبالغے سے کام نہیں لیا جا سکتا۔ 
.11	The Conference on Minorities, Education and Language in 21st Century Indian Democracy—the case of Urdu with Special Reference to Dr Zakir Hussain, Late President of India, 8-11 February 2002.
.12	سہولت بخش عوامل پر غور کرتے ہوئے یہ بات ذہن میں رکھی جانی چاہیے کہ ریاست اپنی پالیسی بنانے یا ہندوستانی ریاست کے ایجنڈے کی وضاحت کرنے میں خود مختار ہے ۔ ان اختیارات کی بدولت اقلیتی زبان اردو کے فروغ یا تحفظ کے لیے جو دستوری پابندی ہے اسے اگر حکومت خاطر میں نہیں لاتی ہے تو کچھ فرق نہیں پڑتا۔ 
.13 	فورم سے وسیع تر اردو زبان کے تحفظ کے لیے ۔ 
.14 	جیسا کہ اطہر فاروقی نے کہا ہے :  ’ ’دستور میں دیے گئے حقوق کی رو سے دفعہ 350A کے تحت اردو زبان کو پرائمری سطح پر دوسری زبانوں کے ساتھ ذریعۂ تعلیم کی حیثیت دی جائے اور ثانوی سطح پر زبان اوّل کا موقع ان لوگوں کے لیے فراہم ہو جو دعویٰ کریں کہ یہ ان کی مادری زبان ہے   —   یہ سوال صرف اردو زبان کی بقا کا نہیں ہے بلکہ اقلیتی حقوق اور خود اقلیتوں کی بقا کا سوال ہے ۔  ’ ’ اطہر فاروقی: The question of Urdu ’s Survival Mainstream, 27 Dec. 2003 P. 27. 
.15 	Such a point of view also emerged as a part of the Statement of Consensus, at the Conference on Minorities, Education and Language in 21st Century Indian Democracy—the case of Urdu with Special Reference to Dr Zakir Hussain, the Late President of India, 8-11 February 2002.
	مذہبی تعلیم کو حکومت کی امداد نامناسب اور غیر قانونی ہے ۔ لہٰذا مدرسوں کا نظام جو مسلمانوں کے محدود طلبا کو تعلیم دے سکتا ہے وہ بھی مذہبی عقائد سے متعلق ہے اور ایسے ملّا پیدا کرتا ہے جن کی طلب قوم کو ہوتی ہے اور مذہبی عالموں کے سلسلے کو قائم رکھتا ہے ۔ ایسی صورت میں اس مسئلے کو قوم کی ضرورت اور ان کی مرضی کے مطابق چھوڑا جا سکتا ہے ۔ 
.16 	Cited by Arjumand Ara in  ’Madrasas and Making of Muslim Identity in India ’, in Economic and Political Weekly, 3 January 2003, p. 34.
.17	Bikramjit De,  ’Abuse of Urdu ’, Economic and Political Weekly, Vol. XXXIX, No. 48, pp. 5085-8.
٭٭٭







حصّہ چہارم۔ IV


قومیت اور اقلیتی زبانیں — قانونی سروکار







لسانی اقلیتیں اور ذریعۂ تعلیم ۔  ۔ قانونی مضمرات

فالی ایس۔ نریمان

جب انگریز یہاں آئے ، حالات کو دیکھا اور ہندوستان کو 1774 میں فتح کیا تب بنگال کے پہلے گورنر جنرل وارن ہیٹ لنگز نے احکام جاری کیے کہ انگریزوں کو چاہیے کہ جس قدر ہو سکے ہندوستانی زبانوں اور ہندوستانی کلچر سے واقف ہو جائیں تاکہ وہ مشرق اور مشرقیت سے مانوس ہوں۔ 
انگریزوں کی اس پالیسی نے کلکتہ میں فورٹ ولیم کالج کی بنیاد ڈالی جہاں عربی، فارسی اور سنسکرت زبانیں سکھائی جاتی تھیں اور یہاں طالب علم ہندی کے علاوہ مسلم لا اور برٹش لا بھی پڑھتے تھے ۔ 
یہ پالیسی اگلے پچاس سال یعنی 1830 تک قائم رہی۔ اس کے بعد اسے الٹ دیا گیا۔ میکالے کی بدنام تعلیمی پالیسی نے ، جو 1835 کے موسم بہار میں ترتیب دی گئی تھی، پچھلے نصاب کو مکمل طور پر بدل دیا جس کے نتائج برطانیہ اور ہندوستان دونوں ملکوں کے لیے مضر ثابت ہوئے ۔ 
میکالے کی تعلیمی پالیسی نے ہندوستانیوں کو انگریزی زبان ہو کہ علم و ادب اس سے تو آراستہ نہیں کیا لیکن انگریزی جاننے والے چند پیشہ ور اہلکاروں کو تیار کیا جو نہ تو اپنی ذمّے داریوں کو نبھا سکتے تھے نہ اقتدار کو سنبھال سکتے تھے ۔ 
 ’اہلکاروں کے لیے تعلیم ’ انیسویں صدی کے ہندوستان میں انگریزوں کی تعلیمی پالیسی کے بارے میں نہرو نے انھیں الفاظ کا استعمال کیا تھا۔ برطانیہ کی اس پالیسی کے بارے میں  ’پنچ ’ رسالے کے ایڈیٹر Malcolm Muggeridqs نے 1964 میں بی۔ بی۔ سی۔ کی نشریات میں کہا کہ یہ سب سے برا کام ہوا۔ اسی کے نتیجے میں ہم لوگوں کو ہندوستان چھوڑنا پڑا۔ مگر اس نے اپنے اس بیان میں مزاح پیدا کرتے ہوئے مزید کہا:  ’ ’کیا یہ غصے سے بھرا ہوا وہ بے روزگار گریجویٹ نہیں جس نے اوکسفرڈ ڈکشنری سے گالیاں چن چن کر ہمارے خلاف استعمال کیں اور ہمیں ہندوستان باہر کیا؟ ’ ’
آزادی کے ایک اور اہم حمایتی سی۔ ایف۔ انڈریوز نے بھی اسی طرح کے احساسات کا مختلف انداز میں ذکر کیا تھا۔ اس نے اپنے نجی خط میں اس وقت کے وائسرائے (لارڈ منٹو) کے معتمد کو لکھا تھا:
 ’ ’انگریزی زبان نے اپنی تمام تر خامیوں کے باوجود تعلیم کے میدان میں انصاف کیا ہے ۔ بڑا ہی اعلیٰ سیاسی انصاف۔ اس نے ہندوستان کو ایک جغرافیائی علاقہ ہی نہیں بلکہ ایک سیاسی حیثیت بخشی ہے ۔ اس نے ہندوستانی قوم اور ملک کے فروغ کے امکانات ہی پیدا نہیں کیے بلکہ انھیں جنم دیا ہے ۔ انگریزوں کی تاریخ اور سیاسی نظریات نے ہندوستانی قوم کو سیاسیات کے موضوع سے قریب کیا اور ساتھ میں قومیت کا تصور بخشا۔  ’ ’

آئین، مذہب اور زبان
انگریزوں نے جب 1947 میں ہندوستان چھوڑا تو ہنگامی طور پر وہ امیدیں اور امکانات، افراتفری کے حالات میں ہی پورے ہوئے کہ یہ ملک انڈین نیشن بن گیا۔ اب ہندوستان کو اپنا دستور آپ بنانا تھا۔ اس پس منظر میں ہمارے منتخبہ اسمبلی کے ارکان کو وہ دستاویز بنانی تھی جسے آئین کہا گیا۔ ہماری اسمبلی کے سارے نمائندے انگریزی میں ماہر تھے ۔ 
1950 کا ہندوستانی دستور دنیا کا طویل ترین دستور ہے ۔  ’ ’طویل، تفصیلی اور کٹر پن کا حامل بھی۔  ’ ’ یہ مختصر اور نپا تلا ریمارک تھا سر ایوار جنسنگس کا جو کامن ویلتھ اسمبلیوں کے دستور کی تاریخ  پر ماہرانہ نظر رکھتے تھے ۔ ہمارے دستور کی طوالت کا ملک کے طول و عرض سے کوئی تعلق نہیں ہے بلکہ ملک کے چپے چپے کے عوام، جو مختلف زبانیں بولتے ہیں ، مختلف عقائد کے ماننے والے ہیں ، ان سب کی خواہشات کا احترام کرنا تھا اور ایک کٹر اور ملوکیت پسند سماج کو جدید آئین سے روشناس کرانا تھا۔ 
ہندوستان لسانی اور مذہبی اساس پر تکثیریت کا سماج ہے ۔ ہندو ازم کے مختلف ذات پات کے عقیدوں کے علاوہ ایک اہم مذہب اسلام ہے جو 650 سے اس کے پیغمبر کی رحلت کے چند برس بعد عرب تاجروں کے مغربی سمندری ساحل ملابار میں بس جانے کی وجہ سے ہندوستانی سرزمین سے وابستہ ہے ۔ ملابار کے اس علاقے میں ، جو اب کیرالا کی ریاست میں ہے ، ان عربوں کی جو نسلیں بس گئی ہیں وہ ہندوستانی کلچر کا حصہ بن گئیں اور وہ لوگ مقامی زبان ایسے ہی بولتے ہیں جیسے ان کے ہندو بھائی بولتے ہیں۔ وہ قرآن بھی پڑھتے ہیں۔ قرون وسطیٰ میں زبردستی مذہب کی تبدیلی نے وسط ایشیا میں اقلیتوں کی مذہبی شناخت کو بڑا تباہ کیا تھا۔ لیکن ہندوستان میں ایسا نہیں ہوا (حال حال تک تو ایسا نہیں ہوا)۔ 
ہندوستان میں مذہب کا مطلب صرف عقیدے کا قبول کرنا نہیں ہے بلکہ اس میں مختلف عبادت گاہوں کا تصور بھی شامل ہے ۔ مندر، گردوارے ، مساجد، کلیسا اور سنو گاگس (Synagogues)۔ اس میں بت اور دیویاں بھی شامل ہیں جنھیں نذرانہ دیا جاتا ہے ۔ ان کے علاوہ نہانے کے مقامات، قبرستان، مزارات اور اوقاف کی جائیدادیں بھی اس فہرست میں آتی ہیں۔ عقیدے ، عبادت، رسوم اور مذاہب کو ماننے والوں کے سیکولر اعمال ان سب کو دستور میں جگہ دینی تھی۔ انھیں بنیادی حقوق کے عنوان سے دستور میں شامل کیا گیا تاکہ مقتنہ اور انتظامیہ ان میں مداخلت نہ کر سکے ۔ 

اسمبلی کے نمائندے جب 13 دسمبر 1946 کو پہلی بار ملے تو اسی نشست میں جواہر لال نہرو نے Objective Resolution کی تحریک پیش کی۔ اس تحریک میں اقلیتوں کو، پست اقوام کو اور غیر متمدن قبیلوں کو تحفظات دیے گئے ۔ اس تحریک کو ہمارے دستور ساز اجداد نے من و عن قبول کر لیا۔ 
آئین کی دفعہ 30(1) کے تحت تمام اقلیتوں کو، چا ہے وہ لسانی ہوں یا مذہبی،اپنے اپنے تعلیمی اداروں کو چلانے کی اجازت دی گئی۔ حکومت پر پابندی لگائی گئی کہ وہ کسی تعلیمی ادارے کے ساتھ اس بنیاد پر ناروا سلوک نہ کرے کہ وہ کسی مذہبی یا لسانی اقلیت کے زیر انتظام چلایا جا رہا ہے (دفعہ 30(2)) جب 1978 میں دستور میں ترمیم کے ذریعے جائداد حاصل کرنے اور اس پر قابض رہنے کی دفعہ کو خارج کر دیا گیا تو اس سے اقلیتی جائدادوں کو مستثنیٰ رکھا۔ ان کی جائداد عوامی مفاد میں لازماً حاصل کرنے کی نوبت آئے تو حکومت پر پابندی لگائی گئی کہ وہ اس جائداد کی قیمت ادا کرے ۔ یہ قیمت کسی عدالت کے ذریعے مقرر ہو گی اور اس مقدار میں ہو گی کہ آئین کی دفعہ 30(1) کے مطابق صاحب جائداد کی حق تلفی نہ ہو گی۔ 
باوجود ان حقوق کی دستوری ضمانت کے عام سیاسی حالات میں اقلیتوں کے حقوق کا پورا تحفظ نہیں ہوتا۔ اسی لیے عدالتوں کی ضرورت پیش آتی ہے ۔ ہندوستان کی عدالتوں نے اقلیتوں کے مقدموں کا فیصلہ کرتے ہوئے اکثر حکومت مخالف رجحان کی ترجمانی کی ہے ۔ 
جب سے آئین کا نفاذ عمل میں آیا ہے (1997 تک) ہر اس موقع پر جب کہ کسی اقلیتی طبقے کے کسی مدعی نے سپریم کورٹ میں مقدمہ دائر کیا کہ اس کے حقوق (اکثر تعلیمی اور مذہبی) پامال ہوئے ہیں تو عدالت نے اس کے حق میں فیصلہ دیا ہے ۔ اس کا سبب وہ فٹ نوٹ ہیں جو کیرولین پراڈکٹس کیس میں یونائٹڈ اسٹیٹس سپریم کورٹ نے دیے (فٹ نوٹس 303-4یو ایس 144 صفحہ 152 پر)۔ 
کئی مُنصفوں کے فٹ نوٹس پڑھے نہیں جاتے ۔ لیکن سپریم کورٹ کے فوٹ نوٹس کو بڑی اہمیت دی جاتی ہے ۔ امریکہ کے دستور کی تاریخ میں سب سے زیادہ معروف فٹ نوٹس 1938 کے ایک فیصلے میں لکھے گئے ۔ سپریم کورٹ کے جج نے کہا discrete and insular minorities (5) ایک ملک میں جہاں اقلیتیں بستی ہیں انھیں عدالت کے خاص تحفظ کی ضرورت ہے ۔ جج کا مقصد یہ تھا کہ وہ اقلیتی فرقہ جسے اپنے ملک کی جمہوریت پر بھروسہ تھا اکثریتی فرقے کی خصوصیت کی وجہ سے اپنے آئینی حقوق حاصل نہ کر سکا اس کے لیے ضروری ہے کہ عدالتیں خصوصی تحفظ فراہم کریں۔ 

سپریم کورٹ کی کارکردگی
ہندوستان کی اقلیتوں کو ہر موقع پر سپریم کورٹ کے فیصلوں نے تحفظ دیا ہے ۔ 1974 کے ایک اہم مقدمے میں ہمارے عظیم سپوت جسٹس کھنہ نے ، جو خود اکثریتی فرقے کے نمائندہ ہیں ، ایسے نوٹس قلم بند کیے جو اقلیتوں کے تحفظ کے لیے ضروری ہیں۔ 
 ’ ’مہذب قومیں اپنا جو دستور بناتی ہیں اور جو قوانین نافذ کرتی ہیں ان میں عام طور پر اقلیتوں کے تحفظات کی دفعات موجود ہوتی ہیں۔ حقیقت میں یہ تہذیب کی نشانی ہے ۔ یہ ہمدردی اور اس طرح کا انصاف اقلیتوں کو احساس دلاتا ہے کہ وہ اپنے ملک میں محفوظ ہیں۔ ان پر کوئی جبر نہیں ہے اور نہ ہی ان کے ساتھ کوئی ناروا سلوک کیا جا سکتا ہے  ’ ’ یہ واضح الفاظ St. Xavier College کے مقدمے میں کوئی پچیس سال قبل کہے گئے تھے ۔ 
لیکن صد افسوس کہ وہ دور گذر چکا ہے اور جج بھی بدل گئے ہیں۔ بڑے دکھ کی بات یہ ہے کہ سیاست کی ہوا ہماری عدالتوں میں بھی داخل ہو گئی ہے ۔ میرا مشاہدہ ہے کہ آج کل کے جج اقلیتوں کے حقوق کی حفاظت کی طرف کم ہی مائل ہیں۔ یہ حالات مجھے بے چین کر دیتے ہیں۔ عدالتوں کے اندر اور ان کے باہر خود جج کی زبان سے یہ کہا گیا ہے کہ بہت سے اقلیتی اداروں نے دستور کی دفعہ 30 میں دی گئی مراعات کا غلط فائدہ اٹھایا ہے ۔ اکثر ایسا ہوا ہے لیکن اس کا علاج 1959 ہی میں بتا دیا گیا تھا۔ کیرالا کے ایک تعلیمی ادارے کے مقدمے میں فیصلہ صادر کرتے ہوئے چیف جسٹس ایس۔ آر۔ داس نے (خود وہ بڑے پکے ہندو تھے لیکن ساتھ ہی پکے آزاد خیال نیشنلسٹ بھی تھے ) کہا کہ دفعہ 30 کے اندر مراعات کا غلط فائدہ نہ اٹھا سکنے کی مدافعت موجود ہے ۔ 
اس دفعہ میں کہا گیا ہے کہ اقلیتوں کو حق ہے کہ وہ اپنے تعلیمی ادارے قائم کر سکیں اور انھیں چلائیں۔ انھیں حق ہے کہ وہ ان اداروں کا انتظامیہ سنبھالیں لیکن بد  نارو                                                                                                                           انتظامی نہ ہونے پائے ۔ جب وہ بد انتظامی پر اُتر آتے ہیں تو عام قوانین کے تحت ان سے باز پُرس کی جا سکتی ہے ۔ بد انتظامی کا الزام لگا کر اقلیتوں کے حقوق کو بڑی تیزی سے پامال کیا جا رہا ہے ، خاص طور پر ریاستی مقننہ کے ہاتھوں اور ریاستی حکومتوں کے ہاتھوں۔ اس پر عدالتوں کی ٹھیک سے نگرانی نہیں ہے ۔ 1959 میں کیرالا کے تعلیمی ادارے کے مقدمے میں جو واضح فیصلہ سپریم کورٹ نے دیا تھا وہ چیف جسٹس ایس۔ آر۔ داس کا تھا۔ کئی برسوں بعد آج بھی ان کے الفاظ کانوں میں گونجتے ہیں :
 ’ ’اپنی مرضی کے تعلیمی ادارے قائم کرنے کے حق کا مطلب ہے کہ حقیقی ادارے قائم کیے جائیں جو موثر طور پر اس طبقے کی ضرورتوں کو پورا کرتے ہوں اور ان اسکالروں کی تمنا پوری ہوتی ہو جو ان اداروں سے استفادہ کرنا چاہتے ہیں۔ یہ سچ ہے کہ ریاست کے لیے ضروری نہیں کہ ان حقوق کو بنیادی حقوق کے برابر سمجھے اور انھیں تسلیم کرے لیکن ان تعلیمی اداروں کو جو کہ اقلیتیں اپنے افراد کی بہبود اور ان کے تعلیمی معیار کو فروغ دینے کے لیے قائم کرتی ہیں ، انھیں تسلیم کرنے سے انکار کا مطلب ہے کہ اقلیتیں اپنے آئینی حقوق سے دست بردار ہو جائیں۔ یہ سراسر ان حقوق کی خلاف ورزی ہے جو انھیں آئین کی دفعہ 30(1) میں دیے گئے ہیں۔  ’ ’
لیکن ایک ایسے فیصلے میں جو سنگ میل کی حیثیت رکھتا ہے ،یہ بے ساختہ اظہار لوگوں نے کم سے کم یاد رکھا ہے ۔ 
ایسے فیصلے جو ہمہ وقتی اہمیت کے حامل ہوں اور جنھیں سپریم کورٹ کی بڑی بنچ کے اراکین نے صادر کیا ہو یعنی سات یا نو ججوں نے مل کر جن کا فیصلہ جاری کیا ہو، ان کا حوالہ حال ہی میں (1997 میں ) دیا گیا ہے تاکہ گیارہ ججوں کی فل بنچ اس پر دوبارہ غور کر سکے ۔ اس گیارہ ججوں کی بنچ کو یہ فیصلہ کرنا تھا کہ اقلیتوں کے تعلیمی اور مذہبی اداروں کے ساتھ آخر کیا سلوک ہونا چاہیے ۔ لیکن اس بنچ کے ججوں کی رائیں بٹی ہوئی تھیں۔ اہم بات تو یہ تھی کہ اس موضوع کو گیارہ ججوں کی بنچ کے سامنے لایا گیا۔ یہ اپنے آپ میں بڑا ہی نازک اور نزاعی مسئلہ تھا۔ 
تقسیم کے وقت جب ایک علاحدہ ملک ہندوستان کو توڑ کر بنایا جا رہا تھا تو اس کے بارے میں جناح نے کہا تھا کہ ہندوستان میں ہندو مسلمانوں پر حاوی ہے ۔ افسوس کہ  ’ہندوستان ٹائمس ’ میں رفیق زکریا کا ایک مضمون چھپا ہے جس کے مطابق ہندوستان میں رہنے والے مسلمان محسوس کرتے ہیں کہ وہ ہندوؤں کے اقتدار میں جی رہے ہیں اور یہ کیفیت مستقل رہنے والی ہے ۔ 
ہندوستان کی تقسیم سے قبل گیارہ ریاستوں کے منجملہ جہاں شاہی یا منصب داری تھی، پانچ ریاستیں ایسی تھیں جن میں مسلمانوں کو سیاسی اقتدار حاصل تھا۔ مرکز میں ان کی حیثیت فیصلہ کن تھی۔ تقسیم کے بعد انھیں تین حصوں میں بانٹا گیا۔ پاکستانی مسلمان، ہندوستانی مسلمان، بنگلہ دیشی مسلمان۔ ان کا آپس میں بہت کم ربط تھا۔  ’ ’ہندوؤں کے اقتدار سے انھیں نکالنا تو کجا ان کا دو تہائی حصہ ہندوؤں کے مستقل اقتدار میں آگیا ’ ’ (یہ جناح کا افسوس ناک بیان تھا) بنگلہ دیش میں سیاست ہمیشہ تنازعات کا شکار رہی اور وقتاً فوقتاً اس پر ملٹری کا غلبہ رہا اور پاکستان میں نہ تو جمہوریت ہے اور نہ ہی بنیادی حقوق عوام کو حاصل ہیں۔ 
تعلیم کا فقدان تمام مسائل کی جڑ ہے ۔ وہاں غربت کے مسائل ہیں ، آبادی کی کثرت کے مسائل ہیں اور ان سب سے بڑھ کر تعصب اور عدم رواداری ہے جو ہمارے معاشرے کی، تہذیب کی دھجیاں اڑاتی ہے ۔ اگر دوسری جنگ کے بعد جمہوریتوں نے اپنے قدم مضبوطی سے جمائے ہیں تو بعض جگہوں پر آمریت اور انارکی بھی قائم ہوئی ہے ۔ اس کا سبب یہ ہے کہ انھوں نے آزادی تو حاصل کر لی لیکن تعلیم سے بے بہرہ رہے ۔ 
تعلیم کی ضرورت اور اسے حاصل کرنے کے حقوق کی اہمیت پر مجلس اقوام عالم اٹھ کھڑی ہوئی۔ معاشی، سماجی اور کلچرل حقوق سے متعلق دفعہ 13 کی منظوری میں ہندوستان بھی شامل ہے ۔ نومبر۔ دسمبر 1999 میں متعلقہ کمیٹی کی جو میٹنگ ہوئی، جس میں یہ اہم دفعہ (13) شامل ہے ، اس کا متن ہے :
 ’ ’تعلیم حاصل کرنا انسانی حقوق کا لازمی جز ہے ۔ اس کے بغیر دوسرے حقوق حاصل نہیں کیے جا سکتے ۔ یہ ایک ایسا پہیا ہے جس کی مدد سے بالغ اور نابالغ معاشی اور سماجی جدوجہد میں آگے بڑھ سکتے ہیں ، اپنی غربت دور کر سکتے ہیں اور اپنی قوم کے مسائل میں حصہ لے سکتے ہیں۔ تعلیم کی بدولت خواتین کو با اقتدار بنایا جا سکتا ہے ، بچوں اور مزدوروں کو استحصال سے بچایا جا سکتا ہے ۔ جنسی استحصال پر روک لگائی جا سکتی ہے ، انسانی حقوق اور جمہوریت کو فروغ دیا جا سکتا ہے ، ماحولیات کا تحفظ ہو سکتا ہے اور بڑھتی ہوئی آبادی کو روکا جا سکتا ہے ۔ اب تو حکومتیں محسوس کرنے لگی ہیں کہ یہ ایک سرمایہ ہے جس کی سب سے زیادہ اہمیت ہے ۔ لیکن تعلیم کی اہمیت صرف عملی نہیں ہے ۔ ایک پڑھا لکھا، روشن خیال اور فعال ذہن بڑی آزادی کے ساتھ دور و نزدیک گھوم پھر سکتا ہے ۔ یہ مسرت اور سرشاری ہے ، انسانی وجود کا بہترین انعام۔  ’ ’
دوسرے الفاظ میں علم خوشحالی کی ضمانت ہے اور اگر ہم مقصدی تعلیم میں اپنا پیسہ لگائیں تو حکومت کے بیشتر مسائل خود بخود حل ہو جائیں گے ۔ حکومتیں منتخبہ ہوں ، یا اگر نہ بھی ہوں۔ 

تعلیم حاصل کرنے کا حق
ایک عظیم ماہر تعلیم ڈاکٹر رادھا کرشنن نے تصدیق کی کہ:  ’ ’کسی بھی حکومت کا بڑا اور اہم کام پبلک اسکولوں کا قیام ہے ۔  ’ ’ تبھی سپریم کورٹ نے موہنی جین کیس میں (1992) کہا : ’ ’تعلیم پانے کا حق زندہ رہنے کے حق میں پوشیدہ ہے ۔  ’ ’ اس کے بعد پانچ ججوں پر مشتمل بنچ نے انّی کرشنن (1993) کے مقدمے میں وضاحت کی کہ اس حق کو دستور کے چوتھے باب Directive Principles کی روشنی میں دیکھنا چاہیے کہ ابتدائی تعلیم پانے کا حق جینے کے حق کا ایک حصہ ہے لہٰذا یہ ایک بنیادی حق بنتا ہے گو اس میں اعلیٰ تعلیم شامل نہیں ہے ۔ 
ابتدائی تعلیم کسی بھی گروہ کے لیے اسی زبان میں فراہم کی جائے جو وہ اپنے گھروں میں بولتے ہیں۔ علاقائی زبان کو ایسے مقامات پر تسلیم کرنا جہاں عام طور پر اردو بولی جاتی ہو، تعلیم کے فروغ میں بڑی مشکلات پیدا کرتا ہے ۔ مثال کے طور پر شمالی ہند میں جہاں ہندی ذریعۂ تعلیم ہے ، سنسکرت کو تیسری جماعت میں ماڈرن ہندوستانی زبان کے طور پڑھایا جانا۔ (انگریزی کو چھٹی جماعت سے متعارف کروایا جاتا ہے ) مسلمانوں کے لیے بہت کم گنجائش رہ جاتی ہے (خاص طور پر یو۔ پی۔ میں ) کہ وہ اپنے بچوں کی دماغی صلاحیتوں کو بڑھائیں کیوں کہ وہ اپنے بچوں کو انگریزی ذریعۂ تعلیم کے اسکولوں میں پڑھانے کی استطاعت نہیں رکھتے اس لیے یہ لازم ہے کہ حکومت کے ان اسکولوں میں جو اردو بولنے والے علاقوں میں قائم ہیں ، اردو ذریعۂ تعلیم کم از کم پانچویں جماعت تک ہو۔ ہندی کو تیسری جماعت سے شروع کیا جا سکتا ہے تاکہ بچے اپنے ملک کی سرکاری زبان سے واقف ہو سکیں۔ انگریزی کو اعلیٰ جماعتوں میں پڑھایا جا سکتا ہے ۔ اس کے بغیر بہت سے مسلمان کم تعلیم یافتہ ہوں گے اور پیچھے رہ جائیں گے ۔ یہ ہماری قومی یکجہتی کے حق میں نہیں ہے جس کی سفارش ہمارا آئین کرتا ہے ۔ 
یہ کہہ چکنے کے بعد میرے لیے ضروری ہے کہ ایک اہم نکتے کی طرف توجہ دلاؤں۔ مدرسے ہمارے برصغیر میں ہر طرف موجود ہیں۔ لارڈ ہسٹنگس اور ویلزلی کے زمانے میں اٹھارویں صدی میں ان کو بڑھاوا دیا گیا تھا۔ اب وہ اس لیے بدنام ہیں کہ اکثر مدرسوں میں صرف قرآن ہی نہیں پڑھایا جاتا بلکہ یہاں نفرت اور تشدد کی تعلیم بھی دی جاتی ہے ۔ 
نفرت نے کسی بیماری کا علاج نہیں کیا ہے ۔ جو بے اعتباری گزشتہ چند برسوں میں بڑھتی رہی ہے ، ہمارے بہت سے ہندو بھائی یقین کرتے ہیں کہ اس ملک کے بہت سے مسلمان قومی احساس نہیں رکھتے ۔ میں سمجھتا ہوں کہ یہ صحیح نہیں ہے ۔ یہ ایک بے بنیاد افواہ ہے ۔ لیکن ہمیں یہ ثابت کرنا ہے کہ جو لوگ یہ افواہیں پھیلاتے ہیں وہ جھوٹے ہیں۔ مسلمانوں کو بھی چاہیے کہ وہ ان لوگوں کے سامنے اپنا امیج بہتر بنائیں جو کٹر خیالات کے نہیں ہیں بلکہ صحیح سوچنے والے آزاد خیال ہندو ہیں۔ 
اس غلط اصطلاح کا استعمال ترک کر دینا چاہیے ۔ یہ ہمارے ملک کی دو بڑی قوموں کے درمیان اعتماد پیدا کرنے میں رکاوٹ ہے ۔ میں نے چند سال قبل ٹائمس آف انڈیا میں ایک مضمون پڑھا تھا۔ یہ تھائی لینڈ کے سولک سیواراکسا کا ایک انٹرویو تھا جو امن کمیٹی کی میٹنگ میں شرکت کے لیے امریکہ جا رہا تھا۔ وہ امن کا ایک اہم فعال کارکن تھا جسے تھائی ملٹری کے ڈائرکٹروں نے پریشان کر رکھا تھا اور اسے شہر بدر کر دیا گیا تھا۔ اس سے جب پوچھا گیا کہ کیا دنیا کے تمام بڑے مذاہب کی از سرنو تفہیم ضروری ہے تو اس کا جواب بڑی شدت سے ہاں میں تھا۔ 
اس سے دوسرا سوال یہ پوچھا گیا کہ بُدھ از م کی عبادت کے طریقوں میں اس قدر تفاوت کیوں ہے ؟
اس کا جواب اہم تھا اور ہم سب کے لیے لمحۂ فکریہ۔ 
 ’ ’میں فرق کرتا ہوں اس بدھ ازم میں جس کا پہلا بڑا حرف  ’B ’ سے شروع ہوتا ہے اور اس بدھ ازم میں جس کا پہلا حرف چھوٹی  ’b ’ سے شروع ہوتا ہے ۔ سری لنکا میں اول الذکر بدھ ازم ہے جہاں ریاست بدھ ازم کا طاقت کے وسیلے کے طور پر استعمال کرتی ہے لہٰذا وہاں ایسے بدھسٹ مانک بھی ہیں جو یہ کہتے ہیں کہ ٹامل لوگوں کا صفایا کر دینا چاہیے ۔ تھائی کے بدھسٹ بھی حق پر نہیں ہیں۔ بعض تھائی بدھسٹوں سے مانکس نے سمجھوتہ کر لیا ہے اور وہ موٹر کاریں رکھتے ہیں اور دوسری آسائش کی اشیا بھی۔ بدھسٹ ملکوں میں عام رویہ یہ ہے کہ سب کچھ چلتا ہے جو صحیح نہیں ہے ۔ میں ایسے بدھ ازم کے حق میں ہوں جو چھوٹی  ’b ’ سے شروع ہوتا ہے ، عدم تشدد کا پرچار کرتا ہے اور مصائب کے اسباب پر قابو پانے کی تلقین کرتا ہے ۔  ’ ’
اگر میری رسائی دستور بنانے والے اجداد کے ذہن تک ہو سکتی اور مذہب کے حوالے سے ان کے ذہن میں اقلیتوں کا جو تصور تھا اس کا میں اندازہ کر سکتا تو جب انھوں نے 1947 میں دستور بناتے ہوئے مینارٹیز کے لیے بڑا حرف  ’M ’ استعمال کیا تھا، میں اس بات پر زور دیتا کہ ان کے لیے چھوٹا  ’m ’ استعمال کیا جائے تاکہ ہمارے اس وسیع و عریض ملک میں چھوٹے  ’m ’ کے ساتھ ان کی حیثیت میں فرق آ جاتا اور انھیں زیادہ مراعات حاصل ہوتیں۔ 
آج جب آپ سیاسی منظر نامے پر گفتگو کرنا چاہتے ہیں تو اس بات کو نہ بھولیں کہ اقلیتیں چھوٹے  ’m ’ کے ساتھ اپنا نصب العین رکھتی ہیں۔ اس کے ذریعے آپ اکثریت کو اپنے ساتھ لے کر چل سکتے ہیں اور میں ان کے ہندو بھائیوں سے یہ کہوں گا کہ اقلیتوں کو چھوٹے  ’m ’ کے ساتھ لے چلنے میں انھیں بھی بار محسوس نہ ہو گا۔ تصادم کی نوبت اس وقت آتی ہے جب ان دونوں میں سے کوئی ایک گروہ بڑے  ’M ’ پر زور دینا چاہتا ہے ۔ 
1984 میں نیوزی لینڈ کی ایک کانفرنس میں اس وقت کے انسانی حقوق کے کمشنر (جسٹس جان وَلاّس) نے کہا:  ’ ’اقلیتوں کا مطالبہ اکثر واجبی ہوتا ہے اگر وہ اکثریت کو اپنے ساتھ لے کر چلیں  ’ ’ یہ ان کے تجربے کا نچوڑ تھا محض انسانی حقوق کی چیخ پکار نہیں تھی۔ 
دلیل اور رواداری ایک طرف انھیں پا لینا دوسری طرف۔ 
تکثیریت ہندوستان کی سب سے بڑی کمزوری ہے اور یہی اس کی بڑی طاقت بھی ہے ۔ 
تب ہمیں نہیں بھولنا چاہیے ، عوام کو بھی نہیں بھولنا چاہیے کہ عظیم نظریات، اہم الفاظ جیسے مذہب، اکثریت، اقلیت یہ سب آپس میں گھل مل سکتے ہیں ، اگر عوام، ہمارے ذرائع ابلاغ بہ شمول پریس، بڑے (Capital) حروف کو نظرانداز کرتے ہوئے چھوٹے حروف مذہب کے لیے استعمال کریں۔ اکثریت کے لیے چھوٹا   ’m ’ اور اقلیت کے لیے بھی چھوٹا  ’m ’ استعمال کریں۔ یہی طریقہ ہمارے مل جل کر اور خوشی خوشی سے رہنے کا ہے ۔ اسی ملک میں ہم رہتے ہیں ، اسی سے محبت کرتے ہیں۔ ہندوستان۔ 

اردو میں ہندوستانیت ہے 
یو۔ پی۔ جیسی ریاست میں مسلمانوں کی سب سے بڑی اکیلی اقلیت، اردو کو اپنی زبان کی حیثیت سے قائم رکھنے میں ناکام ہو چکی ہے ۔ ناروا داری کی اس سے زیادہ خراب مثال اور کیا ہو سکتی ہے ۔ 
1982 میں اردو کے بارے میں سرکاری زبان کا آرڈیننس جاری کیا گیا۔ اس میں احکام صادر ہوئے کہ یہاں اردو دوسری سرکاری زبان ہو گی۔ اسی وقت سے یو۔ پی۔ میں اردو عدالتی مقدمات میں پھنس گئی۔ کوئی بیس سال گزر چکے لیکن ان احکامات کی تعمیل نہ ہو سکی۔ ججوں نے اپنے ہاتھ کھینچ لیے اور ہر بار مقدمہ ملتوی ہوتا رہا باوجود جسٹس برجیش کمار (جو بعد میں سپریم کورٹ کے جج بنے ) کے فیصلے کے ان الفاظ کے کہ اتر پردیش میں اردو بولنے والوں کی آبادی دستور کی دفعہ 347 کی شرائط کو پورا کرتی ہے ۔ اس پر ہندی سمیلن کی اپیل سپریم کورٹ میں بغیر شنوائی کے ابھی تک پڑی ہوئی ہے ۔ حالاں کہ جسٹس برجیش کمار کے فیصلے پر کوئی التوائی احکامات بھی جاری نہیں ہوئے ۔ یو۔ پی۔ میں ایک کروڑ بیس لاکھ آبادی اردو بولنے والوں کی ہے اور یہ اس ریاست میں ہندی کے بعد دوسری بڑی زبان کا درجہ رکھتی ہے ۔ ان تمام حقائق کے باوجود اس ریاست میں اردو کو دوسری زبان کا درجہ نہیں دیا گیا۔ 
یہ ساری باتیں عدالتوں کی کارروائیوں میں غیر معمولی تاخیر کو ظاہر کرتی ہیں لیکن عبرتناک بات یہ ہے کہ ریاست کے اکثریتی طبقے میں رواداری کے جذبات کا فقدان ہے ۔ اس سے تاریخ کا یہ سبق ملتا ہے کہ اس ملک میں ہو کہ بیرونی ممالک میں کسی ایک طبقے کے افراد کی ناروا داری دوسرے طبقے کے افراد میں بھی نارواداری کو جنم دیتی ہے ۔ 
اردو کے دوسری سرکاری زبان بننے میں جتنی تاخیر ہو گی اتنے عرصے تک مسلمانوں میں اردو بولنے والوں کی کمی ہوتی جائے گی۔ اس طرح سے تھوڑی سی لاپروائی کی وجہ سے ہندوستان کی ایک اہم زبان کی، جیسا کہ ہمارے اعداد و شمار سے ظاہر ہے ، تباہی ہو گی۔ 
جس اہم بات کو دہرایا جانا چاہیے اور جس پر اصرار بھی کیا جانا چاہیے وہ یہ ہے کہ اردو ہندوستان ہی کی ایک زبان ہے ۔ لوگ جانتے ہیں لیکن یاددہانی کرنا نہیں چاہتے ۔ یہ ہندوستان ہی کی زبان رہے گی۔ یہ لفظ زبان اردو ئے معلی سے حاصل کیا ہوا ہے ۔ ایک  ’قابل وقعت کیمپ ’کی زبان، وہ کیمپ جو دلی پر حکومت کرنے والے سلطان کا ہے ۔ 
اردو اور ہندی دونوں کا ایک ہی منبع رہا ہے ۔ وہ ہے دلی اور اس کے اطراف و اکناف بولی جانے والی کھڑی بولی۔ دلی کی سلطنت کا خاتمہ ہو گیا اور انگریزوں نے اس پر قبضہ کر لیا تو سر سید احمد خاں (1817-98) نے اردو زبان کا احیا کیا اور یہ مسلمانوں کی زبان کہلائی جانے لگی۔ یہیں سے ماڈرن اردو زبان کا آغاز ہوا۔ 
کسی بھی زبان کو مذہب سے خلط ملط نہیں کرنا چاہیے ۔ جیسا کہ ڈاکٹر سموئل جانس نے کہا تھا:  ’زبانیں قوم کا شجرہ ہوتی ہیں  ’۔ ہندی، اردو اور وہ زبانیں جو آٹھویں ضمیمے میں درج ہیں (اور ہاں انگریزی بھی جسے ہم سب استعمال کرتے ہیں ) ہندوستانی عوام کا شجرہ ہیں۔ 
ہندوستان کے اس یکجہت اور تونگر کلچر کے (جیسا کہ پنڈت نہرو نے اپنی کتاب ڈسکوری آف انڈیا میں لکھا ہے ) ہم نمائندے ہیں اور ہم مقروض ہیں ہندوستان کی اس شاعری کے جس نے فارسی شاعری سے اپنے آپ کو مالامال کیا تو ساتھ میں کلاسیکل سنسکرت کی شعریات سے بھی تحریک حاصل کی اور جو مرہون منت ہے ان تراجم کی جو مغل حکمرانوں کے زمانے میں مسلمان شاعروں نے وسیع پیمانے پر کیے ۔ اردو شاعری کی تاریخ زیادہ تر اردو غزل کی کہانی ہے جو صرف شاعروں ہی کی نہیں بلکہ مختلف عقائد رکھنے والے ان سامعین کی محبوب صنف ہے جو زیادہ تر برصغیر کے شمالی علاقے سے تعلق رکھتے ہیں بہ شمول پاکستان۔ کسی نے کہا ہے :  ’ ’اردو غزل ہندوستان کو تاج محل کے بعد مسلمانوں کا بڑا تحفہ ہے ۔  ’ ’
حال ہی میں میرے ایک دوست نے بمبئی سے میرے لیے منتخب شاعری کا ایک گلدستہ بھیجا جسے میں نے بہت ہی پر کشش پایا۔ خیالات کا اظہار عالمانہ اور وجدآور ہے ۔ ان چیزوں کا ترجمہ بہت مشکل ہے ۔ سماج پر طنز کرنے والے ایک استاد شاعر کا شعر بھی اس میں شامل ہے ۔ اکبرالہٰ آبادی نے اپنی مزاحیہ اور طنزیہ ناقابل تقلید شاعری سے ملّاؤں کی ریاکاری کو آشکار کیا ہے اور ہماری مغربی تہذیب کے خبطی پن کو نشانہ بنایا ہے کہتے ہیں :
ہوئے اس قدر مہذب کبھی گھر کا منہ نہ دیکھا
کٹی عمر ہوٹلوں میں مرے ہسپتال جا کر
٭٭٭




اکیسویں صدی میں اقلیتوں کا موقف

سولی جے ۔ سوراب جی

اقلیتوں کا تحفظ کسی بھی ملک کے تہذیب یافتہ ہونے کی تصدیق ہے ۔ پریسیڈنٹ وڈرو ولسن کا 1919 میں دیا ہوا بیان خاصہ اہمیت کا حامل ہے ۔ اس نے کہا تھا کہ دنیا کے امن کو کسی اور بات سے اتنا خدشہ نہیں ہے جتنا کہ اقلیتوں کے ساتھ ناروا سلوک سے پیش آنے سے ہے ۔ اس کا ثبوت موجودہ دور کے واقعات سے ملتا ہے ۔ مہاتما گاندھی کے مطابق کسی ملک کا دعویٰ کہ وہ مہذب ہے اس کے اس سلوک سے ثابت ہوتا ہے جو وہ اپنی اقلیتوں کے ساتھ روا رکھتا ہے ۔ لارڈ ایکشن نے ایک اور وصف کا اضافہ کیا ہے ۔ اس کا کہنا ہے کہ کسی ملک میں اس کی اقلیتیں اپنے آپ کو کس قدر محفوظ سمجھتی ہیں یہ اس ملک کی حقیقی آزادی کا ثبوت ہے ۔ 
میں اس میں ایک اور صفت کا اضافہ کرنا چاہوں گا۔ کسی ملک میں اقلیتوں کو کس حد تک ان کے اپنے کلچر میں جینے کی خود اختیاری حاصل ہے ، یہ اس ملک کی تہذیب کی صحیح عکاسی ہے ۔ 
اقلیتوں کے لیے اہم مسئلہ ان کا مذہب ہے ۔ ان کے تعلیمی ادارے ، ان کی زبان اور ان کا کلچر۔ ان اہم متعلقات کو ہمارے اجداد نے پہلے ہی بھانپ لیا تھا اسی لیے آئین کے تیسرے باب میں بنیادی حقوق کے عنوان سے دفعات 25,26,29 اور 30 شامل کی گئیں۔ 
سب سے پہلے مجھے ان بنیادی اصولوں کا جواز پیش کرنا چاہیے جو اقلیتوں کے حقوق اور ان کے تحفظ کے بارے میں ہیں۔ 
لیگ آف نیشن میں شامل ہوتے ہی البانیہ نے اپنے ملک میں اقلیتوں کی صورت حال سے متعلق ایک اعلانیے پر دستخط کیے ۔ اس اعلانیے کی دفعہ 4 کا پہلا پیراگراف یوں ہے :  ’ ’البانیہ کے تمام باشندے قانون کی نظر میں ایک ہیں اور انھیں یکساں سیاسی و سماجی مراعات حاصل ہیں۔ کسی کونسل، زبان یا مذہب کی بنیاد پر ترجیح نہیں دی جائے گی۔  ’ ’ اس کے تھوڑے ہی دنوں بعد البانی حکومت نے تمام خانگی اسکولوں کو بند کرا دیا اور حکومت کے مدارس میں تمام البانی باشندوں کے لیے تعلیم لازمی قرار دی گئی۔ 
انٹرنیشنل کورٹ آف جسٹس کے سامنے البانیہ کی حکومت کا استدلال تھا کہ ملک میں تمام خانگی اسکولوں کو بند کرنے سے اکثریت ہو کہ اقلیت، سب کو یکساں تعلیمی مواقع حاصل ہوں گے اور اس طرح اقلیتوں کے حقوق کے ساتھ کوئی نا انصافی نہیں ہو گی۔ عدالت نے اس استدلال کو یہ کہہ کر رد کر دیا کہ اقلیتوں اور اکثریتی طبقے میں اس طرح مساوات قائم نہیں ہو سکتی کیوں کہ اقلیتوں کو ان کے اپنے ادارے قائم کرنے سے محروم کر دیا گیا ہے لہٰذا اس قانون کو منسوخ کر دیا جائے ، اس سے اقلیتوں کے حقوق مجروح ہوتے ہوں۔ عدالت نے اس بات پر زور دیا کہ قانون میں یکسانیت کے علاوہ حقیقی زندگی میں یکسانیت ہونی چاہیے جس کے لیے ضروری ہے کہ اقلیتوں کے ساتھ سلوک میں تبدیلی ہو تاکہ سماج میں ایک توازن قائم رہے ۔ مساوات کا مطلب سچ مچ، حقیقی اور کھرا ہو جس میں اقلیتوں کے حقوق سلب نہ ہوں۔ 
ہماری سپریم کورٹ نے سینٹ ایگسویر کالج کے مقدمے میں نادر فیصلہ صادر کرتے ہوئے انٹرنیشنل کورٹ آف جسٹس کے استدلال کو قبول کیا۔ 
اسی طرح کا رویہ انسانی حقوق کمیشن نے اپنایا اور بین الاقوامی معاہدہ کمیٹی کی دفعہ 40 کو 1966 کے سیاسی اور سماجی حقوق (ICCPR) کے تحت قبول کیا۔ اپنے عمومی ریمارکس میں جو اقلیتوں کے حقوق سے متعلق ہیں اور جو ICCPR کی دفعہ 27 میں ، شامل ہیں کمیشن نے زور دیا کہ اقلیتوں کے حقوق کی حفاظت صرف حکمراں پارٹی تک محدود نہ ہو بلکہ اس کے تمام ارکان پر اس کی ذمّے داری ہے ۔ اس کے لیے ضروری ہے کہ حکومت ایک ایسا مثبت قدم اٹھائے کہ اقلیتی طبقے کے ارکان اپنی زبان اور اپنے کلچر کو فروغ دے سکیں اور اپنے دوسرے ہم مذہبوں کے ساتھ ہنسی خوشی زندگی گزار سکیں۔ 
یہ ایک افسوس ناک بات ہے کہ عام لوگوں کی بحثوں میں اور عدالتی یا قانونی معاملات میں اس اہم اصول کو نظرانداز کر دیا جاتا ہے ۔ ایک تاثر یہ دیا جاتا ہے کہ اقلیتیں خود غرض ہوتی ہیں اور مراعات کی تلاش میں رہتی ہیں جب کہ انھیں صرف اس بات کا تیقن چاہیے کہ جو کچھ تحفظات انھیں دستور نے دیے ہیں ان پر ایمانداری سے عمل ہو گا۔ 

مذہب اور زبان
آئین کی دفعہ 25میں مذہبی آزادی کا جو تیقن دیا گیا ہے وہ صرف شہریوں تک محدود نہیں ہے بلکہ ملک کے ہر باشندے پر لاگو ہوتا ہے ۔ اپنے مذہب پر عمل پیرا ہونا ہی اس میں شامل نہیں ہے بلکہ اس کی تبلیغ اور تشہیر کا بھی حق ہے ۔ پابندی یہ ہے کہ اس سے عوامی اخلاق یا صحت متاثر نہ ہو اور نہ ہی نقص امن کا خدشہ ہو۔ سپریم کورٹ نے ریواینڈ سئینس لاس بنام ریاست مدھیہ پردیش کے مقدمے میں ایک غیر ضروری پابندی  ’تشہیر ’ کی اصطلاح پر لگا دی ہے ۔ فیصلہ یہ دیا گیا کہ تشہیر سے مراد یہ نہیں کہ کسی کو یہ حق پہنچتا ہو کہ وہ دوسرے کا مذہب بدلے ۔ حیرت ناک بات یہ ہے کہ فیصلے میں کانسٹی ٹیونٹ اسمبلی کے ان مباحث کا ذکر ہی نہیں کیا گیا جو مقدمے کی سماعت کے دوران پیش کیے گئے تھے اور جن پر فیصلے کا انحصار ہو سکتا تھا۔ 
ICCPR کی دفعہ 18 مذہب کی آزادی کو ان الفاظ میں قبول کرتی ہے :  ’ ’ہر شخص کو اپنے ضمیر، اپنے عقیدے اور اپنے مذہب پر عمل پیرا ہونے کی آزادی حاصل ہے ۔ اس میں یہ آزادی بھی شامل ہے کہ کوئی بھی شخص اپنی مرضی سے کسی بھی عقیدے یا کسی بھی مذہب کا پیرو ہو سکتا ہے ، انفرادی یا اجتماعی طور پر، تنہا یا قوم کے ساتھ وہ کہیں بھی عبادت کر سکتا ہے اور اپنے مذہب کی تعلیمات کی تشہیر بھی کر سکتا ہے ۔  ’ ’
انسانی حقوق کی کمیٹی نے مذہبی آزادی سے متعلق اپنے عمومی ریمارکس اس طرح سے کیے ہیں :
 ’ ’وہ آزادی جو اپنے مذہبی عقائد، عبادات کے طریقوں ،مذہبی احکام کی پابندی اور مذہبی تعلیمات پر عمل پیرا ہونے کی آزادی سے عبادت ہے ۔ اس طرح یہ اعمال کے ایک وسیع دائرے کا احاطہ کرتی ہے ۔ عبادت کا تصور ان رسومات اور تقاریب سے بھی عبارت ہے جن کا اظہار اعمال سے ہوتا ہے ۔ اس میں عبادت کے لیے عمارتوں کی تعمیر بھی شامل ہے ۔ عبادات کی اشیا، ان کی علامتوں کو متشکل کرنا، تعطیل منانا یا اعتکاف میں بیٹھنا کچھ غذاؤں کا استعمال یا ان پر پابندی، خاص طرح کا لباس زیب تن کرنا یا سر پر کپڑا ڈالنا، مختلف رسومات میں حصہ لینا، اپنے حلقے کی خاص زبان استعمال کرنا، یہ سب اس میں شامل ہیں۔ اس کے علاوہ مذہب کی تبلیغ یا عقیدے کا پرچار بھی اس آزادی کا حصہ ہیں۔ مزید اپنے مذہبی پیر، مرشد یا اس طرح کے کسی قائد کو چننا بھی ان حقوق میں سے ایک ہے ۔ ساتھ ساتھ سمینار منعقد کرنا، اجتماع کرنا، اسکول چلانا اور مذہبی لٹریچر شائع کرنا یہ بھی اس طرح کی آزادی میں شمار ہوتا ہے ۔  ’ ’
کمیٹی نے مزید یہ محسوس کیا کہ مذہب پر قائم رہنے یا مذہبی عقیدہ قبول کرنے میں آزادی بھی شامل ہے کہ کوئی شخص اپنی مرضی سے چا ہے تو اپنے موجودہ مذہب یا عقیدے کو کسی دوسرے مذہب یا عقیدے سے تبدیل کر لے یعنی وہ اپنا مذہب بدل سکتا ہے ۔ شرط صرف یہ ہے کہ اس میں نقص امن کا خطرہ نہ ہو، عوامی صحت یا ان کے اخلاق متاثر نہ ہوتے ہوں۔ کسی کے مذہب کو بدلنے میں کسی طرح کا دھوکہ نہ دیا جائے اور نہ ہی تشدد کا استعمال ہو۔ 
چند کلمات یہاں کلچر اور کلچر کی خود مختاری کے بارے میں برمحل ہوں گے ۔ آئین کی دفعہ 29 اس بات کی ضمانت دیتی ہے کہ ملک کا کوئی شہری خواہ کسی طبقے یا علاقے کا ہو، اس کی کوئی بھی مادری زبان ہو، اس کا کوئی رسم الخط ہو، ان سب کے تحفظ کا اسے حق ہے ۔ کلچر کی کوئی جامع تعریف نہیں کی گئی ہے ۔ تاہم یہ کسی خاص طریقۂ کار یا مخصوص رسومات تک محدود نہیں ہے ۔ ایک مخصوص غذا یا کوئی خاص لباس اس کی پہچان نہیں ہے ۔ کلچر کا عمومی مطلب ہو گا اس طبقے کی زبان، اس کا مذہب، عقیدہ، روایت، تاریخ، رسوم اور تقاریب۔ ہر کلچر کی اپنی اقدار ہوتی ہیں۔ اس کا ایک وقار ہوتا ہے ۔ ان کا تحفظ کرنا اور انھیں بچائے رکھنا صحیح عمل ہے ۔ 
میری نظر میں کلچر کے تحفظ کا حق اس کی خودمختاری میں پوشیدہ ہے ۔ خود مختاری کا مفہوم کیا ہے ؟ اس کا مطلب ہے کسی بھی فرد کو یہ حق ہے کہ وہ اپنی مرضی کے مطابق زندگی کی قدروں کو اپنائے اور زندگی اپنی مرضی سے گزارے ۔ ہو سکتا ہے ایک خود مختار کلچر کی بعض کیفیات میں دوسرے طبقے کے لوگ بھی حصہ لیں اور ان سے محظوظ ہوں۔ بہ ہر صورت کلچر کی حفاظت اس طبقے کا حق ہے جس کی وہ نمائندگی کرتا ہے ۔ وہ اس کا ورثہ ہے ، اس کی روایت ہے ۔ اپنے کلچر کی نمائندگی میں کسی بھی شخص کو حق ہے کہ وہ اپنے تعلیمی ادارے یا پیشہ ورانہ سینٹر قائم کرے ۔ اقلیتوں کی اہم پہچان ان کی مادری زبان ہوتی ہے ۔ اس میں تعلیم حاصل کرنے اور اس کو ترسیل کا ذریعہ بنانے کا ان کا اپنا حق ہے ۔ 

تعلیم اور زبان
کلچرل خود مختاری کے اکھنڈ معنی یہ ہوں گے کہ کسی خارجی دباؤ کے بغیر مساوات کو اور کلچرل تشخص کو محفوظ رکھا جائے اور اسے فروغ دیا جائے ۔ اصولاً کلچرل شناخت کو قائم رکھنے کا یہ ایک آفاقی اور اخلاقی حق ہے ۔ مختلف طبقات میں ہم آہنگی اور آپسی ربط کو قائم رکھنے کے لیے کلچرل خود مختاری کا ہونا ضروری ہے ۔ زبان اور مذہب کے تصادم کے جو اندیشے ہیں ، اس کی مدد سے ان پر قابو پایا جا سکتا ہے ۔ کلچرل خود مختاری کو ٹھیک سے سمجھنے اور اس پر عمل کرنے سے اختلافی گروہوں میں نہ صرف ہم آہنگی پیدا ہو سکتی ہے بلکہ ان میں تصادم کے جو عناصر ہیں ، ان کو معدوم کیا جا سکتا ہے ۔ کلچرل خود مختاری کی رو سے اقلیتوں کو اپنے ذرائع ابلاغ رکھنے اور ترسیل کے ذرائع کے استعمال کا پورا حق ہوتا ہے ۔ مساوات کی بنیاد پر حکومت کے ذرائع ابلاغ تک بھی ان کی رسائی ممکن ہے ۔ اس میں ان کے وہ حقوق بھی شامل ہیں جن کی بدولت وہ اپنے تعلیمی اور پیشہ ورانہ ادارے قائم کر سکتے ہیں اور انھیں اس بات کا حق پہنچتا ہے کہ وہ اپنی مادری زبان میں تعلیم حاصل کریں اور یہی ان کی شناخت کا ایسا اہم عنصر ہے جس کی بدولت وہ دوسرے طبقے کے افراد سے میل جول بڑھا سکتے ہیں۔ 
ریاستی سطح پر ترسیل کے لیے ایک سے زائد سرکاری زبانوں کے استعمال کی ضرورت ہوتی ہے اس لیے حکومت پر لازم ہے کہ علاقائی زبانیں ہوں یا اقلیتی زبانیں ، ان کو فروغ دینے کے لیے ضروری سہولتیں فراہم کرے ۔ اقلیتوں کو اپنے کلچر کے بارے میں تعلیم دی جائے اور دوسرے طبقات کے کلچر کے بارے میں بھی انھیں معلومات فراہم کی جائیں چا ہے وہ اقلیتی کلچر ہو کہ اکثریتی۔ 

بین الاقوامی قوانین اور زبان
ایسے اشخاص جو کسی خاص طبقے ، مذہب یا نسل سے تعلق رکھتے ہوں اور جو لسانی اقلیتوں کے نمائندہ ہوں ، ان کے حقوق کے بارے میں اقوام متحدہ نے ایک تاریخی اعلامیہ جاری کیا تھا۔ اسے 18 دسمبر 1992 کے دن جنرل اسمبلی نے بہ اتفاق آرا منظور کر لیا۔ اس کی رو سے ملک میں مکمل مساوات قائم کرنے کے لیے حکومت کو چاہیے کہ ایسے سازگار حالات پیدا کرے کہ کسی بھی اقلیتی فرقے کے لوگ اپنے کردار، اپنے کلچر، اپنے مذہب، اپنی زبان، اپنی روایات اور اپنی رسومات کا کھل کر اظہار کر سکیں۔ اس اعلامیے کا دوسرا اہم پہلو یہ ہے کہ اس کی دفعہ 404 حکومت سے مطالبہ کرتی ہے کہ تعلیم کے میدان میں ایسے اقدامات کرے کہ تاریخ کی، روایت کی، زبان کی اور اقلیتوں کے کلچر کی ان کے اپنے علاقوں میں حفاظت ہو۔ اقلیتوں کے نمائندوں کو ایسی ضروری سہولتیں حاصل ہوں کہ وہ پورے معاشرے کے حالات سے واقف ہو سکیں۔ اس اعلامیے کی ضرورت اس لیے پیش آئی کہ بیشتر ملکوں میں اقلیتوں کے کلچر، ان کی تاریخ، ان کی روایتیں اور ان کے رسومات اکثریت کی خصومت کا شکار، اور ان عوامل کے زیر اثر رہے جو لکیر کے فقیر ہونے کی نمائندگی کرتے ہیں۔ 
اس بات پر غیر ضروری زور نہیں دیا جا سکتا کہ حلیفانہ اور حریفانہ جذبات دونوں کا متضاد ہونا ضروری ہے اور یہ کہ ان کا انجام تصادم اور تباہی ہے ۔ بہت سے افراد کی ایک سے زائد وفاداریاں اور وابستگیاں ہوتی ہیں جنھیں یکجا کیا جا سکتا ہے ۔ اکثریت کو چاہیے کہ وہ اقلیتوں کے مسائل سے واقف رہے اور ان کے کلچرل حقوق سے ہمدردی برتے ۔ اس کے بدلے میں اقلیتوں کو بھی چاہیے کہ وہ اکثریتی فرقے کی رسومات اور ان کی روایتوں کو عزت کی نظر سے دیکھیں۔ اقلیتوں کی خود مختاری کا یہ مطلب نہیں کہ اکثریتی فرقے کے قوانین اور ان کے طور طریقوں کو پامال کرنے کا ان کے پاس لائسنس ہے ۔ 
دستوری تحفظات اور علاقائی اور بین الاقوامی اعلامیوں کی اقلیتوں کے حقوق منوانے کے لیے شدید ضرورت ہے تاکہ ان کے مسلمہ حقوق کی حفاظت ہو اور وہ پروان چڑھیں۔ تاہم اقلیتوں کے حقیقی تحفظات کی ضمانت اکثریتی اور اقلیتی فرقوں کے لوگ اپنے رویے سے دے سکتے ہیں اور یہ ان کے ذہنی رویوں سے واضح ہو سکتا ہے ۔ اکثریتی فرقے کے ذہن میں یہ بات واضح ہونا چاہیے کہ وہ اقلیتوں کے ساتھ جو رواداری برت رہے ہیں وہ کوئی خیرات نہیں ہے بلکہ یہ ان کے وہ حقوق ہیں جو مساوات کے اصولوں سے جڑے ہوئے ہیں اور ان کا مقصد یہ ہے کہ اقلیتیں بھی اکثریتی فرقے کے افراد کے برابر سہولتیں حاصل کریں لیکن یہ نہ ہو کہ ان کی وجہ سے اکثریتی فرقے میں اقلیتی فرقے کے افراد کے لیے نفرت کے جذبات جنم لیں۔ 
آخر میں ہمارا تجزیہ یہ ہے کہ اقلیتوں کے مسائل کا حل ہمارے عوام کے دماغوں اور دلوں میں ہے ۔ یہ ہماری روایت کا حصہ ہے ،ہماری قوت برداشت اور صبر و تحمل کی روایت کا حصّہ۔ ہمارا یہ کیتھولک نظریہ کہ ہم سب اس عظیم کرۂ ارض کے بسنے والے ہیں جس کے ساحل سے کسی کو واپس نہیں لوٹایا گیا۔ 
٭٭٭



اقلیتی زبانوں کے قانونی پہلو

یو گیش تیاگی

تمہید
کلچر میں اختلافات کو قبول کرنا عالمی سماج کی ضرورت ہے ۔ خاص طور پر یورپ کی مرکزیت سے چھٹکارا پانے کے بعد سے مستقل کورٹ آف انٹرنیشنل جسٹس (PCIJ) کے قوانین کے نفاد بیسویں صدی کی ابتدا سے لے کر روم کے فوجداری کورٹ (Rome Statute of the International Criminal Court-ICC) بیسویں صدی کے آخری دور تک جو قوانین جاری ہوئے وہ بین اقوامی تہذیب کا عکس پیش کرتے ہیں۔ (1)اس طرز فکر پر، جو ہر گروہ کے وقار کی اہمیت پر زور دیتی ہے ، بھروسہ کیا جانا چاہیے ۔ یہ مشکل ہے کہ ہر اس گروہ کا وقار قائم رکھا جائے جو ایک مخصوص لسانی تشخص رکھتا ہو جب تک کہ اس گروہ کی زبان کو فروغ نہ دیا جائے ۔ لسانی حقوق اس طرح سے انسانی حقوق کے برابر ہیں۔ اس کے علاوہ انسانوں کو اس وقت تک بڑھاوا دینا ممکن نہیں جب تک کہ ان کی اجتماعی ضرورتوں کو پروان نہ چڑھایا جائے ۔ ان کے اظہار کے طریقے اور ترسیل کے ذرائع بھی ان میں شامل ہیں۔ ان تمام ذرائع کو فروغ دینے کا حق اسی وقت ادا ہو سکتا ہے جب ان کی زبان کے فروغ کا حق انھیں ملے ۔ 
اس بحث کے کم از کم چار روشن پہلو ایسے ہیں جن پر ہمیں توجہ دینی چاہیے ۔ اقلیتی زبانوں کا تصور، اقلیتی زبانوں کے بارے میں ملکی قوانین ،اقلیتی زبانوں سے متعلق عالمی اقوام کا قانونی موقف اور اقلیتی زبانوں کے فروغ کے بارے میں بین الاقوامی طرز فکر خاص طور پر اردو کے لیے ۔ 

اقلیتی زبانوں کا تصور
کسی ریاست میں اقلیتی گروہ کی موجودگی ریاست کے فیصلے پر منحصر نہیں ہوتی بلکہ اس پر معروضی نقطۂ نظر سے فیصلہ کرنا ہوتا ہے ۔ (2)اگر کسی گروہ کی شناخت زبان اور کلچر دونوں سے ہوتی ہے تو ہندوستان میں ایسے 91 گروہ ہیں۔ دستور میں لسانی اقلیت کی اصطلاح کی کوئی وضاحت نہیں ہے ۔ تاہم دفعات 29 اور 30 کے مطابق لسانی اقلیتیں وہ ہیں جن کے افراد اجتماعی طور پر ہندوستان کے کسی خاص علاقے میں بستے ہوں یا اس کے کسی حصے میں ہوں اور ان کی اپنی مخصوص زبان ہو اور اس کا مخصوص رسم الخط ہو۔ اقلیتی زبان کا کسی ایسے گروہ سے تعلق ہونا ضروری نہیں ہے جسے دستور کے آٹھویں ضمیمے میں شامل کیا گیا ہے ۔ (3) لسانی اقلیت کا مطلب یہ ہے کہ ایسا گروہ جو کسی ریاست یا مرکزی حکومت کے علاقے میں ، جسے یونین ٹریٹری (UT) کہتے ہیں ، بستا ہے اور جس کی مادری زبان ریاست کی یا UT کی سرکاری زبان سے مختلف ہے ۔ لہٰذا ہندی بھی اس ریاست میں اقلیتی زبان ہے جس کی سرکاری زبان کوئی اور ہے ۔ جیسے انڈمان نکوبار جزیرے ، آندھرا پردیش، اروناچل پردیش، آسام، دادر اور ناگر حویلی، دمن اور دیو، گووا، گجرات، جموں اور کشمیر، کرناٹک، کیرالا، لکش دیپ، مہاراشٹر، منی پور، میگھالیہ، میزورم، ناگالینڈ، اڑیسہ، پانڈیچری، پنجاب، سکم، تریپورہ، تامل ناڈو اور ویسٹ بنگال۔ 
سپریم کورٹ کے مطابق  ’لسانی اقلیت ’ کی اصطلاح کا مطلب ہے سارے ملک میں ہی نہیں بلکہ کسی ریاست (بہ شمول UT) میں بھی ایسی زبان بولنے والوں کا گروہ جو تعداد کے اعتبار سے اقلیت میں ہے ۔ (4)اس کے علاوہ پوری ریاست کا حوالہ ہونا ضروری ہے ۔ کسی مخصوص علاقے کی نمائندگی نہ کی جائے ۔ (5)اس فارمولے کی پیچیدگی کی وضاحت اس طرح ہو سکتی ہے کہ پنجابی ریاست پنجاب میں اکثریت کی زبان ہے اور چندی گڑھ اس کا دارالخلافہ ہے اور پنجاب میں ہندی بولنے والے لوگ پنجابی بھی بولتے ہیں۔ یہی سبب تھا کہ سپریم کورٹ نے DAV کالج جالندھر بنام ریاست پنجاب میں فیصلہ دیا کہ آریہ سماج پنجاب میں ایک لسانی اقلیت ہے ۔ عدالت کی نظر میں اقلیت اس لیے اقلیت کہلاتی ہے کہ اس کی زبان اور زبان کا رسم الخط اکثریت کی زبان سے مختلف ہے ۔ (6) یہی بی۔ آر۔ امبیڈکر کے خیالات کی ترجمانی،بازگشت ہے جنھوں نے تحفظ دینا چاہا تھا کلچر کو، زبان اور رسم الخط کو، صرف اقلیتوں کے لیے ہی نہیں بلکہ ثقافتی اعتبار سے وسیع تر اصطلاحی معنوں میں یہ استعمال ہوتا ہے ۔ (7)
کسی بھی ریاست میں انگریزی کے اقتدار میں ہونے کے باوجود انگریزی کسی بھی ریاست کی اکثریتی زبان نہیں ہے اس طرح سماج میں اس کا اقلیتی موقف امتیازی طور پر واضح ہے ۔ لہٰذا ایک معنوں میں ہندوستان کی ساری زبانیں اقلیتی زبانیں ہیں۔ ان میں کوئی ایک سو چودہ (114) زبانوں کی شناخت ہو سکتی ہے اور کئی اور زبانیں ہیں جن کی شناخت نہیں ہو سکتی۔ سب سے اہم عنصر جو ایک اقلیتی زبان کو، جیسے انگریزی ہے ، دوسری اقلیتی زبان سے ممتاز کرتا ہے جیسے اردو، وہ عنصر ہے زبان کے مقتدر ہونے کا۔ ہندوستان میں لاگو قوانین کے پیش نظر اس استدلال میں زیادہ وزن نہیں ہے لیکن بین الاقوامی قوانین میں اسے ہر طرح تسلیم کر لیا گیا ہے ۔ (8)لہٰذا اقلیتی زبانوں کے تصور کے ساتھ یہ دونوں عناصر ہمارے پیش نظر رہیں۔ زبان بولنے والوں کی تعداد اور زبان کا مقتدر ہونا۔ 
بین الاقوامی سطح پر انسانی حقوق کمیشن کے نظریے کے مطابق لسانی اقلیت سے مراد ہے کسی زبان کے بولنے والوں کی تعداد کا کسی ملک یا اس کی کسی ریاست میں اقلیت میں ہونا۔ (9)اقوام متحدہ کی پانچ سرکاری زبانیں ہیں۔ عربی، چینی، انگریزی، فرانسیسی، اسپانش اور روسی۔ اگر چہ کہ چینی زبان کا استعمال اقوام متحدہ کے تمام اداروں میں نہیں ہوتا۔ ان تمام زبانوں میں انگریزی ہی کثرت سے استعمال ہونے والی زبان ہے ۔ ماضی کے نوآبادیاتی دور کی مقتدر زبان انگریزی رہی ہے ۔ آج یہ زبان سوپرپاور (عظیم طاقت) کی زبان ہے اور یہی انٹرنٹ کی بھی مرکزی زبان ہے ۔ اہم بات یہ ہے کہ انگریزی کو نئی نسل ترجیحی زبان قرار دیتی ہے اور اب یہ عالمیائی (globalisation) سطح پر استعمال ہوتی ہے ۔ اس کا اثر یہ بھی ہے کہ دوسری تمام زبانیں اقلیتی زبانیں ہو گئی ہیں۔ خود انگریزی بھی اکثر ممالک میں اقلیتی زبان ہے ۔ افغانستان سے لے کر یوراگوے تک دنیا کی دوسری تمام زبانیں بھی ایک مفہوم میں اقلیتی زبانیں ہی ہیں۔ واضح طور پر اردو بھی اقلیتی زبانوں کے خاندان میں ایک اقلیتی زبان ہے ۔ حقیقت میں کسی زبان کے اقلیتی ہونے یا نہ ہونے کے بارے میں سوچتے ہوئے زبان کے اقتدار کو ذہن میں رکھنا چاہیے ۔ 
بعض اقلیتی زبانیں خطرے سے دوچار ہیں۔ کوئی زبان خطرے میں کب پڑتی ہے اس کے منہاجات کو یونسکو نے چھ زمروں میں تقسیم کیا ہے ۔ 
.1 	بڑا خطرہ اس زبان کو ہے جس کے بولنے والے بچوں کی تعداد مسلسل گھٹتی جا رہی ہو۔ 
.2 	جس زبان کے نو مشق نو بالغ ہوں۔ 
.3 	زیادہ خطرہ اس زبان کو ہے جس کے بولنے والے درمیانی عمر کے یا عمر رسیدہ لوگ ہیں۔ 
.4 	قریب المرگ زبان وہ ہے جس کے بولنے والوں میں صرف چند عمر رسیدہ لوگ رہ گئے ہوں۔ 
.5 	شاید اب یہ زبان مر چکی ہے ۔ 
.6 	زبان حقیقتاً متروک ہو چکی ہے ۔ اس کا کوئی بولنے والا زندہ نہیں ہے ۔ 
بنیادی طور پر کسی بھی گروہ کی وہ زبان جس کے بچے اسے سیکھتے نہ ہوں یا کم از کم ان کی ایک قابل لحاظ تعداد اسے سیکھتی نہ ہو (کوئی 30 فی صد) ایسی زبان کو یقیناً خطرہ لاحق ہے ۔ اگر اس زبان کے بولنے والوں کے بچوں کی اکثریت دوسری زبان کی طرف مائل ہو گئی ہے تو اس کا مطلب ہے مزید بچے اس زبان سے منحرف ہوتے جائیں گے ۔ یہاں تک کہ اس زبان کا بولنے والا کوئی بچہ باقی نہ رہے گا۔ آخرکار ایسی زبان متروک ہو جائے گی کیوں کہ اس زبان کا آخری بولنے والا بھی رحلت کر جائے گا۔ (10)
مزید یہ بات بھی اہم ہے کہ یونیسکو کے مطابق برصغیر (ہندوستان) میں چند ہی زبانوں کے متروک ہو جانے کا خطرہ ہے ۔ سبب یہ ہے کہ یہاں کی آبادی کے اکثر لوگ دو یا دو سے زائد زبانیں بولتے ہیں۔ (11)جن زبانوں کو خطرہ ہے وہ قبائلی زبانیں ہیں کیوں کہ یہ نسبتاً بہت کم بولی جاتی ہیں۔ ہم یہ بھی نہیں کہہ سکتے کہ ہماری آبادی کے کتنے لوگ ایسے ہوں گے جو ان خطرات سے واقف ہوں گے ۔ اور پھر قانون کا کیا رول ہونا چاہیے ؟ پالیسی ساز، تعلیمی ادارے اور وہ تمام شخصیتیں جو اقلیتی زبانوں کا خیال رکھتی ہیں انھیں کیا کرنا چاہیے ۔ ہم قانون کو جھنجھوڑ سکتے ہیں اس لیے کہ قانون ہی دیگر عوامل کو حرکت میں لا سکتا ہے ۔ 

دیسی قوانین کی ذمّے داریاں 
ہندوستان کے کلچر میں جو تفاوت ہے بہ شمول لسانی تفرقوں کے ، اس سے بڑی دلکش صورت حال بنتی ہے ۔ اقلیتی زبانوں کی وجہ سے اکثریتی زبان کو خطرہ لاحق ہونے کے باوجود ایک صحت مند رجحان کا بتدریج اضافہ ہو رہا ہے اور وہ ہے ذو لسانیت اور ہمہ لسانیت کی مقبولیت کا رجحان۔ (12) تعلیم، ہجرت، شہری زندگی کے رجحان اور گلوبلائزیشن نے اس کو مزید تقویت دی ہے ۔ 
ہندوستان کے شہری اس بات سے پوری طرح آگاہ ہیں کہ ان کی آزادی کی شناخت جو قائم ہوتی ہے اس میں ان کی شخصیت کا کیا حصہ ہے ۔ اور یہ کہ لسانی اقلیتوں کو جو قانونی تحفظات دیے گئے ہیں ان سے ان کا وہ خوف بھی دور ہوتا ہے جو کلچر اور زبان کو لے کر ایک دوسرے میں جذب ہو جانے کے امکانات پیدا کر سکتا ہے ۔ چوں کہ لسانی اقلیتیں ہندوستان میں دور دور تک پھیلے ہوئے لسانی تفاوت کا فطری مظہر ہیں اس لیے ضروری ہے کہ ان کے حقوق کی صاف صاف وضاحت کی جائے اور قانون کے ذریعے انھیں تحفظات فراہم کیے جائیں۔ 
ہندوستان میں لسانی اقلیتوں کو جو قانونی تحفظ حاصل ہے اس کے تین ذرائع ہیں۔ دستور، وہ لائحۂ عمل جو وقتاً فوقتاً آپس میں ترتیب دیا جاتا ہے اور عدالتوں کے فیصلے ۔ (13)تینوں ذرائع وضاحت کے لائق ہیں۔ 
نمائندہ اسمبلی کے مباحث (14)ظاہر کرتے ہیں کہ دستور بنانے والوں نے بڑی سنجیدگی سے لسانی اقلیتوں کے حقوق پر غور کیا گو ان کے اپنے مختلف نظریات تھے ۔ اسمبلی کے بعض ممبران چاہتے تھے کہ لسانی اقلیتوں کا موقف بہت مضبوط ہو۔ ان کے نظریات کی نمائندگی کرتے ہوئے زیڈ۔ ایچ۔ لاری نے کہا کہ اقلیتوں کو ان کے ہر علاقے میں اور ہر معاملے میں تحفظ دیا جائے ۔ زبان کے معاملے میں ، رسم الخط کے معاملے میں اور کلچر کے معاملے میں۔ کسی قانون کے نفاذ کی ضرورت نہیں ہے ورنہ ان قوانین کی شدت کی وجہ سے خصوصیتیں برتی جائیں گی۔ اس کے برخلاف چند دوسرے ممبر یہ چاہتے تھے کہ اقلیتوں کے حقوق کو سماج کے دیگر مفادات کے تابع کیا جائے ۔ لوک ناتھ مصرا نے اپنا خیال ظاہر کرتے ہوئے ترمیم پیش کی:  ’ ’ہمارے ملک کے روحانی ورثے اور کلچرل یکجہتی کو نقصان پہنچائے بغیر جسے حکومت بھی تسلیم کرتی ہے ، اس کی حفاظت کرتی ہے اور اسے پروان چڑھاتی ہے ، کسی بھی طبقے کا کوئی بھی شخص جو ہندوستان کے کسی بھی علاقے میں بستا ہو اور جو اپنی خاص زبان، رسم الخط اور کلچر رکھنے کا دعویٰ کرتا ہو وہ ان کی حفاظت کرنے میں آزاد ہے ۔  ’ ’ (15) لسانی اقلیتوں کے حقوق کے دائرے کو وسیع کرنے کے لیے کے ۔ ٹی۔ شاہ نے تجویز پیش کی:  ’ ’کسی بھی طبقے کا کوئی شہری جو ہندوستان کے کسی بھی علاقے میں بستا ہو اور جو اپنی خاص زبان، رسم الخط اور کلچر رکھنے کا دعویٰ کرتا ہو اسے حق ہے کہ وہ ان کی حفاظت کرے اور انھیں پروان چڑھائے ۔  ’ ’ (16)دامودر سروپ سنگھ نے مشورہ دیا:  ’ ’چونکہ اقلیتیں ، مذہب اور قوم کی بنیاد پر ایک سیکولر ریاست میں تسلیم نہیں کی جاتیں اس لیے صرف وہ اقلیتیں جو زبان کی بنیاد پر بنتی ہیں انھیں تسلیم کیا جائے ۔  ’ ’یہ ساری ترمیمات رد کر دی گئیں۔ آخر میں امبیڈکر نے لسانی اقلیتوں کے بارے میں ایک وسیع تر دائرے میں مسودہ بنانے میں کامیابی حاصل کی اور اسے بنیادی حقوق کا درجہ دیا۔ نتیجے میں لسانی اقلیتوں کے حقوق کے تحفظ میں ایک ایسا دستور وجود میں آیا جس کے بطن ہی سے 29,30,347,350,350A اور 350B کی دفعات برآمد ہوئیں اور اقلیتوں کے تحفظات 23 اور 226 کی دفعات سے ملحق ہوئے ۔ 
دفعہ 29 لسانی اقلیتوں کو اپنی زبان، اپنے رسم الخط اور اپنے کلچر کی حفاظت کا حق دیتی ہے ۔ دفعہ 30 کے تحت یہ اقلیتیں اپنے تعلیمی ادارے قائم کر سکتی ہیں اور ان کا انتظامیہ چلا سکتی ہیں۔ یہ دونوں دفعات دو مختلف حقوق عطا کرتی ہیں۔ اس کا امکان ہے کہ کسی ایک مرحلے پر ان دونوں کا اشتراک ہو۔ مزید دفعہ 30(1) سے اس کا تصادم ہوتا ہے ۔ (17)دفعات 29 اور 30  اقلیتوں اور ان کے اداروں کے حقوق کے تحفظ کے لیے ایک دوسرے کی معاون و مددگار ہیں۔ احمدآباد سینٹ ایگسویر کالج سوسائٹی بنام اسٹیٹ آف گجرات (18)میں سپریم کورٹ نے دفعات 29 اور 30 کی غائت کی وضاحت کی اور کہا کہ یہ دونوں دفعات چار مختلف حقوق کو جنم دیتی ہیں۔ کسی بھی طبقے کا باشندہ، جو ہندوستان کا شہری ہے ، وہ اپنی زبان، اپنا رسم الخط اور اپنا کلچر، خواہ اس کا تعلق کسی بھی مذہبی اقلیت سے ہو، ان سے وابستہ ہو سکتا ہے ۔ وہ اپنی پسند کے تعلیمی ادارے قائم کر سکتا ہے اور انھیں چلا سکتا ہے ۔ حکومت کے اسکولوں کو لے کر ان اداروں سے تخصیص نہ برتی جائے اور کسی بھی شہری کو مذہب، ذات پات، نسل یا زبان کی بنیاد پر حکومت یا حکومت کی مدد سے چلائے جانے والے اسکول میں داخلے سے روکا نہ جائے ۔ ایک مقدمے میں سپریم کورٹ نے فیصلہ دیا:(19)   ’ ’دستور کی دفعہ 19 میں بنیادی آزادی کا جو تعین کیا گیا ہے اس کے برخلاف دفعہ 30(1) میں جو اعلان ہے وہ اٹوٹ ہے اور اس پر قابل قبول یا غیر قابل قبول ہونے کی پابندی عائد نہیں کی گئی ہے ۔ دفعات 29 اور 30 کے ذریعے جو حقوق عطا کیے گئے ہیں انھیں جسٹس کھنہ کی رائے پڑھ کر ٹھیک سے سمجھا جا سکتا ہے ۔ ان حقوق میں کسی طرح کی اُلٹ پھیر کی گنجائش نہیں ہے ۔ (20)ہندوستان کے دستور کا جو بنیادی ڈھانچہ ہے اس کے پیش کرنے والوں کی رائے معتبر اور قطعی ہے ۔  ’ ’ اسی طرح یہ بات بھی نوٹ کرنے کے لائق ہے کہ سپریم کورٹ نے بھی یہی رائے دی کہ اقلیتی طبقہ اپنی زبان، رسم الخط اور کلچر کو اپنے تعلیمی اداروں کے ذریعے موثر طریقے سے محفوظ کر سکتا ہے ۔ (21) یہ رائے ان اداروں کی اہمیت کو بڑھا دیتی ہے جو اقلیتی اداروں کی زبان کے استعمال کو پروان چڑھاتے ہیں۔ لہٰذا ضروری ہے کہ حکومت ایسے اداروں کو امداد پہنچائے ۔ 
دستور کی دفعہ 347 میں گنجائش ہے کہ صدر جمہوریہ کسی بھی زبان کو سرکاری طور پر تسلیم کرنے کی ہدایت دے سکتے ہیں۔ دفعہ 350 کے مطابق کوئی بھی شخص عرضی داخل کرنے کا مستحق ہے کہ اس کے ساتھ زبان کے بارے میں نا انصافی ہو رہی ہے ۔ یہ عرضداشت حکومت کے کسی بھی کارندے کے خلاف، خواہ وہ کسی ریاست کا ہو یا مرکز کا، دی جا سکتی ہے ۔ یہ درخواست کسی بھی زبان میں دی جا سکتی ہے جو ریاست یا کسی مرکزی علاقے میں بولی جاتی ہو۔ دفعہ 350A کے تحت گنجائش ہے کہ ابتدائی مرحلے میں بچوں کو ان کی مادری زبان میں تعلیم دی جائے ۔ (22) قانون کی خلاف ورزی ہو گی اگر دفعہ 29(1) اور دفعہ 350(A) کے تحت حکومت کسی لسانی اقلیت کو مجبور کرے کہ ابتدائی مرحلے میں علاقائی زبان پڑھائی جائے ۔ یعنی وہ زبان جو ان کی اپنی زبان سے مختلف ہو سوائے اس کے کہ انھیں اپنے اختیار کے استعمال کی اجازت دی گئی ہو۔ (23) اسی طرح کے تحفظات کالج کی سطح پر بھی موجود ہیں۔ ڈی۔ اے ۔ وی۔ کالج بھٹنڈا بنام اسٹیٹ آف پنجاب (24) میں سپریم کورٹ نے فیصلہ دیا کہ پٹیالہ کی پنجاب یونی ورسٹی کو اختیار ہے کہ وہ پنجابی کو ذریعۂ تعلیم بنائے لیکن اسے یہ اختیار نہیں کہ بہ استثنا دیگر زبانیں صرف پنجابی ہی کو ذریعۂ تعلیم بنائے اور نہ ہی یونی ورسٹی اپنے ملحقہ کالجوں پر، جو لسانی یا مذہبی اقلیتیں یا ان طبقات کے بعض شہری چلاتے ہوں ، ان پر یہ شرط عائد کر سکتی ہے کہ طالب علم گرو مکھی رسم الخط میں امتحانات لکھیں۔ ان اقلیتوں کو اختیار ہو گا کہ وہ اپنی زبان، اپنے رسم الخط اور اپنے کلچر کی حفاظت کریں۔ انگلش میڈیم ایس۔ پی۔ اے ۔ بنام اسٹیٹ آف کرناٹک (25)کے مقدمے میں سپریم کورٹ نے کہا کہ دفعہ 350A کا مقصد خاص طور پر اقلیتوں کے مفادات کا تحفظ کرنا ہے جو ریاستوں کی تنظیم جدید کے نتیجے میں وجود میں آئی ہیں۔ 
آئین کی دفعہ 350B ان اداروں کی بنیاد مضبوط کرنے کے لیے شامل کی گئی ہے جو لسانی اقلیتوں کے کمشنر کے دائرۂ اختیار میں آتے ہیں۔ (26) Commissioner for Linguistic Minorities (CLM) کا آفس 30 جولائی 1947 سے قائم ہے ۔ دفعہ 350B کے مطابق CLM کا فرض ہے کہ وہ دستور کے تحت قائم کیے ہوئے تمام لسانی اقلیتوں کے مفادات کے تحفظ کی تحقیقات کرے اور صدر کو ان تمام معاملات کی وقفے وقفے سے رپورٹ پیش کرے جن پر صدر نے رپورٹ طلب کی ہو۔ ان رپورٹوں کو صدر پارلیمنٹ کے دونوں ایوانوں میں پیش کرے گا اور حکومت کے متعلقہ محکموں کو روانہ کرے گا۔ (27)
چوں کہ ریاستوں کی اولین ذمّے داری ہے کہ لسانی اقلیتوں کے تحفظات کو عمل میں لائیں اس لیے وہ ایسی اسکیمیں بنا سکتی ہیں جو اقلیتی زبانوں کو پروان چڑھائیں۔ ساتھ میں اس بات کا بھی خیال رہے کہ زبانوں سے متعلق ان کی بنائی ہوئی پالیسی بنیادی حقوق سے مطابقت رکھے ۔ ہندی ہت رکھشک سمیتی بنام یونین آف انڈیا(28)کے مقدمے میں سپریم کورٹ نے یہ وضاحت کی کہ سوائے دستوری حدود کے اسے اختیار نہ ہو گا کہ حکومت کی بنائی ہوئی لسانی پالیسیوں اور ان کی عمل آوری میں مداخلت کرے ۔ 
اگر سمیتی ایسی پالیسی بنائے جس کے ذریعے ابتدائی سطح پر ہندی یا کوئی دوسری علاقائی زبان میڈیم کا ذریعہ ہو گی تو ایسی پالیسی غیر دستوری قرار دی جائے گی۔ 
نیشنل کمیشن فار مینارٹی ایکٹ 1992 اور اس کی 1995 کی ترمیمات کو ان مظلوموں کا سہارا قرار دیا جا سکتا ہے جن کے لسانی حقوق کو پامال کیا گیا۔ انسانی حقوق کے تحفظات کا ایکٹ 1993 بھی یہی منصب ادا کرتا ہے ۔ 1993 کے ایکٹ کے مطابق انسانی حقوق کے تحفظات کا کمیشن (NHRC)  اس بات کا ذمّے دار ہے کہ وہ ہندوستان میں آباد اقوام کے معاملات کی دیکھ ریکھ کرے ۔ اقوام عالم کے معاہدات دفعہ 27 کے تحت ہندوستان کی سرزمین پر اقلیتوں کے سماجی اور سیاسی حقوق کی پاسداری کرتے ہیں۔ ابھی تک کمیشن کو ان تحفظات کی خلاف ورزی کی کوئی رپورٹ وصول نہیں ہوئی۔ اس کی بڑی وجہ یہ نہیں کہ ان تحفظات کی خلاف ورزی نہیں ہوئی ہے بلکہ اس کا سبب یہ ہے کہ عوام کو ان تحفظات کا علم نہیں ہے ۔ 
اہم بات یہ ہے کہ سپریم کورٹ نے جگدیو سنگھ سدھانتی بنام پرتا پ سنگھ دولتا (29)میں یہ فیصلہ دیا ہے کہ شہریوں کو اپنی زبان کے حقوق کا تحفظ حاصل ہے تو اس میں زبان کے تحفظ کے لیے احتجاج کرنا بھی شامل ہے ۔ دستور کے تحت لسانی اقلیتوں کے لیے یہ ایک تحفہ ہے جو دفعہ 32 نے عطا کیا لیکن یہ بدنصیبی ہے کہ احتجاج کے طریقۂ کار نے دستور کو کوئی ایسی تقویت نہیں پہنچائی جس سے اقلیتی حقوق میں استحکام آ سکتا۔ 

اقوام عالم کی قانونی ذمّے داریاں
اقلیتی زبانوں کے حقوق سے متعلق بین الاقوامی قانون کی تاریخ پہلی عالمی جنگ کے بعد سے شروع ہوتی ہے ۔ پریسیڈنٹ وڈرو ولسن کے چودہ نکاتی پروگرام نے اقوام کو خود اختیاری کی ترغیب دی۔ یہ نوآبادیاتی نظام کے حکمرانوں کے لیے مایوسی کا پیام تھا۔ پیرس کانفرنس 1919-20 کے موقع پر اقلیتی حقوق بہ شمول لسانی حقوق کے تحفظات کو تسلیم کرنے کا مطالبہ کیا گیا۔ اس کانفرنس کی بڑی کامیابی یہ تھی کہ اس میں زبان کو امتیازات کا بنیادی سبب تسلیم کیا گیا اور بیس سال بعد سان فرانسسکو میں اس کی توثیق ہوئی۔ پیرس کانفرنس کے مندوبین نے اس بات سے اتفاق کیا کہ اقلیتوں کے تحفظ کا اہتمام لیگ آف نیشن کے معاہدات کے تحت نہ ہو گا بلکہ اقلیتوں کے معاہدات اور اعلان ناموں سے ہو گا۔ پیرس کانفرنس کو اقلیتوں کے حقوق کی حفاظت کی طمانیت حاصل کرنے کے لیے 16 وسطی اور مشرقی یورپین ممالک کی منظوری کی ضرورت تھی۔ اس میں لیگ آف نیشن نے پانچ یورپی مشرق وسطیٰ کے ممالک کو بہ شمول البانیہ اور عراق شامل کیا اس شرط پر کہ یہ ممالک اقلیتوں کے حقوق کی حفاظت کے اعلامیے جاری کریں گے ۔ اقلیتوں کے بہت سے معاہدات ناروا امتیازی سلوک کے کم سے کم منفی حقوق اور ان کی زبانوں کو پروان چڑھانے کے مثبت حقوق سے متعلق تھے ۔ بعض اقلیتی معاہدات میں ذمّے داری عائد کی گئی کہ حکومت کے اسکولوں کے ابتدائی درجات ہی میں بچوں کی مادری زبان میں ذریعۂ تعلیم کا انتظام کیا جائے گا۔ 
ایک مفسّر نے کہا:  ’ ’ان اعلامیوں اور معاہدات میں لسانی اقلیتوں کے لیے ایسے تحفظات فراہم کیے گئے ہیں جو پہلے کبھی نہیں کیے گئے  ’ ’۔ (30)انجام کار نتیجہ یہ نکلا کہ سیاسی اور قانونی سطح پر پہلی بار سرگرم کوشش کی گئی اور اقلیتوں کے حقوق کے تحفظات کے لیے اقوام عالم نے تمام تر ذمّے داری قبول کی۔ (31) اقلیتوں کے حقوق کے تحفظ کے لیے سب سے زیادہ طاقت ور تنظیم کونسل آف لیگ آف نیشن نے ذمّے داری قبول کی اور ساتھ دینے والوں میں سب سے زیادہ قابل احترام انصاف کا ادارہ PCIJ شامل ہوا۔ مثال کے طور پر PCIJ نے البانیہ کی لسانی اقلیت کی درخواست پر لبیک کہتے ہوئے البانیہ کے اقلیتی اسکول کے کیس میں اپنی رائے دی (32)اس میں کورٹ نے دو نکات پیش کیے : دوسرے ممالک کی اقلیتوں کے اراکین کے ساتھ مکمل مساوات کا اصول اور دوسرا اصول اقلیتوں کے کردار اور ان کی مخصوص روایتوں کا تحفظ۔ اگر چہ کہ اقلیتوں کے حقوق کے تحفظ میں انٹرنیشنل مشنری کا رول کچھ حد تک موثر رہا لیکن یہ جنگ کے دوران کے سیاسی حلیفوں میں قائم نہ رہ سکا۔ (33) نتیجے میں انٹرنیشنل اقلیتوں کی زبان کے تحفظ کی ذمّے داری کی کہانی لوگ تقریباً بھول بھال گئے ۔ 
اس کا مماثل ہم عصر شاید اقوام متحدہ کا منشور ہو سکتا ہے ۔ اس کے علاوہ جو دستاویزات اقلیتی حقوق کی محافظ ہیں وہ یہ ہیں : انٹرنیشنل بل آف رائٹس، مذہب اور ذات پات کے بارے میں اقوام متحدہ کا اعلامیہ، لسانی اور مذہبی اقلیتوں کے بارے میں تعلیم میں امتیاز برتنے کے خلاف یونیسکو کا کنونشن، قبائلی اور مقامی آبادی کے تعلیمی مسائل کے بارے میں  انٹرنیشنل لیبر آرگنائزیشن کا کنونشن اور دیگر انٹرنیشنل اور علاقائی معاملات اور ایسے رسومات یا طریقۂ کار جو اقوام عالم کے مختلف اداروں نے اقلیتوں کے حقوق کے تحفظ کے لیے اختیار کیے ۔ 
اقوام متحدہ کے منشور کی دفعہ (3) میں یہ وضاحت ہے کہ اقوام متحدہ ممالک کے درمیان مختلف میدانوں میں بلا کسی امتیاز اتفاق و اتحاد پیدا کرے گا۔ زبان ان چار عوامل میں سے ایک ہے جن کے سلسلے میں امتیازی سلوک اختیار نہیں کیا جا سکتا۔ منشور کی دفعات ب 13(1) ، (ج) 55 اور (ج) 76 بھی  ’زبان ’ کا حوالہ دیتی ہیں کہ اس کو وجہ امتیاز نہیں بنایا جا سکتا۔ 
منشور میں کسی کے ساتھ ناروا سلوک کی بھی ممانعت ہے ۔ اس کے علاوہ حکومتوں کو متنبہ کیا گیا کہ قومی سطح پر اقلیتوں کے جو لسانی حقوق ہیں ان کا تحفظ کیا جائے ۔ اس منشور کا مسودہ بنانے والوں نے اس کام کی مزید ذمّے داری انسانی حقوق سے متعلق مسودہ تیار کرنے والوں کو سونپ دی۔ 
یو۔ این۔ کے منشور کی دفعہ 1 کی طرح عالمی انسانی حقوق (UDHR) کے اعلامیے کی دفعہ 2 میں بھی ناروا سلوک کے بارے میں درج ہے لیکن اس کی تفصیلات بڑی طویل ہیں اور وہ زبان کی حفاظت سے متعلق ہیں۔ UDHR میں زبان سے متعلق ایک ہی حوالہ ہے ۔ حیرت ہے کہ زبان سے متعلق وضاحت کرنے میں UDHR نے اتنی کنجوسی کی ہے ۔ ناروا سلوک کے خلاف تو لکھا گیا ہے لیکن زبان کی حفاظت کے بارے میں عالمی سطح پر بڑی احتیاط برتی گئی ہے ۔ اقوام متحدہ کے سکریٹریٹ اور دیگر کئی مالک کی حکومتوں نے (مثال کے طور پر ڈنمارک، فرانس، سوویت یونین، یو۔ کے ۔ اور یوگوسلاویہ) زبان کے تحفظ کے بارے میں دفعات شامل کرنے پر زور دیا کہ اقلیتیں اپنی زبانیں استعمال کریں اور اپنے مدرسے چلائیں اور دیگر کلچرل ادارے قائم کریں (34) لیکن بعض دوسرے ممالک خاص طور پر امریکہ نے درمیانی راستہ اختیار کرنے کے لیے کہا۔ بعض دوسروں نے کہا کہ ناروا سلوک کے خلاف جو دفعات شامل ہیں ان کی موجودگی میں اقلیتوں کے تحفظ کے بارے میں مزید دفعات کا شامل کرنا ضروری نہیں۔ چند دیگر ممالک نے کہا کہ اقلیتوں کے تحفظات کے بارے میں دفعات کا شامل کیا جانا نہ صرف غیر ضروری ہے بلکہ مناسب بھی نہیں ہے ۔ بعض ممالک نے توضیح پیش کی کہ اس سے اقلیتوں میں علاحدگی پسندی کا رجحان پیدا ہو سکتا ہے اور یہ خود ان کے لیے مضر ہے کہ انھیں قومی دھارے میں شریک ہونے کی ترغیب نہیں ہوتی۔ افریقہ کے ممالک نے محسوس کیا کہ لسانی حقوق کے تحفظات اقلیتوں کے عمومی حقوق میں مداخلت کے برابر ہیں اور وہ لوگ قومی دھارے کی سیاست اور معاشی مرکزیت سے دور ہو جائیں گے ۔ ان نظریات پر زور دیتے ہوئے چین، ہندوستان اور یو۔ کے ۔ نے مشورہ دیا کہ اقلیتوں سے متعلق دفعات کو منشور سے خارج کر دیا جائے ۔ ایلنار روزولٹ (امریکہ) اس وقت کی انسانی حقوق یونین کمیشن کی چیر پرسن نے اس نظریے کی تائید کی۔ (35)اس کے نتیجے میں لسانی حقوق کے تحفظات کو باقاعدہ طور پر تسلیم نہ کیا گیا اور UDHR سے خارج کر دیا گیا۔ (36) تاہم UDHR میں بہت سی گنجائشیں ایسی رکھی گئیں جن کی بدولت لسانی حقوق کا تحفظ ممکن ہو سکا۔ ان میں دفعہ 10 (منصفانہ تحقیقات کا حق)، 18 (ضمیر، نظریہ اور عقیدے کی آزادی)، 19 (آزادانہ اظہار رائے کا حق)، 26 (تعلیم حاصل کرنے کا حق)۔ 
معاشیات، سماجیات اور کلچرل حقوق (ICESCR) کی دفعہ (2) 2 عمومی ناروا سلوک سے متعلق ہے ۔ یونین کا منشور UDHR کے تحت زبان کی بنیاد پر امتیازی سلوک پر تحدید عائد کرتا ہے ۔ یہ فرد کے حقوق سے متعلق ہے ۔ یہ واضح الفاظ میں تیقن نہیں دیتا کہ ہم اپنی زبان کے استعمال میں آزاد ہیں اور اس طرح لسانی حقوق کی بہت کم پیروی ہوتی ہے ۔ 
اس کے علاوہ لسانی حقوق کے بارے میں جو طمانیت دی گئی ہے وہ UDHR میں ICESCR میں اور انٹرنیشنل معاہدات میں جو سماجی اور سیاسی حقوق سے ICCPR سے متعلق ہیں ،شامل ہے ۔ دیگر طمانیتوں میں دفعہ 27 بھی شامل ہے ۔ اس کے مطابق ان ممالک میں جہاں نسلی، مذہبی اور لسانی اقلیتیں موجود ہیں ان سے متعلقہ افراد کے ساتھ قوم کے دوسرے افراد میل ملاپ میں یا ان رسومات میں جو زبان اور عقیدے سے متعلق ہوں کوئی امتیاز نہیں برتیں گے ۔ 
ICCPR کی دفعہ 27 کا ترقی پذیر مفہوم پیش کرتے ہوئے انسان حقوق کی کمیٹی (HRC) نے کہا: کسی مخصوص لسانی اقلیت کے افراد کے حقوق، خود ان کے درمیان زبان کے استعمال میں عوام میں ہو یا خواص میں ، ان زبانوں کے مقابلے میں جنھیں ICCPR معاہدے کے تحت تحفظ دیا گیا ہو امتیازی مقام رکھتے ہیں۔ خاص طور پر عمومی حقوق کے مقابلے میں ، جن کے اظہار کی آزادی دستور کی دفعہ 19 میں دی گئی ہے ، اس کے مقابلے میں انھیں امتیاز ملنا چاہیے ۔ آخرالذکر حقوق تمام شہریوں کے لیے ہیں خواہ وہ اقلیتوں کے زمرے میں آتے ہوں کہ نہ ہوں۔ (37)
HRC نے اس بات کی بھی وضاحت کی ہے کہ:  ’ ’اگرچہ کہ دفعہ 27 منفی اصطلاح میں استعمال کی گئی ہے لیکن بہ ہر حال اس کے مطابق اقلیتی حقوق مسلمہ ہیں۔ یہ ایسا حق ہے کہ اس سے انکار نہیں کیا جا سکتا۔ اس کے نتیجے میں کسی بھی حکومت پر لازم ہے کہ اس حق کے وجود کو تسلیم کرے اور اس بات کی ضمانت دے کہ نہ تو اس سے انکار کیا جائے ، نہ ہی اس کی خلاف ورزی ہو گی۔ اس کا مثبت پہلو یہ ہے کہ اس تحفظ کی ذمّے داری صرف حکومت کے نمائندے پر نہیں ہے بلکہ مقننہ، عدالت اور انتظامیہ پر بھی یہ لاگو ہوتی ہے ۔ یہاں تک کہ ملک کا کوئی دوسرا فرد بھی اس میں مداخلت نہیں کر سکتا۔ (38)
چنانچہ مرکزی حکومت ہو کہ ریاستیں یا مرکزی حکومت کے تحت علاقے ان سب پر لازم ہے کہ وہ نہ صرف اقلیتوں کی زبانوں کی حفاظت کریں اور انھیں پروان چڑھائیں بلکہ اس بات کا خیال رکھیں کہ حکومت کے اندر یا حکومت کے باہر کا کوئی بھی شخص ان کی خلاف ورزی نہ کرے ۔ (39) HRC کو ساری سہولتیں حاصل ہیں ، اس کا قانونی حق بھی ہے اور فرض کہ وہ اس کا محاسبہ کرے کہ آیا حکومت نے اس کی پابندی کی ہے یا نہیں۔ اگر حکومت اقلیتوں کے حقوق کے تحفظ میں اپنی ذمّے داری سے عہدہ برآ نہیں ہوئی ہے تو حکومت پر اعتراضات اور نکتہ چینی ہو سکتی ہے ۔ یہ کم نہیں کہ ہندوستان ICCPR کی توجہ کا مرکز بنے اور یہ اسی وقت ممکن ہے جب وہ اس کی عائد کی ہوئی ذمہ داریوں سے بہ حسن و خوبی سبکدوش ہو۔ جولائی 1927 میں HRC نے ہندوستان کے تیسرے معیار کی رپورٹ کا جائزہ لیا اور اس بات پر اپنی خوشنودی کا اظہار کیا کہ ہندوستان نے اقلیتی کمیشن قائم کیا ہے ۔ (40)تاہم اگر HRC نے دفعہ 27 کی تعمیل میں ہندوستان کی طرف سے کسی غلطی کی نشاندہی نہیں کی ہے تو یہ کوئی مکمل ثبوت نہیں ہے کہ ہندوستان نے اپنے سارے فرائض پورے کر لیے ۔ بہ ہر صورت ذمّے داریوں کا سلسلہ قائم رہنے کا مطلب ہے کہ ان کی تعمیل کا سلسلہ بھی باقی رہے گا۔ 
ICCPR کی دفعہ 27 نے یو۔ این۔ کو تحریک دلائی کہ وہ اقلیتی حقوق کے بارے میں صحیح معلومات حاصل کرے ، اس کے لیے اپنے تحقیقی ادارے قائم کرے اور ان کے حقوق کے معیارات قائم کرے ۔ ان اداروں کی کاوشوں کی بدولت اقوام عالم کی توجہ لسانی حقوق کو بنیادی حقوق تسلیم کرنے کی طرف مائل ہوئی۔ 
پہلے تو دفعہ 27 سے تحریک حاصل کی۔ پھر اقلیتوں کے حقوق کی تشریح کی اور اس کے بعد یو۔ این۔ نے اعلامیہ جاری کیا تو وہ کسی بھی طبقے ، نسل مذہب اور زبان سے تعلق رکھنے والے اقلیتی طبقے کے حقوق سے متعلق تھا۔ اس کی دفعہ (1) 1 میں درج ہے :
 ’ ’ریاستیں اقلیتوں کے اس تشخص کا تحفظ کریں گی جو ان کے فرقے ، نسل، کلچر، مذہب اور زبان سے متعلق ہے ۔ یہ ان کے اپنے علاقوں کے اندر ہو گا اور حکومتیں ان کے تشخص کو پروان چڑھانے کے مواقع فراہم کریں گی۔  ’ ’
اعلامیے کی دفعہ 2 اقلیتوں کے مزید حقوق کی وضاحت کرتی ہے ۔ ان میں شامل ہیں :
 ’ ’لوگ جو مختلف طبقات، نسلوں ، مذہبوں اور لسانی اقلیتوں کے نمائندے ہیں … انھیں حق ہے کہ وہ اپنے کلچر سے لطف اندوز ہوں۔ اپنے مذہب کی پیروی اور تبلیغ کریں اور اپنی زبان استعمال کریں خواہ اپنے گروہ میں خواہ پبلک میں آزادی کے ساتھ اور بغیر کسی مداخلت یا امتیاز کے ۔  ’ ’
ان حقوق کی تعمیل کے لیے ریاستیں مناسب قوانین بنا سکتی ہیں اور دوسرے ایسے اقدامات ہیں جن میں اعلامیہ کی دفعہ 4 شامل ہے ۔ 
.2 	ریاستیں ایسے موافق حالات پیدا کرنے کے اقدامات کریں کہ اقلیتی افراد اپنے طرز عمل کا مکمل اظہار کر سکیں اور اپنے کلچر، اپنی زبان، اپنے مذہب، اپنی روایتوں اور اپنے رسومات (سوائے ان رسومات کے جو عالم اقوام یا قومی مفاد کے منافی ہیں ) کو پروان چڑھا سکیں۔ (41)
.3 	ریاستیں ایسے ممکنہ اور مناسب اقدامات کریں جن سے اقلیتوں کے افراد کو ضروری سہولتیں حاصل ہوں تاکہ وہ اپنی مادری زبان سیکھ سکیں یا تعلیم اپنی مادری زبان میں حاصل کر سکیں۔ 
.4 	ریاستیں جہاں تک ہو سکے تعلیم کے میدان میں مناسب اقدامات کریں تاکہ اقلیتوں کو  اپنی تاریخ، اپنی روایات، اپنی زبان اور اپنے مقامی کلچر پر عبور حاصل ہو۔ اقلیتوں سے متعلق افراد کو وہ مناسب سہولتیں بھی حاصل ہوں جن کی مدد سے انھیں اپنی سوسائٹی کے بارے میں معلومات حاصل ہوں۔ 
اعلامیہ کی دفعہ 5 چند اور باتوں کے علاوہ مندرجہ ذیل رہبرانہ خطوط فراہم کرتی ہے ۔ 
قومی پالسیاں اور پروگرام اس طرح ترتیب دیے جائیں گے کہ ان میں لسانی اقلیتوں کی فلاح و بہبود کا خیال رکھا جائے گا۔ 
دفعہ 23 کے ذریعے آئی۔ ایل۔ او۔ (انٹرنیشنل لیبر آرگنائزیشن) آزاد اور جمہوری ممالک میں جو قبائل اور نیم قبائلی طبقے بستے ہیں (معاہدہ،کنونشن نمبر 107 1957, ) ان کے لیے ان اقدامات کو ضروری قرار دیا گیا جو مادری زبان کی یا اس زبان کی جو اس گروہ کے لوگ عام طور پر استعمال کرتے ہیں حفاظت کریں ، خاص طور پر اسکولوں میں۔ (42) چوں کہ ہندوستان نے اس کنونشن کی 29 ستمبر 1958 کو توثیق کی ہے اس لیے اس کا احترام اس پر لازمی ہے ۔ دفعہ 23 ہندوستان کے قبائلی علاقوں کے کثیر افراد کے لیے کافی اہمیت رکھتی ہے ۔ ان کی بعض زبانوں کی شناخت نہیں کی جا سکتی اور یہ خطرے میں پڑی ہوئی زبانیں ہیں۔ ایک اہم اور طاقت ور عوامی تحریک کے نتیجے میں 1980 میں 170 عالمی قبائل کا کنونشن منعقد کیا گیا (1989 کا کنونشن نمبر 169) جس میں مقامی اور قبائلی عوام کی زبانوں کے حقوق کو تسلیم کیا گیا۔ (43)ہندوستان نے ابھی تک کنونشن نمبر 169 کی توثیق نہیں کی لیکن یہ کنونشن نمبر 107 کا پابند ہے ۔ 170 کے پاس ایسی باقاعدہ تنظیمیں موجود ہیں جن کی بدولت وہ اپنے معاہدات کی نگرانی موثر طریقے پر کر سکتا ہے ۔ 
علاقائی سطح پر اقلیتی حقوق سے متعلق جس ادارے کو نمایاں حیثیت حاصل ہے وہ ہے ہائی کمشنر کا آفس۔ اس کا پورا نام ہے Office of the High Commissioner for National Minorities for Security and Cooperation in Europe (OSCE) ہائی کمشنر کا آفس 1992 میں ذات پات کے تناؤ سے متعلق قراردادوں کو حاصل کرنے اور ان کی شناخت قائم کرنے کے لیے قائم کیا گیا ورنہ اس طرح کے علاقوں میں امن کے استحکام کو خطرہ تھا اور مختلف ریاستوں کے OSCE سے دوستانہ تعلقات بھی متاثر ہو سکتے تھے ۔ ہائی کمشنر نے اس مقصد کے لیے جن ذرائع کو استعمال کیا ان میں وہ سفارشیں بھی شامل ہیں جو OSCE کے ساتھ ہیں اور جو اقلیتوں کے مسائل کے حل سے متعلق ہیں۔ (44)بہرحال لسانی اقلیتوں کے بارے میں علاقائی اور لسانی اقلیتوں کا منشور (The European Charter) بہت ہی سلیقہ مندانہ اور مکمل ہے ۔ (45) چوں کہ یورپ کے کلچرل ورثے کو خطرہ لاحق ہے اس لیے یہ منشور علاقائی اور اقلیتی زبانوں کا تحفظ چاہتا ہے اور انھیں پروان چڑھانے کی کوشش میں ہے ۔ اس کا اصل مقصد کلچر ہے ۔ یہ علاقائی اور لسانی اقلیتوں کا محافظ ہے ۔ (46) غیر علاقائی زبانیں (47) اور وہ سرکاری زبانیں جن کا استعمال کم ہوتا ہے ۔ اس کے دائرۂ عمل میں وہ زبانیں آتی ہیں جو ریاست کے اندر روایتی ہیں۔ لیکن وہ زبانیں اس کے دائرۂ عمل میں نہیں آتی ہیں جو حالیہ دور میں لوگوں کے ہجرت کرنے سے استعمال میں ہیں۔ جہاں تک ممکن ہو علاقائی اور اقلیتی زبانیں تعلیم میں اور ذرائع ابلاغ میں استعمال کی جائیں تاکہ ان کا استعمال عدلیہ اور انتظامیہ میں بھی ہو۔ اسی طرح سماجی، معاشی اور سرحدی علاقوں میں بھی ان کا استعمال ضروری ہے تاکہ آپسی تعلقات بڑھیں۔ 
یورپین چارٹر کو بناتے ہوئے ممالک کے اقتدار اعلیٰ اور ان کے سرحدی علاقوں کے اصول پیش نظر رکھے گئے ۔ سرکاری زبان اور علاقائی یا اقلیتی زبانوں کے تصادم کا کوئی موقع آنے نہیں دیا گیا۔ آخرالذکر زبانوں کے فروغ کی وجہ سے اوّل الذکر کو پس پشت نہیں ڈالا جا سکتا۔ ہر زبان کو اپنا صحیح مقام عطا کرنے کے لیے اور بین کلچرل فضا کو بناے رکھنے کے لیے ایک سوچا سمجھا فیصلہ کیا   پصور:ن:                                                                                                                      گیا۔ ہر ریاست کی کلچرل اور سماجی حقیقتوں پر غور کیا گیا۔ یورپین چارٹر نے یورپی زبانوں کی کوئی ایسی فہرست نہیں بنائی جو علاقائی یا اقلیتی زبانوں کی فہرست سے مطابقت رکھتی ہو۔ لیکن دفعہ 1 میں ان کی اصطلاحوں کا مفہوم پیش کیا گیا ہے ۔ یورپین چارٹر میں شامل زبانوں کو وسیع تر معنوں میں استعمال کیا گیا ہے ، سماجی، سیاسی اور معاشی۔  ’a la Carte ’ کی اصطلاح یا اس کے اصول اپناتے ہوئے ہر زبان کے تحفظ اور اس پر ہونے والے خرچ کا حساب  لگاتے ہوئے ان کے حدود متعین کر دیے گئے ہیں۔ 
یورپین چارٹر نے معاہدے کے فریقین میں سے ایک کو لیتے ہوئے خود مختار ایکسپرٹ اراکین کی کمیٹی بنانے کی گنجائش رکھی ہے ۔ ان افراد کی فہرست میں سے جو نہایت دیانتدار مانے جاتے ہوں ، یورپ کی کونسل کے منسٹروں کی کمیٹی ایک ایک فرد کو منتخب کرتی ہے اور ان کا تعلق چارٹر میں شامل حکومتوں سے ہوتا ہے ۔ یہ اراکین مختلف شعبہ جات سے تعلق رکھتے ہیں اور ان میں ماہر قانون، ماہر لسانیات، تاریخ داں اور اقلیتوں کی زبان کے مسائل سے واقف ماہرین شامل ہوتے ہیں۔ یہ کمیٹی ریاستوں سے وصول ہوئی رپورٹوں اور ایسوسی ایشن کی دیگر تفصیلات اور ان مختلف اداروں سے (جنھیں حکومت قائم کرتی ہے ) آئی ہوئی معلومات کی جانچ کرتی ہے اور اپنا رد عمل پیش کرتی ہے ۔ 
اگر چہ کہ یورپین چارٹر کا اطلاق ان ریاستوں پر نہیں ہوتا جو غیر یورپی ہیں لیکن دفعہ 7 کے اصول ان تمام ریاستوں پر لاگو ہوتے ہیں جہاں اقلیتی زبانوں کا وجود ہے ۔ 
.1 	علاقائی اور اقلیتی زبانوں کو اس بنیاد پر تسلیم کرنا کہ وہ کلچرل ورثہ ہیں۔ 
.2	ان تمام جغرافیائی علاقوں کی توقیر جہاں علاقائی یا اقلیتی زبانوں کا وجود ہے ۔ 
.3 	ان زبانوں کے فروغ کے لیے مصمم ارادہ اور عمل۔ 
.4 	ان زبانوں کے اپنے طبقے کے اندر یا پبلک میں استعمال کرنے ، بولنے ، لکھنے پڑھنے کی سہولتیں اور ان کی پذیرائی۔ 
.5 	ایسے مواقع فراہم کرنا جن سے ان زبانوں کی پڑھائی کا ہر مرحلے پر انتظام ہو سکے 
.6 	قوم میں ایک دوسرے سے تبادلۂ خیال کے مواقع فراہم کرنا۔ 
.7 	ان زبانوں سے متعلق کسی بھی قسم کے غیر منصفانہ رویے اور طرز عمل پر احتساب۔ ایسا عمل جس سے اس زبان کے بولنے والوں کی دل شکنی ہوتی ہو یا تضحیک ہوتی ہو یا کوئی خطرہ لاحق ہو، اس پر پابندی۔ 
.8 	ان لسانی گروہوں کے تمام ممالک کے درمیان ایک سمجھوتے اور مفاہمت کی فضا پیدا کرنا اور ہم آہنگی کو فروغ دینا۔ 
بین الاقوامی رسائی:
یہ مناسب لگتا ہے کہ ہم اس مسئلے پر دیسی اور بین الاقوامی طرز فکر اختیار کریں۔ ان زبانوں کے تحفظ اور فروغ کے بارے میں ، جو ایک سے زائد ممالک میں بولی جاتی ہیں پھر بھی کسی بھی وقت مجروح ہو سکتی ہیں اور اس کا سبب ان کا اقلیتی زبان ہونا ہے ۔ لاکھوں کروڑوں اردو بولنے والے لوگ اس وقت دنیا میں موجود ہیں خاص طور پر بنگلہ دیش، ہندوستان، ماریشس، پاکستان اور جنوبی افریقہ۔ 
ان علاقوں میں اردو کی بقا اور اردو کے فروغ کے لیے ہمیں چاہیے کہ زبان کے تحفظ کی اسکیموں پر غور کریں کیوں کہ اب یہاں یہ زبان ایسے خطرات سے گزر رہی ہے کہ اس کی بقا کے لالے پڑ گئے ہیں۔ یہ اسکیمیں یونیسکو کی بنائی ہوئی ہیں۔ ہندوستان اور پاکستان ابھی تک یونیسکو کے وراثتی دائرۂ کار میں نہیں آئے ہیں کہ ان اسکیموں کے تحت ان کا کوئی حق بنے لیکن کارل گیڈلی جیسے بعض ماہر لسانیات سمجھتے ہیں کہ ان دونوں ممالک کو ان اسکیموں کے دائرۂ کار میں لانا دلچسپی سے خالی نہ ہو گا۔ انڈین نیشنل کمیشن کے توسط سے یونیسکو تک رسائی ممکن ہے ۔ خود ہندوستان ایسے موثر اداروں کے قیام کے لیے پہل کر سکتا ہے جو اقلیتی زبانوں کے فروغ کے لیے کام کریں۔ اس علاقے میں سارک ممالک کی مرکزی حیثیت ہے جو اردو کے فروغ میں معاون ہو سکتی ہے ۔ علاقائی زبانوں کی ترویج کے علاوہ ایسی پہل (غیر سرکاری ہی کیوں نہ ہو) سرحد کے اس پار کے علاقوں میں کلچرل، دانشورانہ اور جذباتی رشتوں کو مضبوط کر سکتی ہے اور ان کا احیا بھی ہو سکتا ہے ۔ ایک رائے یہ بھی ہے کہ اگر امن کو ان علاقوں میں مستحکم کرنا ہے تو زبان کو مرکزی حیثیت دینا ہو گا۔ (48)اردو دیس کی زبان ہے ۔ اس پر مصارف بھی نہ ہوں گے یہ ایک موثر ذریعہ ہو گا ٹریک II ڈپلومیسی کا ، برصغیر ہندوستان میں جونیو کلیر پاور کا ایک ملک ہے ۔ 

یونیسکو کی اس وارننگ کو نظر انداز کرنا عقل مندی نہیں کہ دنیا کی کوئی 6 ہزار زبانیں مستقبل قریب میں نیست و نابود ہونے والی ہیں۔ ان میں کی بعض زبانیں ہندوستانی ہیں۔ اقلیتی زبان کا تصور کسی بھی لسانی اقلیت کی کمزوری کو آشکار کرتا ہے ۔ لسانی اکثریت کو یاد رکھنا چاہیے کہ وہ اگر ایک مقام پر اکثریت میں ہے تو کسی دوسرے مقام پر وہ اقلیت میں ہے ۔ قومی اور بین الاقوامی دونوں قوانین کا موقف یہ ہے کہ اکثریتی زبان کے فروغ کا انحصار اقلیتی زبان کے فروغ کے ساتھ ساتھ ہے ۔ اقلیتی زبان کی ترویج سے اکثریتی زبان کو بھی فروغ حاصل ہوتا ہے ۔ اس کا ثبوت یہ ہے کہ ایشیا کی کئی زبانوں کی بدولت انگریزی زبان اتنی بڑی زبان ہو سکی۔ لہٰذا دونوں فرقوں کے حق میں یہ مناسب ہے کہ ایک دوسرے کا احترام کریں۔ یہ صرف عام عقل کی بات نہیں ہے بلکہ ایک قانونی ذمّے داری کا مسئلہ بھی ہے ۔ اقلیتی زبانوں کا تحفظ اور ان کا فروغ آئینی تحفظات کے تحت بہ ظاہر مناسب معلوم ہوتا ہے ۔ تاہم بعض نکتہ چیں اسے کافی نہیں سمجھتے ۔ (49)بعض لسانی فاشزم سے خوف زدہ ہیں (50)اور بعض اتر پردیش ساہتیہ سمیلن(51) کے اکتا دینے والے مقدمے سے مایوس ہو گئے ہیں۔ ہندوستان کی آئینی اسکیم کی پیچیدگیوں کو ناقدین نظر انداز کر جاتے ہیں۔ درحقیقت انھیں اس پر فخر کرنا چاہیے کہ فرانس اور کویت جیسے ممالک میں اقلیتوں کا کوئی وجود ہی نہیں ہے جبکہ ہندوستان میں نہ صرف یہ کہ مذہبی اور لسانی اقلیتیں موجود ہیں بلکہ انھیں آئینی تحفظات ، بنیادی حقوق کی حیثیت سے حاصل ہیں۔ سپریم کورٹ نے ان تحفظات کو استحکام بخشا ہے ۔ کیرالا کے ایک مقدمے میں اس نے فیصلہ دیا کہ کوئی ایک فرد بھی اپنے اقلیتی تعلیمی ادارے قائم کر سکتا ہے اور چلا سکتا ہے ۔ (52) اس سے اقلیتی اداروں کے تحفظات کی عدالتی توثیق ہوتی ہے ۔ اس طرح کی آزادانہ پالیسی کے پیش نظر اقلیتی تصور کے کسی بھی مباحثے کو آپسی اتفاق اور محبت سے حل کرنا چاہیے ۔ اختلافات کو دور کرنے کے لیے اس بات کی ضرورت ہے کہ ایک متبادل میکانزم ایجاد کیا جائے تاکہ لسانی مسائل کا حل نکل آئے ۔ 
اگرچہ کہ اردو ایک اقلیتی زبان ہے ، یہ صرف ایک اقلیتی قوم کی زبان نہیں۔ یہ ان کثیر لوگوں کی بھی زبان ہے جو اقلیت کہے جاتے ہیں۔ یہ صرف ہندوستان ہی کی زبان نہیں ہے ۔ یہ بین الاقوامی زبان ہے ۔ اس کے بولنے والے اور اس کے مدح خواں سرحد کے باہر بھی ہیں۔ یہ زبان ہندوستان کے دانشورانہ اور تخلیقی اثاثے کی نمائندہ ہے اور سیکولر رجحانات کی امانتدار۔ اس میں ہمارے مغربی پڑوسیوں سے دشمنی کو کم کرنے کی بھی موثر صلاحیت ہے ۔ یہ سچ ہے کہ اس کا موجودہ موقف اس کی تاریخی اہمیت کی برابری نہیں کر سکتا لیکن اس کے لیے صرف حکومتیں ہی ذمّے دار نہیں ہیں۔ ملک کے سرمایہ دارانہ معاشرے کا استحصالی خلقیہ، علم حاصل کرنے کا گرا ہوا فی صد، مارکٹ کے طاقت ور ہتھکنڈے اور مغرب کا بڑھتا ہوا اثر ان سب نے چھوٹی زبانوں کی موت لازمی کر دی ہے ۔ اردو مستثنیٰ نہیں ہو سکتی۔ تاہم حکومتوں کی لاپروائی آسانی سے درگذر نہیں کی جا سکتی۔ یہی بات دیگر کئی زبانوں کے بارے میں بھی صادق آتی ہے ۔ 
ہماری ان کوششوں کو جو زبان کی حفاظت اور فروغ کے لیے ہیں انھیں بڑھاوا دینے اور موثر بنانے کے لیے یہ مناسب ہو گا کہ لسانی اقلیتوں کے بارے میں سارے ملک کے اعداد و شمار حاصل کیے جائیں۔ ملک کے حالیہ اعداد و شمار کے پیش نظر ایسا کرنا بہت ممکن ہے ۔ یہ اعداد و شمار ملک کے لیے اور بین الاقوامی اداروں کے لیے بہ شمول CLM اور اقلیتوں کے ورکنگ گروپس کے لیے کارآمد ثابت ہوں گے اور ان کی مدد سے ان اداروں کے کام کرنے کی صلاحیت بڑھے گی اور پروگرام بنانے اور تدابیر سوچنے میں یہ ثمر آور ہوں گے ۔ یہ اعداد و شمار قومی بین الاقوامی اور علاقائی اداروں کے لیے لسانی اقلیتوں کے مسائل حل کرنے میں بہت ہی مددگار ثابت ہوں گے ۔ پالیسی بنانے والوں ، ذرائع ابلاغ اور عوام کو ہی نہیں بلکہ خود لسانی اقلیتوں کو ان سے مدد ملے گی۔ اسی طرح کے فوائد جنوبی ایشیا میں اردو والوں کو حاصل ہوں گے اگر متعلقہ اعداد و شمار حاصل کیے جائیں۔ 
اقوام متحدہ کے کئی اداروں اور متعلقہ ایجنسیوں نے اقلیتوں کے مسائل پر غور کیا ہے ۔ ان پر ایک طائرانہ نظر ڈالی جائے تو اس بات کا پتہ چلے گا کہ وہ خاص طور پر اقلیتوں کی ذات پات اور ان کے مذہبی مسائل میں الجھے رہے ، لیکن لسانی مسائل پر دھیان نہیں دیا۔ قوم میں ذات پات اور مذہبی اور لسانی اقلیتوں کے حقوق کے بارے میں جو اعلامیہ جاری کیا گیا ہے اس کے تحت ایک مشترکہ پروگرام بنا کر اس پر عمل پیرا ہونے کی ضرورت ہے تاکہ اقلیتوں کے حقوق کی پاسداری ہو سکے ۔ جنرل اسمبلی ریاستوں سے اپیل کرتی ہے کہ وہ دو طرفہ یا ہمہ جہتی کاوشوں میں لگی رہیں تاکہ اقلیتوں کے حقوق کا ان کے اپنے ملک میں تحفظ ہو اور یہ اعلامیے کے مطابق ہو۔ جنوبی ایشیا میں اردو کے بہی خواہوں اور مددگاروں کو چاہیے کہ سارک کنونشن جیسی سہولتیں پیدا کریں جن سے اقلیتوں کی زبانوں کا تحفظ ہو، اور انھیں فروغ ملے ۔ 
٭٭٭
حواشی

1.	For an elaboration of the inter-civilizational approach, see Onuma Yasuaki,  ’Toward an Intercivilisatinal Approach to Human Rights ’, in Joanne R. Bauer and Daniel A. Bell, eds. , The East Asian Challenge for Human Rights, Cambridge: Cambridge University Press, 1999, pp. 103-23.
2.	United Nations Human Rights Committee General Comment No. 23, which deals with the rights of minorities under Article 27 of the International Covenant on Civil and Political Rights. See UN Doc. HRI/GEN/1/Rev.5 (26 April 2001). para. 5.2.
.3	آئین کی (21ویں ترمیم)1967 Act of (اکہترویں ترمیم) Act of 1992 (92ویں ترمیم) Act of 2003 VIII (آٹھویں ) ضمیمے میں جن 22 زبانوں کی شناخت کی گئی ہے وہ ہیں : ملیالم، منی پوری، مراٹھی، آسامی، بنگالی، بوڈو، گجراتی، ہندی، کنڑی، کشمیری، کونکنی، میتھلی، سندھی، نیپالی، اوریہ، پنجابی، سنسکرت، منتھالی، ٹامل، تلگو اور اردو۔ 
	مطالبہ ہے کہ بھوتی زبان کو بھی آٹھویں ضمیمے میں شامل کیا جائے ۔ استدلال یہ ہے کہ بعض زبانیں صرف 150 سال پرانی ہیں جب کہ بھوتی ہمالیہ کے باشندوں کی 1300 سال پرانی زبان ہے ۔ اس مطالبے کی حمایت میں ہمالہ کی بدھسٹ کلچرل ایسوسی ایشن دہلی نے (NGO) ایک کانفرنس 27 جنوری 2001 کو منعقد کی۔ 
4.	D.A.V. College, Jullunder v. State of Punjab, AIR 1971 SC 1737, p. 1742.
5.	Reference on the Education Bill, AIR 1958 SC 956.
6.	AIR 1971 SC 1737.
7.	Constituent Assembly Debates, Vol. VII, No. 22, p. 922.
8.	See Francesco Capotorti, Study on the Rights of Persons Belonging to Ethnic, Religious and Linguistic Minorities, UN Doc. E/CN.4/Sub.2/ 384 (1978).
9.	See John Ballantyne and Elizabeth Davidson, and Gordon Meintyre v. Canada, Communication Nos. 359/1989 and 385/1989, Report of the Human Rights Committee, General Assembly Official Records, forty-eighth session (1993), suppl. 40, UN Doc. A/48/40, vol. II, Annex XII P. pp. 91-103.
10.	Wurm, Stephen A. (ed.), Atlas of the World ’s Languages in Danger of Disappearing, Paris UNESCO, 1996, pp. 1-2.
11.	Ibid., p.2.
.12 	1991 کے اعداد و شمار کے مطابق ہندوستان کے 19.44 فیصد باشندے ذولسانی ہیں۔ یہ اعداد حوصلہ افزا ہیں۔ 
13.	For a background, see Ram Singh,  ’Problems of Linguistic Minorities: Constitutional Safeguards and Legal Solutions ’, in Tahir Mahmood (ed.), Minorities and State at the Indian Law: An Anthology, New Delhi: Institute of Objective Studies, 1991, pp. 121-33.
14.	Constituent Assembly Debates, vol. VII, no. 21, p. 893.
15.	Ibid., p. 892.
16.	Ibid., Vol. VII, No. 22, p. 896.
17.	Rev. Father W. Proost and Others v. State of Bihar, AIR 1969 SC 465, at pp. 468-9.
18.	AIR 1974 SC 1389, at p. 1394.
19.	1963 (3) SCR 837.
20.	The Ahmedabad St. Xaviers College Society, at p. 1414.
21.	Reference on the Education Bill, AIR 1958 SC 956.
.22 	دفعہ 350A یوں ہے ۔ حکومت میں جس کسی کو مقامی معاملات میں اقتدار حاصل ہے ، اس پر لازم ہے کہ لسانی اقلیتوں کے بچوں کو تعلیم کے ابتدائی مراحل میں ان کی اپنی مادری زبان میں پڑھانے کا معقول انتظام کرے ۔ صدر کسی بھی ریاست کو احکامات جاری کر سکتے ہیں جو انھیں مناسب لگیں تاکہ تعلیمی سہولتوں سے ٹھیک استفادہ کیا جا سکے ۔ 
23.	English Medium S.P.A. v. State of Karnataka, AIR 1994 SC 1702.
24.	AIR 1971 SC 1731.
25.	AIR 1994 SC 1702.
.26 	1950 کے ابتدائی دور ہی میں لسانی اقلیتوں کے حقوق کے تحفظات مرکزی اہمیت اختیار کر گئے جب کہ ریاستوں کی تنظیم جدید عمل میں آ رہی تھی۔ جس کی اساس زبان ہی تھی۔ ریاستوں کی تنظیم جدید کے کمیشن (SRC) کا قیام 1953 میں عمل میں آیا تاکہ ریاستوں کی تنظیم جدید پر غور کیا جا سکے ۔ دیگر مسائل کے ساتھ ساتھ زبان ایک اہم وجہ ٹھہری اور سب سے زیادہ اسی بات پر غور کیا گیا کہ ایک ایسی ایجنسی قائم کی جائے جو زبانوں کے تحفظ کا خیال رکھے ۔ نتیجے میں دستور کی ترمیم عمل میں آئی۔ ایکٹ 1956 میں دفعہ 350B کو شامل کرتے ہوئے لسانی اقلیتوں کے تحفظ کے لیے ایک اسپشل کمشنر کا تقرر عمل میں لایا گیا۔ اس عہدے کو لسانی اقلیتوں کے کمشنر کا نام دیا گیا۔ 
.27 	CLM کے احکامات کی تفصیلات جاننے کے لیے ، ان کی تعمیل اور ان سے متعلق دوسری چیزیں دیکھیے ۔ 
28.	AIR 1990 SC 851.
29.	Jagdev Singh Sidhanti v. Pratap Singh Daulta, 1964 (6) SCR 750.
30.	Gromacki, Joseph P., "The Protection of Language Rights in International Human Rights Law: A Proposed Draft Declaration of Linguistic Rights ’, Virginia Journal of Internationa Law, Vol. 32 (1992), p. 521.
31.	Brownlie, Ian, Principles of Public International Law, Oxford University Press, 1973, p. 549.
.32	لیگ آف نیشن میں مشروط داخلے کے مطابق البانیہ نے ایک اعلامیہ 2 اکتوبر 1921 میں جاری کیا۔ اس اعلامیے کے تحت البانیہ میں اقلیتوں کو تحفظ دیا گیا۔ اس حق کے ساتھ کہ اقلیتیں اپنے اسکول اور دوسرے تعلیمی ادارے قائم کر سکتی ہیں اور انھیں چلا سکتی ہیں اور یہ کہ انھیں اپنی زبان کے استعمال کا حق ہے ۔ 1931 میں البانیہ کے اسکولوں سے مذہبی تعلیم کو خارج کر دیا گیا۔ دو سال بعد خانگی اسکولوں کو بھی موقوف کر دیا گیا۔ اس کی وجہ سے بہت سی عرض داشتیں کونسل آف لیگ میں داخل کی گئیں جس نے PC1J سے مشاورتی رپورٹ طلب کی۔ PC1J کے سامنے دو اہم مسائل تھے ۔ آیا اعلامیے کا قانونی نفاذ ممکن ہے ؟ دوسری بات یہ کہ آیا خانگی اسکولوں کو، جن میں اقلیتوں کے اسکول بھی شامل ہیں ، موقوف کرنے سے اعلامیے کا قانونی جواز متاثر ہوتا ہے ؟PC1J نے دونوں کا مثبت جواب دیا اور عمومی اصول بنائے کہ کس طرح اقلیتوں کے حقوق کا تحفظ کیا جا سکتا ہے ۔ البانیہ نے مناسب سمجھا کہ وہ اپنے دیسی قوانین میں تبدیلی لائے اور اقلیتوں کے خانگی اسکول قائم رہیں۔ دیکھیں PC1J کی A/B سرید64 اور سریذ C سلسلہ نشان 76۔ 
33.	Brownlie, p. 550.
34.	Cf. Sohn, Louis B.,  ’The Rights of Minorities ’, in Louis Henkin, ed., The International Bill of Rights, New York: Columbia University Press, 1981, p. 272.
35.	Ibid., p. 471.
36.	Gromacki, above n. 30.
37.	UN Doc. A/2929 (1 July 1955), para. 185.
38.	General Comment No. 23, para. 6.1
39.	Asbjorn Eide (UN Doc. E/CN4/Sub.2/AC.5/2001/2, 2 April 2001, paras. 28 and 69) and Soli Sorabjee (UN Doc. E/CN4/Sub.2/2001/22, 22 June 2001, para. 18) point out the possibility of violation of minority rights by non-state actors.
	پیراگراف 18 اس بات کی جانب اشارہ کرتا ہے کہ اقلیتی حقوق کی خلاف ورزی ان لوگوں کی طرف سے ممکن ہے جو حکومت کے کارندے نہیں ہیں۔ 
40.	See UN Doc. CCPR/C/79/Add.81 (4 August 1997)
41.	For details of Article 1 and also those of other provisions of the Declaration, see Asbjorn Eide, Commentary to the Declaration on the Rights of Persons Belonging to National or Ethnic, Religious and Linguistic Minorities, UN Doc. E/CN.4/ Sub.2/AC.5/2001/2 (2 April 2001).
.42	کنونشن نمبر 107 کی دفعہ 23  یوں ہے :
.I 	متعلقہ آبادی سے تعلق رکھنے والے بچوں کو ان کی مادری زبان میں لکھنا پڑھنا سکھایا جائے گا۔ یہ اگر ممکن نہ ہو تو اس زبان میں جو ان کے طبقے کی اکثریت کی زبان ہے ۔ 
.II 	اس بات کی گنجائش رکھی جائے گی کہ بچے آہستہ آہستہ اپنی مادری زبان سے علاقائی اور نیشنل زبان کی طرف آئیں گے یا پھر کسی ایک سرکاری زبان کی طرف مائل ہوں گے ۔ 
.III 	جہاں تک ممکن ہو مناسب اقدامات کیے جائیں گے تاکہ مادری زبان یا علاقائی زبان کا تحفظ ہو۔ 
.43 	کنونشن 169 کی دفعہ 28 یوں ہے :
.I 	بچے جو اپنے علاقے سے تعلق رکھتے ہیں ، جہاں تک ممکن ہو انھیں ان کی ہی زبان میں پڑھنا لکھنا سکھایا جائے گا یا پھر اس زبان میں جو اس طبقے میں عام طور پر بولی جاتی ہو۔ اگر یہ ممکن نہیں ہے تو متعلقہ ارباب اس طبقے کے لوگوں سے مشورہ کریں گے تاکہ ان مقاصد کا حصول ہو سکے ۔ 
.II 	ضروری اقدامات کیے جائیں گے تاکہ ان لوگوں کو وہ سہولتیں حاصل ہوں جن کی بدولت انھیں قومی زبان یا ملک کی کسی ایک سرکاری زبان میں مہارت حاصل ہو۔ 
.III 	ایسے اقدامات کیے جائیں کہ ملکی،علاقائی زبان کا تحفظ ہو ،اسے فروغ دیا جائے اور لوگ اس میں مہارت حاصل کریں۔ 
44.	for details, visit http://www.osce.org/hcnm.
.45 	Standing Conference of local and Regional Authorities of Europe نے جو مواد پیش کیا اس پر یورپین چارٹر نے 25 جون 1992 کومنسٹرس آف کونسل آف یورپ کا ایک کنونشن طلب کیا۔ 5 نومبر1992 کو اسٹراس برگ میں دستخطی مہم چلائی گئی۔ یکم مارچ 1998 سے چارٹر کو قبول کر لیا گیا۔ 17 فروری 2005 میں 17 ممالک (آرمینیا، آسٹریا، کریشیا، سپرس، ڈنمارک، فن لینڈ، جرمنی، ہنگری، نیدرلینڈ، ناروے ، سلوواکیہ، اسپین، سویڈن اور برطانیہ نے اس کی توثیق کی۔ بعد میں مزید 13 ملکوں نے اس پر دستخط کیے ۔ 
.46 	یورپین چارٹر کی وضاحت کے مطابق علاقائی اور اقلیتی زبانیں وہ ہیں جو قدیم سے استعمال میں آ رہی ہیں اور ایک مخصوص علاقے میں بولی جاتی ہیں۔ ایک مقررہ گروپ کے لوگ جو تعداد میں دوسروں سے کم ہوتے ہیں اس زبان کو بولتے ہیں۔ یہ سرکاری زبان سے مختلف ہوتی ہے ۔ اس میں سرکاری زبان کی بولیاں استعمال ہوتی ہیں نہ ہی یہ مہاجروں کی زبان ہوتی ہے ۔ 
.47 	 ’غیر قبائلی زبانوں  ’ کا مطلب ہے جو ملک کے باشندے تو استعمال کرتے ہیں لیکن وہ دوسرے لوگوں کی زبانوں سے مختلف ہوتی ہے ۔ اگرچہ کہ اس کا استعمال روایتی ہے اور ریاست ہی میں بولی جاتی ہے لیکن اس کی شناخت کسی خاص علاقے سے نہیں کی جا سکتی۔ دیکھیں :
For details, visit http://conventions.coe.int/treaty/EN/cadreprincipal.htm.
48.	Oommen, T.K.,  ’New Directions for South Asia ’, The Hindu, 4 February 2002, p. 8.
49.	Ansari, Iqbal A.,  ’Inadequacy of Constitutional Protection of Minority Language in India ’, in Sanghasen Singh (ed.), Language Problem in India, New Delhi: Institute of Objective Studies, 1997, pp. 149-59.
50.	Bari, Syed Abdul,  ’Urdu: A Victim of Linguistic Fascism ’, in Singh, pp. 134-
.51 	جب اتر پردیش حکومت نے اردو کو دوسری سرکاری زبان کا درجہ عطا کیا تو مخالف پارٹی نے اس کے خلاف مقدمہ دائر کیا۔ دیکھیں :
	 for some reflections, see Danial Latifi,  ’The Struggle for Urdu in UP ’, The Indian Advocate, Vol. XXIX (1999-2000), pp. 44-50.
52.	Times of India, 1 February 2002, p. 4.
٭٭٭



دہلی کی اردو کانفرنس ضمیمہ۔ I

(کانفرنس کے شرکا مندرجہ ذیل امور پر متفقہ رائے ہوئے )
(Statement of Consensus)

.1 	چوں کہ شیڈول کی تمام آٹھ زبانیں بہ شمول ہندی اپنی ریاستوں کے باہر اقلیتی زبان کا درجہ رکھتی ہیں ، وہ اپنی ریاست کی پرنسپل زبانیں ہیں۔ تمام ریاستوں اور ان کے اضلاع میں لوگوں کی بڑھتی ہوئی ہجرت کی وجہ سے ان علاقوں کا موقف ہمہ لسانی ہو گیا ہے اس لیے اس بات کی شدید ضرورت ہے کہ اقلیتی زبانوں سے متعلق ایک واضح نیشنل پالیسی ہر سطح پر تشکیل دی جائے جو زبان کی نوعیت اور حیثیت کے اعتبار سے دستور کے مطابق ہو۔ 
.2 	اردو (سندھی کے ساتھ) ایک منفرد زبان ہے کہ یہ سارے ہندوستان میں بولی جاتی ہے لیکن کسی بھی علاقے کی اکثریتی زبان نہیں ہے ۔ قومی سطح پر اردو کا مطالبہ اپنے لیے خاص توجہ چاہتا ہے لیکن ریاستی سطح پر اس کا مسئلہ وہی ہے جو دوسری اقلیتی زبانوں کا ہے ۔ اسی لیے اسے ایک متحدہ پالیسی کے تحت حل کیا جا سکتا ہے جو قومی مزاج کے سانچے میں پوری طرح سے اترے اور تمام ریاستوں کے لیے قابل قبول ہو اور وہ لسانی اقلیتوں کا ایک نیشنل کوڈ بن سکے ۔ 
.3 	موجودہ صورت حال میں کئی زبانوں کا ادعا ہے کہ وہ ہندی علاقوں میں لاکھوں عوام کی مادری زبانیں ہیں۔ وہ اپنا حق مانگ رہی ہیں لیکن انھیں یہ حق نہیں دیا گیا ہے ۔ اب انھیں تسلیم کیا جائے اور انھیں تعلیم کے معاملے میں آٹھویں شیڈول کی زبانوں کے ساتھ شامل کیا جائے ۔ 
.4	عوامی پالیسیوں کو آنکا جائے اور اردو کے موقف کو متعین کیا جائے ۔ موجودہ سہولتوں کی جانچ ہو تاکہ اردو ذریعۂ تعلیم بنے اور اسے پرائمری سطح سے ثانوی سطح تک پڑھانے کا مستقل انتظام ہو تا کہ اردو کو تعلیم کے سیکولر نصاب میں اپنا جائز مقام حاصل ہو۔ 
.5 	کسی بھی گروہ یا علاقے کی تعلیمی پستی کو دور کرنے کے لیے ضروری ہے کہ اسے جدید تعلیم سے متعارف کروایا جائے اور ہندوستانی حالات میں اس کی تمام تر ذمّے داری حکومت پر ہے ۔ ریاستی حکومتوں کو چاہیے کہ وہ لسانی تعلیمی نظام کے سانچے میں رہتے ہوئے ہر اس زبان کو، جو مطالبہ کرے کہ وہ ہندوستان کے ایک مخصوص علاقے میں رہنے والوں کی زبان ہے ،ضروری سہولتیں فراہم کریں۔ 
.6 	خاص طور پر ان تمام لوگوں کے لیے جو اردو کے اپنی مادری زبان ہونے کا اعلان کرتے ہیں ، اردو کو پرائمری سطح پر مادری زبان کی حیثیت سے ان اسکولوں کے نصاب میں شامل کیا جائے جو حکومت کے ہیں یا حکومت کی امداد سے چلائے جاتے ہیں اور وہ بھی جو بورڈ آف ایجوکیشن کے تسلیم کردہ ہیں۔ 
پرائمری تعلیم کو عام سطح پر فروغ دینے کے لیے اردو میڈیم کے پرائمری اسکول ان علاقوں میں کھولے جانے چاہئیں جہاں اردو بولنے والوں کی اکثریت ہو چا ہے وہ دیہات ہو کہ شہر اور یہ قومی اصولوں کے مطابق ہو کہ ہر تین سو اردو بولنے والے خاندانوں میں ایک اسکول ہو۔ اگر اردو بولنے والے دور دور تک پھیلے ہوئے ہیں تو ان فاصلوں کا لحاظ کرتے ہوئے مناسب مرکزی مقام پر پرائمری اسکول کھولا جائے ۔ 
علاقائی یا ریاست کی مقتدر زبان کو اردو میڈیم اسکول کی تیسری جماعت سے متعارف کیا جانا چاہیے ۔ 
ثانوی تعلیم کے لیے سارے بچوں کا ایک کامن میڈیم ہو جو چھٹی جماعت سے متعارف کیا جائے ۔ یہ علاقائی زبان میں ہو یا پھر ریاست کی مقتدر زبان میں۔ اردو بولنے والے طلبہ کو چھٹی جماعت سے دسویں تک اردو لازمی زبان کے طور پر پڑھائی جائے اور یہ سہ لسانی فارمولے کے تحت ہو۔ اس کے ساتھ ہندی یا ریاست کی پرنسپل زبان دوسری لازمی زبان قرار دی جائے ۔ لیکن اردو کو چھٹی جماعت سے غیر اردو داں طالب علموں کے لیے دوسری زبان کی حیثیت سے اختیاری مضمون میں شامل کیا جائے ۔ 
غیر ہندی ریاستوں میں اردو کو زبان اول قرار دیا جائے تو اس کا متبادل اردو ہندی کا مخلوط کورس بھی ہو۔ 
ثانوی جماعتوں میں طالب علموں کو اختیار رہے کہ وہ انگریزی یا کوئی کلاسیکل زبان تیسری زبان کی حیثیت سے پڑھ سکیں۔ 
کانفرنس تسلیم کرتی ہے کہ سنسکرت بڑی اور اہم زبان کی حیثیت سے ایک ورثہ ہے لیکن اسے نہیں چاہیے کہ کسی کی مادری زبان کو اس کے تعلیمی نظام سے باہر کرے ۔ 
.7	کوئی بھی مذہبی تعلیم حکومت کے اخراجات سے ہو، یہ بڑی نامناسب بات ہے ، یہ غیر دستوری بھی ہے ۔ لہٰذا مدرسوں کا نظام تعلیم جو بہت ہی کم مسلمان بچوں کو اسلام کی بنیادی تعلیم دے سکتا ہے اور ایسے مذہبی علما کو پیدا کر سکتا ہے جو قوم کے محدود مفادات پورے کر سکتے ہیں اور مذہبی اسکالرشپ کا سلسلہ جاری رکھ سکتے ہیں اس نظام کو قوم کے مطالبات پر چھوڑ دینا چاہیے ۔ حالاں کہ مدرسوں کا نظام تعلیم مسلمانوں میں بہت ہی محدود علمی گنجائش فراہم کرتا ہے ۔ 
.8	ابتدائی لازمی تعلیم کے لیے حد عمر 14 سے بڑھا کر 15 سال کر دینا چاہیے ۔ یہ ثانوی تعلیم کے امتحانات دینے کی اقل ترین عمر ہے ۔ 
حال میں دستور کی ترمیم کے ذریعے تعلیم کو بنیادی حق قرار دیا گیا ہے ۔ اس میں ایسی قانونی دفعات کا اضافہ ہونا چاہیے جن سے پرائمری تعلیم، تعلیم میں یکسانیت اور ایسے قومی اصولوں کا نفاذ ہو جو پرائمری اور ثانوی اسکولوں کے قیام کو منظوری دے اور اردو والوں کے مطالبے پر اسکول کے مقام کا تعین کرے ۔ 
اس کے علاوہ دفعہ 350A جو مادری ذریعۂ تعلیم سے متعلق ہے ، اس میں بھی ترمیم کی جائے اور مادری ذریعۂ تعلیم کو لازمی قرار دیا جائے ۔ 
دفعہ 347 کے ذریعے لسانی اقلیتوں کو جو خاص مراعات دی گئی ہیں اور اس غرض کے لیے جو ضروری آبادی "Substantial population" کی اصطلاح استعمال کی گئی ہے ، اس کی وضاحت ہونی چاہیے substantial کا مطلب "negligible" نہیں ہے ۔ اور کسی صورت میں بھی ہر انتظامی مرحلے پر ضروری سہولتیں ان تمام لسانی اقلیتوں کو پہنچائی جانی چاہئیں جہاں 5 فیصد عوام ہی اس زبان کو کیوں نہ بولتے ہوں۔ 
لسانی اقلیتوں کے کمشنر کو (CLM) دستوری اختیار دینے کے باوجود وہ اپنے اختیارات استعمال کرنے سے قاصر ہے اور ریاستی حکومتیں اس کی ضرورت کی معلومات بھی اسے مہیا نہیں کرتیں۔ اگرچہ کہ CLM کی رپورٹیں پارلیمنٹ کے ٹیبل پر پیش کی جاتی ہیں لیکن نہ ان پر بحث ہوتی ہے اور نہ ہی ان پر کوئی توجہ دی جاتی ہے کیوں کہ وہ صحیح اطلاعات سے عاری ہوتی ہیں۔ کانفرنس کی تجویز ہے کہ اس عہدے کو برخاست کیا جائے اور اس کی جگہ نیشنل کمیشن برائے لسانی اقلیتیں قائم کیا جائے اور جسے جزوی طور پر عدلیہ کے اختیارات بھی سونپے جائیں۔ 
.9 	جمہوریت کی بقا ایک ایسی سوسائٹی میں جہاں قوموں کی کثرت ہو، ایسی ہی صورت میں ممکن ہو سکتی ہے کہ اقلیتوں کی زبان اور ثقافت کا وجود باقی رہے ۔ اردو ایک اعلیٰ زبان ہے ۔ ہماری مخلوط ثقافت کی علامت اور سیکولر اقدار کو لاد کر چلنے والی گاڑی ہے ، یہ خاص توجہ کی مستحق ہے ۔ 
اردو کو خود اپنی جائے پیدائش میں متروک ہونے سے بچایا جائے کیوں کہ بیرون ملک اس کا بول بالا ہے ۔ اس کے احیا کے لیے ایک ایسی قومی تحریک کی ضرورت ہے جسے مضبوط قومی سیاسی ارادے کی پشت پناہی حاصل ہو۔ یہ وقت کا تقاضا ہے ۔ ایسی تحریک جو اقلیتوں کے تعلیمی اور ثقافتی حقوق کے لیے جدوجہد کرے اور ملک کی ساری ریاستوں میں کرے ۔ مزید جیسا کہ اوپر کہا گیا ہے ان تمام علاقوں میں نیشنل کوڈ کو نافذ کرے ۔ 
کانفرنس عوام سے اپیل کرتی ہے کہ وہ اس تحریک کا ساتھ دیں چا ہے ان کی سیاسی اور لسانی طرف داریاں کسی بھی گروہ کے ساتھ وابستہ ہوں۔ 
اطہر فاروقی
سکریٹری ، ذاکر حسین اسٹڈی سرکل
٭٭٭



ضمیمہ۔ II — کانگریس صدر محترمہ سونیا گاندھی کا کانفرنس کے اختتامی اجلاس سے خطاب

خواتین و حضرات!
ڈاکٹر ذاکر حسین مرحوم کے 105ویں یوم ولادت کی تقریب میں شریک ہونا میرے لیے باعث مسرت ہے ۔ اردو تعلیم کے خصوصی حوالے سے منعقد ہونے والی اس کانفرنس کے ذریعے اس عظیم ماہر تعلیم اور انسان دوست کو نہایت موزوں طریقے سے خراج عقیدت پیش کیا جا رہا ہے جس نے عوامی زندگی کو ایک غیر معمولی تابانی بخشی اور ہندوستان کی عظیم الشان تہذیب و ثقافت کو بام عروج پر پہنچایا۔ 
مجھے دنیا کے مختلف خطوں سے آئے ہوئے مقتدر اسکالرز اور دانشوروں کی اس کہکشاں میں آکر بے حد فخر کا احساس ہو رہا ہے ۔ ان علماء اور دانشوروں نے اپنی علمی فتوحات میں ہندوستانی نیشنلزم کے فروغ و ارتقا کے سفر میں اردو زبان کے فیصلہ کن اثرات کا معروضی تجزیہ کیا ہے ۔ حضرات! آپ جس اجتماع میں رونق افروز ہیں یہ آزادی کے بعد دہلی میں اردو کے تعلق سے اپنی نوعیت کا ہر اعتبار سے عظیم ترین اور منفرد اجتماع ہے ۔ اس کانفرنس کے ذریعے منتظمین نے اردو زبان کو قومی فکر کا ایک جزو لاینفک بنانے کی کامیاب سعی کی ہے ۔ اسی لیے اس کانفرنس کا انعقاد ہمارے عظیم قومی تعلیمی مقاصد کے حصول کی راہ میں سنگ میل ثابت ہو گا۔ 
گزشتہ سو برسوں میں اردو اور انڈین نیشنل کانگریس ایک دوسرے کے لیے لازم و ملزوم رہے ہیں۔ جس طرح ہندوستان کے مجموعی مگر جدید قومی مزاج کی تشکیل کانگریس نے کی ہے اسی طرح جدید ہندوستانی زبانوں کے لسانی مزاج اور جدید ہندوستانی ثقافت کی تشکیل میں اردو کا فیصلہ کن رول رہا ہے ۔ اردو نے جس تیزی کے ساتھ ترقی کر کے ایک ایسی زبان کی حیثیت اختیار کر لی جو سترہویں صدی میں ہندوستان کی لنگوا فرینکا بن گئی، اور جس کے پاس اس وقت عظیم ادب کا مہتم بالشّان ذخیرہ بھی تھا، اردو کی ان خوبیوں کو اپنی تشکیل کے دور میں دوسری زبانوں خصوصاً ہندی نے بھی اختیار کرنے کی کوشش کی اور اردو کی ہموار کردہ لنگوا فرینکا (رابطے کی زبان) کی راہ پر چل کر ہی ہندی آزادی کے بعد خود کو جنوب کی ریاستوں میں توسیع پذیر کر سکی۔ اردو نے ، جو ادبی زبان کے طور پر جنوب میں ابتدا ہی میں اپنی حیثیت تسلیم کرا چکی تھی اور جس کے لسانی اثرات وہاں کے معاشرے میں اس طرح سرایت کر گئے کہ مقامی زبانوں کے اثرات فیصلہ کن انداز میں اثر انداز ہوئے تو اسی کا یہ نتیجہ ہوا کہ جب اردو جیسی ہی لسانی ساخت کی زبان ہندی نے جنوب میں اپنے پیر جمانے شروع کیے تو اردو کی وہاں پہلے سے موجود مہتم بالشّان ادبی روایت نے اس کی بہت مدد کی۔ 
تاریخی اعتبار سے اردو اور ہندی دونوں بہنیں ہیں اور تہذیبی و سیاسی نشاۃ الثانیہ لانے میں ایک دوسرے کی ہم قدم رہی ہیں۔ امیر خسرو کے وقیع کارنامے اور ہمارے عہد میں پریم چند کی تخلیقات اردو ہندی کی مشترکہ ادبی میراث ہیں۔ اردو اور ہندی کی مخلوط شکل جسے ہم ہندوستانی کہتے ہیں ، اس کے بارے میں انڈین نیشنل کانگریس نے جدوجہد آزادی کی ابتدا میں ہی یہ طے کر لیا تھا کہ یہ اردو اور ہندی دونوں رسوم خط میں آزاد ہندوستان کی قومی زبان ہو گی۔ 
 ’انقلاب زندہ باد ’ کا نعرہ اس  ’ہندوستانی ’ کی ہی دین ہے جس کی بازگشت ہمارے اس قومی شعور کا حصہ ہے جس نے جدوجہد آزادی میں ہم سب کو متحد کیے رکھا۔ گاندھی جی نے  ’ہندوستانی ’ کو آزادی کے بعد قومی زبان بنانے کی تجویز پیش کی جو آج ہندوستان کی قومی زبان نہ ہونے کے باوجود بھی ملک کے بیشتر گھروں اور گلیوں میں بولی جانے والی زبان ہے ۔ 
آزادی کے بعد انڈین نیشنل کانگریس نے ملک کی دیگر اہم زبانوں کے ساتھ اردو کو بھی ہندوستانی آئین کے آٹھویں جدول میں (قومی زبان کی حیثیت سے ) شامل کیا۔ اردو ملک کے مختلف حصوں میں رہنے والے لاکھوں لوگوں کی زبان تھی۔ اس زبان کی شیرینی، لطافت اور حسن کی کشش ان لوگوں کو بھی اپنی طرف کھینچتی ہے جنھیں یہ شرف حاصل نہیں ہوا کہ (وہ پیدائشی طور پر) اردو مادری زبان والے کہلائیں۔ یہ بہت اہم ہے کہ اردو دوست حضرات اسے کسی ایک فرقے یا مذہب سے جوڑ کر محدود نہ کریں۔ اردو بھائی چارے اور امداد باہمی کی طاقت ور ترین علامت ہے ، یہ ارتباط اور اتحاد کی زبان ہے ۔ 
یہ کسی ایک خطے یا فرقے کی زبان نہیں ہے ۔ یہ ہندوستان کی مشترکہ وراثت کا لازمی حصہ ہے ۔ یہ بات البتہ افسوس ناک ہے کہ کچھ فسطائی طاقتیں زبان کی سیاست کو مسلسل ہوا دیتی رہی ہیں اور اس سازش کے تحت اردو پر غیر ملکی زبان کا ٹھپہ لگانے کی کوششیں کی جاتی رہی ہیں جب کہ یہ ایک تسلیم شدہ تاریخی حقیقت ہے کہ اردو دہلی کے اسی خطے میں پیدا ہوئی اور پروان چڑھی جہاں ہم آج یہ تاریخی کانفرنس کر رہے ہیں۔ اردو دشمن عناصر کی اس سازش کو ناکام کرنے کے لیے ضروری ہے کہ جو اردو کو غیر ملکی زبان بنا دینا چاہتے ہیں ، ہم ان کے ارادوں اور اردو کے خلاف ان کی منظم سازشوں سے واقف اور باخبر رہیں۔ اردو کے خلاف سازشیں کرنے والی فسطائی طاقتیں اردو کو ہندی کی ایک شیلی (طرز) قرار دے کر اس کے خود مختار وجود کو ختم کر کے اسے ہندی میں ضم کرنے یعنی ہندی کی غلام بنانے کی کوششوں میں ایک صدی سے زیادہ عرصے سے مصروف ہیں۔ اس سازش کے پس پردہ ان فرقہ پرست اور فسطائی طاقتوں کا مقصد شمالی ہند کے ان خطوں میں ، جہاں ہندی بھی بولی جانے لگی ہے اور جہاں اردو پیدا ہوئی، وہاں اردو کے اس آئینی حق کو غصب کرنا ہے جو اسے دوسری سرکاری زبان کی حیثیت سے ملنا ہی چاہیے ۔ خصوصاً اتر پردیش میں جہاں اردو بولنے والوں کی اکثریت ہے ۔ 
یہ امر بھی بے حد افسوس ناک ہے کہ مختلف فرقوں میں نفرت کا بیج بونے والی فسطائی اور اردو دشمن قوتیں آج اقتدار پر قابض ہونے میں کامیاب ہو گئی ہیں اور سیاسی و مذہبی منافرت اور اساس پرستی کو ہوا دے رہی ہیں۔ اسطرح کی حرکتیں ہمارے عظیم ملک کے ماتھے پر بدنما داغ ہیں۔ اردو کا مسئلہ انسانیت کے پر امن تصور سے ، تمام انسانوں کی باہمی زندگی کے تصور سے وابستہ ہے جو تمام مذاہب کی روح بھی ہے ۔ اردو کا مستقبل اور ہماری سیکولر روایات ایک دوسرے کیلئے لازم و ملزوم ہیں۔ 
آج اردو کے سیاق و سباق میں سب سے زیادہ ضرورت اس بات کی ہے کہ اسے اسکولوں میں نصاب کی سطح پر زیادہ سے زیادہ طلبہ اختیار کریں اور یہ اسی وقت ممکن ہے جب قومی تعلیمی پالیسی کے سہ لسانی فارمولے میں مادری زبان کے خانے میں اردو کو وہی حیثیت ملے جو دوسری زبانوں کو ملتی ہے ۔ اس کے لیے نصاب کی تیاری کی سطح پر اردو میں مسلسل کام کرنا ہو گا تاکہ اردو نصاب ایسا دلکش معیاری اور بامعنی ہو کہ طلبہ اردو کو نہ صرف اختیار کریں بلکہ اس کا مطالعہ بھی جاری رکھیں۔ 
نصاب کی سطح پر اب بی جے پی کی سازشوں کی سب سے بڑی آماجگاہ این سی ای آر ٹی سے ہوشیار رہنے کی شدید ضرورت اردو والوں کو ہے ۔ این سی ای آر ٹی کے ذریعے بی جے پی تاریخ کی تحریر نو اپنے فسطائی ایجنڈے کے مطابق کرنا چاہتی ہے ۔ این سی ای آر ٹی کی حیثیت وزارت تعلیم میں نصاب سے متعلق مشاورتی سطح کے ادارے کی ہے ۔ وزارت تعلیم کو راجیو گاندھی نے وزارت فروغ انسانی وسائل جیسا خوبصورت نام دیا تھا مگر اب یہ وزارت انسانی وسائل کو وحشی وسائل میں تبدیل کرنے کی وزارت بن چکی ہے جو ہندوستان کے کثیر ثقافتی مزاج کے خلاف گہری سازشوں میں مصروف ہے ، جو تمام زبانوں کو ہندوتوا کے ایجنڈے کے مطابق مٹا دینا چاہتی ہے ، جو زبان کے نام پر ہندوتوا قوتوں کے لیے اقتدار کے حصول کو سہل بنا کر ہندوستان کے مشترکہ سیکولر کلچر اور اس کے خلقیے کو فنا کر دینے کے درپے ہے ۔ 
وزارت ترقی انسانی وسائل کے فسطائی رویوں کا خصوصی ہدف دینی مدرسے بھی ہیں اور ان کی نام نہاد جدید کاری کے پس پشت اور انٹرنل سیکورٹی کے نام پر بی جے پی کا مقصد دینی مدارس کو ان کے مقدس مقاصد سے ہٹا کر ان کے حصول کی راہ میں رکاوٹیں ڈالنا ہے ۔ اردو کو فنا کرنا بی جے پی کے مقاصد میں سر فہرست ہے ۔ 
یہ صحیح ہے کہ دینی مدارس کی جدید کاری ہونی چاہیے اور راجیو گاندھی نے اس اسکیم کی بنیاد اس وقت رکھی جب وزارت تعلیم کو وزارت ترقی انسانی وسائل میں تبدیل کیا جا رہا تھا، اور مدرسوں کی جدید کاری کی اسکیم کو مضبوط سائنٹفک بنیادیں فراہم کیں۔ دینی مدارس ازخود وقت سے ہم قدم ہونے کی کوشش کر رہے ہیں۔ مگر ثقافت کے خود ساختہ ٹھیکے دار اس امر کو فراموش کر دیتے ہیں کہ دینی مدارس اردو کی تعلیم کے مراکز صرف اس وجہ سے بن گئے ہیں کہ سیکولر نصاب تعلیم میں اردو تعلیم کے لیے گنجائشیں مفقود ہیں جب کہ اردو کو سیکولر نصاب تعلیم کا لازمی جز ہونا چاہیے ۔ پرائمری سے سیکنڈری سطح تک اردو تعلیم کا نظم حکومت کی سب سے اہم ذمے داری ہے اور اردو والوں کو اس کا مطالبہ پوری شدت سے حکومت سے کرنا چاہیے ۔ آئین کی 93ویں ترمیم کے بعد اردو والوں کو اپنی مادری زبان میں تعلیم حاصل کرنے کا حق ان کے بنیادی حق کے طور پر تسلیم کیا جانا چاہیے اور اس کا نفاذ فوراً کیا جانا چاہیے ۔ مذہبی اقلیتوں کو اپنے مذہب کی تعلیم کے لیے مذہبی درس گاہیں کھولنے اور چلانے کا حق ہے مگر ہندوستان میں اردو اور اسلام ہر حال میں دو الگ الگ چیزیں ہیں۔ 
اسی مقصد کے پیش نظر کانگریس نے اردو زبان و تعلیم کے احیا کے لیے بنیادی نوعیت کے کام کیے ہیں تاکہ اس زندہ زبان اور اس کی عظیم وراثت کے فروغ اور تسلسل میں ہر ہندوستانی شہری شریک ہو سکے ۔ جن صوبوں میں کانگریس کی سرکاریں ہیں وہاں پرائمری سے سیکنڈری سطح تک  اردو تعلیم کے فروغ کے لیے خصوصی اقدام کیے جا رہے ہیں۔ مجھے پختہ یقین ہے کہ اس تاریخی کانفرنس میں آپ کے مباحث مستقبل کے پالیسی سازوں کے لیے فیصلہ کن حیثیت کے حامل ہوں گے ۔ دہلی اردو کا منبع ہے اور ہندوستان میں اس کا مسکن بھی۔ اردو نے ہندوستان کی طرح ہی ہر اختلاط سے خود کو وقیع کیا ہے :
کارواں بستے گئے ، ہندوستان بنتا گیا
مجھے توقع ہے کہ اس تاریخی کانفرنس کے انعقاد اور دہلی شہر میں قیام کے دوران آپ کا یہ یقین اور مضبوط ہوا ہو گا کہ اردو کے اثرات نے ہندوستان کی اس مشترکہ تہذیب کو مخصوص انفرادیت بخشی ہے جو بالخصوص حسن اور وسیع القلبی سے عبارت ہے 
٭٭٭



بین الاقوامی اردو کانفرنس کے افتتاحی اجلاس میں  دہلی کی وزیر اعلا محترمہ شیلا دکشت کی تقریر

ڈاکٹر ذاکر حسین اسٹڈی سرکل کے سرپرست عزت مآب خورشید عالم خاں صاحب، جموں و کشمیر کے وزیر اعلا ڈاکٹر فاروق عبداللہ، ذاکر حسین اسٹڈی سرکل کے صدر جناب سلمان خورشید صاحب، موڈرن ایجوکیشن فاؤنڈیشن کے صدر جناب مختارالامین صاحب، ہندوستان میں کونارڈ ایڈ نیوز فاؤنڈیشن کے نمائندے پروفیسر ڈبلیو گرٹ کویک، دہلی پبلک اسکول سوسائٹی کے چیئرمین جناب نریندر کمار، ڈاکٹر ذاکر حسین اسٹڈی سرکل کے سکریٹری اور اس بین الاقوامی کانفرنس کے کنوینر ڈاکٹر اطہر فاروقی اور خواتین و حضرات!
سب سے پہلے میں اس کانفرنس کے منتظمین کو مبارک باد پیش کرتی ہوں جنھوں نے  ’اکیسویں صدی کی ہندوستانی جمہوریت میں اقلیتوں کی تعلیم اور ان کے مسائل کا مطالعہ — اردو زبان کے خصوصی حوالے سے  ’ کے عنوان سے اس بین الاقوامی کانفرنس کا انعقاد کیا۔ یہ موضوع  ’ہندوستانی قوم ’ کے اس تصور اور اس کے فروغ سے وابستہ ہے جس کے زیر اثر ذاکر حسین نے اپنی پوری زندگی تعلیم کے لیے وقف کر دی اور ہندوستان کی قومی تعلیمی پالیسی کی تشکیل کے لیے اپنے ہم خیال قوم پرستوں کے ساتھ مل کر ایک اردو میڈیم یونی ورسٹی کی بنیاد ڈالی جسے ہم آج جامعہ ملیہ اسلامیہ کے نام سے جانتے ہیں مگر افسوس کہ جامعہ ملیہ اسلامیہ کا اردو یونی ورسٹی کا کردار باقی نہ رہ سکا۔ اس بین الاقوامی کانفرنس کا موضوع پرائمری سے ثانوی سطح تک اسکولوں میں اردو کی تعلیم ہے ۔ اس کانفرنس کے مرکز میں اردو لسانی اقلیت کے عمومی تعلیمی مسائل بھی ہیں۔ اس میں شک نہیں کہ اردو لسانی اقلیت ہندوستان کی تعلیمی اور اقتصادی اعتبار سے سب سے زیادہ پسماندہ اقلیت ہے اور موجودہ حالات کے تناظر میں ان کے مسائل پر غور و فکر کرنے کی شدید ضرورت ہے ۔ 
آج کا یہ عظیم الشان علمی اجتماع اس امر کا ثبوت ہے کہ اردو لسانی اقلیت کے مسائل پر سنجیدہ بحث و تمحیص کا سلسلہ شروع ہو گیا ہے اور اردو والوں کی لیڈر شپ جذباتی نعروں سے باہر آ گئی ہے ۔ 
مجھے پوری امید ہے کہ یہ تاریخی کانفرنس اردو زبان کو سیکولر نصاب تعلیم کا لازمی جز بنا کر اسے قومی نصاب کا حصہ بنانے کی فضا ہموار کرے گی۔ اس کانفرنس کے منتظمین سے تعاون کرنے میں مجھے فخر کا احساس ہو رہا ہے کیوں کہ یہ بین الاقوامی کانفرنس زبانوں کی قومی پالیسی سے متعلق اس خواب کو شرمندۂ تعبیر کرنا چاہتی ہے جو جنگ  آزادی کے دوران ہمارے قومی رہ نماؤں نے دیکھا تھا مگر فسطائی قوتوں نے اسے شرمندۂ تعبیر نہ ہونے دیا۔ 
ڈاکٹر ذاکر حسین آزاد ہندوستان کے تعلیمی نظام کے پالیسی سازوں میں اہم مقام کے حامل ہیں۔ انھوں نے آزادی کے بعد اردو کو ملک کی تعمیر و ترقی کا ذریعہ بنانے کی پوری کوشش اس طرح سے کی کہ یہ زبان شمالی ہند میں آئینی طور پر علاقائی زبان کا وہ درجہ حاصل کر لے جو اسے آزاد ہندوستان میں آئینی طور پر پہلے ہی دن مل جانا چاہیے تھا۔ بلاشبہ شمالی ہند اردو کا علاقہ ہے اور یہاں کی تمام علاقائی زبانوں سے جس طرح اردو نے کسب فیض کیا ہے اس کی دوسری کوئی مثال نہیں ملتی۔ آزادی کے بعد جب ہندی نے اپنے مستقبل کے لائحۂ عمل کا تعین اور اپنی لسانی تشکیل کا کام شروع کیا تو نہ صرف یہ کہ اس نے اردو کے ماڈل کو اختیار کیا بلکہ اردو کی ہموار کردہ زمین پر ہی شمالی ہند میں ہندی پروان چڑھ سکی۔ مگر جو ہندی سنسکرت سے بہت زیادہ قریب ہو گئی اس کا عوام سے رابطہ قائم نہ ہو سکا اور آج سرکاری ہندی سے عوام خاصے نالاں ہیں۔ 1952 میں ڈاکٹر ذاکر حسین نے اس وقت کے صدر جمہوریہ ڈاکٹر راجندر پرساد کی توجہ اردو کے مسائل کی طرف دلائی۔ ڈاکٹر راجندر پرساد خود بھی گاندھی جی اور ذاکر حسین کے ساتھ تمام ہندوستانی زبانوں کے یکساں فروغ کے حامی تھے ۔ ڈاکٹر ذاکر حسین نے 1952 میں اردو کو اس کا جائز مقام دلانے کے لیے بائیس لاکھ لوگوں کا دستخط شدہ میمورنڈم صدر جمہوریہ ہند کو پیش کیا جس میں آئین ہند کی دفعہ 347 کے تحت اردو زبان کو شمالی ہند کی علاقائی زبان قرار دے کر اسے سرکاری طور پر اتر پردیش کی ایسی زبان تسلیم کرنے کی درخواست کی گئی تھی جس میں سرکاری کام ہونے کا سلسلہ منقطع نہ ہو۔ یہ بات تو سب کو معلوم ہے کہ آزادی سے پہلے شمالی ہند کے سرکاری دفاتر، عدالتوں اور قومی زندگی میں تمام کام صرف اردو میں ہوتے تھے ۔ بعد میں علاقائی زبان کے اس درجے کے لیے  ’دوسری سرکاری زبان ’ کی اصطلاح استعمال کی جانے لگی۔ ذاکر صاحب نے اردو کے لیے علاقائی زبان کا مطالبہ کر کے اردو کے لیے قومی زبان کے طور پر شمالی ہند میں ہندی کے مساوی حقوق کا مطالبہ ہی کیا تھا۔ ہندوستانی جمہوریت کے سفر کے تسلسل کے ساتھ ہی ذاکر صاحب بھی ایک روز اس جمہوریہ کے صدر بن گئے ۔ صدر جمہوریہ کے طور پر ذاکر صاحب کا انتخاب اس بات کا ثبوت تھا کہ ملک نے اردو کے تئیں ذاکر صاحب کے خیالات اور ان کے مطالبات کو نظریاتی طور پر منظور کر لیا مگر ذاکر صاحب کی تحریک جس تسلسل کا مطالبہ کرتی تھی خود اردو والے اسے قائم نہ رکھ پائے ۔ امید ہے کہ یہ کانفرنس اردو تحریک کے منقطع سلسلوں کو جوڑ کر اردو کو قومی زندگی، قومی تعلیمی نصاب میں قومی زبان کی حیثیت سے شامل کرنے کے لیے منظّم کوششیں کرے گی۔ اردو کے لیے بار بار دوسری سرکاری زبان کا لفظ استعمال ہونے سے بڑی غلط فہمی پھیلی ہے ۔ دراصل ہندوستانی آئین نے آٹھویں جدول میں شامل تمام زبانوں کو مساوی حیثیت کی قومی زبانیں تسلیم کیا ہے جن میں اردو بھی شامل ہے ۔ کسی ایک زبان کے لیے قومی زبان کا لفظ آئین میں استعمال نہیں ہوا ہے ۔ البتہ دفتری ضرورت کے تحت ہندی کو سرکاری زبان Official Language of the Union کا درجہ دیا گیا ہے اور صوبوں کو یہ آزادی ہے کہ وہ اپنی علاقائی زبانوں کو سرکاری کام کاج کے لیے استعمال کریں۔ شمالی ہند میں سرکاری استعمال کی زبان کے طور پر اردو کی مہتم بالشان روایت ہے اس لیے شمال کے تمام صوبوں میں سرکاری کام اردو اور ہندی میں ہونا چاہیے اسی لیے دہلی حکومت نے سرکاری کام کاج میں اردو کو ہمیشہ ترجیح دی ہے اور اب تو باقاعدہ پنجابی کے ساتھ اردو دہلی کی دوسری سرکاری زبان ہے ، مگر قومی راجدھانی ہونے کی وجہ سے دہلی میں سرکاری کام کاج کے کلچر پر انگریزی کا خاصہ غلبہ ہے ۔ جیسا کہ میں نے عرض کیا کہ مجھے پوری امید ہے کہ یہ کانفرنس عملی زندگی اور تعلیمی نظام میں اردو کی شمولیت کے لیے ہر سطح پر سنجیدہ کوشش کرے گی اور اس کا سب سے زیادہ اثر دہلی میں پڑے گا جہاں اردو تعلیم کا نظام سب سے زیادہ مضبوط ہے ۔ یہ خوشی کی بات ہے کہ اس کانفرنس کے کنوینر ڈاکٹر اطہر فاروقی نہ صرف اردو کے حقوق کے لیے عوامی رائے عامہ ہموار کر رہے ہیں بلکہ اسے قانونی حیثیت دلانے کے لیے بھی مثبت کوششیں کر رہے ہیں اور فاروقی صاحب کے ایما پر آئین پر نظر ثانی کرنے والے کمیشن نے اردو کے حقوق کے لیے زیادہ موثر اقدام تجویز کیے ہیں۔ آئین پر نظر ثانی کرنے والا کمیشن فاروقی صاحب کی درخواست پر خصوصاً دفعہ 347 کی ایسی تشریح کرنا چاہتا ہے کہ تمام ریاستوں میں گرام پنچایت سے لے کر صوبائی سطح تک ہر اس جگہ اردو میں بھی سرکاری کام ہو جہاں اردوداں آبادی پانچ فیصد یا اس سے زیادہ ہے ۔ ظاہر ہے کہ جب اردو میں کام ہونے لگے گا تو اس کی تعلیم کے مواقع بھی بڑھیں گے ۔ 
1956 میں لسانی بنیادوں پر ریاستوں کی تشکیل جدید کے بعد ہندوستان کے لسانی نقشے میں غیر معمولی نوعیت کی تبدیلیاں رونما ہوئیں۔ اگر چہ ریاستوں کی تنظیم نو کا مقصد بہتر انتظامی ڈھانچہ فراہم کرنا تھا مگر شمالی ہند میں یہ مقصد حاصل نہ کیا جا سکا کیوں کہ ریاستوں کی تشکیل جدید کے وقت اتر پردیش کی تنظیم نو ضروری تھی جو بہ وجوہ نہ ہو سکی۔ مگر حال ہی میں اتراکھنڈ، جھارکھنڈ وغیرہ کی تشکیل کے ساتھ شمالی ہند میں ایک نئے انتظامی ڈھانچے کی ابتدا ہو گئی ہے ۔ امید ہے کہ آئندہ یہ نظام اور بہتر ہو گا خواہ اس کے لیے کچھ اور صوبوں کی تشکیل کیوں نہ کرنی پڑے ۔ لسانی طور پر شمالی ہند کی کئی اور زبانوں مثلاً اودھی، برج، میتھلی، مَکھئی، بھوج پوری وغیرہ کو مستقل بالذات زبانوں کے طور پر آئین کے آٹھویں جدول میں شامل کرنے کی ضرورت ہے ۔ 
مگر میں یہ ضرور عرض کرنا چاہوں گی کہ اب ہمارا معاشرتی ڈھانچہ تیزی سے بدل رہا ہے ۔ اب زندگی میں زبانوں کا رول بھی ماضی سے مختلف ہو گا اور بڑے شہروں میں پیدا ہونے والی نئی نسل کے لیے مادری زبان کی تعریف بھی بدل جائے گی۔ 
کاش آج ڈاکٹر ذاکر حسین اور پنڈت نہرو زندہ ہوتے تو وہ یقیناً متعدد وردھا اسکیموں کی ضرورت محسوس کرتے ۔ آزادی کے بعد ہماری تعلیمی پالیسی میں کافی تبدیلی آئی جو ناگزیر تھی۔ آج ہمارا تعلیمی نظام دنیا کے کسی بھی خوش حال ملک سے کمتر نہیں۔ ہندوستان کا انفارمیشن ٹکنالوجی کے میدان میں بھی اہم رول ہے ۔ موجودہ عالمی تناظر میں اردو کے ساتھ ساتھ سبھی ہندوستانی زبانوں کو ماضی سے الگ ایک نئے قسم کا کردار ادا کرنا ہو گا۔ مگر میں یہ ضرور کہوں گی کہ صرف کمپیوٹر سے نہ اردو کا موڈرنائزیشن ہو سکتا ہے اور نہ مدرسوں کا۔ کمپیوٹر ایک علم ہی نہیں ایک انداز فکر ہے جو آپ کے ذہن کو نئی جولان گاہیں تلاش کرنے کی طرف راغب کرتا ہے ۔ ہمیں یہ تسلیم کرنے میں کوئی تکلف نہیں ہونا چاہیے کہ کمپیوٹر کے نظام کا خلقیہ مکمل طور پر انگریزی ہے اور کمپیوٹر میں ڈی ٹی پی آپریٹنگ کی کوئی حیثیت نہیں اس لیے جب تک ہندوستانی زبانوں اور خصوصاً اردو نظام تعلیم کا قالب پوری طرح تبدیل نہ ہو، کمپیوٹرائزیشن کی تمام سرکاری اسکیمیں بے سود ہیں۔ میں ایک وزیر اعلا کی حیثیت سے اسکالروں کی محفل میں ایسی کوئی بات نہیں کہنا چاہتی جسے سرکاری ضرورت کے تحت اعداد و شمار کی بازیگری کہا جائے ۔ ابھی میں باہر امریکی پروفیسر باربرامٹکاف سے بات کر رہی تھی۔ دینی مدرسوں اور مسلم معاشرے کے بارے میں ان کا علم کسی بھی ہندوستانی اسکالر سے زیادہ ہے ۔ انھوں نے بھی اس امر سے اتفاق کیا کہ جب تک سیکولر نظام تعلیم میں اردو نہ ہو، مدرسوں کی جدید کاری قطعی بے سود ہے ۔ کمپیوٹر کے بارے میں بھی پروفیسر باربرا نے بڑے پتے کی بات کہی کہ کمپیوٹر مشین ہے اور کوئی مشین اس ذہن کو جدید نہیں کر سکتی جو ہمارے دینی مدارس میں پروان چڑھتا ہے ۔ اسی لیے دہلی حکومت کا تمام تر زور اردو ذریعۂ تعلیم کو جدید اور بہتر کرنے میں ہے اور اسی لیے دہلی کے سرکاری اسکولوں میں اردو میڈیم اسکولوں کی صورت حال سب سے بہتر ہے ۔ لیکن اردو کے متعلق خصوصاً ڈاکٹر ذاکر حسین کے حوالے سے بعض ایسے سوالات بھی ہیں جو قومی تعلیمی پالیسی میں جگہ پانے سے قبل جواب کے متلاشی ہیں۔ اردو زبان سے جڑے ہوئے کچھ دوسرے مسائل بھی ہیں جو کچھ حد تک ہماری خارجہ پالیسی کو بے حد مثبت انداز میں متاثر کر سکتے تھے ۔ چوں کہ اردو مغربی ایشیا، مغربی یورپ اور امریکہ کے کئی ممالک میں جہاں برصغیر سے بہت سے لوگ ہجرت کر کے جا چکے ہیں واحد لنگوا فرینکا ہے اور ہندوستان میں اردو کی مضبوط بنیاد پاکستان کے ساتھ ہماری خارجہ پالیسی کا اہم حصہ ہو سکتی ہے اس لیے اگر ہم ہندوستان میں اردو کے مسائل کی فہرست بنائیں تو درج ذیل مسائل سر فہرست رہیں گے ۔ 
پہلا مسئلہ آئین کے آرٹیکل 350 الف کے تحت بچے کو مادری زبان میں تعلیم دینے سے  متعلق ہے ۔ اردو بولنے والے لوگ محسوس کرتے ہیں کہ ان کے بچوں کو اپنی مادری زبان میں پرائمری تعلیم حاصل کرنے سے محروم کر دیا گیا ہے ۔ اصولاً بچے کی مادری زبان کو ذریعۂ تعلیم ہونا چاہیے اور مادری زبان وہ ہے جو بچے کی ماں بولتی ہے ۔ یہ ضروری نہیں کہ وہ زبان آئین کے آٹھویں شیڈول میں شامل بھی ہو۔ مگر شمالی ہند اور خصوصاً اتر پردیش میں یہ زیادتی کی گئی کہ اردو جو آٹھویں جدول میں شامل بھی ہے اور جس کی لسانی اور مستحکم ادبی روایت پر ہی آزادی کے بعد ہندی نے خود کو فروغ دیا، اسے نظام تعلیم اور انتظامیہ سے بالکل خارج کر دیا گیا۔ سہ لسانی فارمولے میں یوپی اور شمالی ہند کی دیگر ریاستوں نے جدید ہندوستانی زبان کے خانے میں سنسکرت کو رکھ کر اردو اور سنسکرت دونوں کے ساتھ سخت ناانصافی کی۔ جس کے نتیجے میں اب شمالی ہند میں اردو والوں کی تین نسلیں اردو سے بالکل ناواقف اور اس کی اس عظیم روایت سے بے بہرہ بھی ہیں جس نے ہندوستان کی متحدہ قومیت کی تشکیل و تعمیر میں سب سے طاقتور عنصر کا کام کیا۔ 
اس کانفرنس کو اس مسئلے پر غور کرنا چاہیے کہ کس طرح اردو مادری زبان والوں کو نہ صرف اردو میڈیم سے تعلق حاصل کرنے کا حق ملے بلکہ زبان اول اور لازمی زبان کے طور پر بھی اردو تعلیم کا نظم ممکن ہو سکے ۔ جن کی مادری زبان اردو نہیں ہے ان کے لیے شمالی ہند میں اردو ہندی کا لازمی کورس ہونا چاہیے ۔ ہمیں یہ نہیں بھولنا چاہیے کہ بچوں کو لازمی طور پر ان کی مادری زبان میں تعلیم فراہم کرانے کی ذمے داری ریاست کی ہے ۔ آئین ہند کی 93ویں ترمیم کے مطابق چودہ سال کے ان تمام بچوں کو مفت اور لازمی تعلیم اردو میں دی جائے گی، جن کی مادری زبان اردو ہے ۔ 14 برس تک کی یہ تعلیم لازماً اسکول کے نظام کے ذریعے دی جانی چاہیے ۔ سرکاری اسکولوں میں بہتر نظم و ضبط کی کمی نے اوپن اسکول جیسے سسٹم کو جنم دیا جو آخرش اقتصادی طور پر خوش حال گھرانوں کے ان بچوں کے لیے زیادہ سودمند ثابت ہوا جو پرائیویٹ اور مہنگے اسکولوں میں تعلیم حاصل کرنے کی سکت تو رکھتے ہیں مگر کسی وجہ سے ڈراپ آؤٹ ہو جاتے ہیں۔ اس لیے مجھے اس بارے میں کوئی خوش فہمی نہیں کہ نیشنل اوپن اسکول اردو تعلیم کی صورت حال کو بہتر کر پائے گا۔ اردو تعلیم کے نظام کو ہر حال میں ریاست کے زیر انتظام اسکولوں میں ہی بہتر کرنا ہو گا۔ پرائیویٹ اسکول خواہ وہ انگریزی میڈیم کے ہی کیوں نہ ہوں ، بہ مشکل تمام دس فیصد بچوں کو داخلہ دے پاتے ہیں اور اچھے پرائیویٹ اسکولوں میں جانے والے بچوں کا تناسب کسی بھی طرح ایک فی صد سے زیادہ نہیں۔ ان میں اردو لسانی اقلیت کے بچے تو چند ہی ہوتے ہیں۔ اس لیے مجھے امید ہے کہ یہ کانفرنس اردو تعلیم کے متعلق خلط مبحث کے اس سلسلے کو منقطع کرے گی جو سیاسی حالات اور اردو والوں کے منفعل رویے کے سبب مکڑی کے جالے سے بھی زیادہ پیچیدہ ہو گیا ہے ۔ سیدھی بات یہ ہے کہ اردو والوں کے بچوں کو بھی دوسرے بچوں کی طرح تعلیم ملنی چاہیے ، اور ان کی مادری زبان میں ملنی چاہیے اور اس کا انتظام ریاست کو کرنا چاہیے جو اس کی ایسی ذمے داری ہے جس سے کوئی مفر ممکن نہیں۔ 
میں اردو بولنے والوں سے وقتاً فوقتاً کہتی رہی ہوں کہ وہ اردو تعلیم کی حقیقی صورت حال کا جائزہ لیں اور ادب و ثقافت کی بحثوں سے نکل کر اس امر پر غور کریں کہ جب اردو زبان ہی زندہ نہ رہے گی تو ادب کی بحثیں کون کرے گا اور اچھا ادب بھی ان حالات میں تخلیق نہیں ہو گا۔ آج پھر اس پلیٹ فارم سے یہ درخواست کرتی ہوں کہ اردو والے اپنی تعلیمی حیثیت کا سنجیدگی سے جائزہ لیں اور اردو تعلیم کو قومی تعلیم کے تناظر میں دیکھنے کے لیے عمومی تعلیم کے ماہرین سے مشورہ کریں۔ مجھے خوشی ہے کہ اس کانفرنس کے منتظمین نے آزادی کے بعد پہلی مرتبہ عمومی تعلیم کے ماہرین کو دعوت دے کر اردو کو تعلیم کی قومی پالیسی سازی میں شامل کرنے کی تاریخی کوشش بہت سلیقے سے اور موثر انداز میں کی ہے ۔ آج بہت تیزی سے تمام چیزیں بدل رہی ہیں اور آنے والے وقت میں تبدیلی کی یہ رفتار اور تیز ہو گی۔ 
گلوبلائزیشن موجودہ دور کی ایسی سچائی ہے جسے ہم سب کو تسلیم کرتے ہوئے اپنے مستقبل کا لائحہ عمل اس طرح تیار کرنا ہو گا کہ ہماری افادیت معاشرے میں باقی رہے ۔ اردو والوں کے لیے یہ چیلنج اور بھی بڑا ہے مگر انھیں اس سے بہرحال خود ہی نبرد آزما ہونا ہے ۔ یہ صحیح ہے کہ آج ہندوستان کی قومی سیاست فسطائی قوتوں کے ہاتھوں میں ہے مگر ہندوستان جیسے تکثیریت کے حامل معاشرے میں فسطائیت دیر تک چل نہیں سکتی۔ ہندوستان جیسا وسیع و عریض اور ترقی پذیر ملک کسی ایک کو زیادہ اہمیت دے کر دوسرے کو نظرانداز کر ہی نہیں سکتا۔ جب تک اردو کو قومی مرکزی دھارے میں شامل نہیں کیا جاتا تب تک کسی ہندوستانی زبان کا مسئلہ حل نہیں ہو گا، یہ یاد رکھنے کی ضرورت آج پہلے سے کہیں زیادہ ہے ۔ ویسے بھی اب گلوبلائزیشن اور اقتصادی کھلے پن کے دور میں زبانوں کے نام پر سیاست کرنے کی ویسی گنجائش فطری طور پر نہیں ہے جس نے انیسویں صدی کے آخر سے بیسویں صدی کے آخر تک فسطائی قوتوں کے لیے زمین ہموار تھی۔ 
اس میں کوئی شک نہیں کہ موجودہ عہد میں ادب کنارے ہو گیا ہے اور تعلیم کے مقصد میں تبدیلی کے ساتھ ساتھ قدیم تعلیمی پالیسیاں بھی تیزی سے اپنی افادیت کھوتی جا رہی ہیں۔ اس صورت حال میں ہر زبان کے بولنے والوں کو تبدیل شدہ حالات کے مطابق اپنی زبان کے فروغ کے لیے اپنی کوششوں کا از سر نو جائزہ لینا اور ان کی افادیت کو مد نظر رکھ کر پالیسی بنانے میں ان کا استعمال کرنا چاہیے ۔ میں نے اس تاریخی سمینار کے زریں موقعے کو اس پس منظر میں دیکھا اور مجھے بے حد خوشی ہے کہ اس سمینار کے منتظمین کی نظر ہندوستان کے حالات میں رونما ہونے والی اقتصادی تبدیلیوں پر گہری ہے اور انھوں نے کمال ہنرمندی سے اردو ادب کے بجائے وسیع تر سماجی تناظر میں اردو تعلیم کی بات کی۔ اس نئی صورت حال میں اردو تعلیم کے تئیں میرے خیالات بالکل واضح ہیں کہ اردو کو قومی زبان کے طور پر قومی تعلیمی نظام میں مساوی حیثیت سے شامل کرنا ہو گا جو اس کانفرنس کا ایک نکاتی مقصد ہے ۔ 
٭٭٭





حصّہ پنجم۔ V

ہندوستان میں اردو: اردو اہل قلم کی نظر میں 




اردو کی تعلیم اور ہماری نئی نسلیں 

ارتقا شیخ

اردو کی تعلیم کی دو صورتیں ہیں : پہلی یہ کہ طلبہ اردو کو بہ طور میڈیم اختیار کریں اور دوسری یہ کہ اردو کو ایک مضمون کے طور پر پڑھایا جائے ۔ تعلیم کے ماہرین کا یہ عام خیال ہے کہ بچے کی ذہنی نشوونما کے لیے یہ ضروری ہے کہ اس کی ابتدائی تعلیم اس کی مادری زبان میں ہو۔ اس سے تعلیمی عمل میں اس کی دل چسپی بھی قائم رہے گی اور ابتدائی مرحلے پر ہی کوئی نئی زبان سیکھنے کی مشقت اس میں جو بددلی پیدا کر سکتی ہے ، اس سے وہ محفوظ رہے گا۔ اصولی طور پر یہ ایک ایسی سچائی ہے جس سے کوئی انکار نہیں کر سکتا مگر اس کے لیے ضروری ہے کہ نصاب کو مسلسل اَپ ڈیٹ کیا جاتا رہے ۔ مگر ہندوستان کی حد تک افسوس ناک صورت حال یہ ہے کہ گزشتہ پچپن برسوں میں اردو میڈیم کے نصاب کو اس لیے اَپ ڈیٹ نہیں کیا گیا کیوں کہ نئے علوم کی اصطلاح سازی اور پرانی اصطلاحوں کو، جو ناقابل حد تک عربی اور فارسی زدہ تھیں ، نئے لسانی اور سماجی منظر نامے کے پیش نظر از سر نو ترجمہ نہیں کیا گیا۔ نتیجتاً آج بھی دارالترجمے کی ایسی اصطلاحیں ہندوستان میں اردو میڈیم کی کتابوں کا حصہ ہیں جن میں سے کئی کا تلفظ طلبہ تو کیا اساتذہ بھی نہیں کر سکتے ۔ پھر نصاب سازی کے عدم تسلسل کی وجہ سے ہمارے یہاں مختلف علوم کے وہ اساتذہ ہی ناپید ہو گئے جو نئی اصطلاحیں وضع کر سکتے اور نیا نصاب تیار کرنا جن کے دائرۂ اہلیت میں ہوتا۔ 
لیکن موجودہ زمانے نے ہندوستان سے باہر ایک اور صورت حال بھی پیدا کی ہے ۔ ایسے ہزاروں بچے ہیں جن کی مادری زبان روایتی طور پر اردو ہے لیکن ان کے خاندان بہتر معاش کے لیے دنیا کے دور دراز خطوں میں جا بسے ہیں جہاں اردو میڈیم سے انھیں تعلیم دلانا بہ حالات موجودہ خاصا مشکل کام ہے ۔ اتنا مشکل کہ فی الحال اسے ناممکنات کے درجے میں بھی رکھا جا سکتا ہے ۔ لیکن ان بچوں کے والدین اپنی تہذیبی شناخت کے تسلسل کے لیے یہ ضروری خیال کرتے ہیں کہ ان کے بچے اردو سے ناواقف نہ رہیں۔ ایسے بچوں کو اردو بہ طور ایک اختیاری مضمون پڑھانے کا نظم کیا جا سکتا ہے ۔ 
بیشتر مغربی ممالک میں ، جہاں اردو زبان والے جا بسے ہیں ، جمہوری نظام قائم ہے اور وہاں کی منتخب حکومتیں خواہ وہ کسی بھی سیاسی پارٹی کی نمائندگی کرتی ہوں ، لسانی اور تہذیبی معاملات میں زیادہ تنگ نظر نہیں ہیں لہٰذا جہاں جہاں اردو والوں نے مطالبہ کیا ہے وہاں وہاں بیشتر صورتوں میں ان کی نئی نسلوں کے لیے سرکاری اسکولوں میں اردو تعلیم کا نظم کیا بھی گیا ہے ۔ مغرب میں برطانیہ کے علاوہ امریکہ دوسرا بڑا ملک ہے جہاں ایسے لوگ بڑی تعداد میں آباد ہیں جن کی مادری زبان اردو رہی ہے ۔ ان ملکوں میں ان کے بچوں کے لیے اردو تعلیم کی سہولتیں تھوڑی بہت فراہم کر بھی دی گئی ہیں۔ دو اسکینڈی نیوین ممالک ناروے اور ڈنمارک میں بھی اردو والے خاصی تعداد میں جا بسے ہیں ، اور وہاں کی حکومتوں نے اردو کے حوالے سے خاص فراخدلی بھی دکھائی ہے ۔ کسی بھی سرکاری اسکول میں جہاں اردو پڑھنے کے خواہش مند طلبہ موجود ہوں ، اردو کلاس کا انتظام کر دیا جاتا ہے ۔ ان ممالک میں اردو والے اپنے بچوں کو نجی طور پر بھی اردو پڑھانے کا انتظام کرتے ہیں اور بہت سی جگہوں پر شبینہ کلاسیں بھی چلائی جاتی ہیں۔ 
ظاہر ہے کہ مذکورہ ملکوں میں اردو بہ طور ایک زبان کے ہی پڑھائی جا سکتی ہے ، اردو میڈیم کے ذریعے تعلیم عملاً مشکل بھی ہے اور وہاں کے مخصوص حالات میں خود اردو والے بھی اپنے بچوں کے لیے اس سہولت کے طلب گار نہیں ہیں۔ اس کی وجہ صاف ہے ، جو بچے غیر ممالک میں پیدا ہوئے ، وہیں کے لسانی ماحول میں انھوں نے آنکھیں کھولیں ، ان کے لیے متعلقہ ملک کی عام زبان ہی مادری زبان کی قائم مقام ہے اور اسی زبان کے میڈیم سے وہ ابتدائی سے اعلا مدارج تک کے تعلیمی مراحل بہتر طور پر طے کر سکتے ہیں۔ 
تو پھر انھیں اردو کیوں پڑھائی جائے ؟ اس سوال کا ایک جواب تو یہ ہے کہ اس طرح ان کے والدین، اردو جن کی متاع عزیز ہے ، اپنی نفسیاتی تسکین کا سامان کرتے ہیں کہ جس ثقافتی روایت کے وہ امین رہے ہیں اسے اپنی نئی نسلوں تک منتقل کر رہے ہیں لیکن اس سوال کا ایک دوسرا جواب بھی ہے جو شاید زیادہ بامعنی ہے ۔ اردو برصغیر میں ایک تہذیبی شناخت کی حامل رہی ہے جس کا سب سے طاقت ور عنصر غیر منقسم ہندوستان میں ہر سطح پر اردو تعلیم کا نظم تھا جس میں اردو ذریعۂ تعلیم اور اردو کا مطالعہ پہلی اور دوسری زبان کے طور پر شامل تھا۔ اس تہذیبی شناخت کی تشکیل و ترویج میں ہمارے بزرگوں کا خون جگر صرف ہوا ہے ۔ ثقافتی اور عملی سطح پر ان بزرگوں میں صوفی سنت بھی ہیں ، علما فضلا بھی اور ادبا اور شعرا بھی۔ اگر ہماری نئی نسلیں اردو سے نابلد رہ جاتی ہیں تو وہ اس عظیم علمی، ادبی، فکری سرمایے سے محروم ہو جائیں گی جس نے ہمیں ذہنی تونگری بھی عطا کی ہے اور جذباتی سطح پر بھی ثروت مند بنایا ہے ۔ یہ معمولی محرومی نہیں ہو گی اور اگر خدا نا کردہ یہ ہماری نئی نسلوں کا مقدر ٹھہرتی ہے تو ہم انھیں اپنا وارث کہنے میں حق بجانب نہ ہوں گے ۔ لہٰذا اس صورت میں بھی جب اردو کو بہ طور ذریعۂ تعلیم اختیار کرنا ممکن نہ ہو، یہ ضروری ہے کہ ہم اپنے بچوں کو اردو بہ طور زبان پڑھائیں اور ان میں اس زبان کی اتنی استعداد ضرور پیدا کر دیں کہ وہ جب چاہیں حسب استطاعت اس زبان کے علمی نہ سہی کم از کم ادبی خزانے سے استفادہ کر سکیں۔ 
مغربی ممالک کے علاوہ اردو بولنے والوں کی ایک بڑی تعداد سعودی عرب اور خلیجی ممالک میں بھی جا بسی ہے جہاں کی زبان عربی ہے ۔ عربی بھی ایک غیر ملکی زبان ہے لیکن انگریزی کے برعکس اردو والوں کے لیے کوئی اجنبی زبان نہیں۔ عربی کے سینکڑوں الفاظ اردو میں مستعمل ہیں اور یہ اردو روزمرّہ کا حصہ بن چکے ہیں۔ اردو بولنے والے مسلمانوں کے لیے عربی سے قربت کا ایک بڑا وسیلہ قرآن پاک بھی ہے جو ہر مسلم گھرانے کے بچے ابتدا ہی میں پڑھ لیتے ہیں۔ پھر ہندوستان اور پاکستان میں سینکڑوں دینی مدارس ہیں ، عربی زبان کا مطالعہ جن کے تعلیمی نصاب کا لازمی حصہ ہے ۔ سعودی عرب کی حد تک اس تصویر کا ایک اور پہلو بھی ہے جسے ہم معکوسی پہلو بھی کہہ سکتے ہیں۔ ان تارکین وطن کے علاوہ جو وہاں جا بسے ہیں ، ہر سال حج کے دنوں میں ہندوستان اور پاکستان کے لاکھوں زائرین زیارت حرمین شریفین کے لیے مکّے اور مدینے جاتے ہیں ، لگ بھگ ایک مہینے وہاں قیام کرتے ہیں اور واپسی کے وقت بہت سے تحفے تحائف بھی مقامی تاجروں سے ، جو زیادہ تر عرب ہوتے ہیں ، خریدتے ہیں۔ اپنے لاکھوں خریداروں سے بہتر معاملات کے لیے عرب دکاندار کوشش کرتے ہیں کہ وہ انھی کی زبان میں ان سے بات کریں اس لیے تھوڑی بہت اردو کی شدھ بدھ پیدا کر لینا ان کے لیے ایک کاروباری تقاضا ہے ۔ ایّام حج کے علاوہ بھی سال بھر تک ہندوستانی اور پاکستان زائرین ان مقدس مقامات کی زیارت کے لیے وہاں جاتے رہتے ہیں اس لیے اردو وہاں بول چال کی ایک ثانوی زبان کی حیثیت اختیار کرتی جا رہی ہے ۔ 
عمّان، دُبئی اور دوحہ میں بھی اچھا خاصا اردو کا ماحول پیدا ہو گیا ہے اور شعری اور ادبی سرگرمیاں بھی جاری ہیں۔ اردو کے بہت سے شاعروں اور ادیبوں نے ان ریاستوں کو اپنا مستقر بنا لیا ہے ۔ تینوں جگہ سالانہ عالمی مشاعرے منعقد ہوتے ہیں اور دُبئی کی بزم ادب ہر سال ہندوستان اور پاکستان کے ادیبوں کو بڑے بڑے ایوارڈ بھی دیتی ہے ۔ لیکن اس صورت حال کا ایک افسوس ناک پہلو یہ ہے کہ وہاں ہم اہل اردو قدرے تن آسانی اور خود اطمینانی میں مبتلا ہو گئے ہیں۔ شعری بزم آرائیاں اور ادبی انجمن سازیاں اپنی جگہ، ان کی معنویت اور افادیت بھی مسلم لیکن اس گہما گہمی میں اصل مسئلے کو پس پشت ڈال دینا مناسب نہیں اور اصل مسئلہ نئی نسلوں کے لیے اردو کے تدریسی نظم کا ہے جس کی طرف تا حال اتنی توجہ نہیں کی گئی جتنی کی جانی چاہیے ۔ 
یورپی ممالک ہوں ، عرب ممالک ہوں جہاں اردو ایک نو وارد زبان ہے یا ہندوستان اور پاکستان جو اردو کا اصل وطن ہے ، بنیادی اہمیت اردو تعلیم کے معقول نظم کی ہے ۔ ہندوستان اور پاکستان میں زیادہ زور اردو ذریعۂ تعلیم کے فروغ اور استحکام پر دینے کی ضرورت ہے اور بیرون ممالک میں جہاں جہاں بھی اردو والے جا بسے ہیں ،وہاں یہ انتظام ہونا چاہیے کہ ان کے بچے اردو کو ایک زبان کے طور پر پڑھیں اور اس میں اتنی استعداد بہم پہنچائیں کہ اس زبان میں موجود ادبی سرمایے سے ، جس میں روز افزوں اضافہ ہو رہا ہے ، مستفیض ہو سکیں۔ اگر ایسا ہو سکا تو ہم کہہ سکیں گے کہ ہمارے تئیں ہماری زبان کی، اس زبان کے پروردہ شعر و ادب کی اور اس زبان کی ترجمان اور پاسبان تہذیب کی جو ذمّے داری تھی اسے پورا کرنے میں ہم کامیاب رہے ہیں اور اگر خدا نخواستہ ہماری غفلت اور بے عملی سے ایسا نہ ہو سکا تو اپنی زبان کے تئیں ہمارے تمام دعوے بے اساس ٹھہریں گے ۔ 
وقت کبھی کسی کی خاطر رکا نہیں اور جو وقت ہمیں ملا ہے اس کی تیز رفتاری کی تو کوئی حد ہی نہیں۔ اس لیے ہمیں اپنی زبان کی بقا اور اپنے تہذیبی تشخص کی برقراری کے لیے جو کرنا ہے وہ بلا تاخیر کر گزرنا چاہیے ۔ وقت آگے نکل گیا تو ہم اسے واپس نہ لا سکیں گے ۔ زبان زد عام شعر ہے مگر اس موقعے پر بے ساختہ میری زبان پر آ رہا ہے :
اٹھّو وگر نہ حشر نہیں ہو گا پھر کبھی
دوڑو زمانہ چال قیامت کی چل گیا
٭٭٭



ڈاکٹر ذاکر حسین اور اردو تعلیم کا ایجنڈا

ڈاکٹر محمد شاہد حسین

ڈاکٹر ذاکر حسین کے حوالے سے  ’اردو تعلیم کے ایجنڈے کا تعین ’ خاصا دلچسپ اور بحث طلب موضوع ہے ۔ اس موضوع میں ایک مخصوص زاویہ یہ بھی مضمر ہے کہ ہندی مسلمان تبدیل شدہ حالات میں اردو کے ساتھ اپنے رشتوں پر ازسرنو غور کرنا چاہتا ہے اور تخصیص کے ساتھ یہ موضوع شمالی ہند خصوصاً اتر پردیش اور بہار میں اردو کے مستقبل سے وابستہ ہے ۔ یہ مقالہ بھی اسی زاویے تک محدود اور اسی کی جزئیات کو محیط ہے ۔ 
اتر پردیش جو اردو کا اہم ترین صوبہ ہے اور جسے وا گذار کرانے کے لیے 1952 میں ڈاکٹر ذاکر حسین نے عوامی جدوجہد کا آغاز کیا تھا، آج بھی اردو کے حقوق کے لیے عوامی تحریک کا مطالبہ کرتا ہے ۔ 1959 میں ذاکر صاحب اردو کے دوسرے گہوارے بہار کے گورنر بنے جو نہ صرف اردو آبادی کا اہم ترین صوبہ ہے بلکہ جہاں آہستہ روی سے ہی سہی، مگر اردو نے اپنے آئینی حقوق کی جدوجہد میں کسی حد تک کامیابی بھی حاصل کی ہے ۔ 
کہتے ہیں کہ تاریخ اپنی تمام تر اچھائیوں اور خوبیوں کے باوجود اکثر بے وقت کا راگ ہوتی ہے ، مگر تاریخ ایک ناگزیر حقیقت کا نام بھی ہے اور اکثر بے وقت کی راگنی سے بالاتر ہو کر حقیقت سے آنکھیں چار کرنے کا حوصلہ بھی قوموں کو تاریخ ہی دیتی ہے ۔ ذاکر صاحب کے حوالے سے ہم آج فروغ اردو کے ذیل میں تاریخ سے یہ کام لے سکتے ہیں کہ اردو والے ماضی کے آسیب سے اپنا پیچھا چھڑا لیں۔ تاریخ کے اس عمل کی اہمیت کا اندازہ ذاکر صاحب کو بھی تھا ورنہ 1952 کی اردو تحریک شروع ہی نہ ہوئی ہوتی۔ 
تقسیم کے بعد شمالی ہند خصوصاً اتر پردیش میں اردو لسانی اقلیت کی تاریخ دو انتہاؤں کی داستان ہے : ایک پسپائی کی انتہا تو دوسری شدت پسندی کی۔ من حیث القوم اردو والوں نے تقسیم کے بعد ان صوبوں میں جس غیر متوقع پسپائی کا مظاہرہ کیا اس کے نتیجے میں اردو والوں ہی کے ایک مختصر گروہ کی طرف سے نظریاتی شدت پسندی کا مظاہرہ لازمی تھا۔ پسپائی کا ماحول اگر عام نہ ہوتا تو اس نظریاتی شدت پسندی کی شاید صحیح توضیح کی جا سکتی تھی۔ مگر ایسا نہ ہوا اور نظریاتی شدت پسندی نے عوامی انفعالیت کی تمام تر ذمّے داری اردو لسانی اقلیت کے ان رہنماؤں کے سر منڈھ دی جو کانگریس کے قریب تھے ۔ 
میں تقسیم کی تاریخ اور اس کے اسباب کی کسی تفصیل میں جانے کا خواہاں نہیں مگر ایک امر کی طرف اشارہ لازمی ہے کہ تقسیم کے بعد اردو لسانی اقلیت کے ہندوستان میں رہ جانے والے قومی حیثیت کے دو رہنماؤں میں ایک ذاکر صاحب تھے جن کی خاموشی نے خود ان کے لیے حالات خاصے خراب کیے ۔ دوسرے مولانا آزادؔ تھے جن کی مقبولیت کا اہم ترین راز ان کی بے باکی بھی تھی۔ یہاں مولانا آزادؔ اور ذاکر صاحب کا موازنہ کسی بھی طرح مقصود نہیں ، مگر تاریخ کی اس سفاکی کو کیا کہیے کہ تقسیم کے بعد یہی دو قومی رہنما ہندوستان میں موجود تھے جن میں خالص تعلیمی فراست کے مرد میدان ذاکر صاحب کی زندگی کا اختتام ایسے قومی سیاسی رہنما کے طور پر ہوا جس سے مسلمانوں کو شکایتیں تھیں اور ہیں۔ دوسری طرف سیاسی طور پر کہیں زیادہ زیرک مولانا آزادؔ قومی سیاست کے مشاق شناور کی طرح وزارت تعلیم کا قلم دان سنبھالنے کے باوجود اپنی مسلم دوستی کی شبیہ برقرار نہ رکھ پائے ۔ ایسا کیوں ہوا اس سوال کا جواب آسان نہیں۔ ایک سامنے کی تاویل ہے مگر اس سے بات اور الجھ جاتی ہے ۔ مولانا نے خود کو کبھی بھی صرف اور صرف مسلمانوں کا لیڈر تصور نہیں کیا اور نہ ہی مسلمانوں نے انھیں اس کا موقع دیا۔ ان کی یہ امیج آج بھی برقرار ہے ۔ مگر مولانا کے بعد جن مسلمانوں نے خود کو ہندوستان کے قومی تناظر میں سیاست داں کے طور پر رکھنا چاہا ان کو نہ تو ہندوؤں نے قومی رہ نما تصور کیا اور نہ ہی مسلمانوں نے انھیں قومی یا مسلمان لیڈر کے طور پر قبول کیا۔ کم و بیش یہی حال خالص مسلم سیاست کرنے والوں کا ہوا۔ اس معمے کا جواب شاید ہندوستانی ذہن کے مزید مطالعے میں مضمر ہے ۔ 
اردو کے سیاق و سباق میں بھی یہ بات دل چسپ ہے کہ آزادی کے بعد مولانا نے کبھی اردو کا سوال اس طرح نہیں اٹھایا جو اس مسئلے کو اس کی فلسفیانہ اساس یعنی ہندی۔ اردو تنازعے کی روشنی میں دیکھنے کی طرف اردو والوں کو راغب کرتا۔ آج ہندی مسلمانوں کو مولانا سے اردو کے باب میں کوئی شکوہ بھی نہیں۔ دوسری طرف ذاکر صاحب نے اردو کے لیے اتر پردیش کی علاقائی زبان کا مطالبہ کر کے ایک طرح سے مگرمچھ کے منہ میں ہاتھ ڈال دیا تھا کیوں کہ یہیں اولاً ہندی کی بساط سیاست بچھی تھی جس نے آخرش آر ایس ایس جیسی فسطائی ہندو تنظیموں کو جنم دیا۔ ہمیں یہ بھی فراموش نہیں کرنا چاہیے کہ بی جے پی کی شمالی ہند کی قیادت اردو مخالف تحریک ہی کے ذریعے سیاسی منظر نامے پر نمایاں ہوئی۔ اردو مخالف اس تحریک کو آر ایس ایس نے نہایت شاطرانہ طریقے سے ہندی نیشنلزم یا انگریزی ہٹاؤ تحریک کا نام بھی دیا تھا مگر اس کا واحد مقصد صرف اور صرف اردو کو فنا کرنا تھا۔ انگریزی سے تو ہندی نہ کل مقابلہ کر سکتی تھی نہ آج کر سکتی ہے ۔ یہاں یہ یاد دلانا بھی ضروری ہے کہ اردو مخالف تحریک میں مرلی منوہر جوشی اور ملائم سنگھ یادو ایک دوسرے کے ہم قدم تھے ۔ (تفصیل کے لیے آلوک رائے کی کتاب Hindi Nationalism: Orient Longman 2001دیکھیں )۔ 
صدر جمہوریہ کے طور پر ذاکر صاحب کے لیے اردو کی حمایت ایک مشکل امر تھا۔ فرض کیجیے کسی مقدمے میں پیش ہونے والا کوئی وکیل اگر جج بن جائے تو وہ اپنے سابق موکل کے حق میں کیا صرف اس لیے فیصلہ دے گا کہ ماضی میں وہ اس کا وکیل تھا؟ اردو کا پورا مسئلہ سیاسی تھا اور ہے ۔ ذاکر صاحب نے اس سوال کو سیاسی سوال کے طور پر ہی اٹھایا تھا۔ ہمدردان اردو کے لیے ضروری تھا کہ وہ ذاکر صاحب کے گورنر بن جانے کے بعد اس سیاسی سوال کو عوامی تحریک کے ذریعے آگے بڑھاتے ۔ مگر اردو لسانی اقلیت نے بحیثیت مجموعی وہ حوصلہ دکھایا ہی نہیں جو ایسی لیڈرشپ پیدا کر سکتا کہ مسئلہ سیاسی قوت کے ساتھ آگے بڑھتا اور پھر حل بھی ہو جاتا۔ 
ذاکر صاحب نے انجمن ترقی اردو ہند کے پلیٹ فارم سے 1952 میں اردو کو آئین کی دفعہ 347 کے تحت اتر پردیش کی علاقائی زبان قرار دینے کا مطالبہ کیا تھا۔ ذاکر صاحب اس وقت مسلم یونی ورسٹی کے شیخ الجامعہ تھے ۔ یہ مسئلہ یعنی 1952 میں مسلم یونی ورسٹی کے شیخ الجامعہ کا آئین کی دفعہ 347 کے تحت اردو کو اتر پردیش کی علاقائی زبان قرار دینے کا مطالبہ تقسیم کے بعد رونما ہونے والے حالات کے پس منظر میں بے حد پیچیدہ معاملہ تھا۔ ایک لابی بہ شمول مذہب اور ہندو شناخت ہندی کو عرصۂ دراز سے اس سیاسی مسئلے میں شامل کرنا چاہتی تھی جو اسے اقتدار کے ایوانوں تک پہنچا سکے ۔ شمال کی دیگر تمام زبانوں کو اس نئی زبان ہندی ہی کی شکل قرار دے کر ایک منظم  سیاسی تحریک کے ذریعے شمالی ہند کی برہمن لابی اپنے اس مقصد میں تقسیم ہند کی وجہ سے پوری طرح کامیاب ہو گئی۔ اقتدار اس کے پاس آ جانے کے بعد سوال صرف یہ باقی تھا کہ برہمنوں میں اقتدار رہے کس کے پاس۔ کانگریس کے اندر اقتدار کی کش مکش نہرو بنام غیر نہرو میں جاری تھی۔ مولانا آزادؔ اور ذاکر صاحب نہرو کے ہم نوا تھے ۔ ذاکر صاحب کا شیخ الجامعہ بن کر علی گڑھ جانا اور اردو کو اتر پردیش کی دوسری علاقائی زبان قرار دینے کی تحریک چلانا یقیناً کانگریس کی اندرونی سیاست کا نتیجہ تھا مگر یہ بات ڈھکی چھپی نہیں کہ اپنے وزرائے اعلا پر نہرو کا ایسا دبدبہ نہ تھا جو بعد میں اندرا گاندھی نے قائم کیا۔ خصوصاً یوپی کے وزیر اعلا اور اس صوبے کے متعدد وزرا تک، نہرو کے مشورے کو درخور اعتنا تصور نہ کرتے تھے ۔ ایسے میں اردو کی تباہی کے معاملے میں مرکزی حکومت کے سربراہ کے طور پر نہرو خود کو شمالی ہند کے صوبائی وزرائے اعلا کے سامنے بے بس تصور کرتے تھے ۔ 
اس امر میں شک کی گنجائش نہیں کہ ذاکر صاحب کی تحریک کانگریس اور نہرو کے ایما پر شروع کی گئی تھی مگر اردو والے صرف ذاکر صاحب کے ہاتھوں کسی کرشمے کی امید میں بیٹھے رہے ۔ اردو لسانی اقلیت نے جب اس تحریک کے لیے خود ہاتھ پاؤں نہیں ہلائے تو نہ صرف مرکز نے اردو والوں کی مدد کرنے سے خود کو قاصر پایا بلکہ ذاکر صاحب نے بھی خود کو اردو اور مسلمانوں کی اس طرح خدمت سے معذور تصور کیا جس راہ پر چل کر وہ ان کے مسائل کے حل کے لیے پیش رفت کرنا چاہتے تھے ۔ دوسری طرف علی گڑھ میں ذاکر صاحب کے خلاف فتنہ پردازیاں شروع ہو گئیں اور اسی وقت سب سے حوصلہ شکن سانحہ یہ ہوا کہ مولانا آزادؔ انتقال کر گئے ۔ خود ذاکر صاحب کی صحت بھی جواب دے گئی تھی۔ لہٰذا انھوں نے بہار کے گورنر کا عہدہ قبول کر لیا جو اس وقت کے حالات کا منطقی نتیجہ تھا۔ اس دور کے حالات کی غمازی ذاکر صاحب کے اس خطبۂ الوداعی میں موجود ہے جو انھوں نے مسلم یونی ورسٹی کو خیرباد کہتے ہوئے دیا تھا۔ ان حالات میں ذاکر صاحب نے جو کیا اس سے زیادہ اردو اور مسلمانوں کے لیے کوئی بھی سیاست داں شاید نہیں کر سکتا تھا۔ بہار کے گورنر کے طور پر انھوں نے خدا بخش لائبریری کو ایسا تحفظ فراہم کرایا کہ وہ آج مشرقی دنیا کا اہم ترین کتب خانہ ہے مگر حالات کو مجموعی تناظر میں دیکھنے کی فہم سے عاری ہندی مسلمان اس وقت سے آج تک ان حالات کا صحیح تجزیہ کر ہی نہیں پائے جن میں اردو تباہ ہوئی۔ 
اتر پردیش اور شمال کی دیگر ریاستوں میں اردو کی حالت آج بھی وہی ہے جو 1947 میں تھی بلکہ مزید بدتر ہوئی ہے ۔ آئین کی دفعہ 350A جو مادری زبان میں پرائمری تعلیم کی ہدایت صوبوں کو دیتی ہے Special Directives کے تحت آتی ہے جسے ماننے کے لیے صوبے مجبور نہیں۔ دفعہ 345 کے تحت دوسری سرکاری زبان کا درجہ بہار میں ثابت کر چکا ہے کہ اس کی حیثیت کچھ کم ایک ہزار مترجمین کے تقرر سے زیادہ کچھ نہیں۔ اگر سپریم کورٹ کے فیصلے کے بعد دوسری سرکاری زبان کا درجہ اردو کو اتر پردیش میں مل بھی جائے تو اس سے ہو گا کیا؟ آئین کی دفعہ 347 جس کی ذاکر صاحب کی تحریک کے سیاق و سباق میں بے حد اہمیت ہے پہلے اپنی کسی قابل عمل تشریح کے لیے ہائی کورٹ اور پھر سپریم کورٹ میں قانونی لڑائی ، اور پھر اس کے نفاذ کے لیے عوامی تحریک کے ذریعے کوششوں کا مطالبہ کرتی ہے ۔ یہ خوشی کی بات ہے کہ آئین کے طریق کار پر نظر ثانی کرنے والے کمیشن (Commission to review the working of the Constitution) جسے عرف عام میں جسٹس ونکٹ چلیا کمیشن بھی کہا جاتا ہے ، نے آئین کی دفعہ 347 کی قابل عمل توضیح کر کے اس میں ترمیم کی سفارش کی ہے ۔ آئین کے طریق کار پر نظر ثانی کرنے والے کمیشن نے آئین کی دفعہ 347 میں لفظ قابل ذکر آبادی Substantial proportion کی توضیح کا اہم ترین کام ڈاکٹر اطہر فاروقی کی درخواست پر کیا۔ ڈاکٹر اطہر فاروقی نے 25 اپریل 2000 کو کمیشن کے چیئرمین کے سامنے خود پیش ہو کر اس سلسلے میں پہلے انھیں اپنے دلائل سے قائل کیا اور پھر تحریری میمورینڈم دیا جس کا متن ماہ نامہ مسلم انڈیا کے فروری 2002 کے شمارے میں صفحہ 65 پر شائع ہوا ہے جسے ترجمے میں درآنے والی اغلاط کے خوف سے من و عن نقل کیا جاتا ہے :
"...Article 347 of the Constitution (states)
347: "Special provision relating to language spoken by a section of the population of a state: On a demand being made in that behalf the President may, if he is satisfied that a substantial proportion of the population of a state desire to use of any language spoken by them to be recognized by that state, direct that such language shall also be officially recognized throughout that State or any part thereof for such purpose as he may specify".
The Gujral Committee had called a large number of experts who expressed different views and finally left the matter in confusion. I feel that the opinion expressed by Justice S.M. Sikri, former CJI, that the term substantial proportion did not signify any particular percentage and it should be enough to avoid the "de minimis principle" ...His approach to the Constitution provisions should have been endorsed by the Gujral Committee which it failed to do.
...This (phrase) has been invoked... to challenge and obstruct beneficial legislation passed by the elected representatives of the people... Although the provision in term applies only to the President of India, nevertheless the provision has been ingeniously expanded and invoked to control the powers of Constitutional entities other than the President, (e.g. the elected Legislatures) preventing them from granting relief to linguistic minorities. Hence an explanation should be added to the Article 347 that "substantial" means "not negligible"
...This will conduce of the satisfaction of the minorities and to the peace and tranquility of the nation."
ایک اور بات کا ذکر بھی اس اہم کمیشن کے سلسلے میں ضروری ہے کہ اس کمیشن نے ڈاکٹر اطہر فاروقی ہی کے ایک دوسرے میمورینڈم پر بھی اپنی سفارشات پیش کر کے آئین میں ترمیم کی تجویز پیش کی ہے جو اردو ذریعۂ تعلیم اور اردو کے فروغ کے سیاق و سباق میں اہم ہو گی۔ دوسرا میمورینڈم 16 اگست 2001 کو دیا گیا اور اس کا متن بھی مسلم انڈیا میں فروری 2002 کے شمارے میں صفحہ 65 پر شائع ہوا ہے جو درج ذیل ہے :
.1 	 ’ ’اردو کے مسئلے کو دیگر ہندوستانی زبانوں کے مسائل کے تناظر میں دیکھا جانا چاہیے کیوں کہ ہندی بولنے والے بھی ان صوبوں میں لسانی اقلیت ہیں جہاں دوسری زبانوں کے بولنے والوں کی اکثریت ہے ۔ اس ذیل میں میرے معروضات درج ذیل ہیں : ]آئین کی 93 ویں ترمیم کے مطابق[ بچے کی 14 برس تک کی مفت تعلیم اس کی مادری زبان میں ہونی چاہیے ۔ اس ذیل میں اپنے تاریخی فیصلے میں سپریم کورٹ نے مادری زبان کو ذریعۂ تعلیم بنائے جانے کے سلسلے میں کوئی رائے نہیں دی ہے اور یہ صاف نہیں ہے کہ 14 برس تک مفت اور لازمی تعلیمی کا ذریعہ کیا ہو گا۔ یہ سوال اس لیے زیادہ اہم ہے کہ بالعموم ریاستیں ان زبانوں میں تعلیم کا انتظام سرکاری اسکولوں میں کرتی ہیں جو زبان ریاست کی اکثریت بولتی ہے مگر اس صورت میں ہر صوبے میں لسانی اقلیتیں ]خصوصاً اردو لسانی اقلیت[ مادری زبان میں تعلیم حاصل کرنے کے حق سے محروم ہو جائیں گی۔ 
.2 	آئین کی دفعہ 350A جو ریاستوں کو مادری زبان میں تعلیم کی ہدایت دیتی ہے Special Directives کی مبہم شق کے ذیل میں آتی ہے جسے ماننے کے لیے ریاستیں مجبور نہیں۔ اس لیے ضروری ہے کہ مادری زبان میں تعلیم کے حق کو آئین کے تیسرے حصے (Part III) میں بنیادی حق (Fundamental Right) کے طور پر شامل کیا جائے ۔ 
.3 	لسانی اقلیتوں کا کمیشن آئینی حیثیت کے باوجود ایک بے بس ادارہ ہے جس کی آواز پر کوئی کان نہیں دھرتا۔ صوبائی حکومتیں لسانی اقلیتوں کے کمیشن کو لسانی اقلیتوں کے متعلق اپنی ریاستوں کے ضروری اعداد و شمار تک بھیجنے کی زحمت نہیں کرتیں حالاں کہ یہ اعداد و شمار بھی صرف کاغذی خانہ پُری کے ذیل میں آتے ہیں کیوں کہ لسانی اقلیتوں کے تئیں ریاستی حکومتیں خصوصاً شمالی ہند میں بے حد سوتیلا رویہ اختیار کرتی ہیں۔ لسانی اقلیتوں کی رپورٹ حالاں کہ پارلیمنٹ میں پیش کی جاتی ہے مگر اس پر نہ تو کبھی بحث ہوئی اور نہ ہی اس کی سفارشات کو عملی جامہ پہنانے کے بارے میں کبھی سوچا گیا ’ ’ (اطہر فاروقی)۔ 
ان حالات میں سوال یہ ہے کہ معاصر ہندوستان میں اردو کا ایجنڈا ہو کیا اور اسے کس طرح ترتیب دیا جائے ؟
ذاکر صاحب ہوں یا گاندھی جی، زبان و تعلیم سے متعلق ان کے فارمولے اب از   ٭٭شور                                                                                                                          کار رفتہ ہو چکے ہیں اور گلوبلائزیشن اور انفارمیشن ٹکنالوجی کے اس دور میں اگر گاندھی جی کی ہندوستانی بھی قومی زبان ہوتی تو اس کا حشر بھی کچھ اچھا نہ ہوتا۔ ہم سیاسی نعرے لگاتے ہوئے یہ بھول جاتے ہیں کہ اکابرین کے نظریات کی اہمیت ان نظریات کی روح میں ہوتی ہے ان کے لفظی انطباق میں نہیں۔ یقیناً وردھا اسکیم کی اب کوئی اہمیت نہیں۔ خود ذاکر صاحب اگر حیات ہوتے تو وہ وردھا اسکیم کا نئے زمانے سے ہم آہنگ قالب مرتب کرتے ۔ اسی طرح اردو کے معاملے میں سر سید کے نظریات کی روح کے زیر اثر وہ کہتے کہ اردو کو لازمی مضمون کے طور پر زبان اول کی حیثیت سے تہذیب و تشخص کے تحفظ کا وسیلہ بنا کر انگریزی ذریعۂ تعلیم کو اختیار کیا جائے ۔ 
لہٰذا اکیسویں صدی میں اردو تعلیم کے ایجنڈے کے سیاق و سباق میں کہا جا سکتا ہے کہ جن طلبہ کو انگریزی کے ذریعے تعلیم حاصل کرنے کی سہولت ہے وہ ضرور انگریزی میڈیم میں جائیں مگر جو انگریزی میڈیم میں نہیں جا سکتے انھیں آئین کی 93ویں ترمیم کے مطابق از سلیمان ندویؒ                                                                                                                 14 برس تک تعلیم مادری زبان میں دی جائے ۔ مگر اردو کے سیاق و سباق میں ہمیں اس امر کو نظر انداز نہیں کرنا چاہیے کہ اردو کا نصاب کسی بھی دوسری ہندوستانی زبان کے نصاب سے کمتر درجے کا نصاب ہے یوں اردو میڈیم خود اردو والوں کے درمیان علاقائی زبانوں کے مقابلے میں بھی ترجیح حاصل نہیں کر پاتا۔ 
اردو کا نصاب این سی ای آر ٹی اور ایس سی آر ٹی سمیت بیش تر اداروں میں انگریزی اور علاقائی زبانوں سے ترجمہ ہوتا ہے اور ترجمے کی زبان انتہائی مہمل ہوتی ہے ۔ اس طرح اردو میڈیم کے اساتذہ بھی علاقائی زبانوں کے ٹیچرس ٹریننگ کالجوں میں B.Ed. وغیرہ کرتے ہیں اور اردو میڈیم سے تعلیم دینے کے اہل نہیں ہوتے ۔ میرے ان معروضات کا یہ مطلب قطعی نہیں کہ ان حد بندیوں کی وجہ سے اردو میڈیم کو خیرباد کہہ دیا جائے مگر یہ عرض کرنا ضروری ہے کہ اردو تعلیم کا پورا نظام ایک نئے قالب کا طالب ہے جس کی اہلیت عملاً اردو دنیا میں سر دست مفقود نظر آتی ہے ، نعروں کی بات البتہ دیگر ہے ۔ 
چنانچہ اردو لسانی اقلیت اور ہمدردان اردو کا سرکار سے یہ مطالبہ ہونا چاہیے کہ تمام سرکاری اسکولوں میں ، بشمول سینٹرل اسکول، سروودیہ ودیا لیوں ، اردو میڈیم سے بھی تعلیم کا انتظام ہو کہ یہ اردو والوں کا آئینی حق ہے اور دیگر اسکولوں میں گیارہویں درجے سے اردو کے لیے بطور اختیاری مضمون مگر پہلی اور لازمی زبان کے طور پر پڑھنے کی سہولیات فراہم ہوں۔ 
٭٭٭



ہندوستان میں اردو کا مستقبل اس کی تعلیم سے وابستہ ہے 

ثروت اقبال (لندن)

ہندوستان جیسے کثیر لسانی معاشرے میں کسی بھی ہندوستانی زبان کے مستقبل کے بارے میں اب کوئی پیش گوئی کرنا مشکل ہے ۔ ایک بات البتہ طے ہے کہ آنے والے دنوں میں چھوٹی زبانوں کے لیے ماضی کے مقابلے میں کہیں زیادہ خطرات لاحق ہوں گے ۔ آزادی کے بعد شمالی ہند میں اردو کے علاوہ تمام علاقائی زبانیں سیاسی حالات کے سبب جب باضابطہ ہندی میں ضم کر دی گئیں اور آئین کی دفعہ 351 کے تحت وہ ’ہندوستانی ’ بھی جسے آزاد ہندوستان کی سرکاری زبان ہونا تھا ہندی کی غلام (السوب) قرار پائی تو یہ طے ہو گیا کہ اب ہندوستان میں کسی کمزور زبان کے لیے کوئی جگہ نہیں ہے ۔ 
آزادی کے بعد ہندوستان میں اردو کے باقی رہ جانے کا سبب اس کے سوا کچھ نہیں کہ 1947 میں یہ زبان اس ہندی سے کہیں زیادہ طاقت ور تھی جسے مستقبل میں ہندوستان کی اس نام نہاد وحدت کی زبان تصور کیا گیا جو واقعتاً موجود تھی ہی نہیں۔ 
ہندوستان کے معاشرے میں ذات پات کی تقسیم اتنی شدید ہے کہ یہاں مغرب کے طرز پر نہ تو نیشن اسٹیٹ کا تصور ممکن ہے اور نہ ہی مغربی وطنیت کی طرح کا ہندوستانی نیشنلزم۔ حکومت اور خاص طور پر برسر اقتدار ہندو برہمنوں کو خوش کرنے کے لیے  ’نیشن اسٹیٹ ’ اور ہندوستانی نیشنلزم کی گردان سرکاری مسلمان البتہ پوری بے شرمی سے کرتے ہیں۔ 
جہاں تک برطانیہ میں آباد ہندو پاکستان کے اردو داں حضرات کا تعلق ہے تو برطانیہ میں آباد پرانی نسل نے تو اردو ادب کے فروغ کی حد تک اردو سے اپنا تعلق قائم رکھا ہے مگر زبان کے کثیر الجہات فروغ کے لیے برطانیہ کے اردو والوں نے بھی کچھ نہیں کیا۔ 
دلچسپ بات یہ ہے کہ ہندوستان میں بھی آزادی کے بعد اردو ادب کے فروغ کو اردو زبان کا فروغ تصور کر لیا گیا جب کہ دونوں مختلف باتیں ہیں۔ اردو زبان کا فروغ اردو کی باقاعدہ تعلیم کے بغیر ممکن ہی نہیں ہے اور زبان کی ہمہ جہت ترقی کی عدم موجودگی میں ہندوستان کی اردو میں عظیم ادب کی تخلیق کا سلسلہ کسی طرح باقی نہ رہ سکے گا۔ 
برطانیہ میں اردو کے فروغ کا بہت کچھ تعلق ہندوستان میں اردو کے فروغ سے اس لیے ہے کہ یہاں ہندو پاکستان کی اردو آبادی کی نئی نسلیں بہتر معاشی امکانات اور تعلیم کے حصول کے لیے نقل مکانی کر رہی ہیں۔ اس لیے ہندوستان میں اردو کے حوالے سے اردو آبادی کے جو مسائل ہیں ان ہی کی کارفرمائی برطانیہ کی اردو آبادی کے رویوں میں آسانی سے شناخت کی جا سکتی ہے ۔ زبان کے مسائل سے عدم واقفیت، ثقافت اور اردو تعلیم کو ہم معنی تصور کر لینا اور اردو تعلیم کے لیے وقت کی ضرورت کے مطابق لائحۂ عمل مرتب نہ کرنا یہ رجحانات ہندوستان اور برطانیہ کے اردو والوں میں مشترک ہیں۔ 
ہر چند کہ ہندوستان کے آئین کے مطابق اردو ہندوستان کی 18 قومی زبانوں میں سے ایک ہے مگر خود اردو والوں کا رویہ ایسا ہے جسے دیکھ کر کوئی نہیں کہہ سکتا کہ انھیں اس بات کا یقین ہے کہ ان کی زبان ایک قومی زبان ہے ۔ اردو سے متعلق ان کے مطالبات اقلیتی زبانوں کے لیے مغربی ممالک میں کیے جانے والے مطالبات سے کافی مشابہ ہیں۔ دلچسپ بات یہ ہے کہ جو لوگ خصوصاً مغربی اسکالر ہندوستان میں اردو تعلیم کی صورت حال پر لکھ رہے ہیں وہ اس کا موازنہ برطانیہ میں ایک اقلیتی زبان کے طور پر اردو کی صورت حال سے کرتے ہیں جب کہ برطانیہ کی طرح ہندوستان میں اردو غیر ملکی زبان نہیں ہے ۔ معروف برطانوی اسکالر رالف رسل نے 1999 میں ہندوستان میں اردو کی صورت حال پر ایک اہم مضمون لکھا جس کی خاصی شہرت ہوئی۔ اس مضمون میں جناب رسل نے ہندوستان میں اردو کی ترقی کے لیے اس طرح کے رضاکارانہ طریقے اختیار کرنے کا مشورہ دیا جس طرح برطانیہ میں آباد یہودی یا گجراتی اپنی زبانوں کے تحفظ کے لیے کرتے ہیں۔ ظاہر ہے کہ یہ سوچ (approach) اور اس کی بنیاد پر وضع کیا جانے والا لائحۂ عمل ہندوستان میں اردو کی بقا کے لیے سودمند نہیں ہو سکتا۔ اس کی وجہ یہ ہے کہ اردو ہندوستان اور ہندوستان کے شہریوں کی ایسی زبان ہے جو یہیں پیدا ہوئی ہے ۔ ہندوستان میں یہ ایسے تارکین وطن کی زبان نہیں جو ان کے ساتھ آئی ہو جب کہ برطانیہ میں آباد تارکین وطن اپنے ساتھ اپنی زبانیں لے کر آئے تھے ۔ 
آزادی کے بعد اردو کے ساتھ ہندوستان میں جو سلوک ہوا اس کے سیاسی پہلو پر مزید بحث و تمحیص سے کچھ فائدہ نہیں ہو گا البتہ ایک بات دہرانے کی شدید ضرورت ہے کہ تقسیم کے پہلے اور بعد کے سیاسی حالات کے نتیجے میں اردو نہ صرف مسلمانوں تک محدود ہو کر رہ گئی ہے بلکہ خود مسلمانوں کے متوسط اور خوش حال طبقات نے بھی اسے صرف اپنی مذہبی ضرورتوں تک محدود کر دیا ہے ۔ دوسری طرف اردو کو مسلمانوں کی مذہبی شناخت کا اہم عنصر تصور کر لیے جانے کے بعد آزادی کے بعد سے اپنی شناخت کی تلاش میں سرگرداں اعلا ذات کے ہندوؤں نے اس کی تعلیم کو ترک کر دیا ہے ۔ تقسیم کے سانحے سے دوچار ہونے والے ان پنجابی حضرات نے بھی اردو کو خیرباد کہہ دیا، تقسیم سے پہلے اردو جن کی زندگی کا جزو لاینفک تھی۔ 
تقسیم ہند کے بعد ہندوستان میں زبانوں کا مجموعی منظرنامہ تبدیل ہوا۔ ایک طرف تو تقسیم سے پہلے اردو پڑھنے والے پنجاب کے ہندوؤں نے اردو کو خیرباد کہا تو دوسری طرف انھوں نے ہندی کو اپنی تہذیب کی شناخت کے طور پر اختیار کرتے ہوئے پنجابی کو بھی اس لیے خیرباد کہا کہ اقتدار پر قابض ہونے کے لیے جس ہندو نیشنلزم کے نعرے کی ضرورت تھی، اس میں پنجابی زبان بھی فٹ نہیں بیٹھتی تھی۔ ہندی کو عام ہندو کی زبان کے طور پر ہندو شناخت کا اہم عنصر بنانے کی آر ایس ایس کی مسلسل اور منظم اور فسطائی کوششوں نے بھی شمالی ہند کے لسانی منظر نامے کو خاصہ متاثر کیا۔ 
ہندوستان میں اردو ادب کی بقا و ترویج اور ترقی کے لیے کوششیں تو کی گئی ہیں مگر شمالی ہند میں جہاں اردو داں آبادی کی اکثریت ہے اردو میڈیم یا ایک اختیاری مضمون کے طور پر اردو تعلیم کے مواقع نہ ہونے کی وجہ سے اردو کا موجودہ سرمایہ اگلی نسلوں میں منتقل نہیں ہو سکے گا۔ شمالی ہندوستان میں جن بچوں کی مادری زبان اردو ہے وہ تقریباً سب کے سب مسلمان گھرانوں سے آتے ہیں۔ لہٰذا اردو کا ایک مذہبی اقلیت کے ساتھ نتھی ہو جانا یقینی امر ہے ۔ ہر چند کہ شمالی ہندوستان کے مسلمانوں پر یہ جائز الزام ہے کہ انھوں نے آزادی کے بعد سیکولر نظام میں اردو کی شمولیت اور زبان کے طور پر اردو کے تحفظ کے لیے اس طرح کوشش نہیں کی جس طرح علی گڑھ، ندوے اور دارالعلوم دیوبند کے تحفظ کے لیے کی۔ اول الذکر یعنی علی گڑھ مسلم یونی ورسٹی مسلمانوں کی تعلیمی کم اور سیاسی وراثت زیادہ تھی جب کہ دیوبند اور ندوۃ العلماء سے خالص مذہبی تصور وابستہ تھا۔ 
شمالی ہندوستان کے مسلمانوں پر عائد کیا جانے والا یہ الزام بھی بالکل درست ہے کہ عملاً اردو کا تحفظ ایک ایسی زبان کے طور پر جو زندگی کی کثیر جہات کا احاطہ کرتی ہے ، ان کی ترجیحی فہرست سے خارج تھا۔ مگر یہ بھی صحیح ہے کہ اردو کے حوالے سے شمالی ہند کی اردوداں آبادی کے ذہنوں میں ایک انتشار ضرور رہا ہے جس کے سبب انھوں نے اردو رسم خط کی تبدیلی کی ہر تحریک کی سخت مخالفت کر کے اردو کو بچا لیا۔ اگر ایسا نہ ہوتا تو آج اردو بھی ہندی کی شیلی بن چکی ہوتی۔ 
سید شہاب الدین کا ایک مضمون بعنوان  ’اردو زبان تعلیم اور مسلمان: ایک تثلیث بے کلیسا ’ جو ماہ نامہ ’ اردو دنیا ’ نئی دہلی کے فروری 2001 کے شمارے میں شائع ہوا ہے ، اس میں سید شہاب الدین نے متعدد ایسی اہم باتیں کہی ہیں جو ہندوستان میں اردو تعلیم کے احیا کا ایجنڈا ہو سکتی ہیں۔ میں نے اپنے کئی دلائل کی بنیاد سید شہاب الدین کے اس مضمون پر رکھی ہے ۔ 
آزادی کے بعد شمالی ہند میں  ’اردو کے وکیلوں  ’ کی نظریاتی اساس بہت کمزور تھی۔ ان میں اکثر حکومت کے اشارے پر کام کر رہے تھے ۔ اردو کے حقوق کا مطالبہ کرنے کی صرف خبریں اخباروں میں چھپوا کر اردو لیڈرشپ تصور کر لیتی تھی کہ فرض کفایہ ادا ہو گیا۔ تقسیم کے نتیجے میں پروان چڑھنے والی مسلم مخالف ذہنیت نے اردو والوں کے ذہن میں یہ بات بھی بٹھا دی تھی کہ اردو میں جو ہندو اہل قلم موجود ہیں انھیں ہی اردو کے محاذ پر آگے رکھا جائے تاکہ اردو پر عام ہندوؤں کا مزید عتاب نہ آئے ۔ اس رویے نے اردو کے مقدمے کو بالکل ہی کمزور کر دیا۔ غیر مسلم اردو داں حضرات اردو اہل قلم تو ہو سکتے تھے مگر انھیں تبدیل شدہ سیاسی حالات میں اردو سے کوئی جذباتی وابستگی نہیں تھی اور اس میں کوئی تعجب کی بات بھی نہیں ہے ۔ اردو میں موجود ہندو اہل قلم حضرات نے تقسیم سے قبل اردو اس لیے پڑھی تھی کہ یہ نظام تعلیم کا لازمی حصہ تھی مگر تقسیم کے بعد اردو کا پورا مسئلہ ہی جب سیاسی ہو گیا اور فرقہ واریت کو فروغ ملا تو اردو کے ساتھ ہندو اہل قلم حضرات کو کوئی ذہنی ہمدردی نہیں رہ گئی مگر چونکہ وہ زندہ صرف اردو اہل قلم کے طور پر رہ سکتے تھے یوں وہ اردو میں لکھتے رہے مگر ان کی وابستگی فطری طور پر عام ہندو ذہنیت کی عکاس رہی۔ سامنے کی اس حقیقت کو تسلیم کرنے کے لیے شمالی ہند کے اردو والے تیار نہیں تھے ۔ اس لیے جب بھی اردوداں آبادی کو اسکولوں میں باقاعدہ اردو تعلیم کا نظم کرنے کے بجائے کھلونوں سے بہلایا گیا تو نہ تو اردو کی مسلم لیڈرشپ نے اور نہ ہی غیر مسلم اردو اشراف نے ، جن کی اکثریت یونی ورسٹیوں سے وابستہ تھی، ایسے لچر دلائل کی تردید کی۔ مثلاً کبھی اردو کو غزل گائکی اور غزل شنوائی اور کبھی فلموں کی زبان کے حوالے سے تو کبھی ہندی لپی میں اردو لکھنے کی بات کہہ کر یہ کہا گیا کہ ہندوستان میں اردو ترقی کر رہی ہے مگر کبھی ان احمقانہ دلائل کی مخالفت اردو والوں نے نہیں کی۔ 
ہندوستان میں اردو کی ترقی و ترویج کے لیے سرکاری اور نیم سرکاری ادارے بھی ہیں مگر انھوں نے بھی کوئی قابل ذکر کارنامہ انجام نہیں دیا ہے ۔ اس سلسلے میں رالف رسل نے اپنے مقالے میں (جس کا میں نے اوپر ذکر کیا ہے ) اس طرف اشارہ کرتے ہوئے لکھا ہے :
 ’ ’مجھے بخوبی اندازہ ہے کہ انجمن ترقی اردو (ہند) اور ترقی اردو بورڈ جیسے اداروں کے ناکارہ پن اور بے عملی کے سبب پیدا شدہ بے اطمینانی عام طور پر لوگوں کو ایسے اداروں سے پوری طرح مایوس کر دیتی ہے اور نتیجتاً ایسی انجمنیں وجود میں آنے لگتی ہیں جو کسی بھی طرح سے سرکاری امداد یا تعاون قبول کرنے سے اپنے آپ کو الگ کر لیتی ہیں۔ ہندوستان میں اردو کے موجودہ حالات میں یہ بے اطمینانی مبارک ہے کیوں کہ حقیقتاً ایسی خود مختار انجمنوں کی آج بے حد ضرورت ہے ۔  ’ ’
مگر رسل صاحب یہ بات بھول گئے کہ ہندوستان میں جو ناکارہ پن اور بے عملی سرکاری اور نیم سرکاری اردو اداروں کی سرشت میں ہے ، اس پر محض تنقید کرنے سے اب کام نہیں چلے گا۔ ضرورت اس بات کی ہے کہ اردو والے ان اداروں کے خلاف طاقت ور اور منظم محاذ بنائیں ، عدالتی چارہ جوئی کریں کیوں کہ ہندوستان جیسے غریب اور پسماندہ ملک میں وہاں کی اقتصادی طور پر پس ماندہ ترین اردو لسانی اور مسلم مذہبی اقلیت اپنی مادری زبان، جو قومی زبان ہے ، کا تحفظ یہودیوں کی طرح رضاکارانہ طور پر نہیں کر سکتی ہے ۔ برطانیہ کی یہودی کمیونٹی مالی طور پر بڑی مستحکم ہے جس کے عمومی اقتصادی حالات ہندوستان کی مسلم قوم سے ہزار درجہ بہتر ہیں۔ مسلمان تو ہندوستان میں ویسے بھی معاشی بدحالی کا شکار ہیں۔ ان کے پاس اتنے وسائل نہیں کہ وہ اردو تعلیم کی جزوی ذمّے داری بھی رضاکارانہ طور پر پوری کر سکیں۔ 
اردو تعلیم کے نظم کا ہر سطح پر مطالبہ ہمیں سرکاری اسکولوں کے نظام میں ہی کرنا ہو گا اور دوسرے شہریوں اور ٹیکس دہندہ کے طور پر اردو والوں کے اس حق کو حکومت کو تسلیم کرنا ہو گا۔ اردو کا تحفظ دینی مدارس کے ذریعے بھی نہیں ہو سکتا اور ہونا بھی نہیں چاہیے ۔ دینی مدارس مذہبی ادارے ہیں اور ہندوستانی شہری کے طور پر مسلمانوں کو ان کے قیام اور نظم کا حق حاصل ہے مگر اسلام اور اردو ایک ہی سکے کے دو رخ نہیں ہیں۔ اردو تمام ہندوستانی مسلمانوں کی مادری زبان بھی نہیں ہے ۔ جس روز حکومت اسکولوں میں اردو تعلیم کے نظم کا معقول انتظام کر دے گی اسی دن اردو کے متعلق فروعی بحثوں کو لگام مل جائے گی اور اردو ہندوستان کی دیگر قومی زبانوں کی طرح ترقی کی طرف گامزن ہو سکے گی۔ مگر اردو کا سوال سیاسی سوال ہے اور جمہوریت میں اپنے حقوق کا مطالبہ کرنے کا بھی ایک طریقہ ہے ۔ یہ بات اردو والوں کو ہر وقت یاد رکھنا ہو گی اور اس حقیقت کے تئیں انھیں اسکولوں کی سطح پر اردو تعلیم کے نظم کے لیے کوئی موثر لائحۂ عمل مرتب کرنا ہو گا۔ 
٭٭٭


اردو تعلیم: تکرار کے متقاضی چند نکات

انور پاشا

گزشتہ چند برسوں میں اردو دنیا کی توجہ پرائمری سے ثانوی درجات تک کی اردو تعلیم کی صورت حال (بہ حیثیت میڈیم اور بہ حیثیت ایک اختیاری مضمون) کا جائزہ لینے کی طرف منعطف ہوئی ہے اور سنجیدگی سے اس سوال پر غور کیا گیا ہے کہ پرائمری سے ثانوی درجات تک اردو تعلیم کس حد تک ممکن ہے ۔ آزادی کے بعد اردو کے لیے حالات اس درجہ خراب تھے ، خصوصاً شمالی ہند میں کہ حکومت کے ذریعے اردو تعلیم کا نظم ختم کر دیے جانے کے بعد اس موضوع پر ہمارے اکابرین نے مصلحتاً توجہ نہیں دی یوں اس سیاق و سباق میں سامنے کے حقائق بھی گرد آلود ہو گئے اور اردو تعلیم کے متعلق ہر تحریر خلط مبحث کا آئینہ بن گئی کہ صحیح حقائق کسی کو معلوم ہی نہ تھے ۔ اب جب کہ اردو تعلیم کا ایجنڈا متعین کرنے کی بات ہے تو میں چند سامنے کی باتوں کو دہرانا چاہتا ہوں جن کی تکرار بھی اب بازیافت کی اہمیت رکھتی ہے کہ یہ نکات اس طرح پہلے کبھی اردو والوں کے سامنے نہیں آئے ۔ 
تعلیم آئینی طور پر ریاستوں کے اختیار کا معاملہ ہے اور مرکزی حکومت اس سلسلے میں ریاستوں پر زیادہ دباؤ نہیں ڈال سکتی مگر اعلیٰ تعلیم چوں کہ اب Concurrent List میں بھی ہے اس لیے مرکزی حکومت اگر چا ہے تو اعلیٰ تعلیم کی سطح پر ریاستوں میں ، کچھ حد تک اپنی پسند کے تعلیمی نظام کو تھوڑی کوشش کر کے رائج کر سکتی ہے ۔ زبانوں کے معاملے میں بھی مرکزی حکومت ریاستوں کو آئین کے مطابق بعض ہدایات دے سکتی ہے مگر ریاستیں انھیں ماننے کے لیے مجبور نہیں۔ 
اردو تعلیم کا ایجنڈا ہمیں درج ذیل سطحوں پر متعین کرنا ہو گا:
(الف)	پرائمری تعلیم		(ب)	سیکنڈری سطح کی تعلیم
(پ)	سینئر سیکنڈری سطح کی تعلیم	(ت)	یونی ورسٹی سطح کی تعلیم
	اردو تعلیم کے معاملے میں خصوصاً درج ذیل نکات کو ہمیں زیر غور لانا ہو گا۔ 
(الف)	پرائمری تعلیم کا میڈیم کیا ہو اور کیا ہندوستان گیر سطح پر اردو میڈیم سے پرائمری تعلیم کا نظم ممکن ہے ؟
(ب)	پرائمری کے بعد یعنی سیکنڈری اور سینئر سیکنڈری سطح پر نظام تعلیم میں اردو کی حیثیت کیا ہو؟
(پ)	ہمیں ہر حال میں یہ ملحوظ رکھنا ہو گا کہ اردو ذریعۂ تعلیم اور ایک اختیاری مضمون کے طور پر اردو کی تعلیم یہ دونوں بالکل الگ موضوعات ہیں۔ 
(ت)	ایک اختیاری مضمون کے طور پر کسی بھی زبان کی تعلیم یا اسے اختیار کرنے کا معاملہ سہ لسانی فارمولے کے تحت چھٹی جماعت سے دسویں جماعت تک کا معاملہ ہے ۔ گیارہویں جماعت میں طالب علم بالعموم اپنے آئندہ کیریر کا تعین کر لیتا ہے اور انگریزی میڈیم کے بورڈوں بالخصوص CBSE اور ICSE میں ہیومینیٹیز (Humanities) کے علاوہ سائنس اور کامرس گروپ کے طلبہ کے لیے دو سے زیادہ زبانیں پڑھنا عملاً ممکن نہیں البتہ صوبائی بورڈوں خصوصاً یوپی اور بہار کے سینئر سکنڈری (انٹرمیڈیٹ) سطح کے بورڈوں میں بارہویں درجے تک تین زبانوں کا مطالعہ لازمی ہے اور اردو آبادی کے بچوں کی اکثریت ان ہی بورڈوں کے ذریعے شریک امتحان ہوتی ہے ۔ CBSE اور ICSE بورڈ کے اسکولوں میں اردو مادری زبان والے طلبہ کا تناسب نہیں کے برابر ہے ۔ صرف اعلیٰ متوسط طبقے کے چند طلبہ کچھ بڑے شہروں کے انگریزی میڈیم اسکولوں میں داخلہ پا جاتے ہیں ، 2002 میں ان دونوں بورڈوں میں انگریزی میڈیم سے امتحان دینے والے طلبہ کی تعداد دو ہزار سے بھی کم تھی۔ دہلی کے چوں کہ تمام سرکاری اسکول CBSE سے ملحق ہیں یوں یہاں کے اردو میڈیم کے طلبہ بھی CBSE بورڈ سے شریک امتحان ہوتے ہیں مگر دہلی کے اردو میڈیم اسکولوں کی حالت زار بہار کے عام ہندی میڈیم اسکول سے مختلف نہیں۔ 
سہ لسانی فارمولے سے متعلق سب سے زیادہ خلط مبحث اس امر سے پھیلا کہ لوگوں کو یہ معلوم ہی نہیں تھا کہ اس کا نفاذ صرف چھٹی جماعت سے دسویں جماعت تک ہو سکتا ہے اور پرائمری تعلیم سے اس کا کچھ تعلق نہیں۔ 
یہ صحیح ہے کہ آئین ہند (دفعہ 350 Aکے تحت) مادری زبان میں پرائمری تعلیم کی ہدایت دیتا ہے مگر آئین میں اس امر کو بنیادی حق (Fundamental Right) نہ مان کر Special Directives کے تحت رکھا گیا ہے ، جس کی حیثیت ایک ایسی مبہم سفارش کی ہے جس کا نہ تو مطلب ہی کسی کو معلوم ہے اور نہ ہی ریاستی حکومتیں اسے ماننے کے لیے مجبور ہیں۔ 
اب آئیے ایک نظر زبانوں کے اس نظام پر ڈالیں جو آئین کے مطابق تعلیم میں اپنا رول ادا کرتا ہے :
آئین ہند کے آٹھویں شیڈول میں اٹھارہ زبانوں کو جگہ دی گئی ہے ۔ یہ تمام علاقائی زبانیں ہیں جن میں اردو بھی شامل ہے مگر اردو کے لیے کوئی علاقہ مختص نہیں کیا گیا۔ آئین ہند کسی زبان کو قومی زبان تسلیم نہیں کرتا۔ اس منطق کے پیچھے ہمارے آئین سازوں کا مطمح نظریہ تھا کہ کسی ایک زبان کو قومی زبان تسلیم کرنا باقی زبانوں کے ساتھ ناانصافی ہو گی۔ ہندی کی دستوری حیثیت بھی قومی زبان کی نہیں بلکہ محض Official Language of the Union کی ہے ۔ البتہ سرکاری مسلمان ہندوؤں کی خوشامد میں پوری بے شرمی کے ساتھ ہندی کے قومی زبان National Language  ہونے کا جھوٹ بول کر عام لوگوں کے درمیان گمراہی پھیلاتے ہیں۔ ابتدائً پندرہ برسوں کے لیے انگریزی کو مرکزی حکومت کے کام کاج اور بین الصوبائی مراسلت کی زبان کے طور پر تسلیم کیا گیا تھا اور بعدہٗ فسطائی ہندی قوتوں کے خطرناک عزائم کے پیش نظر جنوبی ہند میں ہندی مخالف تحریک کے نتیجے میں 1965 میں انگریزی کو مستقل طور پر Associate Additional Official Language تسلیم کر لیا گیا۔ حوالے کے لیے دیکھیے : Paul R. Brass: The politics of Urdu since Independence, New Delhi: Cambridge University Press in association of Foundation Books, (Reprint 1995), p 165.) مرکزی حکومت کے بیش تر کام آج بھی انگریزی میں ہی ہوتے ہیں۔ سپریم کورٹ اور ہائی کورٹس صرف انگریزی میں کام کرتے ہیں۔ 
اردو تعلیم کے نظام کی تباہی خصوصاً شمال کی ریاستوں میں ہوئی جہاں اردو بولنے والوں کی اکثریت آباد ہے ۔ ان ریاستوں نے پرائمری تعلیم کا ذریعہ متفقہ طور پر صرف اور صرف ہندی کو تسلیم کیا یوں اردو میڈیم سے ابتدائی تعلیم کا نظم ان ریاستوں میں ختم ہو گیا۔ اردو آبادی کی اکثریت پہلے نمبر پر اتر پردیش اور دوسرے نمبر پر بہار میں آباد ہے ۔ اتر پردیش میں صرف ہندی کو پرائمری تا سینئر سیکنڈری (انٹر میڈیٹ) تک تعلیم کا میڈیم بنانے اور پرائمری سطح سے اردو کو بالکل ہی خارج کر دیے جانے کے نتیجے میں ثانوی سطح پر ایک اختیاری مضمون کے طور پر بھی اردو کی تعلیم کی راہیں مسدود ہو گئیں۔ آج ثانوی سطح پر ایک اختیاری مضمون کے طور پر اردو تعلیم کا انتظام صرف ان چند ہائی اسکولوں یا انٹرمیڈیٹ کالجوں میں ہے جن کا نظم اقلیتی اداروں کے طور پر مسلمانوں کے پاس ہے ۔ عملاً کسی بھی سطح پر اردو تعلیم ] ذریعۂ تعلیم اور اختیاری مضمون کے طور پر اردو کی تعلیم[ کا نظم اتر پردیش میں اب بحال ہونا ناممکن معلوم ہوتا ہے کہ 55 برسوں کے اس عرصے میں تین نسلیں اردو رسم خط سے مکمل طور پر ناواقف ہو گئی ہیں اور اب کوشش کے باوجود اردو کی تعلیم دینے والے اساتذہ نہیں ملتے ۔ اسی لیے اتر پردیش حکومت نے کاغذوں پر جن اسکولوں کو پرائمری سطح پر اردو میڈیم دکھایا ہے وہ بھی عملاً ہندی میڈیم ہی کے اسکول ہیں۔ ان میں سے اکثر ایمرجنسی میں بہو گنا اسکیم کے تحت شروع کیے گئے تھے ۔ 
بہار میں اردو تعلیم کا معاملہ قدرے غنیمت ہے کیوں کہ وہاں دینی مدارس کا نیٹ ورک مضبوط ہے اور مدارس کی ڈگریاں اسکولوں کے مساوی تسلیم شدہ ہیں مگر اردو کی سیکولر اور نصابی تعلیم کے لیے دینی مدارس پر تکیہ کرنا بڑی بھول ہو گی۔ 
اردو تعلیم کی بہتر صورت حال کے سلسلے میں بالعموم جنوب کی ریاستوں اور خصوصاً مہاراشٹر کا نام لیا جاتا ہے جہاں اردو آبادی کا صرف 25 فی صد حصہ آباد ہے جب کہ کل اردو آبادی کا 75 فی صد حصہ تو شمال کی ریاستوں میں ہے ۔ اس لیے مہاراشٹر یا جنوب کی کسی ریاست میں اردو تعلیم کی بہتر صورت حال ہندوستان کے مجموعی تناظر میں کسی امید کا استعارہ نہیں۔ 
جہاں تک انگریزی میڈیم نظام تعلیم میں ایک اختیاری مضمون کے طور پر اردو کی تعلیم کا تعلق ہے تو وہ مجموعی منظر 
٭٭ابہقعتا                                                                                                                      نامے پر کسی طرح اثر انداز نہیں ہو سکتی کیوں کہ انگریزی میڈیم اسکول اول تو مٹھی بھر ہیں اور اردو والوں کے مجموعی معاشی حالات ایسے نہیں کہ وہ انگریزی میڈیم اسکولوں میں اپنے بچوں کو تعلیم دلوا سکیں لیکن جہاں اردو والے اپنے بچوں کو اچھے انگریزی میڈیم سے تعلیم دلوا سکتے ہیں وہاں انھیں کوشش کرنا چاہیے کہ پرائمری کے بعد ان کا بچہ زبان اول کے طور پر سہ لسانی فارمولے کی سفارشات کے مطابق اپنی مادری زبان کا مطالعہ کرے ۔ بالعموم انگریزی میڈیم اسکول اس صورت میں اردو تعلیم کا نظم کرنے کے لیے تیار ہو جاتے ہیں جب اردو پڑھنے کے خواہاں بچوں کی قابل لحاظ تعداد موجود ہو مگر ظاہر ہے کہ اس سہولت کے لیے وہ والدین سے اضافی فیس وصول کرتے ہیں۔ بڑی مشکل یہ ہے کہ ہم نے مٹھی بھر بڑے شہروں کو ہی پورا ہندوستان تصور کر لیا ہے جب کہ حقیقت ظاہر ہے کہ اس سے مختلف ہے ۔ اس صورت میں سوال یہ ہے کہ اردو والوں کے لیے تعلیم کا ایجنڈا کیا ہو؟ میری ناقص رائے میں :
اوّل اردو میڈیم پرائمری اسکول کے قیام کے لیے گرام پنچایت سے لے کر ہر اس سطح تک کوشش کرنا چاہیے جہاں قومی ضابطے کے مطابق اردو آبادی اسکول کھولنے کی شرط پوری کرتی ہو۔ قومی ضابطے کے مطابق ہر اس علاقے میں ایک پرائمری اسکول کھولا جا سکتا ہے جہاں توقع ہو کہ 300 بچے دستیاب ہوں گے ۔ بالعموم ایک یا ایک سے زیادہ گانووں یا محلوں کے لیے 300 بچوں کی فراہمی پر ایک پرائمری اسکول کھولا جاتا ہے ۔ یوں جہاں اردو مادری زبان والے 300 بچے موجود ہوں وہاں اردو میڈیم پرائمری اسکول کھولنے کے لیے دباؤ ڈالا جا سکتا ہے اور اس میں حکومت کو کوئی پریشانی نہیں ہو گی۔ 
سہ لسانی فارمولے میں زبان اول کے طور پر اردو تعلیم کی تدریس کے نظم کے لیے اردو والوں کو کوشش کرنا چاہیے ۔ سہ لسانی فارمولے میں زبان اوّل کا کالم مادری زبان کے لیے مختص ہے مگر خود اردو والوں نے کبھی اس طرح سنجیدہ کوشش نہیں کی۔ 
ہمیں یہ تسلیم کرنا ہو گا کہ جمہوریت میں عوام کے مطالبے پر حکومت صرف وہی کچھ فوراً دے سکتی ہے جس کی قانونی گنجائش موجود ہو۔ اردو لسانی اقلیت کے بچوں کے لیے اردو میڈیم پرائمری اسکول اور ثانوی سطح پر زبان اوّل کے طور پر اردو زبان کی تعلیم کا نظم حکومت فوراً اور بغیر کسی قانونی پیچیدگی کے کر سکتی ہے ۔ سچ بات یہ ہے کہ اردو والوں کے ذہن اردو تعلیم کے مسائل پر کبھی صاف نہیں رہے اور بالعموم یونی ورسٹی سطح پر اردو ادب کی تعلیم ہمارے یہاں موضوع بحث رہی جب کہ ہم یہ بھول گئے کہ اگر پرائمری اور سکنڈری سطح پر اردو زبان کی تعلیم کا معقول نظم نہ ہو تو یونی ورسٹی میں اردو ادب کی تعلیم کسی کام کی نہیں۔ میں مولانا آزاد نیشنل اردو یونی ورسٹی کی بات نہیں کرنا چاہتا جو واقعتاً عام مسلمانوں کو گمراہ کرنے اور نئے سرکاری مسلمان تراشنے اور پرانے سرکاری مسلمانوں کو نوازنے کی غرض سے قائم کی گئی ہے اور اس مقصد کو تن دہی سے پورا بھی کر رہی ہے ۔ 
اردو تعلیم کا مسئلہ — خواہ مرکزی ہو یا ریاستی دونوں کی ہی  —   اردو کش پالیسیوں کی پیداوار ہے اور دونوں ہی سطحوں پر حکومتیں منصوبہ بند طریقے سے اردو مخالف لائحۂ عمل پر پوری قوت سے کمربستہ رہی ہیں۔ یہ امر بھی اپنی جگہ مسلم ہے کہ جمہوری نظام میں عوام کو اپنے جمہوری و آئینی حقوق کے تئیں بیدار رہنے اور جدوجہد کرنے کا پورا حق ہے اور اس سلسلے میں کسی قسم کی کوتاہی یا غفلت خود جمہوریت کی بقا کے لیے خطرہ پیدا کر سکتی ہے لہٰذا اس حقیقت کے اعتراف کے باوجود کہ تعلیم اور بالخصوص ابتدائی و ثانوی سطح کی تعلیم کے نظم کی ذمے داری آئینی اعتبار سے حکومت کی ہے اور مادری زبان میں تعلیم حاصل کرنے کے حق کے لیے اردو والوں کا حکومت سے توقعات رکھنا اور اس کے لیے جمہوری طریقوں سے جدوجہد کرنا اپنی جگہ صد فی صد درست ہے لیکن اقتدار کے ایوانوں میں فسطائی قوتوں کی بالا دستی اور بی جے پی کے برسر اقتدار آنے کے بعد عوام اور بالخصوص اقلیتوں کو وقت رہتے یہ باور کر لینا چاہیے کہ اگر انھیں تعلیم و ترقی کی دوڑ میں شامل رہنا ہے اور اپنی لسانی و تہذیبی شناخت کو بھی باقی رکھنا ہے تو حکومت پر تکیہ کرنے کی بجائے انھیں کمیونٹی (Community) کی سطح پر ایسے اقدام بھی کرنے پڑیں گے جن کے ذریعے وہ حصول تعلیم اور تہذیبی شناخت کا تحفظ کرتے ہوئے قومی ترقی میں اپنا کردار ادا کر سکیں اور قومی دولت میں اپنا حصہ بھی وصول کر سکیں۔ دنیا میں بہت سی ایسی زبانیں اور ایسے تہذیبی گروہ موجود ہیں جو بغیر کسی حکومتی امداد اور سرپرستی کے باد مخالف کی تیز ترین آندھیوں میں بھی اپنی بقا و شناخت کی شمع کو روشن رکھنے میں کامیاب ہیں۔ اس سیاق و سباق میں یہودیوں کی مثال سامنے ہے ۔ اس لیے جتنی جلدی ممکن ہو اس حقیقت کا اعتراف کر لیا جائے تو بہتر ہے کہ اب صرف حکومت پر تکیہ کرنے کی بجائے اپنے وسائل کو بھی بروئے کار لانا اتنا ہی ضروری ہے جتنا حکومت سے اپنے جمہوری حقوق کا مطالبہ کرنا۔ 
دینی مدارس کی مثالیں ہمارے سامنے موجود ہیں جنھیں مسلمانوں نے مقدور بھر معاونت کر کے اپنی مذہبی ضرورتوں کے لیے زندہ رکھا۔ اردو تعلیم کے فروغ کے لیے دینی مدارس کے موجودہ نظام کو اس وقت تک کے لیے مزید مستحکم بنایا جا سکتا ہے جب تک اسکولوں میں اردو تعلیم کا انتظام نہ ہو جائے تاکہ ان میں رائج اردو زبان و ادب کی تعلیم اور اردو رسم خط کو تقویت و معیار عطا کیا جا سکے مگر اس موضوع پر ہمارا ذہن صاف ہونا چاہیے کہ دینی مدارس کے ذریعے اردو کی اعلیٰ و ارفع اقدار کو قائم رکھنا ممکن ہی نہیں کیوں کہ مدارس مذہبی سوال سے جڑے ہوئے ہیں اور اس کا انھیں پورا حق ہے ۔ اردو کا مستقبل اس کی تعلیم کے اس نظام میں مضمر ہے جو اسکولوں میں دی جاتی ہے ۔ اردو والوں کو اردو کے نام پر حکومت کے قائم شدہ اداروں کے پُر فریب نعروں سے ہوشیار رہنے کی ضرورت آج سب سے زیادہ ہے ۔ بی جے پی نے اقتدار میں آنے کے بعد مرکزی حکومت کے اردو اداروں کے ذریعے اردو والوں کو جس دل فریب انداز میں خود کشی کی طرف مائل کرنا شروع کیا ہے اس کی کوئی مثال ہمیں ماضی میں اس لیے نہیں ملتی کہ اس سے پہلے مسلمانوں کو کانگریس اپنا زر خرید غلام تصور کرتی تھی مگر چوں کہ بی جے پی اس امر سے واقف ہے کہ مسلمان اسے اپنی تہذیب و ثقافت کا سب سے بڑا دشمن تصور کرتے ہیں ، یوں اردو کے تئیں اس کا رویہ بے حد شاطرانہ ہے ۔ ویسے بھی بی جے پی کی سیاسی قوت اس میں مضمر ہے کہ اس کی اردو اور اقلیت دشمن جماعت کی امیج قائم رہے یوں یہ بات بہ آسانی کہی جا سکتی ہے کہ اگر بی جے پی کی موجودہ برسر اقتدار حکومت اردو اور دینی مدارس کے لیے کچھ کر رہی ہے تو وہ اس کے اپنے خیال میں کوئی ایسا عمل ہے جو اردو کے لیے واقعتاً نقصان دہ ہو گا۔ یہ بھی طے ہے کہ بی جے پی آر ایس ایس کو بھی اس امر پر مطمئن کر چکی ہو گی کہ اردو کے لیے اس کے تمام اقدام آخرش اردو کو فنا کرنے میں معاون ہوں گے ۔ 
اب اردو والوں کو یہ بھی فیصلہ کر لینا چاہیے کہ اردو محض ہماری تہذیبی شناخت کی زبان کی حیثیت سے باقی رہے گی یا روزگار کے حوالے سے بھی اس سے توقعات وابستہ رکھنی جائز ہیں۔ اس ضمن میں یہ بات ذہن نشین رکھنے کی ہے کہ گزشتہ نصف صدی کے تجربات یہ بتاتے ہیں کہ حکومت کی اردو کش پالیسیوں کے نتیجے میں اب رفتہ رفتہ اردو کو ذریعۂ روزگار بنانے کی سعی و توقعات گھاٹے کا سودا ہی ثابت نہیں ہو رہی ہیں بلکہ اردو والوں کی پسماندگی اور اردو کے معاملے پر ان کے ذہنی انتشار کا سبب بھی بن رہی ہیں۔ ایسی صورت میں جتنی جلد ممکن ہو دو ٹوک فیصلہ کر لیا جانا چاہیے تاکہ گومگو اور تذبذب کی کیفیت سے نجات حاصل کر کے اردو تعلیم سے متعلق مستقبل کا لائحہ عمل طے کیا جا سکے ۔ منطقی طور پر ایک بات صاف ہے کہ جب تک شمالی ہند اور خصوصاً یوپی میں ابتدائی اور ثانوی سطح پر اردو تعلیم کی عمارت کھڑی نہ ہو تب تک اردو کی اعلیٰ تعلیم کسی بھی حیثیت سے عملاً ممکن نہیں ، نعروں کی بات دوسری ہے جس سے سرکاری مسلمانوں کا بھلا ہوتا رہتا ہے ۔ 
اردوداں آبادی کی عمومی پسماندگی کے پیش نظر میڈیا اور انفارمیشن ٹکنالوجی کے نعروں کے ساتھ ساتھ اس بات پر بھی غور و فکر اور تحقیق کی اشد ضرورت ہے کہ اردو زبان، اردو تعلیم اور اردو رسم خط کے فروغ اور مقبولیت میں ان وسائل کا استعمال کیا واقعی ممکن ہے ؟ جس اردو داں آبادی کی اکثریت ہندوستان کی کسی بھی زبان میں حرف شناس ہونے تک کی اقتصادی سکت نہیں رکھتی اور جن کے پاس دو وقت کی روٹی نہیں ، میڈیا اور انفارمیشن ٹکنالوجی کے حسین نعروں سے بھلا ان کا کیا بھلا ہو گا؟ اب رہا سوال اردو والوں میں موجود متوسط طبقے کا تو وہ مجموعی اردو آبادی کا ایک فی صد سے بھی بہت کم ہے یوں اس کے اقتصادی حالات کی بنیاد پر تمام اردو آبادی کے لیے کوئی لائحۂ عمل وضع کرنا اعلیٰ درجے کی حماقت کے سوا کچھ نہیں۔ 
سب سے اہم بات جو ذہن نشین رکھنے کی ہے وہ یہ کہ اردو کے مسائل خالص سیاسی نوعیت کے مسائل ہیں لہٰذا سیاسی منظر نامے پر اثر انداز ہونا بھی اتنا ہی ضروری ہے جتنا اردو تعلیم کے لائحۂ عمل کا تعین۔ سیاسی طور پر اردو والے جتنے طاقت ور اور منظم ہوں گے ، اردو تعلیم اور اردو زبان کے فروغ کے امکانات بھی اتنے ہی روشن ہوں گے ۔ 
٭٭٭



ہندوستان میں اردو تعلیم: مسائل اور امکانات

صابر ارشاد عثمانی

اس عنوان کے تحت میں جو کچھ عرض کروں گا وہ میرے اس مطالعے کا ماحصل ہے جو میں بالخصوص ہندوستان سے شائع ہونے والے انگریزی رسائل و جرائد سے کرتا رہا ہوں۔ معلومہ حقائق کی روشنی میں کچھ تجاویز بھی پیش کرنے کی جسارت میں نے کی ہے ۔ 
ہندوستان میں اردو تعلیم کی پسماندگی کا آغاز آزادی کا سورج طلوع ہونے کے ساتھ ہی ہو گیا تھا۔ یہ صحیح ہے کہ ہندوستان میں اردو تعلیم کی مایوس کن صورت حال کو بعض حلقوں نے ہندوستان کے خلاف پروپیگنڈے کے طور پر استعمال کیا اور کچھ نے مزید بے بنیاد غلط فہمیوں کو ہوا دی، مگر یہ بھی درست ہے کہ اردو مخالف قوتوں نے آزادی کے بعد سے اردو کو نصاب تعلیم سے خارج کرنے کی مسلسل اور مربوط کوششوں کا آغاز کر دیا تھا۔ 
ہندوستان میں قومی سطح پر اردو کو سب سے زیادہ نقصان خود اردو والوں ، بالخصوص اردو کے نام نہاد دانشوروں کی، جن میں اکثریت یونی ورسٹیوں میں برسر کار اردو اساتذہ کی تھی، اردو تعلیم کی طرف سے مجرمانہ غفلت اور عدم دلچسپی نے پہنچایا۔ آزادی کے بعد سے ہی ہندوستان سے باہر ہندوستان کی نمائندگی یونی ورسٹیوں میں بر سر کار اردو اساتذہ کرتے تھے مگر ان میں سے اکثر کی علمی صلاحیتیں مشکوک تھیں ، اور غالباً ان کا تقرر ہی اس مقصد سے کیا گیا تھا کہ بھاری بھرکم عہدوں پر مامور ان حضرات کو شو ونڈو (Show Window) کے طور پر استعمال تو کیا جائے مگر واقعتاً یہ اتنے کم صلاحیت ہوں کہ اردو تعلیم کے فروغ کے لیے کچھ نہ کر سکیں اور حکومت کو اردو ختم کرنے میں آسانی ہو۔ اس پالیسی کا نتیجہ یہ ہوا کہ حکومت سے متعلق اردو کے تمام کام ان ہی لوگوں کے سپرد ہوئے ۔ مشاورتی کمیٹیوں میں ان ہی کا تقرر کیا گیا، اردو تعلیم سے متعلق تمام امور مثلاً نصاب سازی کا تمام کام یا اردو زبان کے فروغ کے لیے پالیسی سازی کی تمام ذمے داری بھی ان ہی کے کاندھوں پر اس یقین کے ساتھ ڈال دی گئی کہ وہ اس کا بوجھ نہ اٹھا سکیں اور حکومت اپنی ذمے داری سے صاف بچ نکلے ۔ ہوا بھی یہی۔ آزادی کے 55 برسوں کے بعد ابتدائی اور ثانوی سطح پر ہندوستان کی شمالی ریاستوں میں ، جہاں ملک کے اردوداں عوام کی تقریباً 75 فیصد آبادی ہے ، اردو تعلیم کی صورت حال اس حد تک ابتر ہو چکی ہے کہ اب وہاں اردو تعلیم کا احیا عملاً ممکن نظر نہیں آتا، زبانی جمع خرچ کی بات اور ہے ۔ عملاً اسکولوں کے نصاب سے آزادی کے فوراً بعد اردو مکمل طور پر خارج کر دی گئی۔ کاغذی خانہ پری کے لیے 1975 کے آس پاس اردو کا جو نصاب تیار کیا گیا، وہ نئی نسل کے اندر کوئی کشش پیدا نہ کر سکا۔ ویسے بھی 1975 تک اردو والوں کی دو نسلیں اردو زبان سے مکمل طور پر ناواقف، اردو تعلیم سے بے بہرہ اور اردو تعلیم کے امور سے جذباتی طور پر لاتعلق سماجی منظر نامے پر نمایاں ہو چکی تھیں۔ 1975 کے آس پاس اگر کسی بچے نے اردو کو اختیاری مضمون کے طور پر پڑھنا بھی چاہا تو اس نے اردو تعلیم کی اس مجموعی ابتر صورت حال کے پیش نظر کچھ ہی روز بعد اردو کو خیرباد کہہ کر کوئی اور مضمون لے لیا اور انتظامیہ یہ دعویٰ کرنے کی اہل ہو گئی کہ جہاں اردو تعلیم کی سہولت موجود ہے ، وہاں بھی اردو والوں کے بچے اردو پڑھنا نہیں چاہتے ۔ اردو کے ان نام نہاد دانشوروں نے حکومت کو اردو تعلیم کا نظم قائم کرنے کی بجائے ثقافت کو فروغ دینے کے لیے اردو اکادمیوں کے قیام کا مشورہ مختلف طریقوں سے دیا اور آخرش گجرال کمیٹی رپورٹ میں اس احمقانہ سفارش کو شامل کرا کر کئی ریاستوں میں اردو اکادمیاں قائم کرا دی گئیں اور اکادمیوں کا دائرۂ کار اس احتیاط کے ساتھ طے کیا گیا کہ اکادمیاں کسی طور بھی اردو کے احیا میں معاون نہ ہو سکیں۔ 
ہندوستان میں اردو تعلیم بھی عمومی تعلیم کی طرح کسی ریاست کے ایجوکیشن ایکٹ میں موجود ضابطوں کے مطابق اور ریاستی وزارت تعلیم کے تحت کام کرنے والے تعلیمی اداروں (مثلاً پرائمری اسکول، جونیر ہائی اسکول اور ہائی اسکول نیز انٹر میڈیٹ کالجوں ) کے تحت دی جا سکتی ہے ۔ تکنیکی طور پر تعلیم کا نظم ریاستی وزارت تعلیم کے سوا کوئی اور وزارت نہیں کر سکتی۔ اردو اکادمیاں اگر چاہیں بھی تو اسکولی تعلیم میں اردو کے لیے کوئی گنجایش نہیں نکال سکتیں کہ یہ ان کے دائرۂ اختیار سے باہر کا معاملہ ہے ۔ یہاں یہ وضاحت بھی ضروری ہے کہ ہندوستان میں پرائمری اور ثانوی سطح کی تعلیم ریاستی حکومتوں کا اختیار (State Subject) ہے ، صرف اعلیٰ تعلیم میں کچھ حد تک ریاستی اور مرکزی اشتراک ممکن ہے یعنی اعلیٰ تعلیم Concurrent List پر ہے ۔ مرکزی حکومت براہ راست یا اس کا کوئی ادارہ پرائمری یا ثانوی سطح تک کی تعلیم میں کوئی مداخلت نہیں کر سکتا۔ یونی ورسٹی سطح کے اردو اساتذہ، جن کے لیے (نام نہاد) اردو دانشوروں کی اصطلاح بھی استعمال کی جاتی ہے ، حکومت کی مشاورتی کمیٹیوں میں شامل رہتے ہوئے بھی اردو تعلیم کے لیے کوئی مثبت پالیسی وضع نہیں کر سکے کہ وہ اس کے اہل ہی نہیں تھے ۔ نتیجہ یہ ہے کہ 1991 میں مردم شماری کے سرکاری اعداد و شمار کے مطابق اردو والوں کی آبادی بھلے ہی پانچویں نمبر پر چار کروڑ تیس لاکھ ہے ، مگر اردو کو ملنے والی حکومت کی کل گرانٹ اس سنسکرت سے بھی کم ہے جس کے بولنے والوں کی آبادی ملک بھر میں ایک ہزار سے زیادہ نہیں مگر ہندو اکثریت کو خوش کرنے کے لیے جس کی عظمت کے قصیدے سرکاری مسلمان پوری بے شرمی سے پڑھتے ہیں۔ اردو کے ساتھ پالیسی کی سطح کی اتنی بد معاملگی صرف یونی ورسٹی کے اردو اساتذہ اور ان مسلم رہ نماؤں کی کم فہمی اور بے عملی کی وجہ سے ممکن ہو سکی جو تقسیم کے نتیجے میں اردو کے خود ساختہ ٹھیکے دار تو بن گئے تھے مگر نفسیاتی سطح پر ہندو اکثریت سے خوف زدہ اور اردو کو تقسیم کی ذمے دار زبان سمجھتے تھے ۔ 
بہرحال گزشتہ چند برسوں میں اردو والوں کی توجہ اردو تعلیم کی صورت حال کی طرف مبذول ہوئی ہے اور کچھ حلقوں نے پرائمری اور ثانوی درجات میں اردو تعلیم کے امکانات بہتر کرنے کا لائحۂ عمل متعین کرنے کے طریقوں پر غور کرنا شروع کر دیا ہے ۔ ان امکانات کی نشان دہی کے لیے پرائمری، سیکنڈری، سینیر سیکنڈری اور اعلیٰ سطح کی تعلیم کے مسائل پر غور و خوض کرنا ہو گا اور اس کے بعد ہی کوئی حکمت عملی اختیار کی جا سکتی ہے ۔ اس سلسلے میں درج ذیل نکات خصوصیت کے حامل ہیں :
٭	اردو والوں کے بچوں کی تعلیم کے لیے کیا اردو ذریعۂ تعلیم فراہم کرنا ممکن ہے ؟ اگر ہاں تو ملک گیر سطح پر پھیلی ہوئی اردو آبادی کو اردو میڈیم پرائمری اسکول فراہم کرنے کی کیا صورت ہو؟
٭	بالفرض ہندوستان بھر میں اردو بولنے والوں کے بیشتر بچے ابتدائی سطح پر اردو میڈیم سے پڑھتے ہیں تو کیا سیکنڈری سطح پر بھی یہ سلسلہ جاری رہنا چاہیے ؟ یا پھر علاقائی زبان کو ترجیح دینی چاہیے ؟ جنوبی ہند کی ریاستوں میں اردو والوں کے لیے یہ مسئلہ اور بھی پیچیدہ ہے کہ وہاں ثانوی سطح پر اردو کی حیثیت کیا ہو؟ بچے اردو لازمی مضمون کی حیثیت سے پڑھیں یا اختیاری مضمون کے طور پر؟
٭	سہ لسانی فارمولے کا نفاذ چھٹے درجے سے دسویں درجے تک ہوتا ہے ۔ سینیر سیکنڈری یا انٹرمیڈیٹ سطح پر طالب علم کو اپنا کیریر بنانے کے لیے سائنس، کامرس، آرٹ یا ایگریکلچر گروپ اختیار کرنا پڑتا ہے ۔ اس سطح پر ہیومنیٹیز (Humanities Stream) کے علاوہ دو زبانوں سے زیادہ زبانیں پڑھنا عملاً ممکن نہیں رہتا۔ اس لیے اردو زبان کی تعلیم خصوصاً سائنس کامرس اور ایگریکلچر گروپ کے طالب علموں کے لیے دسویں درجے کے بعد شمالی ہند میں بھی ممکن نہیں۔ اس طرح نتیجہ یہ نکلا کہ سہ لسانی فارمولے کا نفاذ نہ تو پرائمری سطح پر ہے اور نہ ہی دسویں کے بعد۔ یعنی سہ لسانی فارمولے کے نفاذ کا معاملہ صرف پانچ برس ایک اختیاری زبان کے طور پر اردو پڑھنے کا معاملہ تھا جس کے لیے بھی نہ تو حکومت تیار تھی اور نہ اردو والوں کے ذہن اس مسئلے پر خوف سے عاری رہے ۔ 
ہندوستان اپنے آئین 350A کے تحت مادری زبان میں پرائمری تعلیم کی ہدایت کرتا ہے لیکن اس ہدایت پر عمل نہیں کیا جا رہا ہے ۔ ہندوستان کے آئین کے آٹھویں شیڈول میں ابتدائً 14 زبانیں درج کی گئی تھیں۔ آج ان زبانوں کی تعداد 18 ہے ۔ اس فہرست میں چند اور زبانوں کی شمولیت متوقع ہے کیوں کہ وہ زبانیں جنھیں سرکاری طور پر ہندی کی شکل قرار دے دیا گیا تھا، اپنی الگ پہچان منوانے کے لیے اپنا وجود تسلیم کرانے کی مسلسل جدوجہد کر رہی ہیں۔ برج، اودھی، بھوج پوری، مگھئی اور میتھلی ایسی ہی زبانیں ہیں جو اپنی علاحدہ شناخت پر مُصر ہیں اور سر دست جنھیں قانوناً ہندی کا اسلوب تسلیم کیا جاتا ہے ۔ آئینی طور پر ان کی علاحدہ حیثیت اور شناخت کا مسئلہ ہندوستان کی لسانی پیچیدگیوں کی طرف بھی اشارہ کرتا ہے ۔ ایسی ہی پیچیدگی کی مثالیں آئین ہند سے بھی دی جا سکتی ہیں۔ مثلاً آئین ہند کسی ایک زبان کو قومی زبان تسلیم نہیں کرتا، ہندی کی حیثیت مرکزی حکومت کی سرکاری زبان (Official Language of the Union) کی ہے ، انگریزی زبان سرکاری کام کاج کے لیے (Associate) زبان ہے ۔ اردو زبان آئین کے آٹھویں شیڈول میں قومی زبان کے طور پر شامل تو ہے مگر اردو کو ان علاقوں میں بھی کوئی حیثیت نہیں دی گئی جہاں وہ پیدا ہوئی اور پھلی پھولی، ایسے تمام علاقوں کو ہندی علاقہ قرار دے کر اردو کو اُس جموں و کشمیر پر تھوپ دیا گیا، جہاں اردو بولنے والے شاید ایک دو فیصد بھی نہیں تھے ، وغیرہ وغیرہ۔ حکومت کی اس فسطائی پالیسی کے سبب آج اردو صرف اور صرف مسلمانوں کی زبان بن کر رہ گئی ہے ۔ 
اردو کے حوالے سے تعلیم کا مسئلہ ان ہی ریاستوں میں سب سے زیادہ سنگین ہے جنھیں ہندی کی ریاستیں قرار دے دیا گیا ہے اور سرکاری طور پر پرائمری سے ثانوی سطح تک تعلیم کا ذریعہ صرف ہندی کو تسلیم کیا گیا ہے ۔ نتیجتاً اردو میڈیم سے ابتدائی تعلیم، ماضی کا قصہ ہو کر رہ گئی۔ اتر پردیش میں اردو بولنے والے سب سے زیادہ آباد ہیں۔ یہاں ان کی تعداد تقریباً 3 کروڑ نفوس پر مشتمل ہے ، دوسرا نمبر بہار کا آتا ہے ۔ اتر پردیش میں ابتدائی سے ثانوی سطح تک تعلیم کا ذریعہ صرف اور صرف ہندی ہے ۔ ایک امتیازی مضمون کے طور پر اردو پڑھنے کے امکانات آزادی کے فوراً بعد ختم کر دیے گئے تھے ۔ اتر پردیش میں اردو تعلیم کا کوئی معقول انتظام اب ممکن نظر نہیں آتا کیوں کہ آزادی کے بعد 55 برسوں میں 3 نسلیں اردو رسم خط سے ناواقف ہو کر رہ گئی ہیں۔ اب تو کوشش کے بعد بھی اردو جاننے والے اساتذہ وہاں نہیں ملیں گے ۔ 
بہار میں اردو تعلیم کا معاملہ اس سے مختلف ہے کیوں کہ وہاں دینی مدرسے خاصی تعداد میں ہیں۔ وہاں کے مدرسہ بورڈ کی ڈگریاں حکومت سے تسلیم شدہ ہیں اور مدرسوں میں پڑھنے والے بچے جب چاہیں سرکاری اسکولوں اور کالجوں میں تعلیم کے لیے داخلہ لے سکتے ہیں۔ ایک بات ضمناً یہ بھی کہنا چاہوں گا کہ مدرسوں میں عام طور پر غریب مسلمان تعلیم حاصل کرتا ہے یا پھر مذہبی ضرورتوں کو پورا کرنے کے لیے نچلا مسلم طبقہ۔ اردو کی اصل تباہی ان علاقوں میں ہوئی جہاں عام اردو والوں نے اپنے اشرافیہ طبقے پر بھروسہ کر لیا جب کہ اشرافیہ مسلمان طبقہ ہندو اکثریت کے خوف سے اردو کو خیرباد کہنے کا فیصلہ کر چکا تھا۔ اردو تعلیم کی بہتر صورت حال کا حوالہ دینے کے لیے یہ اردو اشراف جنوب کی ریاستوں اور خصوصاً مہاراشٹر اور آندھرا پردیش کا نام لے کر فرض کفایہ ادا کر دیتے ہیں جب کہ اردو والوں کی مجموعی آبادی کا 75 فیصد حصہ تو شمال کی ریاستوں میں آباد ہے ۔ اس لیے جنوبی ہندوستان میں اردو تعلیم کا بہتر انتظام ہندوستان کے مجموعی تناظر میں کوئی معنی نہیں رکھتا۔ 
اب رہا سوال انگریزی میڈیم کے پرائیویٹ اسکولوں میں اردو تعلیم کے انتظام کا۔ اول تو کم علاقے ایسے ہیں جہاں اردو بولنے والوں کے معاشی حالات اتنے اچھے ہیں کہ وہ انگریزی میڈیم کے مہنگے اسکولوں میں اپنے بچوں کو بھیج سکیں ، لیکن جن علاقوں میں ایسا ہے بھی تو اختیاری مضمون کے طور پر اردو تعلیم کی سہولیات وہیں پر مہیا ہو سکتی ہیں جہاں بچوں کے والدین خاصی بڑی تعداد میں جمع ہو کر اسکول سے اردو پڑھانے کے انتظام کا مطالبہ کریں۔ ظاہر ہے کہ اس کے لیے اسکول اردو پڑھنے والے بچوں سے اضافی فیس بھی لے سکتے ہیں کیوں کہ بیشتر انگریزی میڈیم اسکولوں کا مقصد تعلیم کا کاروبار کرنا ہے ، منافع کمانے کا کوئی موقع وہ ہاتھ سے نہیں جانے دیں گے ۔ 
تبدیل شدہ حالات میں اردو میڈیم پرائمری اسکولوں کے قیام کے لیے اردو والوں کو مجموعی طریقے سے ، ہر انتظامی سطح پر اپنے مطالبات منوانے کی کوشش کرنی چاہیے ۔ خواہ وہ گرام پنچایت ہو یا ضلع پریشد، جہاں کہیں بھی ضابطے کے مطابق 300 نفوس پر مشتمل اردو آبادی اسکول کھولنے کی شرط (National norm) پوری کرتی ہے ، وہاں اردو اسکولوں کے اجرا کا مطالبہ کر کے اردو والوں کو اپنا حق حاصل کرنا چاہیے ۔ 
سہ لسانی فارمولے میں زبان اول اور لازمی زبان کے طور پر اردو پڑھنے کا مطالبہ اور اس کو منوانے کی کوشش سب سے زیادہ منظم طور پر کرنے کی ضرورت ہے کیوں کہ ہندوستان میں سرکاری اسکولوں کا نیٹ ورک سب سے بڑا اور سب سے سستا ہے ۔ اردو داں طلبہ کی اکثریت سرکاری اسکولوں ہی میں تعلیم حاصل کرتی ہے ۔ ان میں عام اردو والا بھی تعلیم حاصل کر سکتا ہے ۔ اگر سرکاری اسکولوں میں سہ لسانی فارمولے کا نفاذ مؤثر  طور پر ہو جاتا ہے تو اردو سیکھنے اور پڑھنے کے بیش تر مسائل حل ہو جائیں گے ۔ ویسے بھی اردو لسانی اقلیت کے بچوں کے لیے اردو میڈیم پرائمری اسکول اور ثانوی سطح پر زبان اول کے طور پر اردو زبان کی تعلیم کا انتظام حکومت کے دائرۂ اختیار میں ہے اور وہ جب چا ہے یہ انتظامات کر سکتی ہے ۔ اس میں کوئی قانونی پیچیدگی بھی نہیں ہے ۔ 
لیکن سوال یہ ہے کہ حکومت خود بہ خود یہ اقدام کیوں کرے گی؟ جمہوری طرز حکومت میں جب تک کوئی فرقہ اپنے حقوق کی طرف توجہ نہیں دلائے گا، اس کے مسائل کون دیکھے گا؟ کون ان کو حل کرنے کے اقدام کرے گا؟ جمہوری نظام میں عوام کو اپنے جمہوری اور آئینی حقوق کے لیے مطالبات کرنے اور جدوجہد کرنے کا حق حاصل ہوتا ہے ۔ اگر اردو والے خود ہی اپنے حقوق کو نہ پہچانیں ، انھیں حاصل کرنے کی کوشش نہ کریں تو پھر ان کے لیے یہ کام کون کرے اور کیوں کرے ؟ یہ بات درست ہے کہ ابتدائی اور ثانوی سطح کی تعلیم فراہم کرنا ریاستی حکومتوں کی ذمے داری ہے ، اس سے مادری زبان میں تعلیم فراہم کرنے کی توقع کرنا بھی اپنی جگہ درست ہے لیکن حکومت کے کردار بدلتی سیاست کے تابع ہوتے ہیں۔ اگر ہمیں تعلیمی ترقی کی راہیں ہموار کرنی ہیں تو دو سطحوں پر کام کرنا ہو گا۔ اوّلاً اپنی سیاسی قوت سے اردو والوں کو یہ احساس حکومت کو کرانا ہو گا کہ اردو والے کتنی تعداد میں ہیں ، اپنے حقوق کے تئیں کتنے بیدار اور منظم ہیں اور اگر ان کے مطالبات منظور نہیں کیے گئے تو ووٹ کا استعمال بڑے سود و زیاں کا سبب بن سکتا ہے ۔ یہ راستہ خاصا دشوار طلب اس لیے ہے کہ سیاسی شعور کی بیداری میں دوسرے عوامل بھی کارفرما ہوتے ہیں اور کسی ایک مسئلے پر عوامی Consensus حاصل کر لینا کافی دشوار کام ہے ، لیکن اردو تعلیم کے مسائل کے پیش نظر اردو آبادی کے تناظر میں یہ ناممکن نہیں ہے اور اس سمت میں کامیاب کوششیں کی جا سکتی ہیں۔ 
دوسرا مرحلہ عملی سطح پر کام کرنے کا ہے ۔ سرکاری اقدام پر پوری توجہ کرنے کے ساتھ ساتھ ضرورت اس بات کی ہے کہ کمیونٹی کی سطح پر بھی اردو کے تعلیمی ادارے قائم کیے جائیں ، جن لوگوں کے پاس وسائل ہیں وہ اپنی آمدنی کا کچھ حصہ اردو تعلیم کے رفاہی کام پر خرچ کریں اور اپنے اپنے علاقوں میں اردو کے لیے تعلیمی مہم شروع کریں۔ دینی ضرورتوں کے لیے مسلمان مدرسے قائم کر سکتے ہیں ، انھیں کامیابی سے چلا سکتے ہیں تو دنیاوی ضرورتوں کے لیے اسکول قائم کیوں نہیں کر سکتے ؟ وہ یہ بھول جاتے ہیں کہ اسلام نے بنیادی معاملات اور متعلقہ فرائض کی ادائیگی کو بھی اتنی ہی اہمیت دی ہے جتنی عبادات کو۔ اسی فہم کے ساتھ اگر مسلمان اپنے تعلیمی معاملات میں تبدیلی لانے کے بارے میں غور کریں تو مجھے یقین ہے کہ یہ ایک انقلابی سوچ ثابت ہو گی اور اس کے بے حد مثبت نتائج سامنے آئیں گے ۔ 
ہندوستانی آئین میں ترمیم ایک عام بات ہو چکی ہے ۔ پچاس برسوں میں اس میں 93 ترمیمات کی جاچکی ہیں جب کہ متحدہ ریاستہاے امریکہ میں دو سو سے زائد برسوں میں معدودے چند ترمیمات ہوئی ہیں۔ 
تعلیم ہر بچے کا پیدائشی حق ہے ۔ اس کے لیے کسی آئینی ترمیم کی ضرورت نہیں۔ لیکن 55 برسوں میں بھی ہندوستان اور پاکستان میں بچوں کی اکثریت کو معقول اور یکساں تعلیم حاصل کرنے کے مواقع حاصل نہیں ہیں۔ لڑکیوں کے معاملے میں تو حالات اور بھی زیادہ خراب ہیں۔ ہندوستان میں برسر اقتدار حکمرانوں کا مقصد ہر بچے کو تعلیم یافتہ کرانا نہیں بلکہ محض خانہ پری ہے ۔ ہر دو ممالک میں وہ وسائل جو جموں و کشمیر تنازعے کے پیش نظر استعمال کیے جا رہے ہیں ، اگر انھیں تعلیم پر خرچ کیا جائے تو خواندگی کی سطح صد فیصد تک پہنچ سکتی ہے ۔  ’انگریزی ہٹاؤ ’ اور  ’مادری زبان میں تعلیم ’ ایک خفیف سی تبدیلی کے ساتھ ایک ہی ذہنیت کے ساتھ اشراف کے دیے ہوئے نعرے ہیں۔ 
آخر میں میں پھر یہ عرض کروں گا کہ ہندوستان میں اردو والوں کے مسائل بڑی حد تک سیاسی نوعیت کے ہیں۔ لہٰذا سیاسی منظر نامے پر اثر انداز ہونا، اردو والوں کے لیے بے حد ضروری ہے ۔ اردو والوں کو یہ فراموش نہیں کرنا چاہیے کہ وہ ہندوستان میں مساوی حقوق کے حامل شہری ہیں اور ٹیکس دہندہ کے طور پر سرکاری اسکولوں میں اردو تعلیم حاصل کرنا ان کے بچوں کا آئینی حق ہے ۔ یہ آئینی حق کسی بھی طرح کسی دوسرے لسانی گروہ یا مذہبی فرقے سے کم تر درجے کا نہیں۔ 
٭٭٭



اردو تعلیم کے فروغ کے ادارے : چند معروضات

ڈاکٹر مظہر مہدی

ہندوستان میں اردو تعلیم کے فروغ کے تئیں اردو لسانی اقلیت کے رویے میں خصوصاً شمالی ہند میں خاصی بیداری آئی ہے اور فکر کی سطح کی دھند تیزی سے چھٹتی جا رہی ہے ۔ یہ تسلیم کر لیا گیا ہے کہ مادری زبان کے طور پر اردو بولنے والی شمالی ہند کی تمام آبادی اپنے بچوں کو اردو میڈیم سے تعلیم دلوانے کی خواہش مند نہیں اور اگر ان کے پاس وسائل ہوں تو وہ اپنے بچوں کو انگریزی میڈیم تعلیم کے اداروں میں بھیجیں گے ۔ اپنے بچوں کے لیے ذریعۂ تعلیم اختیار کرنے کے معاملے میں اردو لسانی اقلیت کے درمیان موجود چھوٹے سے متوسط طبقے کی ترجیح کے علاوہ بازار کا دباؤ بھی ہے جو تبدیل شدہ منظر نامے میں اب صرف انگریزی کو قبول کر رہا ہے اور ہندوستان کا کوئی بھی وہ شہری جو اپنے بچوں کی تعلیم کے انگریزی میڈیم میں ہونے والے اخراجات برداشت کر سکتا ہے وہ لازماً انگریزی میڈیم کا انتخاب کرتا ہے ۔ اس میں بہ شمول دوسرے لسانی گروپوں کے شمالی ہند کے ہندی مادری زبان والوں کا متوسط طبقہ بھی شامل ہے ۔ 
یہ تو ہوئی بات فکر کی سطح پر، اب عملی معاملہ یہ ہے کہ اردو میڈیم شمالی ہند کے اس خطے کے اکثر صوبوں میں موجود ہی نہیں جہاں ہندوستان کی اردو لسانی اقلیت کی 85 فی صد آبادی ہے اور شمالی ہند میں بھی اردو والوں کی سب سے زیادہ آبادی تقریباً دو کروڑ اتر پردیش میں ہے جہاں عملاً اردو میڈیم تعلیم کا نہ تو نظم ہے اور نہ ہی صوبے میں تعلیم کے مجموعی ڈھانچے میں اردو میڈیم طلبہ کے لیے کوئی گنجائش ہے ۔ مہاراشٹر اور جنوبی ہند کے بعض صوبوں یا مغربی بنگال میں اردو میڈیم تعلیم کا نظم اس وجہ سے موجود ہے کہ وہاں کی صوبائی حکومتیں ثانوی سطح تک کی تعلیم کے لیے مادری زبانوں کے اداروں کو ترجیح دیتی ہیں خواہ وہ مادری زبانیں صوبے کی اکثریت کی زبان سے مختلف ہوں ؛ مگر ان تمام صوبوں میں خواہ اردو میڈیم تعلیم کے حالات کتنے ہی آئیڈیل کیوں نہ ہوں ، وہ اردو تعلیم کی اس مجموعی بدترین صورت حال کو اس وقت تک بہتر نہ کر سکیں گے جب تک کہ اتر پردیش میں خصوصاً ثانوی سطح تک اردو میڈیم تعلیم کا نظم نہ ہو جائے جس کی آئندہ بیس پچیس برسوں میں کوئی توقع نہیں۔ ممکن ہے سیاسی دباؤ میں بیس پچیس برسوں بعد اتر پردیش میں ثانوی سطح تک اردو میڈیم تعلیم کے آئینی حق کا صوبائی حکومت نفاذ کرنے کے لیے تیار ہو جائے مگر تب تک صوبے میں اردو کی ڈگری رکھنے والے اساتذہ نہ ملیں گے ۔ یوپی سے اسکول کی سطح پر اردو کی ہر طرح کی تعلیم خواہ وہ میڈیم ہو یا اختیاری مضمون کے طور پر اردو کی تدریس کا معاملہ، ہر طرح کے نظم کو 1947 ہی میں ختم کر دیا گیا تھا۔ یوں اگر پچیس برس بعد اتر پردیش میں دوسرے صوبوں سے اردو اساتذہ کی تقرری شروع بھی ہوئی تو بھی اس کو عملی شکل اختیار کرنے میں تیس برس اور لگ جائیں گے اس طرح اتر پردیش میں  ’اصولی سطح ’ پر بھی اردو میڈیم کی منزل ابھی پچاس برس دور ہے ۔ 
مندرجہ بالا مباحث کی تلخیص یوں ہے :
.1 	اتر پردیش کے علاوہ جن صوبوں میں اردو میڈیم کی تعلیم پرائمری سطح تک موجود ہے اور جو لوگ (کمزور) معاشی حالات کے سبب اسے اختیار کرنا چاہتے ہیں ان کے لیے اس میڈیم کو اور بہتر بنایا جائے ۔ 
.2 	جہاں اردو میڈیم تعلیم کا نظم موجود نہیں مثلاً اتر پردیش وہاں ثانوی سطح تک اس کے نظم کے لیے جمہوری طریقے سے کوششیں کی جائیں تاکہ وہ لوگ جو معاشی پسماندگی کے سبب اتر پردیش میں گزشتہ 55 برسوں سے اپنے بچوں کو ہندی میڈیم سے مجبوراً پڑھا رہے ہیں وہ آئندہ آئین کی دفعہ 350A کے تحت اپنے بچوں کو اردو میڈیم سے تعلیم دلانے کا دستوری حق استعمال کر سکیں۔ 
.3 	جو لوگ (خصوصاً مڈل کلاس) اپنے بچوں کو انگریزی میڈیم سے تعلیم دلانے کے خواہاں ہیں وہ بھی اپنے بچوں کو ایک اختیاری مضمون کے طور پر اردو پڑھا سکیں۔ ہندوستان کے تعلیمی نظام میں درجہ چھے سے بارہویں کلاس تک سہ لسانی فارمولے کے تحت ہر بچے کے لیے تین زبانوں کا مطالعہ لازمی ہے ۔ اتر پردیش اور شمال کی دیگر ریاستوں میں سنسکرت کی تعلیم ہندی کے نصاب کا حصہ ہے یوں اگر اردو مادری زبان والے بچے کے لیے تیسری زبان کے طور پر اردو کے مطالعے کی گنجائش نکل آئے تو یہ صورت اردو داں آبادی کے متوسط طبقے کو قبول ہو گی پھر سہ لسانی فارمولے کی شکل یوں ہو گی۔ 
.1 	پہلی زبان  —   ہندی( جس میں سنسکرت کی لازمی تعلیم بھی شامل ہے ۔ پہلے اتر پردیش میں چھٹے درجے سے سنسکرت کی لازمی تعلیم دی جاتی تھی اب تیسرے درجے سے سنسکرت کا مطالعہ ایک لازمی زبان کے طور پر کرنا ہوتا ہے ۔ )
.2 	دوسری زبان — انگریزی
.3 	تیسری زبان  —   اردو
اردو تعلیم کے منظر نامے پر مندرجہ بالا صورت حال پر اردو لسانی اقلیت کے درمیان استصواب ہو چکا ہے بس ابہام اگر ابھی بھی ہے تو اس پر کہ اردو تعلیم کے نظم کے لیے کن اداروں پر دباؤ ڈالا جائے ۔ یہ ابہام اور الجھاؤ دراصل اردو سے متعلق آزادی کے بعد بے سمت مباحث کا نتیجہ ہے ۔ اردو کی تعلیم بھی دیگر زبانوں کی تعلیم کی طرح صوبائی اور مرکزی حکومتوں کے طے شدہ ادارے ہی دے سکتے ہیں۔ ان کی تفصیل سے قبل میں اس ذیل میں راہ پا گئی سب سے بڑی غلط فہمی کو دور کرنا ضروری تصور کرتا ہوں۔ 
اردو والوں میں جانے یہ غلط فہمی کیسے پھیل گئی کہ صوبائی اردو اکادمیاں یا اردو سے متعلق حکومت کے دیگر مشاورتی ادارے اردو تعلیم کا نظم کر سکتے تھے مگر وہ ایسا نہیں کر رہے ۔ اردو اکادمیوں کا کام اردو ادب اور ثقافت کا فروغ ہے اور بالعموم اکثر صوبوں میں اردو اکادمیاں وزارت ثقافت کے تحت کام کرتی ہیں جو تکنیکی طور پر بالکل درست ہے ۔ بعض صوبوں میں کسی تکنیکی مجبوری سے اردو اکادمیاں وزارت تعلیم اور کہیں کہیں استثنائی صورت میں براہ راست سکریٹری تعلیم کے تحت بھی کام کرتی ہیں مگر ایسا محض صوبائی حکومت کے ڈھانچے کی وجہ سے ہوتا ہے ۔ تکنیکی طور پر کوئی اردو اکادمی اردو تعلیم کا نظم نہیں کر سکتی۔ بعض صوبوں میں دوسری سرکاری زبان کا درجہ بھی اردو بل میں مندرج مخصوص مقاصد کے لیے اردو کے استعمال کی راہ تو ہموار کر سکتا ہے مگر اس کا بھی اردو تعلیم کے فروغ سے کچھ خاص سروکار نہیں۔ سرکاری استعمال کی زبانوں کے لیے صوبائی اور مرکزی حکومتوں میں مختلف ادارے برسر کار ہوتے ہیں جن میں Official Languages Division اس ذیل میں مشہور محکمہ ہے جو مرکزی حکومت کی سطح پر محکمۂ وزارت داخلہ کے تحت کام کرتا ہے اور  ’یونین کی سرکاری زبان ’ کی حیثیت سے دفتری امور میں ہندی کے فروغ کے لیے ذمے دار ہے ۔ ہندی کے علاوہ دیگر زبانوں کے عمومی فروغ کے لیے مرکزی سطح پر وزارت تعلیم میں ڈائرکٹر لینگویجز اور جوائنٹ سکریٹری لینگویجز مرکزی حکومت کے زیر انتظام تمام زبانوں کے عمومی فروغ کے لیے چلنے والے اداروں کے نظم و نسق کی ذمے داری سنبھالتے ہیں مگر ظاہر ہے کہ ان میں سے کوئی بھی ادارہ کسی بھی زبان کی تعلیم کے لیے قانوناً کچھ نہیں کر سکتا۔ ہمیں یہ یاد رکھنا چاہیے کہ پرائمری سے ثانوی سطح تک کی تعلیم صوبائی حکومتوں کے کلی اختیار (State list) کا معاملہ ہے جس میں کسی قسم کی مداخلت کی مجاز مرکزی حکومت نہیں ہو سکتی۔ باہمی اتفاق سے اعلا تعلیم البتہ صوبائی اور مرکزی حکومتوں کے مشترکہ ایجنڈے کا حصہ ہو سکتی ہے کہ یہ Concurrent List پر ہے مگر عملاً ایسا کوئی ادارہ نہیں جس پر اردو کی حد تک Concurrent List کا اطلاق ہو سکے ۔ مرکزی یونی ورسٹیاں براہ راست وزارت تعلیم کے زیر انتظام ہیں اور صوبائی یونی ورسٹیوں میں ضابطے یو جی سی کے طے کردہ ہوتے ہیں مگر اختیار تمام صوبائی حکومتوں کا ہوتا ہے ۔ سب سے اہم بات یہ ہے کہ یونی ورسٹیوں میں اردو ادب کی تعلیم کسی بھی طرح اردو زبان کے عمومی فروغ میں معاون نہیں ہو سکتی۔ 
پرائمری اور ثانوی سطح پر مرکزی حکومت اردو تعلیم کی حد تک بہت محدود رول کیندریہ ودیالیوں کی حد تک ادا کر سکتی تھی جو مرکزی حکومت کے ملازمین کے بچوں کے لیے قائم کیے جاتے ہیں مگر مرکزی حکومت کے ملازمین میں اردوداں ملازمین کی تعداد تقریباً نہیں کے برابر ہونے کی وجہ سے نہ تو حکومت نے کبھی اردو کو کیندریہ ودیالیہ میں تعلیم کا ذریعہ بنانے یا ایک اختیاری مضمون کے طور پر نصاب میں شامل کرنے پر غور کیا اور نہ ہی اردو مشاورتی کمیٹیوں نے کبھی اس سلسلے میں کوئی مشورہ حکومت کو دیا۔ نودیہ ودیالیوں میں اردو تعلیم کے نظم کی بات ضرور کی گئی مگر یہ سمجھے بغیر کہ وہاں کیا ممکن ہے ۔ نتیجہ یہ ہوا کہ وہاں بھی عملاً کچھ نہیں ہوا لیکن اگر ہوتا بھی تو اس کا فیض اردو لسانی اقلیت تک تقریباً نہیں کے برابر ہی پہنچتا۔ 
ہمیں یہ بات بار بار دہرانا ہو گی کہ اردو تعلیم کا معاملہ معاشی سطح پر دوسری زبانوں کی تعلیم سے مختلف نہیں ہے اور جس طرح دیگر زبانوں کے بولنے والوں میں مختلف معاشی طبقات ہیں اسی طرح اردو لسانی اقلیت بھی معاشی سطح پر طبقات میں تقسیم ہے اور اردوداں آبادی میں اکثریت معاشی طور پر پسماندہ لوگوں کی ہے جنھیں دیگر ہندوستانیوں کی طرح ہندوستان کے عام تعلیمی نظام میں اپنی زبان کو پرائمری سطح پر ذریعۂ تعلیم کے طور پر اور چھٹے درجے سے سہ لسانی فارمولے میں پہلی اور لازمی زبان کے طور پر اختیار کرنے کا دستوری حق تسلیم کیا جانا چاہیے بھلے ہی اس کے عمل درآمد میں کچھ دیر ہو۔ 
ثقافت کے ادارے ، ادب اور ثقافت کے فروغ کے لیے قائم شدہ ادارے ، زبانوں کے عمومی فروغ کے لیے قائم مشاورتی ادارے ، اردو تعلیم کے فروغ میں کسی طرح معاون نہیں ہو سکتے ، اس بات کو ذہن نشین کرنے کی ضرورت ہے ۔ یہ بھی یاد رکھنا اور دہرانا ضروری ہے کہ اردو والے بھی اس ملک کے ایسے ہی ٹیکس دہندہ ہیں جیسے دوسری لسانی اقلیتوں یا شمالی ہند میں ہندی لسانی اکثریت کے لوگ۔ اردو والوں کو آزادی کے بعد اردو لیڈرشپ نے جس طرح کے جذباتی نعروں میں الجھایا اس میں ان کے یکساں حقوق کے حامل شہری ہونے اور اردو والوں کے لیے ایک ایسی لسانی اقلیت کے حقوق کا عکس دھندلا گیا جس میں ان کے لیے اردو تعلیم کے حقوق کا مطالبہ ایسے ہی کیا جاتا جیسے ہندی والے گجرات اور جنوبی ہند کی ان ریاستوں میں کرتے ہیں جہاں وہ لسانی اقلیت ہیں۔ مختصراً میں یہ عرض کرنا چاہتا ہوں کہ اردو تعلیم کے مسئلے کو ہندوستان میں پالیسی سازی کے موجودہ نظام میں دوسری زبانوں کے مساوی رکھ کر دیکھنے کی ضرورت ہے ۔ اردو کا مسئلہ نہ تو این سی ای آر ٹی جیسے نصاب سے متعلق مشاورتی ادارے میں اردو نصاب سازی کا مسئلہ ہے اور نہ ہی اس کا کچھ تعلق دینی مدارس کی جدیدکاری یا وہاں اردو ادب کی درس و تدریس سے ہے ۔ دینی مدارس کی جدید کاری کا معاملہ نہایت پیچیدہ اور ایسی دَل دَل کی طرح ہے جس میں کم از کم حکومت کے تو ہر ادارے کا دھنس جانا طے ہے ۔ اگر کوئی ادارہ ایسا کرے گا تو جلد نہ سہی، بہ دیر سہی، اس کے لیے ناقابل تصور مشکلات کا آغاز ہو جائے گا کہ کسی فرقے کی مذہبی تعلیم سے متعلق حکومت کا کوئی ادارہ پالیسی سازی کر کے وہاں فنڈنگ نہیں کر سکتا۔ اگر ایک بار دینی مدارس کے تعلق سے کچھ رقم جدید کاری کے نام پر دینی مدارس پر خرچ ہونا شروع ہو گئی تو پھر عوامی ٹیکس کا برسر اقتدار جماعتیں اپنے مفادات اور مذہبی منافرت پھیلانے کے لیے غلط استعمال کریں گی۔ بہت پہلے پنڈت نہرو نے سومناتھ مندر کی تعمیر نو کے لیے سرکاری فنڈ سے اخراجات پر اسی لیے اعتراض کیا تھا کہ ایسا کرنا غیر آئینی ہے اور بعد میں مندر کی تعمیر نو کا کام عوامی پیسے ہی سے ہوا۔ حکومت کے چند ٹکوں سے دینی مدارس کی جدید کاری آئندہ عوام کے ٹیکس کے اربوں روپے کی مندروں نیز فرقہ وارانہ منافرت پھیلانے والے اداروں پر خرچ کی راہ ہموار کرے گی۔ ہندوستان میں عوام کے ٹیکس کا پیسہ کسی بھی مذہب کی کسی بھی طرح کی تبلیغ کے لیے حکومت کے ذریعے خرچ نہیں کیا جا سکتا، آئین کی دفعہ 28 اس سلسلے میں بالکل صاف ہے ۔ آئین کی دفعہ 29 اور 30 اسی لیے مذہبی اقلیتوں کو اپنے وسائل سے اپنی زبان و ثقافت اور رسم خط کے تحفظ نیز اپنے ادارے قائم کرنے اور ان کے نظم کا حق تفویض کرتی ہیں۔ دینی مدارس کی جدیدکاری ہونا چاہیے ، اس کا مسلمانوں کو بہ خوبی احساس ہے اور وہ یہ کام کر بھی رہے ہیں مگر اس سے حکومت کے اداروں خصوصاً اردو اداروں کو دور ہی رہنا چاہیے ۔ ویسے بھی مذہبی اداروں میں اگر اردو ادب پڑھایا بھی جائے گا تو اس کی شکل کچھ اور ہی ہو گی اور اردو ادب کی تدریس کا یونی ورسٹیوں میں رائج تصور اور یونی ورسٹیوں کا مرتب شدہ نصاب دینی مدارس کے لیے ناقابل قبول ہو گا۔ مجھے نہ صرف شک ہے بلکہ یقین ہے کہ مدارس میں حکومتی اداروں کا دخل در معقولات ایسی مصیبتوں کا پیش خیمہ بنے گا جس کا تریاق کسی حکیم کے پاس نہ ہو گا۔ مجھے یہ کہنے میں کوئی تکلف نہیں کہ موجودہ حکومت کی مدارس کی جدید کاری اور اردو کے فروغ کی تمام اسکیمیں آر ایس ایس کے اس مخفی ایجنڈے کا حصہ ہیں جو اردو لسانی اقلیت اور اردو زبان و ثقافت کو اس ملک سے فنا کر دینا چاہتا ہے ۔ بدقسمتی یہ ہے کہ اپنے معمولی مفادات کے لیے اردو اشراف موجودہ فسطائی حکومت کی اردو سے متعلق اس سازش کی طرف سے آنکھیں بند کر لینا چاہتا ہے جو اردو کے فروغ کے نام پر کی جا رہی ہے ۔ 
٭٭٭


انجمن ترقی اردو ہند، دہلی اور جاوید رحمانی کے تشکر کے ساتھ جن کے ذریعے فائل کا حصول ہوا
ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

