





خواب ہی خواب





عبید اللہ علیم








سخن میں سہل نہیں جاں نکال کر رکھنا 
یہ زندگی ہے ہماری سنبھال کر رکھنا 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
چپ رہوں تو عذاب آتا ہے 
بولتا ہوں خراب ہوتا ہوں 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 

کچھ دُکھتے خواب سجائے ہوئے کچھ چبھتی یادیں بسائے ہوئے 
میں ریزہ ریزہ بکھر گیا کوئی دیکھنے والا ہے کہ نہیں
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 

ابھی خرید لیں دنیا کہاں کی مہنگی ہے 
مگر ضمیر کا سودا برا سا لگتا ہے



فہرست
نگار صبح کی امید میں پگھلتے ہوئے
بنا گلاب تو کانٹے چبُھا گیا اِک شخص
مرے خدا مجھے وہ تابِ نے نوائی دے
کل بھی ہم کم کم سہی ملے تو تھے
اے روح قطرہ قطرہ پگھل آپ کے لیے
شکستہ حال سا بے آسرا سا لگتا ہے
تم اصل ہو یا خواب ہو تم کون ہو
کس خواب کی یہ ہم کو تعبیر نظر آئی
غم کا علاج دکھ کا مداوا کر ے کوئی
دل دعا اور دکھ دیا نہ ہوا
نوروں نہلائے ہوئے قامتِ گلزار کے پاس
جو کون و مکاں میں جل رہا ہے
اداس یادوں کی رات
وہ خواب خواب فضائے طرب نہیں آئی
محبتوں کے یہ دریا اتر نہ جائیں کہیں
خوشا وہ دور کہ جب تجھ سے رسم و راہ نہ تھی
نیند آنکھوں سے اُڑی پھول سے خوشبو کی طرح
خیال و خواب ہوئی ہیں محبتیں کیسی
میں وہ شجر تھا
وجود اپنا مجھے دے دو
بچھڑ گیے تو۔۔۔
کوچہ عشق سے کچھ خواب اٹھا کر لے آئے
تم ایسی محبت مت کرنا
ملے ہو تم تو بچھڑ کر اداس مت کرنا
وہ چاند چہرہ ستارہ آنکھیں
آخری رات تھی وہ
آنکھ سے دور سہی دل سے کہاں جائے گا
میرا وطن
خواب ہی خواب کب تلک دیکھوں
کرب کی خونچکاں آیتیں
سب چھاؤں دھوپ کی آنکھیں ہیں
میں کیسے جیوں گر یہ دنیا ہر آن نئی تصویر نہ ہو
میں تو بادل اور خوشبو ہوں
میں یہ کس کے نام لکھّوں جو الم گزر رہے ہیں
پا بہ زنجیر سہی زمزمہ خواں ہیں ہم لوگ
کچھ عشق تھا کچھ مجبوری تھی سو میں نے جیون وار دیا
کب تک آخر ہم سے اپنے دل کا بھید چھپاؤ گی
محبّت
عذاب آئے تھے ایسے کہ پھر نہ گھر سے گئے
وحشتیں کیسی ہیں خوابوں سے الجھتا کیا ہے
آؤ تم ہی کرو مسیحائی
اب تُو ہو کسی رنگ میں ظاہر تو مجھے کیا
جوانی کیا ہوئی اِک رات کی کہانی ہوئی
میں جس میں کھو گیا ہوں مرا خواب ہی تو ہے
یہ اور بات کہ اس عہد کی نظر میں ہوں
خورشید بکف کوئی کہاں ہے
عزیز اتنا ہی رکھو کہ جی سنبھل جائے
ٍ کوئی دھُن ہو میں ترے گیت ہی گائے جاؤں
تیرے پیار میں رُسوا ہو کر جائیں کہاں دیوانے لوگ
پھر خواب اگر ہو جاؤ تو کیا
نیند آنکھوں سے اُڑی پھول سے خوشبو کی طرح
اب تک وہی خواب ہیں وہی میں
جی جان سے اے ارضِ وطن مان گئے ہم
کوئی پیاس کہیں رہ جاتی ہے
چہرہ ایسا شمع جیسے انجمن پہنے ہوئے
چھُو کے جب خواب سا بدن آیا
ربطِ غم اور خوشی ہی ٹوٹ گیا
اک خواب ہے اور مستقل ہے
سچا جھوٹ
رائیگاں
کیا خبر تھی کہ ایک دن یہ حادثہ ہو جاۓ گا
نہ منزل سامنے آئ نہ رستے کو حجاب آیا
راستے پر اعتبار اتنا زیادہ کیوں کیا
کہیں دور ہے مکاں میرا
جنم جنم کی اذیت
گوارا موسمِ گل میں بھی کب تھی رسوائ



نگار صبح کی امید میں پگھلتے ہوئے
چراغ خود کو نہیں دیکھتا ہے پگھلتے ہوئے 
وہ حسن اس کا بیاں کیا کرے جو دیکھتا ہو 
ہر اک ادا کے کئی قد نئے نکلتے ہوئے 
وہ موجِ میکدۂ رنگ ہے بدن اس کا 
کہ ہیں تلاطم مئے سے سبو اچھلتے ہوئے 
تو ذرہ ذرہ اس عالم کا ہے زلیخا صفت 
چلے جو دشتِ بلا میں کوئی سنبھلتے ہوئے 
یہ روح کھینچتی چلی جا رہی ہے کس کی طرف 
یہ پاؤں کیوں نہیں تھکتے ہمارے چلتے ہوئے 
اس کے نام کی خوشبو سے سانس چلتی رہے 
اسی کا نام زباں ہی ہو دم نکلتے ہوئے 
خیال و خواب کے کیا کیا نہ سلسلے نکلے 
چراغ جلتے ہوئے آفتاب ڈھلتے ہوئے 
اندھیرے ہیں یہاں سورج کے نام پر روشن 
اجالوں سے یہاں دیکھے ہیں لوگ جلتے ہوئے 
اتار ان میں اپنی کوئی روشنی یا رب
کہ لوگ تھک گئے ظلمت سے اب بہلتے ہوئے 
وہ آ رہے ہیں زمانے کہ تم بھی دیکھو گے 
خدا کے ہاتھ سے انسان کو بدلتے ہوئے 
وہ صبح ہو گی تو فرعون پھر نہ گزریں گے 
دلوں کو روندتے انسان کو مسلتے ہوئے


بنا گلاب تو کانٹے چبُھا گیا اِک شخص
ہُوا چراغ تو گھر ہی جلا گیا اِک شخص

تمام رنگ مرے اور سارے خواب مرے
فسانہ تھے کہ فسانہ بنا گیا اِک شخص

میں کس ہَوا میں اڑوں کس فضا میں لہراؤں
دکھوں کے جال ہر اک سو بچھا گیا اِک شخص

پلٹ سکوں ہی نہ آگے ہی بڑھ سکوں جس پر
مجھے یہ کون سے رستے لگا گیا اِک شخص

محبّتیں بھی عجب اُس کی نفرتیں بھی کمال
مری ہی طرح کا مجھ میں سما گیا اِک شخص

محبّتوں نے کسے کی بھُلا رکھا تھا اُسے
ملے وہ زخم کہ پھر یاد آگیا اِک شخص

کھلا یہ راز کہ آئینہ خانہ ہے دنیا
اور اس میں مجھ کو تماشا بنا گیا اِک شخص



مرے خدا مجھے وہ تابِ نے نوائی دے
مَیں چپ رہوں بھی تو نغمہ مرا سنائی دے

گدائے کوئے سخن اور تجھ سے کیا مانگے
یہی کہ مملکتِ شعر کی خدائی دے

نگاہِ دہر میں اہل ِ کمال ہم بھی ہوں
جو لکھ رہے ہیں وہ دنیا اگر دکھائی دے

چھلک نہ جاؤں کہیں میں وجُود سے اپنے
ہُنر دیا ہے تو پھر ظرفِ کبریائی دے

مجھے کمالِ سخن سے نوازنے والے
سماعتوں کو بھی اب ذوق ِ آشنائی دے

نمو پذیر ہے یہ شعلۂ نوا تو اسے
ہر آنے والے زمانے کی پیشوائی دے

کوئی کرے تو کہاں تک کرے مسیحائی
کہ ایک زخم بھرے دوسرا دہائی دے

میں ایک سے کسی موسم میں رہ نہیں سکتا
کبھی وصال کبھی ہجر سے رہائی دے

جو ایک خواب کا نشّہ ہو کم تو آنکھوں کو
ہزار خواب دے اور جرأتِ رسائی دے






کل بھی ہم کم کم سہی ملے تو تھے 
جیسے وہ موسم سہی ملے تو تھے 
خواب جیسی صبح کی آغوش میں 
ہم گل و شبنم سہی ملے تو تھے 
دھوپ میں دنیا کی دو سائے کہیں 
دو گھڑی باہم سہی ملے تو تھے 
دکھ بھی دیتے تھے خوشی کے ساتھ ساتھ 
تم نہیں وہ ہم سہی ملے تو تھے 
وہ وداع و صل کے عالم وہ دن 
حشر کے عالم سہی ملتے تو تھے 
دین و دنیا سے الجھنے کے لیے 
زلف کے وہ خم سہی ملے تو تھے 
اک محبت کا سماں رہتا تو تھا 
وہ خوشی یا غم سہی ملتے تو تھے 
بے اماں جیسے ہیں اب ویسے نہ تھے 
دم بہ دم ماتم سہی ملتے تو تھے




اے روح قطرہ قطرہ پگھل آپ کے لیے 
اے خامہ سیلِ خواب میں چل آپ کے لیے 

ہر شعر ماورائے سخن ہو کچھ اس طرح 
اے دل تو لفظ لفظ میں ڈھل آپ کے لیے 

اپنے معاملے میں حساب اسکا اور ہے 
سو بار اے زباں سنبھل آپ کے لیے 

مرتا ہوں آرزو میں کہ اے کاش لکھ سکوں 
جیسے ہیں آپ ایسی غزل آپ کے لیے 

مانگے ہے جیسے سجدوں میں دل آج آپ کو 
تڑپے سوا یہ آج سے کل آپ کے لیے 

اس ظرف کائنات پہ کتنے کھلیں گے آپ 
جب اس کا ایک دور ہو پل آپ کے لیے 

اس دشتِ بے اماں سے نکل آپ کے لیے 
اے روح کائنات بدل آپ کے لیے 


شکستہ حال سا بے آسرا سا لگتا ہے 
یہ شہر دل سے زیادہ دکھا سا لگتا ہے 
ہر ایک کے ساتھ کوئی واقعہ سا لگتا ہے 
جسے بھی دیکھو وہ کھویا ہوا سا لگتا ہے 
زمیں ہے سو وہ اپنی گردشوں میں کہیں 
جو چاند ہے سو وہ ٹوٹا ہوا سا لگتا ہے 
میرے وطن پہ اترتے ہوئے اندھیروں کو 
جو تم کہو، مجھے قہرِ خدا سا لگتا ہے 
جو شام آئی تو پھر شام کا لگا دربار 
جو دن ہوا تو وہ دن کربلا سا لگتا ہے 
یہ رات کھا گئی ایک ایک کر کے چراغ سارے 
جو رہ گیا ہے وہ بجھا ہوا سا لگتا ہے 
دعا کرو کہ میں اس کے لیے دعا ہو جاؤں 
وہ ایک شخص جو دل کو دعا سا لگتا ہے 
تو دل میں بجھنے سی لگتی ہے کائنات تمام 
کبھی کبھی جو مجھے تو بجھا سا لگتا ہے 
جو آ رہی ہے صدا غور سے سنو اس کو 
کہ اس صدا میں خدا بولتا سا لگتا ہے 
ابھی خرید لیں دنیا کہاں کی مہنگی ہے 
مگر ضمیر کا سودا بُرا سا لگتا ہے 
یہ موت ہے یا کوئی آخری وصال کے بعد 
عجب سکون میں سویا ہوا سا لگتا ہے
ہوائے رنگِ دو عالم میں جاگتی ہوئی لَے
علیم ہی کہیں نغمہ سرا سا لگتا ہے


تم اصل ہو یا خواب ہو تم کون ہو
تم مہر ہو مہتاب ہو تم کون ہو 
جو آنکھ بھی دیکھے تمہیں سرسبز ہو 
تم اس قدر شاداب ہو تم کون ہو 
تم لب بہ لب ،تم دل بہ دل ،تم جاں بہ جاں 
اک نشہ ہو ، اک خواب ہو تم کون ہو 
جو دست رحمت نے مرے دل پر لکھا 
تم عشق کا وہ باب ہو تم کون ہو 
میں ہر گھڑی اک پیاس کا صحرا نیا 
تم تازہ تر اک آب ہو تم کون ہو 
میں کون ہوں وہ جس سے ملنے کے لیے 
تم اس قدر بے تاب ہو تم کون ہو 
میں تو ابھی برسا نہیں دو بوند بھی 
تم روح تک سیراب ہو تم کون ہو 
یہ موسم کمیابی گُل کل بھی تھا 
تم آج بھی نایاب ہو تم کون ہو 
چھوتے ہو دل کچھ اس طرح جیسے صدا 
اک ساز پر مضراب ہو تم کون ہو 
دل کی خبر دنیا کو ہے تم کو نہیں 
کیسے مرے احباب ہو تم کون ہو 
وہ گھر ہوں میں جس کے نہیں دیوار و در 
اس گھر کا تم اسباب ہو تم کون ہو 
اے چاہنے والے مجھے اس عہد میں 
میرا بہت آداب ہو تم کون ہو 



کس خواب کی یہ ہم کو تعبیر نظر آئی
زندان نظر آیا زنجیر نظر آئی 

سب اپنے عذابوں میں سب اپنے حسابوں میں 
دنیا یہ قیامت کی تصویر نظر آئی 

کچھ دیکھتے رہنے سے کچھ سوچتے رہنے سے 
اک شخص میں دنیا کی تصویر نظر آئی 

جلتا تھا میں آگوں میں روتا تھا میں خوابوں میں 
تب حرف میں یہ اپنی تصویر نظر آئی 

دربار میں حاضر ہیں پھر اہل قلم اپنے 
کیا حرف و بیاں میں ہے تاثیر نظر آئی 

کچھ خواب گلاب ایسے کچھ زخم عذاب ایسے 
پھر دل کے کھنڈر میں اک تعمیر نظر آئی 

اک خواب کے عالم میں دیکھا کئے ہم دونوں 
لو شمع کی شب ہم کو شمشیر نظر آئی 

آباء کی زمینوں میں وہ کام کیا ہم نے 
پھر ان کی زمیں اپنی جاگیر نظر آئی


غم کا علاج دکھ کا مداوا کر ے کوئی 
جب خواب ٹوٹ جائیں تو پھر کیا کرے کوئی 

سو سلسلے خیال کے سو رنگ خواب کے 
کچھ سوچ کر کسی کی تمنا کرے کوئی 

بجھتی نہیں ہے پیاس کہ جانے کہاں کی ہے 
پیاسی زمیں پہ ابر سا برسا کرے کوئی 

آؤں جو ہوش میں  تو مئے بے خودی وہ دے 
گرنے لگوں تو مجھ کو سنبھالا کرے کوئی 

یارانِ جان و دل کو کوئی جمع پھر کرے 
جو بھی ہو جس کا حال سنایا کرے کوئی 

جب دل کو اشک و آہ کے ساماں نہ ہوں بہم 
اس بے کسی میں یاد نہ آیا کرے کوئی 

کیا ہیں یہ لوگ اپنے شجر آپ کاٹ کر 
دیتے ہیں پھر دہائی کہ سایہ کرے کوئی 

جو تیرا بخت ہے نہیں کھلتی ہے اس کی آنکھ 
لاکھ آسماں سے روشنی لایا کرے کوئی 

اس آدمی کے آپ مسیحا نہ ہوں اگر 
کس میں ہے دم کہ اب اسے زندہ کرے کوئی 

ہے امن اس مکانِ محبت سرائے میں 
جب چاہے اے شوق سے آیا کرےکوئی 

وہ ہے طلسم خوابِ نظارہ کہ ایک بار 
دیکھے اسے تو بس دیکھا کرے کوئی 

کر کے سپرد اک نگہِ ناز کو حیات 
دنیا کو دین دین کو دنیا کرے کوئی 

چمکے گے آسمانِ محبت پہ خود علیم 
لفظوں کے ٹھیکروں کو ستارا کرے کوئی



دل دعا اور دکھ دیا نہ ہوا
آدمی کیا ہے پھر ہوا نہ ہوا 
دیکھتے رہیے ٹوٹتے رہیے 
کیا یہاں ہو رہا ہے کیا نہ ہوا 
لوگ ایسے کبھی دکھی نہ ہوئے 
شہر ایسا کبھی بجھا نہ ہوا 
ہائے اس آدمی کی تنہائی 
جس کا دنیا میں اک خدا نہ ہوا 
ہائے وہ دل شکستہ تر وہ دل 
ٹوٹ کر بھی جو آئینہ نہ ہوا 
جو بھی تھا عشق اپنے حال سے تھا 
ایک کا اجر دوسرا نہ ہوا 
اس کو بھی خواب کی طرح دیکھا 
جو ہمارے خیال کا نہ ہوا 
جب سمجھنے لگے محبت کو 
پھر کسی سے کوئی گِلا نہ ہوا 
دل بہ دل گفتگو ہوئی پھر بھی 
کوئی مفہوم تھا ادا نہ ہوا 
کربلا کیا ہے کیا خبر اس کو 
جس کے گھر میں یہ واقعہ نہ ہوا 
اور کیا رشتۂ وفا ہو گا 
یہ اگر رشتۂ وفا نہ ہوا 
دیکھ کر حسن اس قیامت کا 
جو فنا ہو گیا فنا نہ ہوا 
کوئی تو ایسی بات تھی ہم میں 
یونہی یہ عہد مبتلا نہ ہوا 
ایسے لوگوں سے کیا سخن کی داد 
حروف ہی جن کا مسئلہ نہ ہوا 
اب غزل ہم کسے سنانے جائیں 
آج غالب غزل سرا نہ ہوا




نوروں نہلائے ہوئے قامتِ گلزار کے پاس 
اک عجب چھاؤں میں ہم بیٹھے رہے یار کے پاس 
اس کی ایک ایک نگاہ دل پہ پڑی ایسے کہ بس 
عرض کرنے کو نہ تھا کچھ لبِ اظہار کے پاس 
یوں ہم آغوش ہوا مجھ سے کہ سب ٹوٹ گئے 
جتنے بھی بت تھے صنم خانہ پِندار کے پاس 
تم بھی اے کاش کبھی دیکھتے سنتے اس کو 
آسماں کی ہے زباں یارِ طرحدار کے پاس 
یہ محبت تو نصیبوں سے ملا کرتی ہے 
چل کے خود اے مسیحا کسی بیمار کے پاس 
یونہی دیدار سے بھرتا رہے یہ کاسۂ دل 
یونہی لاتا رہے مولا ہمیں سرکار کے پاس 
پھر اسے سایۂ دیوار نے اٹھنے نہ دیا 
آ کے اک بار جو بیٹھا تیری دیوار کے پاس 
تجھ میں اک ایسی کشش ہے کہ بقول غالب 
خود بخود پہنچے گلِ گوشۂ دستار کے پاس 
تیرا سایہ رہے در پر تو کسی حشر کی دھوپ 
سر پڑ جائے جو اے بھی گنہگار کے پاس 
تو اگر خوش ہے یہاں مجھ سے تو پھر حشر کے دن 
ایک تیری ہی شفاعت ہو گنہگار کے پاس






جو کون و مکاں میں جل رہا ہے 
یہ کیسی بچھڑنے کی سزا ہے 
آئینے میں چہرہ رکھ گیا ہے 
خورشید مثال شخص کل شام 
مٹی کے سپرد کر دیا ہے 
تم مر گیے حوصلہ تمہارا 
زندہ ہوں میں یہ میرا حوصلہ ہے 
اندر بھی زمیں کے روشنی ہو 
مٹی میں چراغ رکھ دیا ہے 
میں کون سا خواب دیکھتا ہوں 
یہ کون سے ملک کی فضا ہے 
وہ کون سا ہاتھ ہے جس نے 
مجھ آگ کو خاک سے لکھا ہے 
رکھا تھا خلاؤں میں پاوں میں نے 
رستے میں ستارہ آ گیا ہے 
شائد کہ خدا میں اور مجھ میں 
اک جست کا اور فاصلہ ہے 




اداس یادوں کی رات 

اداس یادوں کی مضمحل رات بیت بھی جا 
کہ میری آنکھوں میں اب لہو ہے نہ خواب کوئی 
میں سب دیے طاقِ آرزو کے بجھا چکا ہوں 
تو ہی بتا اب 
کہ مرگ مہتاب و خون انجم پہ نظر کیا دوں 
نہ میرا ماضی نہ میرا فردا 
بکھر گئی تھی جو زلف کب کی سنور چکی ہے 
اور آنے والی سحر بھی آ کر گزر چکی ہے 
اداس یادوں کی مضمحل رات بیت بھی جا!






وہ خواب خواب فضائے طرب نہیں آئی 
عجب ہی تھی وہ شب،پھر وہ شب نہیں آئی 
جو جسم جاں سے چلی جسم و جاں تلک پہنچی 
وہ موج گرمیِ رُخسار و لب نہیں آئی 
تو پھر چراغ تھے ہم بے چراغ راتوں کے 
پلٹ کے گزری ہوئی رات جب نہیں آئی 
عجب تھے حروف کی لذت میں جلنے والے لوگ 
کہ خاک ہو گیے خُوئے ادب نہیں آئی 
جو ابر بن کے برستی ہے رُوح ویراں پر 
بہت دنوں سے وہ آواز رب نہیں آئی 
صدا لگائیں اور اپنا مذاق اڑوائیں 
یہ اہل درد پہ اُفتاد کب نہیں آئی 
کِیا ہے اپنے ہی قدموں نے پائمال بہت 
یہ ہم میں کج کلہی بے سبب نہیں آئی





محبتوں کے یہ دریا اتر نہ جائیں کہیں 
جو دل گلاب ہیں زخموں سے بھر نہ جائیں کہیں 

ابھی تو وعدہ و پیماں ہیں اور یہ حال اپنا   
وصال ہو تو خوشی سے مر نہ جائیں کہیں 

یہ رنگ چہرے کے اور خواب اپنی آنکھوں کے 
ہوا چلے کوئی ایسی بکھر نہ جائیں کہیں 

جھلک رہا ہے جن کی آنکھوں سے اب وجود میرا 
آنکھیں ہائے یہ آنکھیں مکر نہ جائیں کہیں 

پکارتی ہی نہ رہ جائے یہ زمیں پیاسی 
برسنے والے یہ بادل گزر نہ جائیں کہیں 

نڈھال اہل طرب ہیں کہ اہل گلشن کے 
بجھے بجھے سے یہ چہرے سنور نہ جائیں کہیں 

فضائے شہر عقیدوں کہ دھند میں ہے اسیر 
نکل سے گھر سے اب اہل نظر نہ جائیں کہیں 





خوشا وہ دور کہ جب تجھ سے رسم و راہ نہ تھی 
سکون کفر تھا زندگی گناہ نہ تھی 

نفس نفس پہ ابھرتی ہوئی سولیاں جیسے 
حیات اتنی تو پہلے کبھی تباہ نہ تھی 

بہ فیض حسرتِ دیدار خسرواں جنوں 
ادھر بھی دیکھ گیےجس طرف نگاہ نہ تھی 

خود اپنی روشنیِ طبع کے ستائے ہوئے 
وہ ہم تھے دہر  میں جن کو کہیں پناہ نہ تھی 

و ہ اک نگاہ کہ سب کچھ سمجھ لیا تھا جسے 
تباہیِ دل و جاں پر وہی گواہ نہ تھی





نیند آنکھوں سے اُڑی پھول سے خوشبو کی طرح 
جی بہل جائے گا شب سے تیرے گیسو کی طرح 

دوستو جشن مناؤ کہ بہار آئی ہے 
پھول گرتے ہیں ہر اک شاخ سے آنسو کی طرح 

میری آشفتگئی شوق میں اک حسن بھی ہے 
تیرے عارض پہ مچلتے ہوئے گیسو کی طرح 

اب تیرے ہجر میں لذت نہ تیرے وصل میں لطف 
ان دِنوں زیست ہے ٹھہرے ہوے آنسو کی طرح 

زندگی کی یہی قیمت ہے کہ ارزاں ہو جاؤ 
نغمہ درد کے لیے موجۂ خوشبو کی طرح 

کس کو معلوم نہیں کون تھا وہ شخص علیم 
جس کی خاطر رہے آوارہ ہم آہو کی طرح





خیال و خواب ہوئی ہیں محبتیں کیسی 
لہو میں ناچ رہی ہیں یہ وحشتیں کیسی 
نہ شب کو چاند ہی اچھا نہ دن کو مہر اچھا 
یہ ہم پہ بیت رہی ہیں قیامتیں کیسی 
وہ ساتھ تھا تو خدا بھی تھا مہرباں کیا کیا 
بچھڑ گیا تو ہوئی ہیں عداوتیں کیسی 
عذاب جن کا تبسم ثواب جن کی نگاہ 
کھینچی ہوئی ہیں پس جاں یہ صورتیں کیسی 
ہوا کے دوش پہ رکھے ہوئے چراغ ہیں ہم 
جو بجھ گیے تو ہوا سے شکایتیں کیسی 
جو بے خبر کوئی گزرا تو یہ صدا دے دی 
میں سنگ راہ ہوں مجھ پر یہ عنایتیں کیسی 
نہیں کہ حسن ہی نیرنگیوں میں طاق نہیں 
جنوں بھی کھیل رہا ہے سیاستیں کیسی 
نہ صاحبانِ جنوں ہیں نہ اہل کشف و کمال 
ہمارے عہد میں آئیں کثافتیں کیسی 
جو ابر ہے وہ اب سنگ و خشت لاتا ہے 
فضا یہ ہو تو دلوں میں نزاکتیں کیسی 
یہ دور بے ہنراں ہے بچا رکھو خود کو 
یہاں صداقتیں کیسی کرامتیں کیسی



میں وہ شجر تھا 


میں وہ شجر تھا 
کہ میرے سائے میں بیٹھنے اور شاخوں پہ جھولنے کی ہزار جسموں کو آرزو تھی 
زمیں کی آنکھیں دراز عمری کی دعاؤں میں رو رہی تھیں 
اور سورج کے ہاتھ تھکتے نہیں تھے مجھ کو سنوارنے میں 
کہ میں اک آواز کا سفر تھا 
عجب شجر تھا 
کہ اس مسافر کا منتظر تھا 
جو میرے سائے میں آ کے بیٹھے اور پھر نہ اٹھے 
جو میری شاخوں میں آ کے جھولے تو سارا موسم یہیں گزارے 
مگر وہ پاگل ہوا کا جھونکا 
عجب مسافر تھا رہ گزر کا 
جو چھوڑ آیا تھا کتنے سارے 
جو توڑ آیا تھا کتنی شاخیں 
مگر لگا یوں کہ جیسے اب وہ شکستہ تر ہے 
وہ میرے خوابوں کا ہمسفر ہے 
سو میں نے سائے بچھا دیے تھے 
تمام جھولے ہلا دیے تھے 
مگر وہ پاگل ہوا کا جھونکا 
عجب مسافر تھا رہ گزر کا 
کہ لمحے بھر میں گزر چکا تھا 
میں بے نمو اور بے ثمر تھا 
مگر میں آواز کا سفر تھا 
سو میری آواز کا اجر تھا عجب شجر تھا 
عجب شجر ہوں 
کہ آنے والے سے کہہ رہا ہوں 
اے میرے دل میں اترنے والے 
اے مجھ کو شاداب کرنے والے 
تجھے مری روشنی مبارک 
تجھے مری زندگی مبارک



وجود اپنا مجھے دے دو

تمہارے ہیں کہو اک دن 
کہ جو کچھ بھی ہمارے پاس ہے سب کچھ تمہارا ہے 
کہو اک دن 
جسے تم چاند سا کہتے ہو وہ چہرہ تمہارا ہے 
ستارہ سی جنہیں کہتے ہو وہ آنکھیں تمہارا ہیں 
جنہیں تم شاخ سی کہتے ہو وہ بانہیں تمہاری ہیں 
کبوتر کھولتے ہیں پر تو پروازیں تمہاری ہیں 
جنہیں تم پھول سی کہتے ہو وہ باتیں تمہاری ہیں 
قیامت سی جنہیں کہتے ہو رفتاریں تمہاری ہیں 
کہو اک دن 
کہو اک دن 
کہ جو کچھ بھی ہمارے پاس ہے وہ سب تمہارا ہے 
اگر سب کچھ یہ میرا ہے تو سب کچھ بخش دو اک دن 
وجود اپنا مجھے دے دو محبت بخش دو اک دن 
میرے ہونٹوں پہ اپنے ہونٹ رکھ کر روح میری کھینچ لو اک دن




بچھڑ گیے تو۔۔۔

بچھڑ گیے تو پھر بھی ملیں گے ہم دونوں اک بار 
یا اس بستی دنیا میں یا اس کی حدوں سے پار 
لیکن غم ہے تو بس اتنا کہ ہم وہاں ملیں گے 
اک دوجے کو ہم کیسے تب پہچان سکیں گے 
یہی سوچتےاپنی جگہ پر چپ چپ کھڑے رہیں گے 
اس سے پہلے بھی ہم دونوں کہیں ضرور ملے تھے 
یہ پہچان کے نئے شگوفے پہلے کہاں کھلے تھے 
یا اس بستی دنیا میں یا اس کی حدوں سے پار




کوچہ عشق سے کچھ خواب اٹھا کر لے آئے 
تھے گدا تحفہ نایاب اٹھا کر لے آئے 
کون سی کشتی میں بیٹھیں تیرے بندے مولا 
اب جو دنیا کوئی سیلاب اٹھا کر لے آئے 
ہائے وہ لوگ گیے چاند سے ملنے اور پھر 
اپنے ہی ٹوٹے ہوئے خواب اٹھا کر لے آئے 
ایسا ضدی تھا میرے عشق کہ نہ بہلا پھر بھی 
لوگ سچ مچ کئی مہتاب اٹھا کر لے آئے
سطح ساحل نہ رہی جب کوئی قیمت ان کی 
ہم خزانوں کو تہہ آب اٹھا کر لے آئے
جب ملا حسن بھی ہرجائی تو اس بزم سے ہم 
عشق آوارہ کو بیتاب اٹھا کر لے آئے
اس کو کم ظرفیِ رندان گرامی کہیے 
نشے چھوڑ اے مئے ناب اٹھا لے آئے
انجمن سازی ارباب ہنر کیا کہیے 
ان کو وہ اور انہیں احباب اٹھا کر لے آئے
ہم وہ شاعر ہمیں لکھنے لگے لوگ تو ہم 
گفتگو نے نئے آداب اٹھا کر لے آئے 
خواب میں لذت یک خواب ہے دنیا میری 
اور میرے فلسفی اسباب اٹھا کر لے آئے





تم ایسی محبت مت کرنا 

تم ایسی محبت مت کرنا 
میرے خوابوں میں چہرہ دیکھو 
اور میری قائل ہو جاؤ
تم ایسی محبت مت کرنا 
میرے لفظوں میں وہ بات سنو 
جو بات لہو کی چاہت ہے 
پھر اس چاہت میں کھو جاؤ 
تم ایسی محبت مت کرنا 
یہ لفظ مرے یہ خواب مرے 
ہر چند یہ جسم و جاں ٹھہرے 
پر ایسے جسم و جاں تو نہیں 
جو اور کسی کے پاس نہ ہوں 
پھر یہ بھی تو ممکن ہیں سوچو 
یہ لفظ مرے یہ خواب مرے سب جھوٹے ہوں 
تم ایسی محبت مت کرنا 
گر کرو محبت تو ایسی 
جس طرح کوئی سچائی کی رو ہر جھوٹ کو سچ کر جاتی ہے




ملے ہو تم تو بچھڑ کر اداس مت کرنا 
کسی جُدائی کی ساعت کا پاس مت کرنا 

محبتیں تو خود اپنی اساس ہوتی ہیں 
کسی کی بات کو تم اپنی اساس مت کرنا 

کہ برگ برگ بکھرتا ہے پھول ہوتے ہی 
برہنگی کو تم اپنا لباس مت کرنا 

بلند ہو کے ہی ملنا جہاں تلک ملنا 
اس آسماں کو زمیں پر قیاس مت کرنا 

جو پیڑ ہو تو زمیں سے ہی کھینچنا پانی 
کہ ابر آئے گا کوئی یہ آس مت کرنا 

یہ کون لوگ ہیں کیسے یہ سربراہ ہوئے 
خدا کو چھوڑ کے انکی سپاس مت کرنا



وہ چاند چہرہ ستارہ آنکھیں



میرے خدایا میں زندگی کے عذاب لکھوں یا خواب لکھوں 
یہ میرا چہرہ یہ میری آنکھیں 
بجھے ہوئے سے چراغ جیسے 
جو پھر سے جلنے کے منتظر ہوں 
وہ چاند چہرہ ستارہ آنکھیں 
وہ مہرباں سایہ دار زلفیں 
جنہوں نے پیمان کیا تھا مجھ سے 
رفاقتوں کا محبتوں کا 
کہا تھا مجھ سےکہ اے مسافر رہ وفا کے 
جہاں بھی جائے گا ہم بھی آئیں گے ساتھ تیرے 
بنیں گے راتوں میں چاندنی ہم تو دن میں سائے بکھیر دیں گے 
وہ چاند چہرہ ستارہ آنکھیں 
وہ مہرباں سایہ دار زلفیں 
وہ اپنے پیماں رفاقتوں کے محبتوں کے 
شکست کر کے 
نہ جانے اب کس کی رہ گزر کا منارہ روشنی ہوئے ہیں 
مگر مسافر کو کیا خبر ہے 
وہ چاند چہرہ تو بجھ گیا ہے 
وہ زلفیں بے سایہ ہو گئی ہیں 
وہ روشنی اور وہ سائے مری عطا تھے 
سو میری راہوں میں آج بھی ہیں 
کہ میں مسافر راہ وفا کا 
وہ چاند چہرہ ستارہ آنکھیں 
وہ مہرباں سایہ دار زلفیں 
ہزار چہروں ہزار آنکھوں 
ہزار زلفوں کا ایک سیلاب تند لے کر 
میرے تعاقب میں آ رہے ہیں 
ہر ایک چہرہ ہے چاند چہرہ 
ہیں ساری آنکھیں ستارہ آنکھیں 
میں کس کو چاہوں میں کس کو چوموں 
میں کس کے سائے میں بیٹھ جاؤں 
بچوں کہ طوفاں میں ڈوب جاؤں 
کہ میرا چہرہ نہ میری آنکھیں 
مرے خدایا میں زندگی کے عذاب لکھوں یا خواب لکھوں 





آخری رات تھی وہ


آخری رات تھی وہ 
میں نے دل سے یہ کہا 
حرف جو لکھے گئے 
اور جو زباں بولی گئی 
سبھی بے کار گئے 
میں بھی اب ہار گیا یار بھی سب ہار گئے 
کوئی چارہ نہیں جُز ترکِ تعلق اے دل 
اک صدا اور سہی آخری بار 
جسم سے چھیڑ اسے روح سے چھُو لے اُسے 
آخری بار بہے ساز بدن سے کوئی نغمہ کوئی لےَ 
آخری رات ہے یہ 
آخری بار ہے یہ ذائقہ بوس و لمس 
آخری بار چھلک جائے لہو 
گرمیِ جاں سے مہک جائے نفس کی خوشبو 
خواب میں خواب کی مانند اتر جا اے دل 
آخری رات تھی وہ 
پھر گُزر کوئے ندامت سے ہوا تو دیکھا 
بام روشن ہے جو تھا 
اور دروازے پہ دستک ہے وہی 
میرا قاتل درو دیوار پر کچھ نقش بناتا ہے ابھی 
انگلیاں خون سے تر، دل کم ظرف کو ہے واہمہ عرضِ ہُنر 
دن کی ہر بات ہوئی بے توقیر 
رات ہے اور ضمیر 
چشم ہے منتظرِ خواب دگر 
خواب آتے ہیں ٹھہرتے ہیں چلے جاتے ہیں 
اور قاتل کی سزا یہ بھی کہ میں زندہ ہوں






آنکھ سے دور سہی دل سے کہاں جائے گا 
جانے والے تو ہمیں یاد بہت آئے گا 

خواب سا دیکھا ہے تعبیر نہ جانے کیا ہو 
زندگی بھر کوئی اب خواب ہی دہرائے گا 

ٹوٹ جائیں نہ کہیں پیار کے نازک رشتے 
وقت ظالم ہے ہر اک موڑ پہ ٹکرائے گا 

عشق کو جرم سمجھتے ہیں زمانے والے 
جو یہاں پیار کرے گا وہ سزا پائے گا 




میرا وطن 


گھر کے چراغ روشن ہیں آج اہل محبت کے نام 
کتنی حسین میری زمیں میرے لہو کا سلام 
میری وفا کا شعلہ جلتا رہے صبح شام 
میرے بدن کی مٹی اے سدا تیرے کام 
گھر کے چراغ روشن ہیں آج اہل محبت کے نام 
میرا وطن ہے ایسا جیسے محبت کا نور 
اس کی فضاؤں میں ہے موج بہاراں سرور 
گھر کے چراغ روشن ہیں آج اہل محبت کے نام 
میرے خدایا رکھیو میرے وطن میں بہار 
میرے شہیدوں کا خون ارض وطن نکھار 
گھر کے چراغ روشن ہیں آج اہل محبت کے نام 
کتنی حسین میری زمیں میرے لہو کا سلام 



خواب ہی خواب کب تلک دیکھوں
کاش تجھ کو بھی اِک جھلک دیکھوں

چاندنی کا سماں تھا اور ہم تم
اب ستارے پلک پلک دیکھوں

جانے تو کس کا ہم سفر ہوگا
میں تجھے اپنی جاں تلک دیکھوں

بند کیوں ذات میں رہوں اپنی
موج بن جاؤں اور چھلک دیکھوں

صبح میں دیر ہے تو پھر اِک بار،
شب کے رُخسار سے ڈھلک دیکھوں

اُن کے قدموں تلے فلک، اور میں
صرف پہنائیِ فلک دیکھوں



کرب کی خونچکاں آیتیں

صفحۂ دہر پر کرب کی خونچکاں آیتیں ثبت ہیں 
اور میں پڑھ رہا ہوں انہیں 
میں پیمبر،نہ میں فلسفی اور نہ میں دیوتا 
ان کی تعظیم کرتا ہوں جو زندگی کی امر روشنی کے لیے مر گئے 
اور مر جائیں گے 
میرے احساس کی آنکھ پتھرا چلی زندہ الفاظ کے ورد میں 
اس سے پہلے کہ سارا لہو کھینچ لے 
مرگ آثار،سفاک،ظالم ہوا 
اے خدا،اے خدا 
آ مرے دکھ میں کچھ تو بھی حصہ بٹا 



سب چھاؤں دھوپ کی آنکھیں ہیں

سب چھاؤں دھوپ کی آنکھیں ہیں کچھ جلی ہوئی کچھ بجھی ہوئی
اِدھر اُدھر بس اک دیا اور چپ چادر سی تنی ہوئی 
باطن ظاہر ،ظاہر باطن اصل میں ایک ہی لمحہ ہے 
کچھ ہونے والا ہو گزرا ،کچھ ہونے والا ہونا ہے 
عکس بھی زندہ اور ہماری آوازیں بھی زندہ ہیں 
اس مرنے سے کیا ہوتا ہے آگے ہم پائندہ ہیں 
پیچھے کتنا رستہ چھوڑا آگے کتنا رستہ ہے 
سمے میں بہتے اے ہیں اور سمے میں بہتے رہنا ہے 
اس سمے کے چھ پَل بیت گیے اس سمے کا اک پل باقی ہے 
بس یہ اک پل جو بیت گیا تو پھر ہستی آفاقی ہے 




میں کیسے جیوں گر یہ دنیا ہر آن نئی تصویر نہ ہو 
یہ آتے جاتے رنگ نہ ہوں اور لفظوں کی تنویر نہ ہو 

اے راہ عشق کے راہی سُن چل ایسے سفر کی لذّت میں 
تیری آنکھوں میں نئے خواب تو ہوں پر خوابوں کی تعبیر نہ ہو 

گھر آؤں یا باہر جاؤں ہر ایک فضا میں میرے لیے 
اک جھوٹی سچی چاہت ہو رسموں کی کوئی زنجیر نہ ہو 

جیسے یہ میری اپنی صورت میرے سامنے ہو اور کہتی ہو 
میرا شاعر تیرے ساتھ ہوں میں مایوس نہ ہو دلگیر نہ ہو 

کوئی ہو تو محبت ایسی ہو مجھے دھوپ اور سائے میں جس کے 
کسی جذبے کا آزار نہ ہو کسی خواہش کی تعزیر نہ ہو 




میں تو بادل اور خوشبو ہوں 

میں تو بادل اور خوشبو ہوں 
چاندنی رات ہے لیکن صحرا کی یہ رات مسافر پر بھاری ہوتی ہے 
راہ میں جانے کتنے رہزن گھات لگائے بیٹھے ہوں گے 
تم کہتے ہو۔۔۔ شب بسری کے لیے مرا خیمہ حاضر ہے 
شکریہ 
مجھے طلوع صبح سے پہلے اس بستی میں داخل ہونا ہے 
جس نے میرے باپ سے اپنی کھوٹے سکے ایسی 
دی ہوئی عزت واپس لے لی 
جس نے مری پاکیزہ ماں کی شہد بھری آواز میں 
بھوک اور خوف کی زہریلی کڑواہٹ بھر دی 
لیکن اس معصوم سے اس کی ممتا کے رنگین گلاب نہ چھین سکی 
جس نے مجھ سے مری محبت مری آنکھیں چھینیں 
لیکن مجھ سے مرے خواب نہ چھین سکی 
برسوں بعد نہ جانے کیوں پھر 
میں اس بستی کی جانب ہی لوٹ رہا ہوں 
یہ جو آدمی سے بستی کا رشتہ ہے نا 
اسے سمجھنے کی خاطر صدیاں درکار ہیں 
مجھے اس نے کل کانٹوں کے تاج دئیے تھے 
آج اسی کی خاطر میرے دامن میں پھولوں کے ہار ہیں 
دیکھو مجھے مت روکو 
میرے ترکش میں کچھ تیر ابھی باقی ہیں 
میری ملکیت میں سوزوں کی صیقل کردہ 
تیغ دو دم اور کڑی کمان ہے 
میری ہمت ابھی جوان ہے 
مجھے انہیں لپکے قدموں پر جانا ہے 
میں تو بادل اور خوشبو ہوں 
کون ہے جو اڑتے بادل کو ٹوک سکا ہے ! 
کون ہے جو بہتی خوشبو کو روک سکا ہے! !




میں یہ کس کے نام لکھّوں جو الم گزر رہے ہیں
مرے شہر جل رہے ہیں مرے لوگ مر رہے ہیں

کوئی غنچہ ہو کہ گُل ہو کوئی شاخ ہو شجر ہو
وہ ہوائے گُلستاں ہے کہ سبھی بکھر رہے ہیں

کبھی رحمتیں تھیں نازل اسی خطّہء زمیں پر
وہی خطہء زمیں ہے کہ عذاب اتر رہے ہیں

وہی طائروں کے جھرمٹ جو ہَوا میں جھولتے تھے
وہ فضا کو دیکھتے ہیں تو اب آہ بھر رہے ہیں

بڑی آرزو تھی ہم کو نئے خواب دیکھنے کی
سو اب اپنی زندگی میں نئے خواب بھر رہے ہیں

کوئی اور تو نہیں ہے پس ِ خنجر آزمائی
ہمیں قتل ہو رہے ہیں، ہمیں قتل کر رہے ہیں



پا بہ زنجیر سہی زمزمہ خواں ہیں ہم لوگ
محفلِ وقت تری روحِ رواں ہیں ہم لوگ

خوب پایا ہے صلہ تری پرستاری کا
دیکھ اے صبحِ طرب ! آج کہاں ہیں ہم لوگ

اک متاعِ دل و جاں پاس تھی سو وہ ہار چکے
ہائے یہ وقت کہ اب خود پہ گراں ہیں ہم لوگ

نکہتِ گل کی طرح ناز سے چلنے والو!
ہم بھی کہتے تھے کہ آسودئہ جاں ہیں ہم لوگ

کوئی بتلائے کہ کیسے یہ خبر عام کریں
ڈھونڈتی ہے جسے دنیا وہ نشاں ہیں ہم لوگ

قسمتِ شب زدگاں جاگ ہی جائے گی علیم
جرسِ قافلۂ خوش خبراں ہیں ہم لوگ
***


کچھ عشق تھا کچھ مجبوری تھی سو میں نے جیون وار دیا
میں کیسا زندہ آدمی تھا اک شخص نے مجھ کو مار دیا

اک سبز شاخ گلاب کی تھی اک دنیا اپنے خواب کی تھی
وہ اک بہار جو آئی نہیں اس کے لئے سب کچھ ہار دیا

یہ سجا سجایا گھر ساتھی مری ذات نہیں مرا حال نہیں
اے کاش کبھی تو جان سکو اس سکھ نے جو آزار دیا

میں کھلی ہوئی اک سچائی مجھے جاننے والے جانتے ہیں
میں نے کن لوگوں سے نفرت کی اور کن لوگوں کو پیار دیا

وہ عشق بہت مشکل تھا مگر آسان نہ تھا یوں جینا بھی
اس عشق نے زندہ رہنے کا مجھے ظرف دیا پندار دیا 
***




کب تک آخر ہم سے اپنے دل کا بھید چھپاؤ گی
تمہیں رہ پر اک دن آنا ہے، تم رہ پر آ ہی جاؤ گی
کیوں چہرہ اُترا اُترا ہے؟ کیوں بُجھی بُجھی سی ہیں آنکھیں؟
سُنو! عشق تو ایک حقیقت ہے، اسے کب تک تم جھٹلاؤ گی
سب رنگ تمہارے جانتا ہوں، میں خوب تمہیں پہچانتا ہوں
کہو کب تک پاس نہ آؤ گی؟ کہو کب تک آنکھ چُراؤ گی؟
بھلا کب تک ہم اک دوسرے کو چھُپ چھُپ کر دیکھیں اور ترسیں؟
ہمیں یار ستائیں گے کب تک تم سکھیوں میں شرماؤ گی؟
یہ سرو تنی، محشر بدَنی، گُل پیرہنی، گوہر سُخَنی
سب حسن تمہارا بے قیمت۔۔۔ گر ہم سے داد نہ پاؤ گی
جب کھیل ہی کھیلا شعلوں کا، پھر آؤ کوئی تدبیر کریں
ہم زخم کہاں تک کھائیں گے؟ تم غم کب تک اپناؤ گی
چلو آؤ بھی۔۔۔ ہم تم مل بیٹھیں۔۔۔ اور نئے سفر کا عہد کریں
ہم کب تک عمر گنوائیں گے؟ تم کب تک بات بڑھاؤ گی؟
میں شاعر ہوں، مرا شعر مجھے کسی تاج محل سے کم تو نہیں
میں شاہ جہانِ شعر تو تم ممتاز محل کہلاؤ گی
نہیں پاس کیا گر عشق کا کچھ۔۔۔ اور ڈریں نہ ظالم دنیا سے
شاعر پہ بھی الزام آئیں گے، تم بھی رسوا ہو جاؤ گی




محبّت



میں جسم و جاں کے تمام رشتوں سے چاہتا ہوں
نہیں سمجھتا کہ ایسا کیوں ہے
نہ خال و خد کا جمال اس میں، نہ زندگی کا کمال کوئی
جو کوئی اُس میں ہُنر بھی ہوگا
تو مجھ کو اس کی خبر نہیں ہے
نہ جانے پھر کیوں!
میں وقت کے دائروں سے باہر کسی تصوّر میں اُڑ رہا ہوں
خیال میں، خواب و خلوتِ ذات و جلوتِ بزم میں شب و روز
مرا لہو اپنی گردشوں میں اسی کی تسبیح پڑھ رہا ہے
جو میری چاہت سے بے خبر ہے
کبھی کبھی وہ نظر چرا کر قریب سے میرے یوں بھی گزرا
کہ جیسے وہ باخبر ہے
میری محبتوں سے
دل و نظر کی حکایتیں سن رکھی ہیں اس نے
مری ہی صورت
وہ وقت کے دائروں سے باہر کسی تصوّر میں اُڑ رہا ہے
خیال میں، خواب و خلوتِ ذات و جلوت ِ بزم میں شب و روز
وہ جسم و جاں کے تمام رشتوں سے چاہتا ہے
مگر نہیں جانتا یہ وہ بھی
کہ ایسا کیوں ہے
میں سوچتا ہوں، وہ سوچتا ہے
کبھی ملے ہم تو آئینوں کے تمام باطن عیاں کریں گے
حقیقتوں کا سفر کریں گے





عذاب آئے تھے ایسے کہ پھر نہ گھر سے گئے
وہ زندہ لوگ مرے گھر کے جیسے مر سے گئے

ہزار طرح کے صدمے اٹھانے والے لوگ
نہ جانے کیا ہوا اِک آن میں بکھر سے گئے

بچھڑنے والوں کا دکھ ہو تو سوچ لینا یہی
کہ اِک نوائے پریشاں تھے رہ گزر سے گئے

ہزار راہ چلے پھر وہ رہ گزر آئی
کہ اک سفر میں رہے اور ہر سفر سے گئے

کبھی وہ جسم ہوا اور کبھی وہ روح تمام
اسی کے خواب تھے آنکھوں میں ہم جدھر سے گئے

یہ حال ہو گیا آخر تری محبّت میں
کہ چاہتے ہیں تجھے اور تری خبر سے گئے

مرا ہی رنگ تھے، تو کیوں نہ بس رہے مجھ میں
مرا ہی خواب تھے تو کیوں مری نظر سے گئے

جو زخم، زخم ِ زباں بھی ہے اور نمو بھی ہے
تو پھر یہ وہم ہے کیسا کہ ہم ہنر سے گئے



وحشتیں کیسی ہیں خوابوں سے الجھتا کیا ہے
ایک دنیا ہے اکیلی تو ہی تنہا کیا ہے

داد دے ظرفِ سماعت تو کرم ہے ورنہ
تشنگی ہے مری آواز کی نغمہ کیا ہے

بولتا ہے کوئی ہر آن لہو میں میرے
پر دکھائی نہیں دیتا یہ تماشا کیا ہے

جس تمنّا میں گزرتی ہے جوانی میری
میں نے اب تک نہیں جانا وہ تمنّا کیا ہے

یہ مری روح کا احساس ہے آنکھیں کیا ہیں
یہ مری ذات کا آئینہ ہے چہرہ کیا ہے

کاش دیکھو کبھی ٹوٹے ہوئے آئینوں کو
دل شکستہ ہو تو پھر اپنا پرایا کیا ہے

زندگی کی اے کڑی دھوپ بچا لے مجھ کو
پیچھے پیچھے یہ مرے موت کا سایہ کیا ہے





آؤ تم ہی کرو مسیحائی
اب بہلتی نہیں ہے تنہائی

تم گئے تھے تو ساتھ لے جاتے
اب یہ کس کام کی ہے بینائی

ہم کہ تھے لذّتِ حیات میں گم
جاں سے اِک موج ِ تشنگی آئی

ہم سفر خوش نہ ہو محبّت سے
جانے ہم کس کے ہوں تمنّائی

کوئی دیوانہ کہتا جاتا تھا
زندگی یہ نہیں مرے بھائی

اوّلِ عشق میں خبر بھی نہ تھی
عزّتیں بخشتی ہے رسوائی

کیسے پاؤ مجھے جو تم دیکھو
سطح ِ ساحل سے میری گہرائی

جن میں ہم کھیل کر جوان ہوئے
وہی گلیاں ہوئیں تماشائی

  


اب تُو ہو کسی رنگ میں ظاہر تو مجھے کیا
ٹھہرے ترے گھر کوئی مسافر تو مجھے کیا

ویرانۂ جاں کی جو فضا تھی سو رہے گی
چہکے کسی گلشن میں وہ طائر تو مجھے کیا
وہ شمّع مرے گھر میں تو بے نور ہی ٹھہری
بازار میں وہ جنس ہو نادر تو مجھے کیا

وہ رنگ فشاں آنکھ وہ تصویر نما ہاتھ
دکھلائیں نئے روز مناظر تو مجھے کیا

مَیں نے اُسے چاہا تھا تو چاہا نہ گیا مَیں
چاہے مجھے اب وہ مری خاطر تو مجھے کیا

دنیا نے تو جانا کہ نمو اس میں ہے میری
اب ہو وہ مری ذات کا منکر تو مجھے کیا

اِک خواب تھا اور بجھ گیا آنکھوں ہی میں اپنی
اب کوئی پکارے مرے شاعر تو مجھے کیا






جوانی کیا ہوئی اِک رات کی کہانی ہوئی
بدن پُرانا ہوا روح بھی پرانی ہوئی

کوئی عزیز نہیں ماسوائے ذات ہمیں
اگر ہوا ہے تو یوں جیسے زندگانی ہوئی

نہ ہوگی خشک کہ شاید وہ لوٹ اے پھر
یہ کِشت گزرے ہوئے ابر کی نشانی ہوئی

تم اپنے رنگ نہاؤ میں اپنی موج اُڑوں
وہ بات بھول بھی جاؤ جو آنی جانی ہوئی

میں اُس کو بھول گیا ہوں وہ مجھ کو بھول گیا
تَو پھر یہ دل پہ کیوں دستک سی ناگہانی ہوئی

کہاں تک اور بھلا جاں کا ہم زیاں کرتے
بچھڑ گیا ہے تو یہ اُس کی مہربانی ہوئی





میں جس میں کھو گیا ہوں مرا خواب ہی تو ہے
یک دو نفس نمود سہی زندگی تو ہے

جلتی ہے کتنی دیر ہواؤں میں میرے ساتھ
اِک شمع پھر مرے لیے روشن ہوئی تو ہے

جس میں بھی ڈھل گئی اُسے مہتاب کر گئی
میرے لہو میں ایسی بھی اِک روشنی تو ہے

پرچھائیوں میں ڈوبتا دیکھوں بھی مہر ِعمر
اور پھر بچا نہ پاؤں یہ بیچارگی تو ہے

تُو بوئے گُل ہے اور پریشاں ہَوا ہوں میں
دونوں میں ایک رشتۂ آوارگی تو ہے

اے خواب خواب عمر ِ گریزاں کی ساعتو
تم سُن سکو تو بات مری گفتنی تو ہے




یہ اور بات کہ اس عہد کی نظر میں ہوں
ابھی میں کیا کہ ابھی منزل ِ سفر میں ہوں

ابھی نظر نہیں ایسی کہ دُور تک دیکھوں
ابھی خبر نہیں مجھ کو کہ کس اثر میں ہوں

پگھل رہے ہیں جہاں لوگ شعلۂ جاں سے
شریک میں بھی اسی محفل ِ ہنر میں ہوں

جو چاہے سجدہ گزارے جو چاہے ٹھکرا دے
پڑا ہوا میں زمانے کی رہ گزر میں ہوں

جو سایہ ہو تو ڈروں اور دھوپ ہو تو جلوں
کہ ایک نخل ِ نمو خاکِ نوحہ گر میں ہوں

کرن کرن کبھی خورشید بن کے نکلوں گا
ابھی چراغ کی صورت میں اپنے گھر میں ہوں

بچھڑ گئی ہے وہ خوشبو اجڑ گیا ہے وہ رنگ
بس اب تو خواب سا کچھ اپنی چشم ِ تر میں ہوں

قصیدہ خواں نہیں لوگو کہ عیش کر جاتا
دعا کہ تنگ بہت شاہ کے نگر میں ہوں




خورشید بکف کوئی کہاں ہے
سب اپنی ہی روشنیِ جاں ہے

میں بھی تو ادھر ہی جا رہا ہوں
مجھ کو بھی تلاش ِ رفتگاں ہے

پھر دیکھنا خوابِ عہد رفتہ
مل لو ابھی وقت مہرباں ہے

سودا بھی کروں تو کیا کہ دنیا
باہر سے سجی ہوئی دکاں ہے

شعلے کو خبر ہی کیا نمو میں
اپنے ہی وجود کا زیاں ہے

ہر لحظہ بدل رہی ہے دنیا
ہر پَل کوئی خوابِ رائیگاں ہے

لیتا ہی نہیں کہیں پڑاؤ
یادوں کا عجیب کارواں ہے

مانا کہ جدا نہیں ہیں ہم تم
پھر بھی کوئی فصل درمیاں ہے

اے ابر ِ بہار ِ نو برس بھی
پھر تازہ ہجوم ِ تشنگاں ہے

اے موج ِفنا گزر بھی سر سے
ہونے کا مجھے بہت گماں ہے



عزیز اتنا ہی رکھو کہ جی سنبھل جائے
اب اس قدر بھی نہ چاہو کہ دم نکل جائے

ملے ہیں یوں تو بہت آؤ اب ملیں یوں بھی
کہ روح گرمیِ انفاس سے پگھل جائے

محبّتوں میں عجب ہے دلوں کو دھڑکا سا
کہ جانے کون کہاں ‌راستہ بدل جائے

زہے وہ دل جو تمنّائے تازہ تر میں رہے
خوشا وہ عمر جو خوابوں ہی میں بہل جائے

میں وہ چراغ ِ سر ِ راہ گزار ِ دنیا ہوں
جو اپنی ذات کی تنہائیوں میں جل جائے

ہر ایک لحظہ، یہی آرزو، یہی حسرت
جو آگ دل میں ہے وہ شعر میں بھی ڈھل جائے



ٍ کوئی دھُن ہو میں ترے گیت ہی گائے جاؤں
درد سینے میں اٹھے شور مچائے جاؤں

خواب بن کر تُو برستا رہے شبنم شبنم
اور بس میں اسی موسم میں نہائے جاؤں

تیرے ہی رنگ اُترتے چلے جائیں مجھ میں
خود کو لکھوں تری تصویر بنائے جاؤں

جس کو ملنا نہیں پھر اس سے محبّت کیسی
سوچتا جاؤں مگر دل میں بسائے جاؤں

تُو اب اس کی ہوئی جس پہ مجھے پیار آتا ہے
زندگی آ تجھے سینے سے لگائے جاؤں

یہی چہرے مرے ہونے کی گواہی دیں گے
ہر نئے حرف میں جاں اپنی سمائے جاؤں

جان تو چیز ہے کیا رشتۂ جاں سے آگے
کوئی آواز دیے جائے میں اے جاؤں

شاید اس راہ پہ کچھ اور بھی راہی آئیں
دھوپ میں چلتا رہوں سائے بچھائے جاؤں

اہلِ دل ہوں گے تو سمجھیں گے سخن کو میرے 
بزم میں آ ہی گیا ہوں تو سنائے جاؤں



تیرے پیار میں رُسوا ہو کر جائیں کہاں دیوانے لوگ
جانے کیا کیا پوچھ رہے ہیں یہ جانے پہچانے لوگ

ہر لمحہ احساس کی صہبا رُوح میں ڈھلتی جاتی ہے
زیست کا نشّہ کچھ کم ہو تو ہو آئیں میخانے لوگ

جیسے تمہیں ہم نے چاہا ہے کون بھلا یوں چاہے گا
مانا اور بہت آئیں گے تم سے پیار جتانے لوگ

یُوں گلیوں بازاروں میں آوارہ پھرتے رہتے ہیں
جیسے اس دنیا میں سبھی اے ہوں عمر گنوانے لوگ

آگے پیچھے دائیں بائیں سائے سے لہراتے ہیں
دنیا بھی تو دشتِ بلا ہے ہم ہی نہیں دیوانے لوگ

کیسے دکھوں کے موسم اے کیسی آگ لگی یارو
اب صحراؤں سے لاتے ہیں پھولوں کے نذرانے لوگ

کل ماتم بے قیمت ہوگا آج ان کی توقیر کرو
دیکھو خونِ جگر سے کیا کیا لکھتے ہیں افسانے لوگ







کچھ دن تَو بسو مری آنکھوں میں
پھر خواب اگر ہو جاؤ تو کیا

کوئی رنگ تو دو مرے چہرے کو
پھر زخم اگر مہکاؤ تو کیا

جب ہم ہی نہ مہکے پھر صاحب
تم بادِ صبا کہلاؤ تو کیا

اِک آئینہ تھا سو ٹوٹ گیا
اب خود سے اگر شرماؤ تو کیا

تم آس بندھانے والے تھے،
اب تم بھی ہمیں ٹھکراؤ تو کیا

دنیا بھی وہی اور تم بھی وہی
پھر تم سے آس لگاؤ تو کیا

میں تنہا تھا میں تنہا ہوں
تم آؤ تو کیا نہ آؤ تو کیا

جب دیکھنے والا کوئی نہیں
بجھ جاؤ تو کیا گہناؤ تو کیا

اِک وہم ہے یہ دُنیا اس میں
کچھ کھوؤ تو کیا اور پاؤ تو کیا

ہے یوں بھی زیاں اور یوں بھی زیاں
جی جاؤ تو کیا مر جاؤ تو کیا





نیند آنکھوں سے اُڑی پھول سے خوشبو کی طرح 
جی بہل جائے گا شب سے تیرے گیسو کی طرح 

دوستو جشن مناؤ کہ بہار آئی ہے 
پھول گرتے ہیں ہر اک شاخ سے آنسو کی طرح 

میری آشفتگیِ شوق میں اک حسن بھی ہے 
تیرے عارض پہ مچلتے ہوئے گیسو کی طرح 

اب تیرے ہجر میں لذت نہ تیرے وصل میں لطف 
ان دِنوں زیست ہے ٹھہرے ہوے آنسو کی طرح 

زندگی کی یہی قیمت ہے کہ ارزاں ہو جاؤ
نغمہ درد کے لیے موجۃ خوشبو کی طرح 

کس کو معلوم نہیں کون تھا وہ شخص علیم 
جس کی خاطر رہے آوارہ ہم آہو کی طرح






اب تک وہی خواب ہیں وہی میں
وہی میرے گلاب ہیں وہی میں

آنکھوں میں وہی ستارہ آنکھیں
وہی دل میں گلاب ہیں وہی میں

یہ جسم کہ جاں کی تشنگی ہے
وہی تازہ سراب ہیں وہی میں

زندہ ہوں ابھی تو مات کیسی
وہی جاں کے عذاب ہیں وہی میں

کہتی ہے زباں خموشیوں کی
وہی درد کے باب ہیں وہی میں

پڑھتے ہوئے جن کو عمر گزری
وہی چہرے کتاب ہیں وہی میں

لکھتے ہوئے جن کو جان جائے
وہی حرف نصاب ہیں وہی میں

وہی رنجشیں اپنے دوستوں سے
وہی دل کے حساب ہیں وہی میں

آتے ہیں مگر نہیں برستے
وہی تشنہ سحاب ہیں وہی میں

دنیا کے سوال اور دنیا
وہی میرے جواب ہیں وہی میں



جی جان سے اے ارضِ وطن مان گئے ہم 
جب تو نے پکارا ترے قربان گئے ہم


جو دوست ہو اس پہ محبت کی نظر کی
دشمن پہ ترے صورتِ طوفان گئے ہم


ہم ایسے وفادار و پرستار ہیں تیرے
جو تو نے کہا تیرا کہا مان گئے ہم


مرہم ہیں ترے ہونٹ مسیحا ہے تری زُلف
ہم موجۂ گل تھے کہ پریشان گئے ہم


افسوں نہ کوئی چلنے دیا حیلہ گراں کا
ہر شکل عدو کی ترے پہچان گئے ہم


خاکِ شہداء نے ترے پرچم کو دعا دی
لہرا کے جو پرچم نے کہا جان گئے ہم



کوئی پیاس کہیں رہ جاتی ہے

کوئی پیاس کہیں رہ جاتی ہے
کوئی لاکھ سمندر پی جائے
کوئی لاکھ ستارے چھو آئے
کوئی پیاس کہیں رہ جاتی ہے
کوئی آس کہیں رہ جاتی ہے
کوئی زیست کا ساغر بھرتا ہے
کوئی پھِر خالی ہو جاتا ہے
کوئی لمحے بھر کو آتا ہے
کوئی پل بھر میں کھو جاتا ہے
کوئی پیاس کہیں رہ جاتی ہے
کوئی آس کہیں رہ جاتی ہے





چہرہ ایسا شمع جیسے انجمن پہنے ہوئے
جسم ایسا جیسے آئینہ بدن پہنے ہوئے

عرش سے تا فرش اک نظّارہ و آواز تھا
جب وہ اُترا جامۂ نورِ سخن پہنے ہوئے

رات بھر پگھلا دعا میں اشک اشک اس کا وجود
تب کہیں یہ صبح نکلی ہے چمن پہنے ہوئے

اس حجابِ وصل میں اٹھتے ہیں پردے ذات کے
جسم ہوں بے پیرہن بھی پیرہن پہنے ہوئے

اُن کی خوشبو اب وطن کی خاک سے آنے لگی
وہ جو زنداں میں ہیں زنجیرِ وطن پہنے ہوئے

اُٹھ گیا گھبرا کے اور پھر رو پڑا بے اختیار
میں نے دیکھا جب وطن اپنا کفن پہنے ہوئے

گر کرم تم بھی نہ فرماؤ تو پھر دیکھے یہ کون
آئینے ٹوٹے ہوئے گردِ محن پہنے ہوئے





چھُو کے جب خواب سا بدن آیا
شاخِ لب پر گُلِ سخن آیا

اس کے قامت پہ زیب دیتا تھا
جو پہن کر وہ پیرہن آیا

ہم اسے روز دیکھنے جائیں
آج کیا اس میں بانکپن آیا

رنگ تھے اس کے دیکھنے والے
جب بہاروں پہ وہ چمن آیا

ٹوٹ کر رہ گیا ہوں جب میں وہاں
خود گیا اور خود ہی من آیا

کوئی نغمہ نگار کیا جانے
میرے حصے میں جو وطن آیا




ربطِ غم اور خوشی ہی ٹوٹ گیا
گھر میں جو تھا سبھی ہی ٹوٹ گیا

جس کے دل ٹوٹنے کی باتیں تھیں
آج وہ آدمی ہی ٹوٹ گیا

جب وہ اک شخص درمیاں آیا
خواب وہ اس گھڑی ہی ٹوٹ گیا

پھر اماں کون دے اسے جس کا
رشتۂ بندگی ہی ٹوٹ گیا

جب سے دیکھا نہیں ہے وہ قامت
نشّۂ زندگی ہی ٹوٹ گیا

کس بھروسے پہ اب جنوں کیجیے
عشوۂ دلبری ہی ٹوٹ گیا

ٹوٹتے ٹوٹتے محبت کا
رقصِ دیوانگی ہی ٹوٹ گیا




اک خواب ہے اور مستقل ہے
وہ شخص نہیں وہ میرا دل ہے

وہ رنگ ہے، نور ہے کہ خوشبو
دیکھو تو وہ کس قدر سجِل ہے

اے میرے بدن خبر ہے تجھ کو
تجھ سے مری روح متصّل ہے

جلتا تھا وہ اک چراغ تنہا
اب اس کا ظہور دل بہ دل ہے

کیا دل کو بہار دے گیا ہے
وہ زخم جو آج مندمل ہے

اک عالمِ وصل میں مسلسل
زندہ ہے وہ دل جو منفعل ہے





سچا جھوٹ


میں بھی جھوٹا، تم بھی جھوٹے
آؤ چلو تنہا ہو جائیں
کون مریض اور کون مسیحا
اس دکھ سے چھٹکارا پائیں
آنکھیں اپنی، خواب بھی اپنے
اپنے خواب کسے دکھلائیں
اپنی اپنی روحوں میں سب
اپنے اپنے کوڑھ سجائیں
اپنے اپنے کاندھوں پر سب
اپنی اپنی لاش اٹھائیں
بیٹھ کے اپنے اپنے گھر میں
اپنا اپنا جشن منائیں
شاید لمحہء آیندہ میں
لوگ ہمیں‌سچا ٹھہرائیں
کبھی ملیں پھر 
اُسی طرح
اُسی جگہ
اُنہیں لمحوں میں
اور اُنہیں لمحوں کی لذّتوں میں
وہی خوش گُمانیوں کے چاند
وہی بد گُمانیوں کے بھنور
وہی مدّ و جزر رفاقتوں کے
وہی عذاب رقابتوں کے
میں کسی سے کوئی کہانی کہوں
تم کسی سے کوئی کہانی کہو
اور ۔۔۔۔۔
اصل میں ایک کہانی ہو
جو اپنی ہو
کبھی ملیں پھر اُسی طرح اُسی جگہ ؟؟؟؟؟؟



رائیگاں 


رائیگاں جانے کا دکھ
ہر لمحہ گئے لمحے کا دکھ
جو گزشتہ ہے وہ آئندہ نہیں
اور آئندہ کبھی پایا نہیں
کچھ اگر پایا تو فقط
رائیگاں جانے کا دکھ


کیا خبر تھی کہ ایک دن یہ حادثہ ہو جاۓ گا 
تجھ سے کتراۓ تو خود سے سامنا ہو جاۓ گا 
رہ بگولوں کو دکھا کر خود بھی ڈوبیں گے نجوم 
صبح تک وہ شہر بھی دست قضا ہو جاۓ گا 
میں زمیں کے ہر کنارے سے اسے دوں گا صدا 
اس نے بھی دل کی سنی تو رابطہ ہو جاۓ گا 
رنگ افشاں ہیں سبھی موسم زمین شوق پر 
رنگ اب قلب و نظر کا دوسرا ہو جاۓ گا 




نہ منزل سامنے آئ نہ رستے کو حجاب آیا
رہے گردش میں پاوں عمر بھر ایسا عذاب آیا 
زوال آمادہ لمحوں میں یوں شام و وصل بھی آئ 
افق سے آفتاب اترا فلک سے ما ہتاب آیا 
وہ سیل عشق تھا آخر کہاں روکے سا رکتا تھا 
مکیں بھی زیر آب آۓ مکاں بھی زیر آب آیا 
مقام وصل سے گزرے تو اس کے جسم کی خوشبو 
رگ جاں میں اترتے ہی مقام احتساب آیا 
مگر اس کی محبت کا یقیں کرتے تو کیا کرتے 
نہ باطن سے صدا آئ نہ ظاہر سے جواب آیا




راستے پر اعتبار اتنا زیادہ کیوں کیا 
وہم تھی منزل تو چلنے کا ارادہ کیوں کیا 
اپنے رہزن سے ملے اور لٹ کے آسودہ ہوۓ 
اب کھلا ہم نے سفر یہ پا پیادہ کیوں کیا 
ڈھونڈتا ہوں کس لیے ساتوں سوالوں کے جواب 
میں نے اس بھولی روایت کا اعادہ کیوں کیا 
میں تو پاگل ہو گیا پاگل ہوا کے شور سے 
منہدم دیوار کیوں کی گھر کشادہ کیوں کیا 




کہیں دور ہے مکاں میرا

یہ کون ساعت بے مہر ہے کی جس کی ہوا 
مرے بدن کو سمندر بنانے آئ ہے 
رگوں میں دستکیں دیتے پکارتے دریا 
ہتھیلیوں کی لکیریں اچھالتے دریا 
کہاں کہاں سے چلے تھے کہ آ کے گرنے لگے 
میرے بدن میں 
جہاں روح کی مسافت غم 
کسی ستارے ،کسی گل کے انتظار میں ہے 
یہ انتظار مگر کب کسی شمار میں ہے 
یہ وہ زمیں نے جسے آسماں میسر ہے 
اسی زمیں میں میرا بدن ہے جس میں کہیں 
مچا ہے غدر،یہ دریا امڈتے آتے ہیں 
نجانے لہر میں کیا کیا بہاۓ لاتے ہیں 
انہیں بتاؤں میں کیسے یہ گھر نہیں میرا 
نہ یہ زمیں میری نہ آسماں میرا 
سراۓ ہے یہ بدن اور اس سراۓ سے 
بہت ہی دور ، بہت دور ہے مکاں میرا




جنم جنم کی اذیت

جنم جنم کی اذیت اِسی چبھن میں تھی
نہ خشک پھول نہ ہاتھوں میں زرد شاخیں تھیں 
نہ جسم ڈول رہے تھے نہ بند آنکھیں تھیں 
زباں نے کانپتے لہجے سنبھال رکھے تھے 
ہمارا آنسو کہیں گہری نیند سوۓ تھے 
بدن کی لو سے جو خوشبو نہ راکھ ہو پائ 
وہ خوشبو وصل کی خوشبو تھی اپنی سانسوں میں 
دم جدائ وہی حوصلے تھے باتوں میں 
مگر وہ ٹیس جو رہ رہ کر دل میں اٹھتی تھی 
ہمارے سارے بھرم توڑنے کی دھن میں تھی 
جنم جنم کی اذیت اسی چبھن میں تھی




گوارا موسمِ گل میں بھی کب تھی رسوائ 
بھرے نہ زخم تو اے دوست آنکھ بھر آئ 
گزر رہی ہیں بلا کی قیامتیں دل پر 
ہمیں تو نوچ کے کھا جاۓ گی یہ تنہائ 
یہاں ہے شیشۂ جاں میں تیری شبیہ رواں 
کبھی تجھے بھی مری جان میری یاد آئ 
بس ایک آنسو ٹپکنے کی دیر ہوتی ہے 
فضا میں گونجنے لگتی ہے کوئ شہنائ 
اب  آج ٹوٹ کے بکھری وہ میری بانہوں میں 
دھنک کہلاتی تھی جس مہ جبیں کی انگڑائ 




محبتوں کے سفر میں نگر نہیں آتے
پلٹ کے اہل جنوں رہ سے گھر نہیں آتے 
فلک ہی اسکی ہتھیلی کے خط بدل دیتا ہے 
زمیں کو اپنی نمو کے ہنر نہیں آتے 
وہ اور شۓ ہے جو رعنائ جمال نہیں 
سبھی جو چپکے سے دل میں اتر نہیں آتے 
پھر اس اداس و برہنہ شجر پہ رت نے لکھا 
کسی درخت پہ اتنے ثمر نہیں آتے 

***
ماخذ: http://www.downloads.bookspk.com/urdu/read-online/poetry/237-17401729-15861606158317111740-17291746.html
http://www.downloads.bookspk.com/urdu/read-online/poetry/238-17401729-15861606158317111740-17291746.html
http://www.downloads.bookspk.com/urdu/read-online/poetry/239-17401729-15861606158317111740-17291746.html
اور دوسری فورمس
ٹائپنگ: فرخ منظور اور دوسرے ارکان، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com
