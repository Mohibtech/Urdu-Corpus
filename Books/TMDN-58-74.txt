تفسیر المدنی

حصہ ہفتم

محمد اسحاق خان ولد سردار خانولی

سورۃ ۵۸ تا ۷۴




(سورۃ المجادلۃ ۔ سورہ نمبر ۵۸ ۔ تعداد آیات ۲۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بے شک سن لی اللہ نے بات اس عورت کی جو جھگڑا کر رہی ہے آپ سے (اے پیغمبر!) اپنے خاوند کے بارے میں اور شکایت کر رہی ہے (ا پنے معاملے کی) اللہ کے حضور اور اللہ سن رہا ہے گفتگو تم دونوں کی بے شک اللہ ہر کسی کی سنتا سب کچھ دیکھنے والا ہے
۲۔۔۔     تم میں سے جو لوگ ظہار کر لیں اپنی بیویوں سے وہ (ان کے کہنے سے ) ان کی مائیں نہیں بن جاتیں ان کی مائیں تو بس وہی ہیں جنہوں نے ان کو جنا ہے اور بلاشبہ ایسے لوگ ایک بڑی ہی نامعقول اور جھوٹی بات منہ سے نکالتے ہیں اور بے شک اللہ بڑا ہی معاف کرنے والا نہایت ہی درگزر کرنے والا ہے 
۳۔۔۔     اور جو لوگ اپنی بیویوں سے ظہار کرتے ہیں پھر وہ اپنی کہی ہوئی بات سے پھرنا چاہتے ہیں تو ان کے ذمے ایک گردن (یعنی غلام یا لونڈی) کا آزاد کرنا ہے اس سے پہلے کہ وہ آپس میں ایک دوسرے کو ہاتھ لگائیں اس حکم سے تم کو نصیحت کی جاتی ہے اور اللہ پوری طرح باخبر ہے ان تمام کاموں سے جو تم لوگ کرتے ہو
۴۔۔۔     پھر جس شخص کو یہ میسر نہ ہو تو اس کے ذمے روزے رکھنا ہے لگاتار دو ماہ کے اس سے قبل کہ وہ ایک دوسرے کو ہاتھ لگائیں پھر جس سے یہ بھی نہ ہو سکے تو اس کے ذمے ساٹھ مسکینوں کو کھانا کھلانا ہے یہ حکم اس لئے دیا جا رہا ہے کہ تم لوگ ایمان لاؤ اللہ پر اور اس کے رسول پر یہ اللہ کی مقرر کی ہوئی حدیں ہیں اور کافروں کے لئے ایک بڑا ہی دردناک عذاب ہے 
۵۔۔۔     بلا شبہ جو لوگ مخالفت کرتے ہیں اللہ کی اور اس کے رسول کی وہ اسی طرح ذلیل و خوار ہوں گے جس طرح کہ ان سے پہلے والے لوگ ذلیل و خوار ہو چکے ہیں بلاشبہ ہم نے (حق و حقیقت کو واضح کرنے کے لئے ) کھلی کھلی آیتیں نازل کر دی ہیں اور کافروں کے لئے ایک بڑا ہی رسوا کن عذاب ہے 
۶۔۔۔     جس دن کہ اللہ ان سب کو پھر سے زندہ کر کے اٹھائے گا پھر ان کو وہ سب کچھ (کھول کر) بتا دے گا جو یہ لوگ (زندگی بھر) کرتے رہے تھے یہ تو اسے بھول گئے ہیں مگر اللہ نے ان کا سب کیا دھرا گن گن کر محفوظ کر رکھا ہے اور اللہ ہر چیز پر مطلع ہے 
۷۔۔۔     کیا تم نے اس پر غور نہیں کیا کہ اللہ کو قطعی طور پر معلوم ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے کوئی سرگوشی نہیں ہوتی تین آدمیوں کی مگر وہ ان کا چوتھا ہوتا ہے اور نہ پانچ کی مگر وہ ان کا چھٹا ہوتا ہے اور نہ کوئی اس سے کم اور نہ زیادہ مگر وہ ان کے ساتھ ہوتا ہے وہ جہاں کہیں بھی ہوں پھر وہ خبر کر دے گا ان کو قیامت کے دن ان کے ان تمام کاموں کی جو یہ لوگ (زندگی بھر) کرتے رہے تھے بلاشبہ اللہ ہر چیز کو پوری طرح جانتا ہے
۸۔۔۔     کیا تم نے ان لوگوں کو نہیں دیکھا جن کو سرگوشیاں کرنے سے منع کر دیا گیا مگر وہ پھر وہی حرکت کئے جاتے ہیں جس سے انہیں روکا گیا ہے اور وہ سرگوشی کرتے ہیں گناہ کی اور (ظلم و) زیادتی کی اور (خدا کے ) رسول کی نافرمانی کی اور جب وہ آپ کے پاس آتے ہیں تو آپ کو ان لفظوں سے سلام کرتے ہیں جن سے اللہ نے آپ کو سلام نہیں کیا اور وہ اپنے دلوں میں کہتے ہیں کہ اللہ ہمیں ہماری ان باتوں پر عذاب کیوں نہیں دیتا ان کے لئے کافی ہے جہنم جس میں ان کو داخل ہونا ہو گا سو بڑا ہی برا ٹھکانہ ہے وہ
۹۔۔۔     اے وہ لوگوں جو ایمان لائے ہو جب تمہیں آپس میں سرگوشی کرنا ہو تو گناہ زیادتی اور رسول کی نافرمانی کی سرگوشی مت کرنا بلکہ نیکی اور پرہیزگاری کی سرگوشی کیا کرو اور ہمیشہ ڈرتے رہا کرو اللہ سے جس کے حضور تم سب کو حشر میں پیش ہونا ہے 
۱۰۔۔۔     ایسی سرگوشی تو محض شیطان کی طرف سے ہوتی ہے تاکہ اس طرح وہ غم میں ڈالے ان لوگوں کو جو ایمان لائے حالانکہ وہ ان کا نقصان کچھ بھی نہیں کر سکتا مگر اللہ ہی کے اذن سے اور اللہ ہی پر بھروسہ کرنا چاہئے ے ایمان والوں کو
۱۱۔۔۔     اے وہ لوگوں جو ایمان لائے ہو جب تم سے کہا جایا کرے کہ اپنی مجلسوں میں کشادگی پیدا کرو تو تم جگہ کشادہ کر دیا کرو اللہ تم کو کشادگی عطا فرمائے گا اور جب تم سے کہا جایا کرے کہ اٹھ جاؤ تو تم اٹھ جایا کرو اللہ تم میں سے ان لوگوں کے درجے بلند فرمائے گا جو ایمان لائے اور جن کو علم (کا نور) بخشا گیا ہے اور اللہ پوری طرح باخبر ہے ان تمام کاموں سے جو تم لوگ کرتے ہو
۱۲۔۔۔     اے وہ لوگوں جو ایمان لائے ہو جب تمہیں اللہ کے رسول سے کوئی تخلیے میں کرنا ہو تو تم اپنی اس بات سے پہلے کچھ صدقہ کر لیا کرو یہ تمہارے لئے بہت اچھا اور بڑا پاکیزہ طریقہ ہے پس اگر تم (اس کی گنجائش) نہ پاؤ تو (کوئی حرج نہیں کہ) یقیناً اللہ بڑا ہی معاف کرنے والا انتہائی مہربان ہے 
۱۳۔۔۔     کیا تم لوگ اس بات سے ڈر گئے ہو کہ تمہیں تخلیے میں بات کرنے سے پہلے کچھ صدقات دینے ہوں گے ؟ پس جب تم ایسا نہیں کر سکے اور اللہ نے بھی تمہارے حال پر عنایت فرما دی تو اب (تمہیں صرف یہ ہدایت ہے کہ) تم نماز قائم رکھو، زکوٰۃ ادا کرو، اور (صدقِ دل سے ) اطاعت کرو اللہ کی اور اس کے رسول کی اور (یاد رکھو کہ) اللہ پوری طرح باخبر ہے ان سب کاموں سے جو تم لوگ کرتے ہو
۱۴۔۔۔     کیا تم نے ان لوگوں کو نہیں دیکھا جو ایک ایسی قوم سے دوستی رکھتے ہیں جن پر اللہ کا غضب نازل ہو چکا ہے یہ لوگ نہ تمہارے ساتھ ہیں نہ ان کے ساتھ اور یہ (ایسے بدبخت ہیں کہ) قسمیں کھاتے ہیں جھوٹ پر جانتے بوجھتے 
۱۵۔۔۔     اللہ نے تیار کر رکھا ہے ان کے لئے ایک بڑا ہی سخت (اور ہولناک) عذاب بے شک بڑے ہی برے ہیں وہ کام جو یہ لوگ کرتے ہیں 
۱۶۔۔۔     انہوں نے اپنی قسموں کو (اپنے بچاؤ کے لئے ) ایک ڈھال بنا رکھا ہے پھر وہ (دوسروں کو بھی) روکتے ہیں اللہ کی راہ سے سو ان کے لئے ایک بڑا ہی رسوا کن عذاب ہے 
۱۷۔۔۔     اللہ کے مقابلے میں نہ تو ان کے مال ان کے کچھ کام آ سکیں گے اور نہ ہی ان کی اولا دیں یہ جہنمی ہیں انہیں ہمیشہ اسی میں رہنا ہو گا
۱۸۔۔۔     جس دن اللہ ان سب کو دوبارہ اٹھا کھڑا کرے گا تو یہ اس کے سامنے بھی اس طرح قسمیں کھائیں گے جس طرح آج تمہارے سامنے کھاتے ہیں اور یہ اپنے طور پر سمجھیں گے کہ یہ کسی بنیاد پر ہیں آگاہ رہو کہ یہ پرلے درجے کے جھوٹے ہیں 
۱۹۔۔۔     شیطان نے ان پر اس طرح قابو پا لیا ہے کہ اس نے ان کو اللہ کی یاد (کی دولت) بھلا دی یہ لوگ شیطان کا گروہ ہیں آگاہ رہو کہ شیطانی گروہ کے لوگ ہی اصل میں نقصان اٹھانے والے ہیں 
۲۰۔۔۔     جو لوگ مخالفت کرتے ہیں اللہ اور اس کے رسول کی وہ (خواہ بظاہر کچھ بھی بنے پھرتے ہوں حقیقت میں وہ) ذلیل ترین لوگوں میں سے ہیں 
۲۱۔۔۔     اللہ نے لکھ دیا ہے کہ غلبہ یقینی طور پر میرا اور میرے رسولوں ہی کا ہو گا بلاشبہ اللہ بڑا ہی قوت والا انتہائی زبردست ہے
۲۲۔۔۔     تم ایسا نہیں پاؤ گے کہ جو لوگ (سچے دل سے ) ایمان رکھتے ہوں اللہ پر اور قیامت کے دن پر وہ دوستی رکھتے ہوں ان لوگوں سے جو مخالفت کرتے ہیں اللہ اور اس کے رسول کی اگرچہ وہ ان کے باپ یا بیٹے یا بھائی یا کنبہ (قبیلہ) ہی کیوں نہ ہوں (کیونکہ) یہ وہ لوگ ہیں جن کے دلوں میں اللہ نے نقش فرما دیا (دولت) ایمان کو اور اس نے ان کی تائید (و تقویت) فرما دی اپنی طرف سے ایک عظیم الشان روح کے ذریعے اور وہ ان کو داخل فرمائے گا ایسی عظیم الشان جنتوں میں جن کے نیچے سے بہہ رہی ہوں گی طرح طرح کی نہریں جن میں ان کو ہمیشہ رہنا نصیب ہو گا اللہ ان سے راضی ہو گیا اور یہ اس سے راضی ہو گئے یہ لوگ ہیں اللہ کی جماعت آگاہ رہو کہ اللہ کی جماعت ہی یقینی طور پر فلاح پانے والی ہے


تفسیر

۱۔۔۔   اس آیت کریمہ میں جس خاتون کی طرف اشارہ فرمایا گیا ہے روایات میں ان کا نام خولہ بنت ثعلبہ آیا ہے، اور ان کے شوہر حضرت اوس بن ثابت انصاریٰ صحابی تھے، جن کے بارے میں بعض روایات میں آتا ہے کہ ان کے مزاج میں کچھ تیزی تھی اور بعض روایات میں آتا ہے کہ بڑھاپے کی وجہ سے ان کا مزاج ایسا ہو گیا تھا سو انہوں نے ایک مرتبہ غصے میں آکر اپنی بیوی سے کہہ دیا اَنْتِ عَلَیَّ کَظَہْرِ اُمِّیْ (یعنی تو مجھ پر میری ماں کی پیٹھ کی طرح ہے) اور زمانہ جاہلیت کے دستور و رواج کے مطابق کسی شخص کے ایسا کہہ دینے سے اس کی بیوی اس پر ہمیشہ کے لئے حرام ہو جاتی تھی، اور ایسی کہ اس کے بعد اس کے خاوند کے لئے اس کے رجوع اور اس کے لئے حلال ہونے کی کوئی صورت ممکن نہیں رہتی تھی، اور وہ ہمیشہ کے لئے اپنے شوہر سے علیحدہ ہو جاتی تھی، اس لئے اس واقعہ کے بعد حضرت خولہ کو سخت پریشانی لاحق ہو گئی کہ اب ان کا کیا بنے گا اپنے شوہر اور بچوں سے الگ ہو کر اس عمر میں وہ کہاں جائیں گی؟ اور زندگی کس طرح گزاریں گی؟ اس لئے انہوں نے اپنا معاملہ رسول اللہ صلی اللہ علیہ و سلم کی خدمت میں پیش کیا، روایات میں اس سلسلہ میں ان کے بعض بڑے رقت آمیز اور درد انگیز کلمات مروی و منقول ہیں، بہر کیف انہوں نے اپنا معاملہ رسول اللہ صلی اللہ علیہ و سلم کی خدمت میں پیش کیا۔ اور بڑے اصرار و الحاح کے ساتھ آپ کی خدمت میں گزارش کی کہ مجھے اس بارے میں کوئی حل بتائیں۔ ادھر نبی اکرم صلی اللہ علیہ و سلم کے پاس اس وقت تک اس معاملے سے متعلق وحی الٰہی کے اندر کوئی واضح ہدایت موجود نہیں تھی، کہ اس کی روشنی میں آپ ان کو فوری طور پر کوئی جواب دے سکیں، اس لئے آپ نے توقف سے کام لیا اور وحی کا انتظار فرمایا، جس کی بناء پر اس پریشان حال خاتون کو اس سے متعلق آنحضرت صلی اللہ علیہ و سلم کو بار بار توجہ دلانا پڑی تاکہ اس کو اس پریشانی سے متعلق کوئی اطمینان بخش جواب مل سکے، یہاں تک کہ آنحضرت صلی اللہ علیہ و سلم پر اس معاملے سے متعلق یہ وحی نازل ہوئی جس کے ذریعے یہ واضح ہدایت دی گئی اور اس طرح اس شکوہ و مجادلہ کی برکت سے نہ صرف یہ کہ اس پریشان حال خاتون کے لئے اس مشکل اور پریشانی سے نکلنے کی صورت پیدا ہو گئی بلکہ قیامت تک کے سب لوگوں کے لئے راہ حق و ہدایت واضح ہو گئی اور اللہ تعالیٰ کے بیشمار بندوں اور بندیوں کو جاہلیت کی اس بیہودہ رسم کے عواقب سے چھٹکارا مل گیا۔ اور اللہ تعالیٰ نے اس با برکت اور سعادت مند خاتون کی تعریف اپنے اس کلام حکیم میں فرمائی اور اس طرح ان کو اور ان کے اس مجادلہ کو زندہ جاوید اور ذریعہ عبرت و بصیرت بنا دیا۔ اور اس کے ذریعے لوگوں کو یہ عظیم الشان درس دیا گیا کہ ان کو اگر دین کے معاملے میں کوئی مشکل پیش آئے تو ان کو اس ایماندار خاتون کی طرح اپنی مشکل کو اپنے رب کے آگے پیش کرنا چاہیئے۔ یہ نہیں کہ وہ اس کو منافقوں کی طرح اللہ اور اس کے رسول کے خلاف محاذ آرائی (محاذہ) کا بہانہ بنا لیں، اس خاتون نے چونکہ اپنا یہ شکوہ اور مجادلہ خاص اللہ تعالیٰ ہی سے کیا تھا اس لئے وَاللّٰہُ یَسْمَعَ تَحَاوُرَکُمَا کی تصریح سے واضح فرما دیا کہ اللہ تعالیٰ خاص توجہ اور مہربانی سے اس کو سنتا رہا اور اس کے نتیجے میں اس سچی ایماندار خاتون کی مشکل کو اس مبارک و مسعود طریقے سے دور فرما دیا، سو اس سے یہ عظیم الشان درس ملتا ہے کہ جو لوگ اپنی مشکلات کے سلسلے میں صدق دل سے اپنے رب کی طرف رجوع کرتے ہیں ان کو اطمینان رکھنا چاہیے کہ اللہ تعالیٰ ان کی عرض و گزارش اور دعاء و درخواست کو خاص توجہ اور رحمت سے سنتا ہے، کہ وہ سمیع و بصیر ہے جو ہر کسی کی سنتا اور سب کو دیکھتا ہے سبحانہ، و تعالیٰ اللّٰہُمَّ فَکُنْ لَنَا وَاجْعَلْنَا لَکَ بِکُلِّ حَالٍ مِّن الْاَحْوَالِ، وفی کُلِّ موطِنٍ مِّنَ المواطنِ فی الحیاۃ یاذا الجلال والاکرام۔
۷۔۔۔  سو اس سے اللہ تعالیٰ کے کمال علم کو واضح فرما دیا گیا کہ آسمان و زمین کی اس کائنات کی کوئی بھی چیز اس سے نہ مخفی ہے، اور نہ ہو سکتی ہے، کہ وہ اس پوری کائنات کا خالق و مالک اور اس میں حاکم و متصرف ہے اور اَلَمْ تَرَ کے اسلوب خطاب سے اس بات کو واضح فرما دیا گیا کہ یہ ایک ایسی حقیقت ہے جو ہر شخص پر واضح رہنی چاہیے کہ جب آسمان و زمین کی اس ساری کائنات کا خالق و مالک بھی اللہ ہی ہے، اور اس میں حاکم و متصرف بھی وہی وحدہٗ لاشریک ہے نہ اس کی خلق و ایجاد میں کوئی اس کا شریک و سہیم ہے، اور نہ ہی اس کے حکم و تصرف میں، اس سارے حکمتوں بھرے نظام کو وہی وحدہٗ لاشریک چلا رہا ہے، اس کے ایک ایک پرزے کی حرکت اسی کے حکم و ارشاد سے ہوتی ہے اس کے ایک ایک متنفس کی زندگی اسی کے اذن اور اسی کے فضل و کرم سے قائم اور باقی ہے، تو پھر یہ کس طرح ممکن ہو سکتا ہے کہ آسمان و زمین کی کوئی بھی چیز اس کے علم و آگہی سے باہر ہو؟ پس کائنات کی کوئی بھی چیز نہ اس خالق کل، اور حاکم مطلق کے علم سے باہر ہو سکتی ہے، اور نہ باہر ہے، کہ یہ اس کے خلق و ایجاد اور اس کے حکم و تصرف کا ایک بدیہی تقاضا ہے، اسی لئے دوسرے مقام پر اس بارے ارشاد فرمایا گیا اَلَا یَعْلَمُ مَنْ خَلَقَ وَہُوَ اللَّطِیْفُ الْخَبِیْر، یعنی کیا وہی نہیں جانے گا جس نے پیدا کیا ہے جبکہ وہ بڑا ہی باریک بیں، اور نہایت ہی باخبر ہے؟ یعنی ہاں وہ ضروری جانے گا، پس ایسے نہیں ہو سکتا کہ کوئی بھی چیز اس کے علم سے باہر ہو، بلکہ کائنات کی ہر چیز اس کے علم و قدرت کے دائرے کے اندر ہی ہے، تمہاری کوئی بھی سرگوشی اس سے مخفی نہیں ہو سکتی۔ تمہاری ہر حالت اور ہر کیفیت اس کے علم میں ہے اس لئے تمہیں اپنے کئے کرائے کا بھگتان بہر حال بھگتنا ہو گا۔ وہ ہر حال میں تمہارے ساتھ ہے تم جہاں بھی ہوؤ، اور جس حال میں بھی ہوؤ، یعنی اپنے علم محیط اور اپنی قدرت کاملہ کے اعتبار سے، سبحانہ و تعالیٰ، پس تم لوگ اس حقیقت کو ہمیشہ اپنے پیش نظر رکھا کرو، اور اس کے ساتھ اپنا معاملہ صحیح رکھنے کی فکر و کوشش کیا کرو۔ و باللہ التوفیق لمایُحِبُّ و یرید، 
 یعنی قیامت کے روز وہ ان کو ان کے ان تمام کاموں سے آگاہ و خبردار کر دے گا جو یہ زندگی بھر کرتے رہے تھے، اور خبردار کر دینے کا یہ مطلب نہیں کہ وہ ان کو محض بتا دے گا جس طرح کی کوئی کسی کو کوئی رپورٹ پیش کر دیتا ہے اور بس، سو ایسے نہیں، اور اس کا مطلب یہ نہیں، بلکہ اس کا مطلب یہ ہے کہ ان کو اس سب کا صلہ و بدلہ پانا، اور اس کا بھگتان بھگتنا ہو گا، تاکہ اس طرح عدل و انصاف کے تقاضے پورے ہوں اور علی وجہ التمام و الکمال پورے ہوں، پس لوگ تو یہ سمجھتے ہیں کہ جس طرح ان کو اپنا کیا کرایا بھول جاتا ہے اسی طرح اللہ بھی بھول جائے گا وہ بڑا غلط سمجھتے ہیں، اور وہ سخت دھوکے کا شکار ہیں، والعیاذ باللہ، سو ایسا نہ ہے، اور نہ ہو سکتا ہے، بلکہ اس کے برعکس اصل حقیقت یہ ہے کہ یہ لوگ اپنے کئے کرائے کو اگرچہ بھول جائیں مگر اللہ کبھی نہیں بھولتا، بلکہ اس نے اس کو شمار کر کے محفوظ رکھا ہے، جیسا کہ اوپر والی آیت کریمہ میں اس کی اس طرح تصریح فرمائی گئی اَحْصٰہُ اللّٰہُ وَنَسُوْہُ یعنی انہوں نے تو اپنے کئے کرائے کا بھلا دیا، مگر اللہ تعالیٰ نے اس سب کو گن گن کر محفوظ کر رکھا ہے کہ اللہ ہر چیز پر مطلع ہے، اور وہ ہر چیز کو پوری طرح جانتا ہے، سبحانہ و تعالیٰ، پس ہر کسی نے اپنے زندگی بھر کے کئے کرائے کا صلہ و بدلہ بہر حال پانا ہے، اور عدل و انصاف کے تقاضوں کے عین مطابق پانا ہے کہ یہ اللہ تعالیٰ کی صفت عدل و انصاف اور اس کی حکمت ورحمت کا تقاضاء ہے ورنہ حکمتوں بھری اس کائنات کا وجود عبث وبیکار قرار پائے گا، جو کہ حضرت خالق حکیم جل جلالہ کی حکمت کے خلاف ہے، سبحانہ و تعالیٰ،
۲۱۔۔۔   سو اس ارشاد سے اللہ تعالیٰ کی اس سنت کا ذکر فرمایا گیا ہے جو اس نے ازل سے لکھ رکھی ہے یعنی یہ کہ جو کشمکش اللہ اور اس کے رسولوں اور شیطان کی پارٹی درمیان ہو گی اس میں غلبہ اللہ اور اس کے رسولوں ہی کو حاصل ہو گا، اور شیطان کی پارٹی ذلیل و خوار ہو گی۔ اور اللہ کے رسولوں کی جو سرگزشتیں قرآن حکیم میں بیان فرمائی گئی ہیں ان سب میں اللہ تعالیٰ کی اس سنت کو واضح فرمایا گیا ہے اور یہ اس لئے کہ اللہ تعالیٰ کے جو بھی رسول کسی قوم کے اندر آئے وہ اس کے اندر اس کی عدالت بن کر آئے، پس اگر کسی قوم نے بحیثیت مجموعی ان کو جھٹلایا تو اللہ کے رسول اور ان پر ایمان لانے والوں کو وہاں سے نکال کر کے باقی سب لوگوں کو کسی عذاب کے ذریعے ہمیشہ کے لئے مٹا دیا گیا جیسا کہ قوم نوح، قوم عاد، قوم ثمود، اور قوم لوط وغیرہ کے سلسلہ میں ہوا، جن کی تفصیل قرآن حکیم کے مختلف مقامات پر ذکر فرمائی گئی ہے، اور اگر کسی قوم کے اندر ایمان لانے والوں کی تعداد معتدبہ رہی تو اتمام حجت کے بعد اہل ایمان کو حکم دیا گیا کہ وہ ان منکرین و مکذبین کے خلاف جہاد کریں تاکہ اس طرح وہ اعدائے حق سے مقابلہ کر کے ان کا زور توڑ دیں، تاکہ اس کے نتیجے میں اللہ کی زمین ایسے اشرار سے پاک ہو جائے۔ قرآن حکیم میں جن رسولوں کی تاریخ پیش فرمائی گئی ہے ان میں سے اکثر کے ساتھ اللہ تعالیٰ کی اس سنت کی پہلی صورت ہی پیش آئی۔ یعنی یہ کہ اللہ کے رسولوں اور ان پر ایمان لانے والوں کو ان منکرین و مکذبین سے نکال لینے کے بعد باقی سب کو کسی عذاب کے ذریعے ہمیشہ کے لئے مٹا دیا گیا، البتہ امام الانبیاء حضرت محمد مصطفی صلی اللہ علیہ و سلم کے ساتھ اس سنت الٰہی اور دستور خداوندی کی دوسری صورت پیش آئی کہ ہجرت کے بعد آپ کو جہاد کا حکم و ارشاد فرمایا گیا اور آپ صلی اللہ علیہ و سلم کے صحابہ کرام نے آنحضرت صلی اللہ علیہ و سلم کے حکم و ارشاد کے مطابق دشمنوں کے خلاف تلوار اٹھائی، جس سے دشمنان اسلام نے شکست کھائی، یہاں تک کہ ان کا قلع قمع ہو گیا، اور اسلام کا غلبہ ہو گیا، والحمد للہ جل و علا۔
۲۲۔۔۔   حِزْبُ اللّٰہ یعنی اللہ کی جماعت جس کی خصوصیات اور امتیازی صفات کا ذکر اوپر فرمایا گیا ان کے لئے اس آیت کریمہ میں کئی اہم انعامات کا اعلان فرمایا گیا ہے۔ جن میں سب سے بڑا انعام رضاء خداوندی کا انعام ہے، سو ارشاد فرمایا گیا کہ اللہ ان سے راضی ہو گیا، یعنی ان کے صدق و اخلاص اور ان کے تقاء قلب اور صفاء باطن کی بناء پر اور یہ اللہ سے راضی ہو گئے، کیونکہ رب رحمان کے جن وعدوں پر، یہ لوگ جئے اور مرے تھے، وہ وہاں پر پورے ہو گئے ہونگے اور اس طور پر کہ جو کچھ ان کو اس کی طرف سے ملے گا، وہ ان کی امیدوں اور ان کے قیاس و گمان سے کہیں بڑھ کر ہو گا، کہ یہ صلہ و بدلہ اس اکرم الاکرمین کی طرف سے ہو گا، جس کی عطاء و بخشش کی نہ کوئی حد ہے نہ انتہا، سبحانہ و تعالی، اور آخر میں ان کے بارے میں حرف تنبیہ اور اسلوب حصر و قصر کے ساتھ ارشاد فرمایا گیا کہ یہی لوگ ہیں فلاح پانے والے، اللہ ہم سب کو انہی میں سے کرے۔ آمین ثم آمین، سو اس سے واضح ہو جاتا ہے کہ صدق ایمان اور اخلاص عمل دارین کی سعادت وسرخروئی سے سرفرازی کا ذریعہ ووسیلہ ہے، اور ایسے ہی لوگ حزب اللہ قرار پاتے اور فائز المرام ہوتے ہیں، خواہ وہ کوئی بھی ہوں، اور کہیں کے بھی ہوں، وبااللہ التوفیق لمایُحِبُّ و یرید، وعلی مایُحِبُّ و یرید، وبہٰذا قد تم التفسیر المختصر لسورۃ المجادلۃ والحمد للہ،

(سورۃ الحشر ۔ سورہ نمبر ۵۹ ۔ تعداد آیات ۲۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اللہ ہی کی تسبیح کی (اور تسبیح کرتا ہے ) وہ سب کچھ جو کہ آسمانوں میں ہے اور وہ سب کچھ جو کہ زمین میں ہے اور وہی ہے سب پر غالب بڑا ہی حکمت والا
۲۔۔۔     وہ وہی ہے جس نے نکال باہر کیا اہل کتاب کے کافروں کو ان کے گھروں سے پہلے حشر میں(ورنہ ظاہری حالات کے اعتبار سے ) تمہں یہ گمان بھی نہ تھا کہ کبھی یہ لوگ اپنے گھروں سے نکل جائیں گے اور خود انہوں نے بھی یہ سمجھ رکھا تھا کہ ان کے (یہ مضبوط) قلعے ان کو بچا لیں گے اللہ سے مگر اللہ (کا عذاب) ان پر وہاں سے آیا جہاں سے ان کو گماں بھی نہ تھا اور اس نے ان کے دلوں میں ایسا رعب ڈال دیا کہ یہ اپنے گھروں کو خود اپنے ہاتھوں سے بھی ویران کر رہے تھے اور اہل ایمان کے ہاتھوں سے بھی (ان کو ویران کروا رہے تھے ) پس تم عبرت پکڑو اے دیدہ بینا رکھنے والو!
۳۔۔۔     اور اگر اللہ نے ان کے حق میں جلاوطنی نہ لکھ دی ہوتی تو وہ ان کو دنیا ہی میں عذاب دے ڈالتا اور آخرت میں تو ان کے لئے دوزخ کا عذاب مقرر ہے ہی
۴۔۔۔     یہ سب کچھ اس لئے کہ ان لوگوں نے مقابلہ کیا اللہ کا اور اس کے رسول کا اور جو کوئی اللہ کا مقابلہ کرتا ہے تو (وہ اپنے انجام کو پہنچ کر رہتا ہے کیونکہ) بے شک اللہ بڑا ہی سخت عذاب دینے والا ہے 
۵۔۔۔     جو بھی کوئی درخت کھجور کا تم لوگوں نے کاٹا (اے مسلمانو!) یا اسے باقی رہنے دیا اپنی جڑوں پر تو یہ سب کچھ اللہ ہی کے حکم سے تھا اور (اللہ نے یہ حکم اس لئے دیا کہ) تاکہ وہ رسوا کرے ان بدکاروں کو
۶۔۔۔     اور جو بھی کچھ مال لوٹایا ہے اللہ نے اپنے رسول پر ان لوگوں کے قبضے سے نکال کر تو اس پر تم لوگوں نے (اے مسلمانو!) نہ گھوڑے دوڑائے نہ اونٹ بلکہ اللہ (اپنی شان قدرت و عنایت سے ) اپنے رسولوں کو جس پر چاہے تسلط(اور غلبہ) عطا فرما دیتا ہے اور اللہ ہر چیز پر پوری قدرت رکھتا ہے 
۷۔۔۔     جو بھی کچھ اللہ نے ان بستیوں کے لوگوں سے لوٹا دیا اپنے رسول کی طرف تو وہ حق ہے اللہ کا، اس کے رسول کا اور رشتہ داروں یتیموں مسکینوں اور مسافروں کا تاکہ وہ (مال) تمہارے مال دار لوگوں کے درمیان ہی گردش کرتا نہ رہ جائے اور جو بھی کچھ رسول تمہیں عطا فرمائیں اسے لے لیا کرو اور جس سے وہ تمہیں روکیں اس سے رک جایا کرو اور (ہمیشہ) ڈرتے رہا کرو اللہ سے بے شک اللہ بڑا ہی سخت عذاب دینے والا ہے 
۸۔۔۔     یعنی (یہ اموال دراصل حق ہیں ) ان (لٹے پٹے ) ضرورت مند مہاجرین کا جن کو (ناحق طور پر) نکال باہر کیا گیا ان کے گھروں اور ان کے مالوں سے وہ اللہ کا فضل اور اس کی رضامندی چاہتے ہیں اور وہ مدد کرتے ہیں اللہ (کے دین) کی اور اس کے رسول کی یہی لوگ ہیں راست باز
۹۔۔۔     نیز (یہ مال حق ہے ) ان لوگوں کا جنہوں نے قرار پکڑ لیا ان سے پہلے (ہجرت اور امن و سلامتی کے ) اس گھر میں اور وہ پختہ کار ہو گئے اپنے ایمان (و یقین) میں وہ محبت کرتے ہیں ان سے جو ہجرت کر کے ان کے پاس آتے ہیں اور یہ اپنے دلوں میں کوئی خلش (اور تنگی) نہیں پاتے اس سے جو کچھ کہ ان کو دیا جائے اور (اس سے بھی بڑھ کر یہ کہ) وہ ان کو اپنی جانوں پر بھی ترجیح دیتے ہیں اگرچہ خود ان کو سخت محتاجی ہو اور حقیقت یہ ہے جو کوئی اپنے نفس کی تنگی سے بچا لیا گیا تو (وہ کامیاب ہو گیا کہ) ایسے ہی لوگ کامیابی پانے والے ہوتے ہیں 
۱۰۔۔۔     نیز (یہ مال) ان لوگوں کا (حق ہے ) جوان سب کے بعد آئے ہیں جو کہتے ہیں کہ اے ہمارے رب بخش دے ہمیں بھی اور ہمارے ان بھائیوں کو بھی جو ہم سے پہلے ایمان لا چکے ہیں اور ہمارے دلوں میں ایمان والوں کے لئے کسی قسم کا کوئی کھوٹ نہ رکھ اے ہمارے رب بلاشبہ تو بڑا ہی شفیق انتہائی مہربان ہے
۱۱۔۔۔     یا تم نے ان لوگوں کو نہیں دیکھا جنہوں نے منافقت کو اپنا رکھا ہے کہ وہ (کس ڈھٹائی سے ) اہل کتاب کے اپنے کافر بھائیوں سے کہتے ہیں کہ اگر تمہیں نکالا گیا تو ہم بھی ضرور تمہارے ساتھ نکل پڑیں گے اور تمہارے بارے میں ہم کبھی کسی کی بھی بات نہیں مانیں گے اور اگر تم سے لڑائی کی گئی تو ہم ضرور بالضرور (اور ہر قیمت پر) تمہاری مدد کریں گے مگر اللہ گواہ ہے کہ یہ لوگ قطعی طور پر جھوٹے ہیں 
۱۲۔۔۔     اددسع (چنانچہ) اگر ان کو نکالا گیا تو یہ کبھی ان کے ساتھ نہیں نکلیں گے اور اگر ان سے لڑائی ہوئی تو یہ ان کی کوئی مدد نہیں کریں گے اور اگر (بالفرض) انہوں نے ان کی مدد کی بھی تو یہ یقیناً پیٹھ پھیر کر بھاگ نکلیں گے پھر کہیں سے خود ان کی کبھی کوئی مدد نہ ہو گی
۱۳۔۔۔     بے شک ان لوگوں کے دلوں میں تمہارا خوف (اے ایمان والو!) اللہ (کے خوف) سے بھی بڑھ کر ہے یہ اس لئے کہ یہ ایسے لوگ ہیں جو سمجھتے نہیں 
۱۴۔۔۔     یہ کبھی اکٹھے ہو کر (کھلے میدان میں ) تم سے نہیں لڑیں گے مگر قلعہ بند بستیوں میں یا دیواروں کی آڑ میں ان کی لڑائی آپس میں بڑی سخت ہے تم ان کو اکٹھا سمجھتے ہو مگر (حقیقت یہ ہے کہ) ان کے دل آپس میں پھٹے ہوئے ہیں یہ اس لئے کہ یہ ایسے لوگ ہیں جو عقل سے کام نہیں لیتے 
۱۵۔۔۔     ان کا حال تو انہی لوگوں جیسا ہے جو ان سے کچھ ہی پہلے اپنے کئے کا مزہ چکھ چکے ہیں اور (آخرت میں تو) ان کے لئے ایک بڑا ہی دردناک عذاب ہے 
۱۶۔۔۔     ان کی مثال تو شیطان کی سی ہے کہ وہ پہلے تو انسان سے کہتا ہے کہ تو کفر کر مگر جب وہ کفر کر بیٹھتا ہے تو یہ اس سے کہتا ہے کہ میرا تجھ سے کوئی واسطہ نہیں میں تو بہر حال اللہ سے ڈرتا ہوں جو کہ پروردگار ہے سارے جہانوں کا
۱۷۔۔۔     پھر ان دونوں کا انجام یہ ہوتا ہے کہ وہ دونوں دوزخ میں ہوں گے جہاں انہیں ہمیشہ رہنا ہو گا اور یہی جزا ہے ایسے ظالموں کی
۱۸۔۔۔     اے وہ لوگوں جو ایمان لائے ہو ڈرو تم اللہ سے اور ہر شخص کو چاہیے کہ وہ خود دیکھ لے کہ اس نے کیا سامان کیا ہے آنے والے کل کے لئے اور ڈرتے رہا کرو تم (ہر حال میں اپنے ) اللہ سے بے شک اللہ پوری طرح باخبر ہے ان تمام کاموں سے جو تم لوگ کرتے ہو
۱۹۔۔۔     اور تم ان لوگوں کی طرح نہ ہو جانا جنہوں نے بھلا دیا اللہ کو تو اس کے نتیجے میں اللہ نے ان کو خود اپنی جانوں سے غافل کر دیا ایسے ہی لوگ ہیں فاسق (و بدکار)
۲۰۔۔۔     باہم یکساں (و برابر) نہیں ہو سکتے دوزخ والے اور جنت والے ، جنت والے ہی حقیقت میں کامیاب (اور فائز المرام) ہیں 
۲۱۔۔۔     اگر ہم اس قرآن کو کسی پہاڑ پر اتار دیتے تو تم اسے دیکھتے کہ وہ بھی دبا جا رہا ہے اور پھٹا پڑ رہا ہے اللہ کے خوف سے اور یہ مثالیں ہم بیان کرتے ہیں لوگوں کے لئے تاکہ وہ غور و فکر سے کام لیں
۲۲۔۔۔     وہ اللہ وہی ہے جس کے سوا کوئی معبود نہیں جو (ایک برابر) جاننے والا ہے نہاں و عیاں کو وہی ہے بڑا مہربان نہایت رحم فرمانے والا
۲۳۔۔۔     وہ اللہ وہی ہے جس کے سوا کوئی معبود نہیں وہ بادشاہِ حقیقی ہے نہایت پاک سراسر سلامتی امن دینے والا نگہبان سب پر غالب ہر خرابی کو درست کرنے والا بڑی ہی عظمت والا اللہ پاک ہے ان تمام چیزوں سے جن کو یہ لوگ اس کا شریک ٹھہراتے ہیں 
۲۴۔۔۔     وہی اللہ ہے پیدا کرنے والا وجود بخشنے والا صورت گری کرنے والا اسی کے لئے ہیں سب اچھے نام اسی کی پاکی بیان کرتا ہے وہ سب کچھ جو کہ آسمانوں اور زمین میں ہے اور وہی ہے سب پر غالب انتہائی حکمت والا


تفسیر

۲۔۔۔   	۱:اَلَّذِیْنَ کَفَرُوْا مِنْ اَہْلِ الْکِتَابِ سے یہاں پر مراد یہود بنو نضیر ہیں جو مدینہ منورہ کے قریب ہی آباد تھے ان لوگوں نے اگرچہ آنحضرت صلی اللہ علیہ و سلم کے ساتھ صلح و امن کا معاہدہ کر رکھا تھا، لیکن یہ لوگ طرح طرح سے اس کی خلاف ورزی اور عہد شکنی کا ارتکاب بھی کرتے تھے۔ یہاں تک کہ بدر کے چھٹے مہینے میں انہوں نے اس معاہدے کے خلاف اسلام کے دشمنوں سے ساز باز بھی کی، اور آنحضرت صلی اللہ علیہ و سلم کی قتل کی ایک ناکام سازش کا بھی ارتکاب کیا، جس کے نتیجے میں آنحضرت صلی اللہ علیہ و سلم نے ان کو مدینے سے نکل جانے کا حکم دیا، جس پر پہلے تو یہ اس حکم کی تعمیل کے لئے تیار ہو گئے، لیکن بعد میں منافقوں کے سردار عبد اللہ بن ابی نے ان کی پیٹھ ٹھونکی کہ تم نہ نکلو، میرے دو ہزار آدمی تمہاری مدد کے لئے تیار ہیں، نیز غطفان اور قریش بھی تمہاری مدد کریں گے۔ اس لئے تم لوگ یہاں سے نکلنے کے اس حکم کی تعمیل سے انکار کر دو، سو وہ لوگ رئیس المنافقین کی ان باتوں میں آ گئے اور نکلنے سے انکار کر دیا۔ تو آخرکار آنحضرت صلی اللہ علیہ و سلم نے ان پر فوج کشی کر لی، اس وقت نہ بنو قریظہ نے ان کی مدد کی اور نہ غطفان و قریش نے جس پر ان کو چار وناچار آنحضرت صلی اللہ علیہ و سلم کے حکم کی تعمیل کرنی پڑی، آپ نے از راہ عنایت ان کو یہ اجازت دے دی کہ جتنا سامان تم لوگ اپنے اونٹوں پر لے جا سکتے ہو لے جاؤ۔ تب انہوں نے اپنے گھروں کی کھڑکیاں دروازے وغیرہ بھی اکھاڑ اکھاڑ کر اپنے اونٹوں پر لادنا شروع کئے۔ اور اپنا وہ سامان لے کر یہ لوگ خیبر اور اذرعات چلے گئے۔ اور ان کی باقی املاک و جائیداد پر آنحضرت صلی اللہ علیہ و سلم نے قبضہ فرما لیا لِاَوِّلِ الْحَشْرِ کے الفاظ سے اس حقیقت کو واضح فرما دیا گیا کہ ان کا یہ اخراج پہلے حشر کے طور پر ہوا۔ جس کے اندر یہ تنبیہ بھی پائی جاتی ہے کہ اس کے بعد ان کو اسی طرح کے اور حشر سے بھی دوچار ہونا پڑے گا، چنانچہ حضرت عمر کے دور میں ان کو وہاں سے بھی نکلنا پڑا، اور پھر تیسرا آخری اور سب سے بڑا حشر ان کا قیامت کے روز ہو گا۔ جو آگے آنے والا ہے جس سے کسی کے لئے بھی کوئی مفر اور گریز و فرار ممکن نہیں ہو گا۔
     ۲:  اس سے ان لوگوں کے خوف و  مرعوبیت اور ان کے حرص و آز کی تصویر پیش فرمائی گئی ہے، کہ یہ لوگ اپنے انہی مکانوں کو جو انہوں نے خدا جانے کتنے ارمانوں کے ساتھ بنائے تھے، ان کو اپنے ہاتھوں سے اجاڑ رہے تھے اور اس میں مسلمان بھی ان کی مدد کر رہے تھے تاکہ یہ مفسدین جس قدر جلد ممکن ہو سکے ان کے قریب سے دفع ہو جائیں اور جیسا کہ اوپر کے حاشیے میں عرض کیا گیا ان کو اجازت دی گئی تھی کہ جتنا سامان یہ اپنے ساتھ اپنے اونٹوں پر لے جا سکتے ہیں لے جائیں۔ تو اس سے فائدہ اٹھاتے ہوئے یہ اپنے مکانوں کی کھڑکیوں دروازوں اور ان کے شہتیروں کو بھی اکھاڑ اکھاڑ کر اپنے اونٹوں پر لادے جا رہے تھے جو ان کے حرص مال اور ان کی مسلمان دشمنی کا بھی مظہر تھا۔ اس لئے انہوں نے یہ کوشش بھی کی ہو گی کہ جو کچھ بچ جائے اس کو اس طرح ناکارہ کر دیا جائے کہ مسلمان اس سے کسی طرح کا کوئی فائدہ نہ اٹھا سکیں۔ سو انہی امور کی بناء پر اس سے عبرت حاصل کرنے کی دعوت دی گئی۔ ان لوگوں کو جو اس کی اہلیت اور صلاحیت رکھتے ہیں سو ارشاد فرمایا گیا کہ تم لوگ عبرت حاصل کرو اے دیدہ بینا رکھنے والو۔ پس تم دیکھ لو کہ کس طرح قرآن کی ہر بات سچی اور درست ثابت ہوئی۔ جو لوگ اللہ اور اس کے رسول کی مخالفت اور ان سے مقابلے کے جرم کا ارتکاب کرتے ہیں ان کو کس قدر ذلت و خواری اور ہولناک انجام سے دوچار ہونا پڑتا ہے۔ اللہ کی جماعت کے مقابلے میں شیطان کی جماعت کو کس طرح شکست کھانا پڑی۔ پس صحت وسلامتی کی راہ یہی اور صرف یہی ہے کہ اللہ اور اس کے رسول کے خلاف محاذ آرائی کے بجائے پورے صدق و اخلاص سے انکی اطاعت و فرمانبرداری کی جائے و باللہ التوفیق لما یحب و یرید، وعلی مایحب و یرید،
۷۔۔۔   	۱:اس سے اسلامی اقتصادیات کے ایک اہم اور بنیا دی ضابطہ و اصول کی تعلیم دی گئی ہے وہ یہ کہ اسلام یہ نہیں چاہتا اور اس بات کو پسند نہیں کرتا کہ دولت کسی خاص طبقے کے اندر مرتکز ہو کر رہ جائے اور انہی کے درمیان گھومتی اور گردش کرتی رہ جائے کہ اسلامی تعلیمات کی رو سے مال و دولت کی حیثیت انسانی معاشرے کے اندر وہی ہے جو انسانی جسم کے اندر خون کی ہے، اسی لئے دوسرے مقام پر اس کو لوگوں کے لئے قیام اور بقاء کا ذریعہ قرار دیا گیا ہے، چنانچہ سورہ نساء کی آیت نمبر۵ میں ارشاد فرمایا گیا اَلَّتِیْ جَعَلَ اللّٰہُ لَکُمْ قِیٰمًا، یعنی تم لوگ اپنے وہ مال کم عقل اور بیوقوف لوگوں کو نہ دیا کرو جن کو اللہ تعالیٰ نے تمہارے لئے قیام اور بقاء کا ذریعہ بنایا ہے، اور یہی حیثیت انسانی جسم کے لئے خون کی ہے، پس جس طرح انسان کی صحت کے لئے ضروری ہے کہ خون کسی خاص حصے میں اکٹھا نہ ہو جائے۔ بلکہ صحیح تناسب کے ساتھ وہ پورے جسم کے اندر باقاعدہ گردش کرتا رہے اسی طرح مال کے لئے بھی ضروری ہے کہ وہ معاشرے کے سب طبقوں کے اندر صحیح تناسب کے ساتھ گردش کرتا رہے اور اس کا بھاؤ ان طبقات کی طرف بھی ہو، جو اپنی خلقی کمزوریوں یا فقدان وسائل، یا کچھ دوسرے اسباب و عوارض کی بناء پر اس کے حصول کی جدوجہد میں پورا حصہ نہ لے سکتے ہوں، اسی لئے اسلام سود، جوئے، اور احتکار وغیرہ کے ان تمام ذرائع کو ممنوع اور حرام قرار دیتا ہے جو دولت کو چند ہاتھوں کے اندر مرتکز کر دینے والے ہیں اور اس کے برعکس وہ نادار اور محروم الوسائل لوگوں پر خرچ کرنے کے لئے طرح طرح سے ترغیب دیتا ہے اور ان کے اس آزادانہ و رضا کارانہ انفاق کو ان کی روحانی ترقی کا سب سے بڑا ذریعہ اور وسیلہ قرار دیتا ہے اور قانون کے ذریعے بھی اس نے ہر صاحب مال کے مال کے اندر غریبوں اور محتاجوں کا ایک مقرر و مخصوص حق رکھا ہے جو غریبوں کے حق کے طور پر الگ کر کے حکومت کی تحویل میں دیا جاتا ہے۔
     ۲:  اس ارشاد سے ایک اور اہم اور بنیا دی اصول کی تعلیم دی گئی ہے کہ جو کچھ اللہ کے رسول تم کو دیں تم اسے لیا کرو اور جس سے وہ تمہیں روکیں اس سے تم رک جایا کرو۔ اور یہ اس لئے کہ رسول کی حیثیت اللہ تعالیٰ کی طرف سے مقرر کردہ اس ہا دی کی ہوتی ہے جس کی اطاعت واجب ہے جیسا کہ دوسرے مقام پر ارشاد فرمایا گیا وَمَا اَرْسَلْنَا مِنْ رَّسُوْلِ اِلاَّ لِیُطْاعَ بِاِذْنِ اللّٰہِ الایۃ(النساء:۶۴) یعنی ہم نے جو بھی رسول بھیجا اسی لئے بھیجا کہ اس کی اطاعت کی جائے اللہ کے اذن سے نیز اس لئے کہ رسول کی اطاعت دراصل اللہ تعالیٰ ہی کی اطاعت ہے جیسا کہ دوسرے مقام پر ارشاد فرمایا گیا مَنْ یُّطِعِ الرَّسُوْلَ فَقَدْ اَطَاعَ اللّٰہَ الایۃ(النساء:٨٠) یعنی جس نے رسول کی اطاعت کی اس نے اللہ کی اطاعت کی، پس رسول کی اطاعت و فرمانبرداری لازم ہے کہ وہ دراصل اللہ ہی کی اطاعت ہے پس رسول کی نافرمانی اللہ کی نافرمانی ہو گی۔ والعیاذ باللہ العظیم، اور وجہ اس کی ظاہر ہے کہ رسول جو کچھ کہتے یا کرتے ہیں وہ سب اللہ ہی کی طرف سے ہوتا ہے، اس لئے ان کی اطاعت اللہ کی اطاعت ہوتی ہے، اور ان کی معصیت اللہ کی معصیت سو رسول کی اطاعت و اتباع اصل الاصول، اور دین حنیف کی تعلیمات مقدسہ کا خلاصہ ہے، اور اس سے محرومی ہر خیر سے محرومی، والعیاذ باللہ جل و علا بکل حال من الاحوال،
۱۰۔۔۔   اس آیت کریمہ میں انصار اور مہاجرین کے بعد تیسرے گروہ کا ذکر فرمایا گیا ہے یعنی وہ متأخرین جو انصار اور مہاجرین کے ان دونوں گروہوں کے بعد آئیں گے اور ظاہر ہے کہ یہ قیامت تک کے سب ہی مخلص مسلمانوں کو شامل ہے سو اس سے واضح ہو جاتا ہے کہ اہل حق انہی تین گروہوں میں منحصر ہیں یعنی انصار، مہاجرین، اور ان کے بعد کے وہ تمام مسلمان جو وَالتَّابِعِیْنَ لَہُمْ بِاِحْسَانِ کے زمرے میں آتے ہیں یعنی جو صدق و اخلاص کے ساتھ انصار و مہاجرین کے ان دونوں گروہوں کے نقش قدم پر چلتے ہیں سو اس تیسرے گروہ کے بارے میں اس آیت کریمہ میں ارشاد فرمایا گیا کہ یہ نہایت صدق و اخلاص کے ساتھ اپنے لئے اور اپنے ان بھائیوں کے لئے دعا کرتے ہیں جو ان سے پہلے گزر چکے ہیں کہ اے ہمارے رب تو بخشش فرما دے ہماری بھی اور ہمارے ان بھائیوں کی بھی جن کو ایمان اور ہجرت میں ہم پر سبقت کی سعادت حاصل ہے اور اے ہمارے رب ہمارے دلوں کے اندر ہمارے ان بھائیوں کے لئے کسی طرح کا کوئی کھوٹ نہیں پیدا ہونے دینا بیشک تو اے ہمارے رب بڑا ہی شفیق نہایت ہی مہربان ہے حضرت امام مالک اور احمد نے اسی آیت کریمہ سے استدلال کر کے ارشاد فرمایا ہے کہ ایسے لوگوں کے لئے مال غنیمت و فئی میں کوئی حق اور حصہ نہیں جو صحابہ کرام کو برا کہیں۔ (احکام القرآن لابن العربی اور غایۃ المنتہی وغیرہ) اور علامہ ابن کثیر امام مالک کے اس استدلال کی داد دیتے ہوئے اور اس کی تحسین کرتے ہوئے ارشاد فرماتے ہیں کہ یہ کیا ہی خوب استدلال ہے جو ان حضرات نے اس آیت کریمہ سے فرمایا ہے کہ وہ رافضی جو حضرات صحابہ کرام کو برا بھلا کہتا ہے اس کے لئے مال غنیمت و فئی میں کسی طرح کا کوئی حق اور حصہ نہیں کہ وہ اہل ایمان کی صفات سے محروم ہے (تفسیر ابن کثیر) اور علامہ شیخ زادہ فرماتے ہیں کہ یہاں پر انصار و مہاجرین کے ذکر کے بعد آئندہ آنے والوں کے ذکر سے متعلق ارشاد فرمایا گیا کہ وہ ان سابقین کے لئے مغفرت اور بخشش کی دعا کرتے ہیں پس جو کوئی ایسا نہیں ہو گا بلکہ وہ سابقین کو برائی کے ساتھ ذکر کرے گا وہ اہل ایمان میں سے نہیں، کہ وہ ان کی صفات اور خصوصیات سے عاری اور محروم ہے (حاشیہ زادہ علی البیضاوی) اور حضرت شعبی سے مروی ہے کہ روافض اپنی بدبختی اور محرومی میں یہود اور نصاریٰ سے بھی بڑھ کر ہیں کیونکہ یہود سے جب پوچھا جاتا ہے کہ حضرت موسیٰ کے ساتھی کیسے لوگ تھے؟ تو وہ فوراً کہتے ہیں کہ سب سے اچھے تھے، اور اسی طرح جب نصاریٰ سے حضرت عیسیٰ کے ساتھیوں کے بارے میں پوچھا جاتا ہے کہ وہ کیسے لوگ تھے؟ تو یہ لوگ بھی ان کے بارے میں فوراً کہتے ہیں کہ سب سے اچھے لیکن جب روافض سے حضرت امام الانبیاء کے ساتھیوں یعنی حضرات صحابہ کرام کے بارے میں پوچھا جاتا ہے تو یہ لوگ کہتے کہ وہ سب سے بُرے لوگ تھے حالانکہ ان کے لئے دعاء و استغفار کی تعلیم دی گئی ہے، سو یہ (روافض) وہ لوگ ہیں جن پر اللہ کی تلوار قیامت تک لٹکتی ہی رہے گی (حاشیہ زادہ علی البیضاوی وغیرہ) اللّٰہُمَّ اَرْزُقُنَا حُبَّکَ وَحُبَّ نَبِیِّکَ صلی اللّٰہ علیہ و سلم وحُبُّ اَصْحَابِ نَبِیِّکَ علیہم الرحمۃ والرضوان۔ علیک التَّکلان، وانت الْمستعان، فِیْ کُلّ حِیْنِ وَّاٰن، یاذا الجلال والاکرام،
۱۷۔۔۔   سو اس سے شیطان کے طریقہ اغواء و اضلال اور اس کے نتیجہ و انجام کو واضح فرمایا گیا ہے کہ شیطان انسان کو پہلے کفر کے ارتکاب پر اکساتا ابھارتا ہے لیکن جب وہ کفر کا ارتکاب کر لیتا ہے تو یہ اس سے کہتا ہے کہ میں قطعی طور پر تجھ سے بری اور بیزار ہوں میرا تجھ سے کوئی تعلق نہیں میں اللہ رب العالمین سے ڈرتا ہوں۔ اور یہاں پر اس سے بنو قریظہ کو ابھارنے والے منافقین کی مثال بیان فرمائی گئی ہے۔ سو ارشاد فرمایا گیا کہ یہ منافق لوگ تو ان سے کہتے ہیں کہ اگر آپ لوگوں کو نکالا گیا تو ہم آپ کے ساتھ نکلیں گے اور اگر آپ لوگوں پر حملہ ہوا تو ہم آپ کا ساتھ دیں گے اور اس سلسلے میں ہم کسی کا کوئی دباؤ ہرگز قبول نہیں کریں گے۔ لیکن حقیقت یہ ہے کہ یہ لوگ شیطان کے بھائی ہیں اور یہ اسی کا رویہ اختیار کریں گے جس طرح اس کا طریقہ ہے کہ وہ انسان کو کفر و بغاوت پر اکساتا ابھارتا ہے لیکن جب انسان اس کے بہکاوے میں آ کر کفر و بغاوت کا ارتکاب کر لیتا ہے تو یہ اس کا ساتھ چھوڑ دیتا ہے اور اس کی عادت ہی یہ ہے کہ وہ وقت پڑتے ہی انسان کا ساتھ چھوڑ دیتا ہے، جیسا کہ دوسرے مقام پر ارشاد فرمایا گیا وَکَانَ الشَّیْطَانُ لِلْاِنْسَانِ خَذُوْلًا (الفرقان۔۲٩) سو اسی طرح یہ منافقین آج ان لوگوں کی پیٹھ ٹھونک رہے ہیں لیکن وقت آنے پر یہ ان کا کسی طرح کا کوئی ساتھ نہیں دیں گے بلکہ اس وقت یہ پیٹھ پھیر کر اور دم دبا کر بھاگ جائیں گے۔ اور نتائج کی سب ذمہ داری انہی لوگوں پر آئے گی اور بھگتان سب کا سب انہی کو بھگتنا ہو گا جو ان کی باتوں میں آ کر ان کے مشورے پر عمل کریں گے اور شیطان کی اس دھوکہ دہی کے ان مختلف مظاہر کا ذکر قرآن میں جا بجا فرمایا گیا ہے اور قیامت کے روز ایسے لوگ اپنے جرائم کی ذمہ داری اپنے شیطان لیڈروں پر ڈالنا چاہیں گے تو وہ صاف طور پر ان سے کہہ دیں گے نہیں بلکہ اس سب کے ذمہ دار تم لوگ خود ہو۔ تم لوگ خود ہی شامت زدہ تھے کہ تم نے ہماری پیروی کی ہمارا تم پر کوئی زور و اختیار نہیں تھا کہ ہم تم پر جبر کرتے۔ تم نے جو کچھ کیا اپنے ارادہ و اختیار سے کیا، اس لئے اب اس کا خمیازہ تم خود بھگتو، ہم پر اس کی کوئی ذمہ داری نہیں، اور آخرت سے پہلے اس دنیا میں بھی شیطان اور اس کے ایجنٹوں کا طریقہ کار یہی ہے کہ وہ دوسروں کو جرائم پر ابھار تو دیتے ہیں لیکن جب ان کے نتائج سامنے آتے ہیں تو وہ اپنے آپ کو ان کی ذمہ داری سے بچانے کی کوششیں کرتے ہیں لیکن اس طرح کی کوششوں اور ذمہ داری کو ایک دوسرے پر ڈالنے سے فائدہ ان دونوں گروہوں میں سے کسی کو بھی نہیں ہوتا۔ بلکہ ان دونوں ہی کو جہنم میں پڑنا اور اس کا عذاب بھگتنا ہو گا۔ اور اس میں ان کو ہمیشہ پڑے رہنا پڑے گا۔ کہ ظالموں کا بدلہ بہر حال یہی ہے خواہ وہ کوئی بھی ہوں والعیاذ باللہ العظیم بکل حالٍ من الاحوال، اللہ تعالیٰ ہمیشہ اور ہر حال میں راہ حق و صواب پر مستقیم و ثابت قدم رہنے کی توفیق بخشے، اور نفس و شیطان کے ہر مکرو فریب سے ہمیشہ اور ہر اعتبار سے اپنی حفاظت و پناہ میں رکھے، خواہ وہ شیاطین انس میں سے ہونا شیاطین جن میں سے۔ ہمیشہ راہ حق کو حق سمجھنے اور اپنانے کی توفیق بخشے، اور باطل کو باطل سمجھنے اور اس سے بچیں اور بچنے رہنے کی توفیق بخشے، آمین ثم آمین،
۲۱۔۔۔   اور اس طرح صحیح طور پر غور و فکر سے کام لے کر یہ لوگ حق و ہدایت کی اس راہ کو پاس کیں جو دارین کی سعادت وسرخروئی سے سرفراز کرنے والی واحد راہ ہے۔ مثال کے اندر اصل مقصد چونکہ ایک معنوی معنی اور غیر محسوس چیز کو ایک ما دی اور محسوس چیز کے ساتھ ممثل کر کے واضح کرنا ہوتا ہے۔ اس لئے اس میں کسی قسم کے مبالغہ یا تخییل کا کوئی سوال نہیں پیدا ہوتا۔ اسی لئے قرآن حکیم نے یہاں پر اس بات کو تمثیل سے تعبیر فرمایا ہے کیونکہ مثال اور تمثیل میں اصل بات یہ ہوتی ہے کہ ایک معنوی حقیقت کو ایک ما دی پیرایہ بیان میں پیش کیا جائے تاکہ وہ ممثل اور واضح ہو کر سامنے آ جائے۔ سو اس اعتبار سے اگر دیکھا جائے تو یہ ایک نہایت ہی بلند پایا اور بلیغ تمثیل ہے پس حیف ہے ان لوگوں پر جو اس کتاب حکیم سے منہ موڑے ہوئے ہیں والعیاذ باللہ جل و علا، یہاں پر لَرَاَیُّتَہ، کا خطاب عام بھی ہو سکتا ہے، کہ اس سے ہر صاحب عقل و بصیرت کے دل پر دستک دی گئی ہے، تاکہ وہ اس بارے صحیح طور پر غور و فکر سے کام لیکر راہ حق و ہدایت کو اپنائے، لیکن اگر اس کا مخاطب آنحضرت صلی اللہ علیہ و سلم ہی کو قرار دیا جائے تو اس میں آپ کے لئے تسکین و تسلیہ کا بہت بڑا سامان ہے، کہ اگر یہ لوگ آپ کی دعوت سے متاثر نہیں ہوتے، اور اس پر کان نہیں دھرتے، تو اس میں آپ کا یا آپ کی دعوت کا کوئی قصور نہیں بلکہ قصور سب کا سب ان لوگوں کے عناد اور ان کی ہٹ دھرمی کا ہے ورنہ جو قرآن آپ ان کو سنا رہے ہیں وہ ایسی چیز ہے کہ اگر اس کو کسی پہاڑ پر بھی اتارا جاتا تو وہ بھی اللہ تعالیٰ کے خوف و خشیت سے سرنگوں اور دونیم ہو جاتا۔ مگر ان لوگوں کے دل پتھر سے بھی زیادہ سخت ہو گئے اس لئے ان پر اس کا کوئی اثر نہیں ہوتا، والعیاذُ باللہ العظیم
۲۴۔۔۔   اس سورہ کریمہ کے آخر کی ان تین آیات کریمہ میں اللہ کے بعض اہم اسماء حسنیٰ کو ذکر فرمایا گیا ہے ان میں سے ہر ایک کے معنی و مطلب کو ہم نے اپنی بڑی تفسیر عمدۃ البیان میں بقدر کفایت بیان کر دیا ہے۔ نیز اپنی عربی کتاب نفحات العنر میں بھی ان کو کافی حد تک واضح کر دیا ہے یہاں پر اس کے ذکر و اعادہ کی نہ ضرورت ہے نہ گنجائش البتہ اس ضمن میں ایک بات تو یہ یاد رکھنی چاہیے کہ اللہ تعالیٰ کی معرفت اس کے اسماء حسنیٰ ہی سے حاصل ہو سکتی ہے اور دوسری بات یہ کہ اللہ تعالیٰ کے سب اسماء اسماء حسنیٰ ہی ہیں کہ وہ اس کی صفات کمالیہ کے مظہر اور آئینہ دار ہیں اور تیسری بات یہ کہ اللہ تعالیٰ کے اسماء حسنیٰ میں اصل اعتبار انہی اسماء و صفات کا ہے جن کا ثبوت نصوص کتاب و سنت سے ملے، وبہٰذا قدتم التفسیر المختصرلسورۃ الحشر و الحمد للہ جل و علا،

(سورۃ الممتحنۃ ۔ سورہ نمبر ۶۰ ۔ تعداد آیات ۱۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے وہ لوگوں جو ایمان لائے ہو تم اپنا دوست مت بناؤ میرے دشمنوں اور اپنے دشمنوں کو تم ان کی طرف دوستی کے پیغام بھیجتے ہو حالانکہ وہ کھلا کفر (اور انکار) کر چکے ہیں اس دین حق کا جو تمہارے پاس آ چکا ہے (تمہارے خالق و مالک کی طرف سے ) اور وہ نکالتے ہیں اللہ کے رسول کو اور خود تم کو (تمہارے گھروں سے ) محض اس بناء پر کہ تم لوگ ایمان رکھتے ہو اللہ پر جو کہ رب ہے تم سب کا (پس تم ایسوں کو اپنا دوست مت بناؤ) اگر تم میری راہ میں جہاد کرنے اور میری رضا جوئی کی خاطر نکلے ہو تم ان کی طرف چھپا کر دوستی کے پیغام بھیجتے ہو اور مجھے خوب معلوم ہے وہ سب کچھ بھی جو کہ تم لوگ چھپا کر کرتے ہو اور وہ سب کچھ بھی جو کہ تم اعلانیہ طور پر کرتے ہو اور (جان لو کہ) تم میں سے جس نے بھی ایسا کیا وہ یقیناً بھٹک گیا سیدھی راہ سے
۲۔۔۔     (ان کا حال تو یہ ہے کہ) اگر ان کو تم پر قابو مل جائے تو وہ (فوراً) تمہارے ساتھ دشمنی کا کام شروع کر دیں اور اپنے ہاتھ اور اپنی زبانیں برائی کے ساتھ تمہاری طرف دراز کر دیں وہ تو یہ چاہتے ہیں کہ تم بھی کفر ہی کرنے لگو
۳۔۔۔     قیامت کے دن نہ تو تمہاری رشتہ داریاں تمہیں کچھ کام دے سکیں گی اور نہ ہی تمہاری اولا دیں اس روز اللہ فیصلہ فرما دے گا تمہارے درمیان اور اللہ خوب دیکھتا ہے ان سب کاموں کو جو تم لوگ کر رہے ہو
۴۔۔۔     بلاشبہ تمہارے لئے بڑا عمدہ نمونہ ہے ابراہیم اور ان لوگوں (کی زندگیوں ) میں جوان کے ساتھ تھے جب کہ انہوں نے اپنی قوم سے صاف کہہ دیا کہ ہم قطعی طور پر بیزار ہیں تم سے بھی اور تمہارے ان جملہ معبودوں سے بھی جن کو تم لوگ پوجتے (پکارتے ) ہو اللہ کے سوا ہم نے (ڈنکے کی چوٹ) کفر (و انکار) کیا تم سب سے اور ظاہر ہو گئی تمہارے اور ہمارے درمیان عداوت (و دشمنی) اور بغض(و بیر) ہمیشہ کے لئے یہاں تک تم ایمان لاؤ اللہ واحد پر مگر ابراہیم کا اپنے باپ سے یہ کہنا (اس سے مستثنیٰ ہے ) کہ میں آپ کے لئے (اپنے رب سے ) معافی کی درخواست تو ضرور کروں گا مگر میں آپ کے لئے اللہ کی طرف سے کسی بھی بات کا کوئی اختیار نہیں رکھتا (اور اس اعلان بیزاری کے بعد ابراہیم اور ان کے ساتھیوں نے یوں دعاء کی کہ) اے ہمارے پروردگار ہمارا بھروسہ تجھ ہی پر ہے ہم نے تیری ہی طرف رجوع کیا اور تیری ہی طرف لوٹ کر جانا ہے (ہم سب نے )
۵۔۔۔     اے ہمارے پروردگار ہمیں فتنہ (اور آزمائش کا سامان) نہ بنانا کافروں کے لئے اور بخشش فرما دے ہم سب کی اے ہمارے رب بلاشبہ تو ہی ہے سب پر غالب بڑا ہی حکمت والا
۶۔۔۔     بلاشبہ تمہارے لئے (اے مسلمانو!) بڑا عمدہ نمونہ ہے ان لوگوں (کی زندگیوں ) میں یعنی ہر اس شخص کے لئے جو امید رکھتا ہو اللہ (سے ملنے ) کی اور قیامت کے دن (کے آنے ) کی اور جو کوئی روگردانی کرے گا تو (وہ یقیناً اپنا ہی نقصان کرے گا کہ) بے شک اللہ (سب سے اور ہر طرح سے ) غنی (و بے نیاز اور) اپنی ذات میں آپ محمود ہے
۷۔۔۔     بعید نہیں کہ اللہ محبت ڈال دے تمہارے درمیان اور ان لوگوں کے درمیان جن سے آج تمہاری دشمنی ہے کہ اللہ بڑی ہی قدرت والا ہے اور اللہ بڑا ہی بخشنے والا نہایت مہربان ہے 
۸۔۔۔     اللہ تمہیں ان لوگوں کے ساتھ نیکی اور انصاف کا سلوک کرنے سے نہیں روکتا جنہوں نے نہ تو دین کے معاملے میں تم سے جنگ کی اور نہ ہی انہوں نے تمہیں تمہارے گھروں سے نکالا بلاشبہ اللہ پسند فرماتا (اور محبت کرتا) ہے انصاف کرنے والوں سے 
۹۔۔۔     اللہ تو تمہیں تو روکتا ہے ان لوگوں (کی دوستی) سے جنہوں نے تم سے جنگ کی دین کے معاملے میں اور انہوں نے تمہیں نکال باہر کیا تمہارے اپنے گھروں سے اور انہوں نے تمہارے اخراج کے بارے میں آپس میں ایک دوسرے کی مدد کی اور (یہ روکنا بھی اس لئے ہے کہ) جو کوئی ان سے دوستی کرے گا تو ایسے ہی لوگ ظالم ہوں گے 
۱۰۔۔۔     اے وہ لوگوں جو ایمان لائے ہو جب مومن عورتیں ہجرت کر کے تمہارے پاس آئیں تو تم ان کی جانچ پڑتال کر لیا کرو اللہ تو خوب جانتا ہے ان کے ایمان (کی حقیقت) کو (پر تمہیں تحقیق کرنے کی ضرورت ہے ) پس اگر تمہیں وہ مومن معلوم ہوں تو تم انہیں کفار کی طرف واپس نہیں کرنا (کیونکہ) نہ تو یہ عورتیں ان (کفار) کے لئے حلال ہیں اور نہ وہ (کافر) ان کے لئے حلال ہیں البتہ ان کے شوہروں نے جو کچھ (ان کے مہر وغیرہ میں ) خرچ کیا ہو وہ تم ان کو دے دو اور ان سے نکاح کر لینے میں تم پر کوئی گناہ نہیں جب کہ تم ان کو ان کے مہر دے دیا کرو اور تم خود بھی کافر عورتوں کی عصمتوں کو اپنے قبضے میں نہ رکھو اور جو کچھ تم نے خرچ کیا ہو وہ (ان کافروں سے ) مانگ لیا کرو اور جو کچھ انہوں نے خرچ کیا ہو وہ ان کو مانگ لینا چاہیے یہ اللہ کا حکم ہے وہ خود تمہارے درمیان فیصلہ فرماتا ہے اور اللہ سب کچھ جانتا بڑا ہی حکمت والا ہے
۱۱۔۔۔     اور اگر تمہاری (کافر) بیویوں (کے مہروں ) میں سے کچھ تمہیں کفار سے واپس نہ ملے پھر تمہاری باری آئے تو جن لوگوں کی بیویاں ادھر رہ گئی ہوں تم ان کو اتنی رقم ادا کر دو جتنی کہ انہوں نے خرچ کی ہو اور ڈرتے رہا کرو تم اس اللہ سے جس پر تم ایمان رکھتے ہو
۱۲۔۔۔     اے نبی جب مومن عورتیں آپ کے پاس ان باتوں پر بیعت کرنے کے لئے آئیں کہ نہ تو وہ اللہ کے ساتھ کسی بھی چیز کو شریک ٹھہرائیں گی نہ چوری کریں گی نہ زنا کریں گی نہ اپنی اولاد کو قتل کریں گی اور نہ ہی وہ کوئی ایسا بہتان لائیں گی جس کو وہ گھڑیں اپنے ہاتھوں اور پاؤں کے درمیان اور نہ ہی وہ آپ کی نافرمانی (اور حکم عدولی) کریں گی نیکی کے کسی بھی کام میں تو آپ ان کی بیعت کو قبول کر لیا کریں اور ان کے لئے اللہ سے بخشش کی دعاء کیا کریں بلاشبہ اللہ بڑا ہی درگزر کرنے والا انتہائی مہربان ہے
۱۳۔۔۔     اے وہ لوگوں جو ایمان لائے ہو تم دوستی نہیں کرنا ان لوگوں سے جن پر غضب نازل ہو چکا اللہ کا وہ یقیناً آخرت سے ایسے ہی مایوس ہو گئے ہیں جیسے قبروں میں پڑے ہوئے کفار مایوس ہو گئے ہیں


تفسیر

۱۔۔۔   سو اس آیت کریمہ سے ایمان کے اس اہم اور بنیا دی تقاضے کو واضح فرما دیا گیا کہ اللہ اور اس کے رسول کے دشمنوں سے کبھی دوستی نہ رکھی جائے۔ ان کے ساتھ دوستی کی پینگیں بڑھانا جبکہ وہ اس پیغام حق و ہدایت کے منکر ہوں جو اللہ کی طرف سے آ چکا ہے۔ اور خاص کر جبکہ وہ اللہ کے رسول اور ایمان والوں کو ان کے گھروں سے نکالنے کے درپے ہوں محض اس بناء پر کہ ایمان والے اس اللہ پر ایمان لائے ہیں جو کہ سب کا رب اور ان کا پالنہار ہے تو ایسی صورت میں ایسوں سے دوستی رکھنا ایمان کے تقاضوں کے یکسر منافی ہے سو اللہ کی راہ میں جہاد اور اس کی رضا طلبی اور اللہ اور اس کے رسول کے دشمنوں کے ساتھ دوستی دونوں چیزیں یکجا نہیں ہو سکتیں، کہ ان کے درمیان تضاد اور منافات ہے، درآنحالیکہ اللہ تمہارے ظاہر اور باطن دونوں کو جانتا ہے اور ایک برابر اور پوری طرح جانتا ہے۔ پس جو لوگ جانتے بوجھتے ایسا کریں گے۔ اور اللہ تعالیٰ کی رضا و خوشنودی کے ساتھ اس کے دشمنوں کی محبت و موالات کو یکجا کرنا چاہیں گے وہ یقیناً حق و ہدایت کی سیدھی راہ سے بھٹک گئے۔ کیونکہ ایمان و یقین اور دشمنان اسلام سے دوستی اور محبت کبھی یکجا نہیں ہو سکتے، افسوس کہ آج کتنے ہی لوگ ہیں جو ایمان و اسلام کے بلند بانگ دعووں کے باوجود دشمنان اسلام سے دوستی رکھتے، اور ان کے ساتھ محبت و موالات کی پینگیں بڑھاتے ہیں بلکہ اس سے بھی بڑھ کر یہ کہ وہ اللہ اور رسول کے دشمنوں کے ساتھ مل کر اپنے مسلمان بھائیوں کے قتل اور خونریزی کے انتہائی سنگین جرم میں ملوث اور اس کے مرتکب ہوتے ہیں مجاہدین کو یہ لوگ دہشت گرد قرار دے کر سرکاری فوجوں کے ذریعے دشمنوں کے اشاروں پر کچلنے کے لئے بھرپور فوجی قوت استعمال کرتے ہیں ان پر ہر طرح کی بمباری کرتے اور ان کے گھروں کو مسمار کرتے ہیں، یعنی ان پر یہ لوگ بعینہ وہی مظالم ڈھا رہے ہیں جو یہود و نصاریٰ اور ہندو وغیرہ کھلے دشمن ڈھا رہے ہیں اور پھر بھی اپنے مسلمان ہونے کے بلند بانگ دعوے کرتے ہیں، اور یہاں تک کہ اپنے آپ کو اہل حق اور انکے علماء و صلحاء تک سے بہتر مسلمان قرار دیتے ہیں، فالی اللہ المشتکی وہو المستعان، اور پھر مجاہدین پر ایسے لرزہ خیز مظالم ڈھا کر یہ لوگ اپنے اسلام اور مسلمان دشمن آقاؤں سے اشیرباد لے کر اس پر خوش ہوتے ہیں اور اس کو اپنے لئے حسن کارکردگی کا تمغہ قرار دیتے ہیں اور ایسی باتوں کی مختلف ذرائع ابلاغ سے تشہیر کرتے اور اس پر خوش ہوتے ہیں، کہ اسلام کے فلاں بڑے اور کھلے دشمن نے ہمیں شاباش دی ہے کہ تم نے مجاہدین پر ایسے مظالم ڈھا کر بڑا کارنامہ انجام دیا ہے وغیرہ وغیرہ، والعیاذ باللہ العظیم، اور پھر بھی دعوی ہے ایمان و اسلام کا حالانکہ نبی معصوم علیہ الصلوٰۃ والسلام نے صاف اور صریح طور پر ارشاد فرمایا مَنْ مَشیٰ مَعَ ظَالِمِ لِیُقَوَّیَۃَ وَہُوَ یَعْلَمُ اَنَّہ، ظَالِمَ فَقَدْ خَرَجَ مِنَ الْاِسْلَامِ۔ یعنی جس نے جان بوجھ کر ظالم کی تقویت کے لئے اس کا ساتھ دیا تو وہ یقیناً اسلام سے خارج ہو گیا والعیاذ باللہ۔ مگر اس کے باوجود ظالموں کے یہ ایجنٹ اور آلہ کار ہیں کہ اس قدر مظالم کے باوجود اپنے ایمان اور اسلام کے بلند بانگ دعوے کرتے تھکتے نہیں۔ فَاِلَی اللّٰہِ المشتکی وہو المستعان جل و علا سبحانہ و تعالیٰ، اللہ مجاہدین، اور مظلوم مسلمانوں کی مدد فرمائے، اور ان کی نصرت و حمایت کے لئے غیب سے اسباب پیدا فرمائے، اور ظالموں کو ہدایت دے، اور جن کے نصیب میں ہدایت نہیں ان کا بیڑا غرق کرے، اَللّٰہُمَّ اِنَّا نَجْعَلُکَ فِیْ نُحُوْرِہِمْ وَنَعُوْذُبِکَ مِنْ شُرُوْرِہِمْ یاذالجلال والاکرام۔
۵۔۔۔   یہ بھی حضرت ابراہیم اور ان کے ساتھیوں کی اس دعاء کا حصہ ہے جس کا ذکر اوپر ہوا جس میں ایک عرض و گزارش تو اللہ تعالیٰ کے حضور یہ پیش کی گئی کہ ہمیں کافروں کے لئے فتنہ نہ بنانا۔ یعنی تو ان ظالموں کو اتنی ڈھیل اور موقع نہ دینا کہ یہ ہمیں اپنے مظالم کا نشانہ اور تختہ مشق بنا لیں اور ہمیں ان کے مقابلے میں اپنی حفاظت و پناہ میں رکھنا۔ اور دوسری عرض و التجا اس میں اپنے رب کے حضور یہ پیش کی گئی ہے کہ اے ہمارے رب ہماری بخشش فرمانا، یعنی ہماری ان کمزوریوں، کوتاہیوں، خطاؤں، لغزشوں، اور گناہوں کو معاف فرما دینا، جو ہم سے بتقاضائے بشریت سرزد ہو جائیں، ہمارے گناہ اس بات کا سبب نہ بن جائیں کہ ہمارے دشمن ہمیں کمزور پا کر ہمیں اپنی ستم رانیوں کا ہدف بنا لیں، سو اس فقرے میں اس حقیقت کی طرف اشارہ ہے کہ اگر ہمیں کوئی آزمائش پیش آئی تو وہ ہمارے اپنے اعمال کی پاداش ہی میں پیش آئے گی۔ والعیاذ باللہ۔ اور تیرے اختیار میں سب کچھ ہے پس تو ہمارے گناہوں کی بخشش فرما دے، تاکہ ہم ان کے وبال سے بچ جائیں، تو ہر چیز پر غالب ہے جو چاہے اور جیسا چاہے کرے نہ کوئی تیرے ارادے میں حائل ہو سکتا ہے اور نہ کوئی تیرا راستہ روک سکتا ہے اور ساتھ ہی تو چونکہ بڑا ہی حکمت والا بھی ہے اس لئے تیرا ہر کام کمال علم و حکمت ہی پر مبنی ہوتا ہے اس لئے ہم اپنا معاملہ کلیۃً تیرے حوالے کرتے ہیں تو جو چاہے اور جیسا چاہے کرے، تیرا ہر کام کامل علم و حکمت ہی پر مبنی ہے۔ اس لئے اسی میں خیر و برکت اور حکمت و مصلحت ہے سو اِنَّکَ اَنْتَ الْعَزِیْزُ الْحَکِیْمُ کا جملہ کامل تفویض کا جملہ ہے۔ و الحمد للہ جل و علا۔
۶۔۔۔  یعنی حضرت ابراہیم اور ان کے ساتھیوں کے اس اعلان و عداوت میں بڑا عمدہ نمونہ ہے اور یہ سب کے لئے عام ہے مگر اس سے مستفید و فیضیاب وہی لوگ ہو سکتے ہیں جو اللہ تعالیٰ کی نصرت و حمایت کی امید بھی رکھتے ہوں۔ اور وہ آخرت کے یوم عظیم کے ظہور کے بھی متوقع ہوں ایسے لوگ اس عزم و ہمت کے مالک ہیں کہ وہ اللہ کی راہ میں اور اس کی رضاء کے لئے جان و مال کی ہر قربانی پیش کر سکیں، کیونکہ اللہ کی راہ میں اور اس کی رضا کے لئے اپنے گھر در، اموال و املاک ملک و وطن، اور قوم قبیلہ وغیرہ چھوڑ دینا، اور ان سے دست بردار ہو کر اللہ کے لئے اٹھ کھڑا ہونا کوئی آسان کام نہیں، یہ انہی خوش نصیبوں کی شان اور انہی کا کام ہو سکتا ہے، جو اپنے خالق و مالک کی نصرت و امداد، اور آخرت کے یوم جزاء و سزا پر راسخ ایمان رکھتے ہوں۔ ایسے ہی لوگ اس کی راہ میں ہر قربانی دے سکتے ہیں۔ سو نجات و فلاح کی راہ بہر حال یہی ہے کہ تم لوگ صدق دل سے حضرت ابراہیم اور ان کے ساتھیوں کے اسوہ حسنہ کی پیروی کرو۔ اس میں سراسر تم ہی لوگوں کا بھلا اور فائدہ ہے دنیا کی اس عارضی زندگی میں بھی اور آخرت کے اس حقیقی اور ابدی جہاں میں بھی جو اس دنیا کے بعد آنے والا ہے اور جو ہمیشہ کا اور ابدی جہاں ہے، لیکن یاد رکھو کہ جو اس سے منہ موڑیں گے وہ سراسر اپنا ہی نقصان کریں گے۔ اللہ کا کچھ نہیں بگاڑیں گے وہ ہر کسی سے اور ہر اعتبار سے غنی و بے نیاز ہے اور وہ اپنی ذات میں آپ محمود ہے اس کو نہ کسی کی حمد و ثنا کی ضرورت ہے اور نہ اس کی خدائی کہیں دوسروں کے سہارے کھڑی ہے۔ سبحانہ و تعالیٰ، اللّٰہُمَّ فَکُنْ لَنَا وَلَا تَکُنْ عَلَیْنَا، وَخُذْنَا بِنَوَاصِیْنَا اِلیٰ مَافِیْہِ حُبُّکَ وَالرِّضَا بِکُلِّ حَالٍ مِّنَ الْاَحْوَالِ،
۱۰۔۔۔   اس آیت کریمہ میں مکے سے ہجرت کر کے آنے والی عورتوں کے بارے میں بعض خاص ہدایات دی گئی ہیں، جن سے متعلق سب سے پہلی بات یہ ارشاد فرمائی گئی کہ تم لوگ ان کا امتحان لے لیا کرو، یعنی ان کے ایمان و اسلام کے بارے میں جانچ پڑتال کر لیا کرو، یعنی ان کو اسلامی معاشرے میں شامل کر دینے کے لئے محض اتنی بات کافی نہیں کہ وہ ہجرت کر کے آ گئیں، بلکہ اس بارے تحقیق کرنا ضروری ہے، تاکہ اصل اور حقیقی صورت حال واضح ہو جائے، اور جب تحقیق حال اور جانچ پڑتال کے بعد یہ بات واضح ہو جائے کہ وہ صحیح مسلمان ہیں، اور واقعی دین ہی کی خاطر ہجرت کر کے آئی ہیں تو تم ان کو اپنے اندر شامل کر لو، اور ان کو کفار کی طرف واپس مت کرو، کہ ایسی صورت میں نہ یہ عورتیں ان کفار کے لئے حلال ہیں، اور نہ ہی وہ ان کے لئے حلال ہیں اللّٰہُ اَعْلَمُ بِاِیْمَانِہِنَّ کے جملہ معترضہ سے یہاں پر اس حقیقت کو واضح کر دیا گیا کہ اللہ ان کے ایمان کو پوری طرح جانتا ہے پس تم لوگ اگر ان کی جانچ پڑتال کے سلسلے میں پوری کوششیں کے باوجود صحیح نتیجے تک نہیں پہنچ سکے تو تم عند اللہ معذور ہو، تم پر کوئی گناہ اور مؤاخذہ نہیں، اور اگر انہوں نے تم کو دھوکہ دیا تو وہ یاد رکھیں کہ اللہ ان کے ایمان و کفر سے پوری طرح واقف و آگاہ ہے، ایسے میں یہ اس کی گرفت و پکڑ سے بہر حال نہیں بچ سکیں گی، والعیاذ باللہ جل و علا، اور ان عورتوں سے متعلق ایک منصفانہ ہدایت یہ فرمائی گئی کہ اگر ان مہاجر عورتوں میں سے کوئی مکے میں کسی کافر کی زوجیت میں رہی ہو، تو مسلمانوں پر یہ ذمہ داری ہے کہ اس کے اس کافر شوہر نے جو مہر اس کو دیا ہو وہ مسلمانوں کی طرف سے اس کو ادا کر دیا جائے۔ اور مسلمانوں کی طرف سے اس کے ادا کئے جانے کی عملی شکل یہی ہو سکتی ہے کہ اس واپسی کا انتظام مسلمانوں کا بیت المال کرے۔ اور ان سب مراحل کے طے ہو جانے کے بعد اگر کوئی مسلمان ان سے نکاح کرنا چاہے تو وہ بلا تکلف کر سکتا ہے بشرطیکہ وہ اس کا مہر ادا کر دے یعنی جو مہر اس کے سابق شوہر کو دیا گیا ہے وہی کافی نہیں بلکہ اس کے علاوہ اس عورت کو بھی اس نئے نکاح کا مہر دینا ہو گا، جو کہ نکاح کرنے والا دے گا۔ اس کے علاوہ اس ضمن میں ایک اور خاص ہدایت یہ دی گئی کہ جن لوگوں کی بیویاں مکے ہی میں رہ گئی ہوں۔ اور وہ بدستور اپنے کفر ہی پر قائم ہوں تو مسلمانوں کے لئے یہ بات جائز نہیں کہ وہ اس کے باوجود ان کو اپنے عقد نکاح میں باندھے رکھیں، بلکہ ان مسلمان شوہروں کو چاہیے کہ وہ ان کو آزاد کر دیں۔ تاکہ وہ جس سے چاہیں نکاح کر لیں۔ اور ان کے مہروں کا آپس میں تبادلہ کر لیا جائے۔ سو اس سے یہ اہم اور بنیا دی اصول واضح ہو جاتا ہے کہ ایمان و کفر کے اختلاف کے ساتھ اہل ایمان کا اہل کفر کے ساتھ نکاح اور رشتہ زوجیت نہ قائم ہو سکتا ہے، نہ باقی رہ سکتا ہے، کہ ان دونوں کے راستے بھی الگ ہیں، اور ان کے آپس میں انجام بھی مختلف ہیں، کہ ایمان والے جنت کے راہی اور اسی کے طالب وخواستگار ہیں، جبکہ کفر وشرک والے دوزخ کے راستے پر، اور اسی کے اہل اور مستحق ہیں، تو پھر ان دونوں کے درمیان رشتہ زوجیت کسطرح قائم ہو سکتا ہے؟ والعیاذُ باللہ العظیم جل و علا،
۱۲۔۔۔   اس ارشاد سے پیغمبر کو یہ ہدایت فرمائی گئی ہے کہ جو عورتیں آپ کے پاس بیعت کے لئے آئیں تو آپ ان سے اسلامی زندگی کے تمام معروفات پر بیعت لیں۔ اگر وہ اس ذمہ داری کو اٹھانے کا عہد کریں تو آپ ان سے بیعت لیں۔ ورنہ نہیں، کیونکہ اسلام کا پاکیزہ اور مقدس معاشرہ ایسا نہیں کہ اس میں ہر قسم کے لوگوں کو بھرتی کر لیا جائے۔ بلکہ اس میں شامل ہونے کا استحقاق صرف انہی لوگوں کو حاصل ہو سکتا ہے، جو ایمان و اسلام کے مطالبات کو پورا کرنے کا عہد کریں، سو ان ہدایات سے اس حقیقت کو واضح فرما دیا گیا کہ اسلام کے ساتھ غیر اسلام کا جوڑ قائم نہیں ہو سکتا، کہ یہ عقل و فطرت دونوں کے خلاف ہے، اس لئے تعلقات کے ہر گوشے سے متعلق جانچ پڑتال ہونی چاہیئے، تاکہ نفاق کی کوئی آلائش کہیں باقی نہ رہنے پائے، سو جس طرح مسلمانوں کے لئے یہ جائز نہیں کہ وہ اللہ اور اس کے رسول کے مخالفوں کے ساتھ دوستی رکھیں، اسی طرح ان کے لئے یہ بات بھی جائز نہیں کہ وہ مشرکات کے ساتھ کوئی رشتہ منَاکحت رکھیں۔ اب تک جو ہوا سو ہوا۔ کہ وہ اِلاَّ مَا قَدْ سَلَفَ کے زمرے میں آتا ہے، لیکن اب وقت آگیا ہے کہ اس طرح کا ہر رشتہ کاٹ دیا جائے۔
۱۳۔۔۔   اس سورہ کریمہ کی اس آخری آیت کریمہ میں پھر اسی مضمون کو دوہرا گیا ہے جس سے اس کا آغاز فرمایا گیا تھا کہ تم لوگ اللہ اور اس کے رسول کے دشمنوں کو کبھی اپنا دوست نہیں بناتا، کہ یہ چیز تمہارے ایمان کے تقاضوں کے خلاف ہے۔ اب آخر میں پھر ارشاد فرمایا گیا کہ تم ان لوگوں سے دوستی نہیں کرنا جن پر اللہ کا غضب ہوا۔ یعنی یہود سے کیونکہ صفت کے طور پر غَضِبَ اللّٰہُ عَلَیْہِمْ کے ان الفاظ کا استعمال قرآن پاک میں یہود ہی کے لئے ہوا ہے۔ اور مغضوب علیہم ان ہی کی صفت آئی ہے۔ ان کے بارے میں ارشاد فرمایا گیا قَدْ یَئِسُوْا مِنَ الْاٰخِرَۃِ یعنی یہ لوگ آخرت سے مایوس ہو گئے۔ سو زبانی کلامی طور پر یہ لوگ اگرچہ آخرت کا اقرار کرتے ہیں۔ لیکن ان کی دنیا پرستی، ان کی ہوس زر و زمین، اور موت سے ان کا فرار وغیرہ امور اس بات کے گواہ ہیں کہ یہ لوگ آخرت کی توقع نہیں رکھتے، اگر یہ آخرت کی توقع رکھتے ہوتے تو ان کے لچھن یہ نہ ہوتے، اور یہ ایسی حرکتوں کے مرتکب نہ ہوتے جن کے یہ مرتکب ہوئے ہیں، اور اللہ تعالیٰ کی طرف سے ملنے والی شدید تنبیہات کے باوجود یہ باز نہ آئے۔ سو یہ لوگ دوبارہ اٹھنے سے اسی طرح مایوس اور اس کے منکر ہیں جس طرح کہ دوسرے کھلے کافر اس سے مایوس و منکر ہیں، سو انکار آخرت کے معاملے میں یہ دونوں ایک ہی سطح پر ہیں، اسی لئے قرآن حکیم میں جا بجا یہود اور دوسرے کھلے کفار کی باہمی مشابہت کو واضح فرمایا گیا ہے تاکہ جو لوگ یہود کے اہل کتاب ہونے کی وجہ سے کسی حسن ظن میں مبتلا تھے ان کی آنکھیں کھل جائیں۔ ان کی غلط فہمی رفع ہو جائے، اور ان کے سامنے واضح ہو جائے کہ ان میں سے ہر ایک دوسرے سے بدتر ہے۔ وبہٰذا قدتم التفسیر المختصر لسورۃ الممتحنۃ

(سورۃ الصف ۔ سورہ نمبر ۶۱ ۔ تعداد آیات ۱۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اللہ ہی کی پاکی بیان کرتا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے اور وہی ہے سب پر غالب انتہائی حکمت والا
۲۔۔۔     اے وہ لوگوں جو ایمان لائے ہو تم ایسی بات کیوں کہتے ہو جو تم خود نہیں کرتے ؟
۳۔۔۔     اللہ کے نزدیک یہ طریقہ بڑا ہی ناپسندیدہ ہے کہ تم وہ کچھ کہو جو کہ خود نہ کرو
۴۔۔۔     بلاشبہ اللہ ان لوگوں سے محبت کرتا ہے ، جو اس کی راہ میں اس طرح صف باندھ کر لڑتے ہیں کہ گویا وہ ایک سیسہ پلائی ہوئی دیوار ہیں 
۵۔۔۔     اور (وہ بھی یاد کرو کہ) جب موسیٰ نے اپنی قوم سے کہا تھا کہ اے میری قوم تم مجھے کیوں ستاتے ہو حالانکہ تمہیں اچھی طرح معلوم ہے کہ میں تمہاری طرف اللہ کا بھیجا ہوا رسول ہوں مگر (اس کے باوجود) جب ان لوگوں نے ٹیڑھے پن ہی کو اختیار کیا تو اللہ نے ٹیڑھا کر دیا ان کے دلوں کو اور اللہ ہدایت (کی دولت و نعمت) سے نہیں نوازتا ایسے بدکاروں کو
۶۔۔۔     اور (وہ بھی یاد کرو کہ) جب عیسیٰ بیٹے مریم نے کہا اے اسرائیل کی اولاد میں یقیناً تمہاری طرف اللہ کا بھیجا ہوا رسول ہوں اس حال میں کہ تصدیق کرنے والا ہوں اس تورات کی جو کہ آ چکی ہے مجھ سے پہلے (حضرت موسیٰ پر) اور اس حال میں کہ میں خوشخبری سنانے والا ہوں ایک ایسے عظیم الشان رسول کی جو تشریف لانے والے ہیں میرے بعد جن کا نام (نامی اور اسم گرامی) احمد ہو گا مگر جب وہ آ گئے ان کے پاس کھلے اور روشن دلائل کے ساتھ تو ان لوگوں نے کہا کہ یہ تو ایک جادو ہے کھلم کھلا
۷۔۔۔     اور اس سے بڑھ کر ظالم اور کون ہو سکتا ہے جو جھوٹ باندھے اللہ پر جب کہ اس کو بلایا جا رہا ہو اسلام (کے نور مبین) کی طرف؟ اور اللہ ہدایت (کی عظیم الشان اور بے مثل دولت) سے سرفراز نہیں فرماتا ایسے ظالم لوگوں کو
۸۔۔۔     یہ لوگ تو چاہتے ہیں کہ (کسی طرح) بجھا دیں اللہ کے (اس) نور کو اپنے مونہوں (کی پھونکوں ) سے مگر اللہ نے بہر حال پورا کر کے رہنا ہے اپنے نور کو اگرچہ ناگوار ہو کافروں کو
۹۔۔۔     وہ (اللہ) وہی تو ہے جس نے بھیجا اپنے رسول کو ہدایت اور دین حق کے (عظیم الشان نور کے ) ساتھ تاکہ وہ اس کو غالب کر دے سب دینوں پر اگرچہ یہ بات ناگوار ہو مشرکوں کو
۱۰۔۔۔     اے وہ لوگوں جو ایمان لائے ہو کیا میں تم کو ایک ایسی عظیم الشان تجارت کا پتہ (نہ) بتا دوں ؟ جو تم کو نجات دلا دے ایک بڑے ہی دردناک عذاب سے ؟
۱۱۔۔۔     (یہ کہ) تم لوگ (صدق دل سے ) ایمان لاؤ اللہ پر اور اس کے رسول پر اور جہاد کرو اللہ کی راہ میں اپنے مالوں سے بھی اور اپنی جانوں سے بھی یہ تمہارے لئے بہت ہی بہتر ہے اگر تم جانو
۱۲۔۔۔     (کہ اس سے ) اللہ بخشش فرما دے گا تمہارے گناہوں کی اور داخل فرما دے گا تم کو ایسی عظیم الشان جنتوں میں جن کے نیچے سے بہہ رہی ہوں گی (طرح طرح کی عظیم الشان) نہریں اور تم کو نوازے گا وہ ایسے پاکیزہ گھروں سے جو کہ ابدی قیام کی (اور سدا بہار) جنتوں میں ہوں گے یہی ہے بڑی کامیابی
۱۳۔۔۔     اور ایک اور چیز بھی وہ تمہیں عطا فرمائے گا جو تم لوگ پسند کرتے ہو یعنی اللہ کی طرف سے مدد اور جلد ہی ملنے والی فتح اور خوشخبری سنا دو (دولتِ) ایمان رکھنے والوں کو
۱۴۔۔۔     اے وہ لوگوں جو ایمان لائے ہو، ہو جاؤ تم مددگار اللہ کے (دین کے ) جیسا کہ عیسیٰ بیٹے مریم نے کہا تھا حواریوں سے کہ کون ہے جو مددگار ہو میرا اللہ کی طرف (بلانے میں )؟ تو حواریوں نے اس کے جواب میں کہا تھا کہ ہم ہیں مددگار اللہ کے (دین) کے پھر ایمان لے آیا ایک گروہ بنی اسرائیل کا اور کفر (و انکار) کیا دوسرے گروہ نے سو ہم نے اپنی (نصرت و) تائید سے نوازا ان کو جو ایمان لائے تھے ان کے دشمنوں پر جس سے وہ ہو گئے غالب (و فتح مند اپنے دشمنوں پر)


(سورۃ الجمعۃ ۔ سورہ نمبر ۶۲ ۔ تعداد آیات ۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اللہ کی پاکی بیان کرتا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے جو کہ بادشاہ ہے ہر طرح سے پاک سب پر غالب اور انتہائی حکمت والا ہے 
۲۔۔۔     وہ (اللہ) وہی ہے جس نے (عرب کے ) اِن اَن پڑھوں میں ان ہی میں سے ایک ایسا عظیم الشان رسول بھیجا جو کہ پڑھ پڑھ کر سناتا (سمجھاتا) ہے ان کو اس کی آیتیں اور وہ سنوارتا (نکھارتا) ہے ان کے باطن کو اور سکھاتا (پڑھاتا) ہے ان کو کتاب و حکمت (کے مطالب و معانی کے انمول خزانے ) جب کہ یہ لوگ اس سے قبل یقیناً پڑے تھے کھلی گمراہی میں 
۳۔۔۔     نیز (اس رسول کی تشریف آوری) ان دوسرے تمام لوگوں کے لئے بھی ہے جو ابھی تک ان سے نہیں ملے اور وہی (اللہ) ہے سب پر غالب نہایت حکمت والا
۴۔۔۔     یہ اللہ کا فضل ہے وہ اس کو جسے چاہتا ہے عطا فرما دیتا ہے اور اللہ بڑا ہی فضل کرنے والا ہے
۵۔۔۔     مثال ان لوگوں کی جن سے اٹھوائی گئی تورات (اور ان کو اس پر عمل کا پابند کیا گیا) مگر انہوں نے اس کا بار نہ اٹھایا (اور اس پر عمل نہ کیا) اس گدھے کی سی ہے جس کی پیٹھ پر لدی ہوں بہت سی (بھاری بھر کم) کتابیں بڑی ہی بری مثال ہے ان لوگوں کی جنہوں نے جھٹلایا اللہ کی آیتوں کو اور اللہ نہیں نوازتا ہدایت (کی دولت عظیم) سے ایسے ظالم لوگوں کو
۶۔۔۔     (ان سے ) کہو کہ اے وہ لوگوں جو یہودی بن گئے ہو اگر تم نے یہ سمجھ رکھا ہے کہ تم اللہ کے دوست (اور پیار ے ) ہو باقی لوگوں کو چھوڑ کر تو تم تمنا کرو موت کی اگر تم سچے ہو (اپنے قول و قرار میں )
۷۔۔۔     مگر وہ کبھی بھی اس کی تمنا نہیں کریں گے بوجہ اپنے ان کرتوتوں کے جو وہ خود اپنے ہاتھوں آگے بھیج چکے ہیں اور اللہ خوب جانتا ہے ایسے ظالموں کو
۸۔۔۔     (ان سے ) کہو کہ یہ قطعی حقیقت ہے کہ جس موت سے تم لوگ بھاگتے ہو وہ بہر طور تمہیں آ کر رہے گی پھر تم سب کو آخرکار بہر حال لوٹ کر جانا ہے اس (ذات اقدس و اعلیٰ) کے حضور جو ایک برابر جانتا ہے نہاں اور عیاں کو تب وہ خبر کر دے گا تم کو ان سب کاموں کی جو تم لوگ (زندگی بھر) کرتے رہے تھے 
۹۔۔۔     اے وہ لوگوں جو ایمان لائے ہو جب اذان دی جائے نماز کے لئے جمعہ کے دن تو تم دوڑ پڑا کرو اللہ کے ذکر (اور اس کی یاد دلشاد) کی طرف اور چھوڑ دیا کرو تم خرید و فروخت (اور ہر طرح کے کاروبار) کو یہ تمہارے لئے کہیں زیادہ بہتر ہے اگر تم جانو
۱۰۔۔۔     پھر جب ادا کر دی جائے نماز تو تم لوگ پھیل جایا کرو (اللہ کی) زمین میں اور تلاش کیا کرو اللہ کا فضل (اور اس کی مہربانی یعنی تمہیں اس کی اجازت ہے ) اور یاد کرتے رہا کرو تم لوگ (ہمیشہ اور ہر حال میں اور) کثرت کے ساتھ (اپنے ) اللہ کو تاکہ تم فلاح پا سکو
۱۱۔۔۔     اور (ان لوگوں کا حال یہ ہے کہ) جب انہوں نے دیکھ لیا کوئی سامان تجارت یا کسی طرح کا کوئی (کھیل) تماشہ تو ٹوٹ پڑے اس پر اور چھوڑ دیا آپ کو کھڑا (اے پیغمبر سو ان سے ) کہو کہ جو کچھ اللہ کے پاس ہے وہ بہر حال کہیں بہتر (اور بڑھیا) ہے ایسے (کھیل) تماشے اور سامانِ تجارت سے اور اللہ سب سے اچھا روزی دینے والا ہے


تفسیر

۴۔۔۔   اور اتنے بڑے فضل والا کہ جس کی کوئی حد و انتہاء اور کنارہ نہیں، اور اپنے اسی فضل بے پایاں اور کرم بے نہات کی بناء پر اس نے امیوں کے اندر اور پوری دنیا کی ہدایت و راہنمائی کے لئے ایسا عظیم الشان رسول مبعوث فرمایا جو ان کے دارین کر سعادت و سرخروئی سے سرفرازی کی راہوں کی راہنمائی کرتا، اور انکی تعلیم دیتا ہے، اور وہ اپنے فضل سے جس کو چاہے نوازے وَاللّٰہُ یَخْتَصُّ بِرَحْمَتِہٖ مَنْ یَّشَاءُ کہ وہی جانتا ہے کہ اس کے فضل کا اہل اور مستحق کون ہے؟ اور کون ہو سکتا ہے؟ کہ وہی وحدہٗ لاشریک ہے جس کا علم بھی کامل ہے اور اس کی حکمت بھی کامل سبحانہ و تعالیٰ اس لئے اس کے فضل و کرم اور انعام و احسان پر نہ کسی کی اجارہ داری ہے نہ ہو سکتی ہے اور نہ ہی کسی کو اس پر کوئی سوال و اعتراض کرنے کا حق حاصل ہو سکتا ہے، پس یہود بے بہبود کا حضرت خاتم الانبیاء علیہ وعلیہم الصلوٰۃ والسلام کی بعثت و تشریف پر اعتراض کرنا خود ان لوگوں کی اپنی حماقت اور مت ماری کا ثبوت ہے لیکن یہ اس بارے جتنا بھی حسد چاہیں کر لیں اس سے یہ اپنا ہی نقصان کریں گے، حق اور اہل حق کا کچھ نہیں بگاڑیں گے کہ حسد سب سے پہلے اسی کو جلاتا ہے جو حسد کرتا ہے، اور وہ اس کو اس ٹھنڈی اور غیر مرئی آگ میں جلاتا ہے جو اس ظاہری اور نظر آنے والی آگ سے کہیں بڑھ کر سخت المناک، اور نقصان دہ ہوتی ہے، والعیاذ باللہ جل و علا
۵۔۔۔   اس سے یہود کے بت پندار پر ضرب لگائی گئی ہے کہ یہ جو اس گھمنڈ میں مبتلا ہیں کہ کتاب و شریعت کے حامل اور علمبردار یہی ہو سکتے ہیں ان کے ہوتے ہوئے کسی اور کو اس کا حق نہیں پہنچتا، تو یہ ان لوگوں کا زعم فاسد اور گمان باطل ہے اس کو یہ اپنے دماغ سے نکال دیں، کہ اب ان کی مثال تو اس گدھے کی سی ہے جس نے کتابوں کا ایک بھاری بوجھ تو اٹھا رکھا ہو، مگر اس کو اس کا کچھ پتہ نہ ہو، کہ اس کی پیٹھ پر کیا لدا ہوا ہے، اور یہ ایک ظاہر اور واضح بات ہے کیونکہ ان کتابوں کے احکام کی ان لوگوں نے تکذیب کر دی جن پر عمل کی ذمہ داری ان پر ڈالی گئی تھی۔ اس لئے ان کے اجر و ثواب سے تو یہ محروم ہو گئے۔ البتہ ان کا زور اور گناہ ان پر باقی رہ گیا، اور یہ اس مشہور مثل کے مصداق بن کر رہ گئے۔ چارپائے کہ برو کتاب چند اور حُمِّلُوْا کے لفظ سے اس حقیقت کو بھی واضح فرما دیا گیا کہ جس تورات کے حامل ہونے کا آج ان لوگوں اس قدر زعم و گھمنڈ اور اتنا ناز ہے اس کو انہوں نے اس وقت بھی شوق و رغبت سے قبول نہیں کیا تھا جس وقت وہ ان کو عطاء ہوئی تھی بلکہ اس وقت بھی اس کو ان پر لادا گیا تھا۔ اور انہوں نے اپنے عمل و کردار سے اس کی آیتوں کی تکذیب کی تھی اور بڑی بُری مثال ہے ان لوگوں کی جنہوں نے اللہ کی آیتوں کی تکذیب کی۔ اور اللہ ایسے ظالم لوگوں کو ہدایت کی دولت سے نہیں نوازتا۔ کیونکہ ہدایت کی دولت عظمیٰ سے سرفرازی کی اولین شرط اور بنیا دی تقاضا طلب صادق اور قدر نعمت ہے جس سے یہ لوگ محروم ہیں بلکہ انہوں نے تو اس سے بھی بڑھ کر یہ کیا کہ اللہ کی آیتوں کو جھٹلایا۔ جس کے نتیجے میں یہ اس کی لعنت مورد و مستحق بنے۔ اور انہوں نے اللہ کے آخری رسول کی تکذیب کی تو پھر ان کو اپنی بڑائی کے زعم کا آخر کیا حق پہنچتا ہے؟ اور کیسے اور کیونکر؟ سو جو لوگ اللہ کی آیتوں کی تکذیب کر کے بڑی بُری مثال کے مصداق بن چکے ہوں، ان کو آخر یہ بات کس طرح زیب دے سکتی ہے کہ وہ اپنی بڑائی اور تقدس کا دعویٰ کریں؟ اور اس زعم اور گھمنڈ میں مبتلا ہو جائیں کہ ان کے سوا کتاب وشریعت کا کوئی اہل اور حامل ہو ہی نہیں سکتا؟
۷۔۔۔   اس سے ان لوگوں کی بزدلی اور موت سے ان کے خوف کو بھی واضح فرما دیا گیا، اور اس کے سبب اور باعث کو بھی اور ساتھ ہی ان کو ان کے لازمی نتیجہ اور حتمی انجام سے بھی آگاہی بخش دی گئی۔ سو ان کی بزدلی اور موت سے ان کے خوف کے ذکر و بیان کے سلسلہ میں ارشاد فرمایا گیا کہ یہ کبھی بھی موت کی تمنا نہیں کریں گے، بلکہ دوسرے مقام پر اس ضمن میں اس حقیقت کو بھی واضح فرما دیا گیا کہ یہ لوگ تو سب سے بڑھ کر زندگی کے حریص ہیں حتی کہ کھلے مشرکوں سے بھی کہیں بڑھ کر، یعنی یہ ان لوگوں سے بھی بڑھ کر دنیاوی زندگی کے حریص ہیں جو کہ اخروی زندگی کے سرے سے قائل ہی نہیں ان میں سے تو ہر کوئی یہ چاہتا اور اس کی تمنا کرتا ہے کہ اس کو ہزار برس کی زندگی مل جائے چنانچہ ارشاد ہوتا ہے وَلَتَجِدَنَّہُمْ اَحْرَصَ النَّاسِ عَلیٰ حَیٰوۃٍ وَّمِنَ الَّذِیْنَ اَشْرَکُوْا یَوَدُّ اَحَدُہُمْ لَوْ یُعَمَّرُ اَلْفَ سَنَۃٍ الایٰۃ (البقرۃ،٩۶) اور دنیاوی زندگی کے لئے ان کے اس حرص اور لالچ کے سبب اور باعث کے ذکر کے سلسلے میں ارشاد فرمایا گیا بِمَا قَدَّمَتْ اَیْدِیْہِمْ یعنی یہ لوگ موت کی تمنا نہیں کر سکیں گے بوجہ اپنے ان کرتوتوں کے جو انہوں نے اپنے ہاتھوں آگے بھیج رکھے ہیں کہ یہ لوگ حضرت انبیاء ورسل کے قاتل و مکذب، اور تورات کے محرف و مبدل ہیں اللہ کی امانتوں میں خیانت کرنے والے اور ان نشانات ہدایت کو مٹانے والے ہیں جن کی حفاظت و پاسداری کی ذمہ داری ان کو سونپی گئی تھی تو پھر یہ موت کی تمنا کریں تو کس طرح کریں؟ اور اپنے رب کے حضور حاضر ہوں تو کس منہ کے ساتھ حاضر ہوں؟ پھر ان کے اس انجام کو واضح فرما دیا گیا جس کے یہ لوگ اپنی اس کمائی کے نتیجے اور اس کی پاداش میں مستحق ہیں سو ارشاد فرمایا گیا کہ اللہ ایسے ظالموں کو پوری طرح جانتا ہے پس یہ اس کے مواخذے اور اس کے عذاب و عقاب سے کسی طرح بچ اور چھوٹ نہیں سکیں گے بلکہ انہوں نے آخرکار اور اپنے وقت مقرر پر بہر حال اس کے حضور حاضر ہونا ہے اور اپنے کئے کرائے کا بدلہ پانا اور پورا پورا بدلہ پانا ہے۔
۱۱۔۔۔   کہ رازق سب کا بہر حال وہی وحدہٗ لاشریک ہے اور رزق و روزی کے سب ذرائع و وسائل اور جملہ اختیارات، بہر حال اسی کے قبضہ قدرت و اختیار میں ہیں جس کو جو کچھ اور جتنا کچھ ملتا ہے اور جس طرح اور جس شکل میں بھی ملتا ہے وہ سب بہر حال اسی واہب مطلق کی طرف سے اور اسی کی رحمت و عنایت سے ملتا ہے پس بندے کے ذمہ صرف یہ امر ہے کہ وہ حسب ضرورت و موقع اپنے بس کی حد تک اس کے لئے کوشش کرے اور پھر نتیجہ اسی پر چھوڑ دے سبحانہ و تعالیٰ اور یہ حقیقت ہمیشہ پیش نظر رکھے کہ جو کچھ اس خالق و مالک کے پاس ہے وہ دنیاوی مال و دولت اور اسباب لہو و لعب اور سامان تجارت سے کہیں بڑھ کر بہتر ہے پس وہ دنیاوی مال و دولت کے بجائے اصل مقصد اس کی رضا کو ہی بنائے، کیونکہ دنیا اور اس کی ہر چیز عارضی اور فانی ہے اور آخرت اور وہاں کی ہر چیز اَبَدی اور دائمی ہے، جس طرح کہ دوسرے مقام پر ارشاد فرمایا گیا مَاعِنْدَکُمْ یَنْفَدُ وَمَا عِنْدَ اللّٰہِ بَاقٍ الایۃ (النحل،٩۶) یعنی جو کچھ تم لوگوں کے پاس ہے اس نے بہر حال ختم ہو جانا ہے، اور جو کچھ اللہ کے پاس ہے وہ ہمیشہ باقی رہے گا، پس دنیا کا بڑے سے بڑا نقصان کر کے بھی اگر خدا و رسول کی خوشنودی حاصل ہو جائے تو یہ سودا پھر بھی سراسر نفع کا سودا ہے، کہ اس کے نتیجے میں آخرت کی اَبَدی بادشاہی سے سرفرازی نصیب ہو گی، و باللہ التوفیق لما یحب و یرید، وعلی مایحب و یرید،

(سورۃ المنافقون ۔ سورہ نمبر ۶۳ ۔ تعداد آیات ۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب یہ منافق آپ کے پاس آتے ہیں تو کہتے ہیں کہ ہم گواہی دیتے ہیں کہ آپ بلاشبہ اللہ کے رسول ہیں اور اللہ کو خوب معلوم ہے کہ آپ قطعی طور پر اس کے رسول ہیں مگر اللہ گواہی دیتا ہے کہ یہ منافق قطعی طور پر جھوٹے ہیں
۲۔۔۔     انہوں نے تو اپنی قسموں کو ڈھال بنا رکھا ہے پھر یہ (دوسروں کو بھی) روکتے ہیں اللہ کی راہ سے بلاشبہ بڑی ہی بری ہیں وہ حرکتیں جو یہ لوگ کر رہے ہیں
۳۔۔۔     یہ اس لیے کہ یہ لوگ ایمان لائے پھر انہوں نے کفر کیا تو انکے دلوں پر مہر کر دی گئی جسکے نتیجے میں اب یہ کچھ نہیں سمجھتے 
۴۔۔۔     اور جب تم انہیں دیکھو انکے ڈیل ڈول تم کو اچھے لگیں اور اگر یہ بولیں تو تم انکی باتیں سنتے رہ جاؤ (مگر حقیقت میں ) یہ گویا لکڑی کے ایسے کندے ہیں جو (دیوار وغیرہ کی) ٹیک پر رکھ دئیے گئے ہوں ہر اونچی آواز کو یہ لوگ اپنے ہی اوپر سمجھتے ہیں یہ دشمن ہیں پس تم ان سے بچ کر رہو اللہ انہیں غارت کرے یہ کہاں سے کہاں بہکے جا رہے ہیں 
۵۔۔۔     اور (انکا حال تو یہ ہے کہ) جب ان سے کہا جاتا ہے کہ آؤ تم لوگ (بارگاہِ رسالت میں ) تاکہ بخشش کی دعاء کریں تمہارے لیے اللہ کے رسول تو یہ اپنے سر جھٹک کر (اور پیٹھ پھیر کر) چل دیتے ہیں اور تم انکو دیکھو گے تو (انکو ایسا پاؤ گے کہ) یہ بے رخی برتتے ہیں (قبولِ حق سے ) اپنی بڑائی کے گھمنڈ میں مبتلا ہو کر
۶۔۔۔     (اے پیغمبر) آپ ان کیلئے معافی کی درخواست کریں یا نہ کریں ان کیلئے بہر حال برابر ہے اللہ انکو ہرگز معاف نہیں کرے گا بے شک اللہ ہدایت (کی دولت) سے نہیں نوازتا ایسے بدکار لوگوں کو
۷۔۔۔     یہ وہی لوگ ہیں جو کہتے ہیں کہ تم ان لوگوں پر مت خرچ کرو جو رسول اللہ کے پاس ہیں یہاں تک کہ وہ تتر بتر ہو جائیں حالانکہ اللہ ہی کے لیے ہیں سب خزانے آسمانوں اور زمین کے مگر یہ منافق لوگ سمجھتے نہیں 
۸۔۔۔     یہ کہتے ہیں کہ اگر ہم مدینے واپس پہنچ گئے تو جو عزت والا ہے وہ ذلت والے کو وہاں سے نکال کر دم لے گا حالانکہ عزت تو اصل میں اللہ ہی کیلئے ہے اور اس کے رسول اور ایمان والوں کیلئے مگر یہ منافق جانتے نہیں 
۹۔۔۔     اے وہ لوگوں جو ایمان لائے ہو (خبردار! کہیں ) غافل نہ کرنے پائیں تم کو تمہارے مال اور نہ تمہاری اولاد اللہ کے ذکر (اور اس کی یاد دلشاد) سے اور جو کوئی ایسا کرے گا تو ایسے لوگ خود اپنا ہی نقصان کرنے والے ہونگے 
۱۰۔۔۔     اور خرچ کرو تم اس میں سے جو کہ دیا ہے ہم نے تم کو (اپنے کرم سے ) قبل اس سے کہ آ پہنچے تم میں سے کسی کو موت پھر وہ (مارے افسوس کے ) یوں کہنے لگے کہ اے میرے رب تو نے مجھے تھوڑی سی مہلت اور کیوں نہ دے دی تاکہ میں خوب صدقہ (و خیرات) کرتا اور میں ہو جاتا نیک لوگوں میں سے 
۱۱۔۔۔     اور اللہ ہرگز ڈھیل نہیں دیتا کسی شخص کو جبکہ آ پہنچے اس کا وقت (مقرر) اور اللہ پوری طرح باخبر ہے ان سب کاموں سے جو تم لوگ کرتے ہو


تفسیر

۱۔۔۔   منافق انسان چونکہ اپنے ضمیر کے سامنے جھوٹا ہوتا ہے اس کو اپنے اندر کی حقیقت کا پورا پتہ ہوتا ہے اس لئے وہ دوسروں کے سامنے قسمیں کھا کر اپنا اعتبار قائم کرنے کی کوشش کرتا ہے جبکہ سچا انسان اپنے اندر سے اور اپنے ضمیر کے سامنے چونکہ سچا ہوتا ہے اس لئے اس کو قسمیں کھانے کی ضرورت ہی پیش نہیں آتی اس لئے وہ اپنے قلب و باطن کے اعتبار سے مطمئن رہتا ہے، سو سچائی اور صدق و اخلاص کی دولت انسان کو اس کے قلب و باطن کے اعتبار سے مطمئن رکھتی ہے اور اس طرح مومن صادق کو اس کے صدق و اخلاص کا یہ ایک نقد اور فوری صلہ و بدلہ ملتا ہے جبکہ منافق شخص اپنے چھپے کفر و نفاق اور اندرونی قلق و اضطراب کے نتیجے میں سکون و اطمینان کی دولت سے محروم اور بے اعتباری و بے کلی کی کیفیت سے دو چار رہتا ہے اور اس طرح اس کو اپنے کفر و نفاق کی ایک نقد سزا یہیں ملتی رہتی ہے مگراس کو اس کا شعور بھی نہیں ہوتا، اور وہ برابر قلق و اضطراب اور بے کلی و بے چینی ہی میں مبتلا رہتا ہے بہر کیف یہاں پر پیغمبر کو خطاب کر کے ارشاد فرمایا گیا کہ جب منافق لوگ آپ کے پاس آتے ہیں تو قسمیں کھا کھا کر کہتے ہیں کہ ہم گواہی دیتے ہیں کہ آپ یقیناً اللہ کے رسول ہیں سو اس کے جواب میں ارشاد فرمایا گیا کہ اللہ خوب جانتا ہے کہ آپ واقعی اللہ کے رسول ہیں کیونکہ یہ ایک ایسی قطعی حقیقت ہے جو ان لوگوں کی شہادت و گواہی کی محتاج نہیں لیکن اللہ گواہی دیتا ہے کہ یہ منافق لوگ قطعی طور پر اور پرلے درجے کے جھوٹے ہیں کیونکہ ان کی یہ گواہی دل سے نہیں، بلکہ یہ محض ان لوگوں محض زبانی کلامی جمع خرچ ہے جس کا کوئی وزن و اعتبار نہیں، کہ ان کی قسمیں تو محض دھوکہ دہی اور اپنے کفر و نفاق کو چھپانے کے لئے ہوتی ہیں جیسا کہ اگلی آیت کریمہ میں ارشاد فرمایا گیا ہے کہ انہوں نے تو اپنی قسموں کو محض اپنے لئے ڈھال بنا رکھا ہے، تاکہ اس طرح یہ اپنے آپ کو اہل حق کی گرفت و پکڑ سے بچا سکیں۔
۲۔۔۔   یعنی پہلے ان لوگوں نے ایمان کی طرف قدم بڑھایا جس سے ان کے لئے نور ایمان سے سرفرازی کی راہ کھل گئی تھی لیکن پھر انہوں نے اپنے خبث باطن اور سوء اختیار کی بناء پر اس سے قدم روک لیا اور اپنی جھوٹی قسموں کو ہی اپنی ڈھال بنالیا۔ اور یہ سمجھا کہ جب اس طرح کی ظاہر داری اور جھوٹی قسموں سے کام چل جاتا ہے تو پھر کیا ضرورت ہے کہ ہم پوری طرح اسلام میں داخل ہو کر دوسروں سے کٹ جائیں اور خواہ مخواہ ان کے طعنے مول لیں سو اس طرح ان بدبختوں نے اپنے منافقانہ رویے سے نور حق و ہدایت کی نعمت عظمیٰ کی بے قدری اور ناشکری کا ارتکاب کیا۔ اور اللہ تعالیٰ کا قانون اور اس کی سنت و دستور یہی ہے کہ جو لوگ نور حق و ہدایت کی اس نعمت عظمیٰ کی قدر کرتے ہیں وہ ان کی اس روشنی میں اضافہ فرماتا ہے اور اگر وہ اس کی ناشکری اور بے قدری کرتے ہیں تو وہ اس کی پاداش میں ان سے اس روشنی کو سلب کر لیتا ہے اور ان کے بعد ان کے دلوں پر مہر کر دی جاتی ہے جس کا اثر و نتیجہ یہ ہوتا ہے کہ ایسے لوگ صحیح طور سے سوچنے سمجھنے کی صلاحیت ہی سے محروم ہو جاتے ہیں اور یہ اس سب سے بڑے اور دائمی خسارے میں مبتلاء ہو جاتے ہیں جس سے نکلنے کی پھر کوئی صورت ان کے لئے باقی نہیں رہ جاتی وَذَالِکَ ہُوَ الْخُسْرَانُ الْمُبِیْن۔ والعیاذ باللہ العظیم۔ اللہ تعالیٰ ہمیشہ اور ہر حال میں اپنی رضاو خوشنودی کی راہوں پر چلنے کی توفیق بخشے، اور نفس و شیطان کے ہر مکر و فریب سے ہمیشہ اپنی حفاظت و پناہ  میں رکھے۔ آمین ثم آمین،
۶۔۔۔   سو اس سے ایک طرف تو ان لوگوں کے اس جرم کفر و نفاق کی سنگینی واضح ہو جاتی ہے کہ یہ ایسے بدبخت ہیں کہ اگر حضرت امام الانبیاء صلی اللہ علیہ و سلم بھی ان کے لئے مغفرت و بخشش کی دعا کریں تو وہ بھی ان کے حق میں کبھی قبول نہیں کی جائے گی، کیونکہ اللہ تعالیٰ ایسے بدکاروں اور نافرمانوں کو ہدایت کی نعمت سے کبھی نہیں نوازتا، وہ ہدایت کی نعمت اور اس کی روشنی سے وہ انہی لوگوں کو سرفراز فرماتا ہے جو اپنے گناہوں پر نادم و شرمندہ ہو کر صدق دل سے اللہ تعالیٰ کی طرف رجوع کرتے ہیں۔ تو ایسوں کے حق میں اللہ تعالیٰ بلاشبہ بڑا ہی بخشنے والا، اور تواب و رحیم ہے جیسا کہ سورہ نساء کی آیت نمبر۶۴ میں اس کی تصریح فرمائی گئی ہے سو صدق و اخلاص اور توبہ و رجوع الی اللہ سعادت دارین سے سرفرازی کا ذریعہ و وسیلہ ہے اور دوسری حقیقت اس آیت کریمہ سے یہ واضح ہو جاتی ہے کہ پیغمبر مختار کل نہیں ہوتے، جس طرح کہ اہل بدعت کا کہنا اور ماننا ہے کیونکہ اول تو استغفار یعنی مغفرت و بخشش کی دعا کرنا ہی اختیار کلی کے منافی ہے، کیونکہ دعا و درخواست پیش کرنے اور اختیار کلی کے درمیان منافات ہے، جو مختار کل ہوتا ہے وہ دعاء و درخواست نہیں کرتا بلکہ اس کا کام حکم و ارشاد فرمانا ہوتا ہے، اور جو دعاء و درخواست کرتا ہے وہ مختار کل نہیں ہوتا، بلکہ وہ اس مختار کل کا محتاج ہوتا ہے جس کے حضور وہ اپنی دعاء و درخواست پیش کرتا ہے، اور دوسرے اس لئے کہ یہاں پر پیغمبر کو خطاب کر کے ارشاد فرمایا گیا ہے، کہ آپ ان لوگوں کے لئے بخشش کی دعا کریں یا نہ کریں ایک برابر ہے کیونکہ اللہ ان کی بخشش کبھی نہیں فرمائے گا۔ اور سورہ توبہ میں تو اس بارے اور بھی زیادہ سختی کے ساتھ ارشاد فرمایا گیا کہ اگر آپ ان کے لئے ستر مرتبہ بھی بخشش کی دعا کریں، تو بھی اللہ تعالیٰ ان کی بخشش کبھی نہیں فرمائے گا۔ (التوبۃ۔٨٠) اور ستر کا لفظ یہاں پر تکثیر کے لئے استعمال فرمایا گیا ہے نہ کہ تحدید کے لئے جیسا کہ ہر زبان کے اندر اس طرح کے استعمالات و مشہور و معروف ہیں خود ہماری اپنی زبان اور ہمارے عرف و محاورے کے اندر بھی اس کی طرح طرح کی نظیریں موجود ہیں پس اس ارشاد کا مطلب یہ ہے کہ آپ ان کے لئے جتنا بھی استغفار کریں اور ان کی بخشش کی دعاء مانگیں اللہ ان کی بخشش کبھی نہیں فرمائے گا۔ اسی لئے روایات میں وارد ہے کہ اس پر حضرت نبی رحمت علیہ الصلوٰۃ و اسلام نے ارشاد فرمایا کہ اگر مجھے معلوم ہو جائے کہ ستر سے زیادہ مرتبہ استغفار پر بھی ان کی بخشش ہو جائے گی تو میں اس کے لئے بھی تیار ہوں یعنی ایسا بھی ہونے کا نہیں سو اس سے واضح ہو جاتا ہے کہ پیغمبر مختار کل نہیں ہوتے۔ بلکہ مختار کل اللہ وحدہٗ لاشریک ہی ہے اس میں کوئی بھی اس کا شریک نہیں سبحانہ و تعالیٰ۔ بہرکیف اس سے ایک طرف تو ان بدبختوں کی محرومی اور بدبختی کی شدت کو واضح فرما دیا گیا کہ یہ لوگ اپنے غرور واستکبار اور اعراض و رُوگردانی کی بناء پر اس قدر محروم اور بدبخت ہو گئے کہ اگر پیغمبر بھی ان کے لئے مغفرت و بخشش کی دعاء کریں تو وہ بھی ان کے حق میں قبول نہیں ہو گی، اور دوسری طرف اس سے ان کی اس بدبختی اور محرومی کے سبب اور باعث کو بھی واضح فرما دیا گیا کہ یہ فاسق اور بدکار لوگ ہیں، اور اللہ تعالیٰ ایسے فاسق اور بدکار لوگوں کو نور ہدایت سے نہیں نوازتا، والعیاذ باللہ جل و علا، اس کے یہاں نور حق و ہدایت کی دولت سے سرفرازی انہی کو نصیب ہوتی ہے جو سچے دل سے اس کے طالب بن کر اس کی طرف رجوع کرتے ہیں۔ و باللہ التوفیق لمایُحِبُّ و یرید، وعلی مایُحِبُّ و یرید، بکل حالٍ من الاحوال، وفی کل موطنٍ من المواطن فی لاحیاۃ،
۱۱۔۔۔   یعنی آج آپ لوگوں کو اپنی زندگیوں میں اور اپنے ارادہ و اختیار سے اللہ کی راہ میں خرچ کرنے کا جو موقع ملا ہوا ہے اس کو غنیمت سمجھو اور اللہ کے دیے بخشے مال و دولت میں سے اللہ کی راہ میں اور اس کی رضاء کے لئے خرچ کر کے اس کو آخرت کی اپنی حقیقی اور ابدی زندگی کے لئے محفوظ کر لو، اور اس کو توشہ آخرت بنا لو۔ ورنہ موت کی گھڑی کے آ جانے کے بعد تم لوگ اپنے لئے تاخیر و مہلت کے حصول کے لئے جتنا بھی چیخو چلاؤ گے اس کا کوئی بھی فائدہ تم لوگوں کو کسی بھی طرح نہیں ہو سکے گا کہ کسی شخص کی موت کے وقت کے آ جانے کے بعد اس کے ٹلنے کی پھر کوئی صورت اس کے لئے ممکن نہیں ہو سکتی، اللہ تم لوگوں کے کرتُوتُوں سے پوری طرح باخبر ہے وہ خوب جانتا ہے کہ اگر بالفرض تم لوگوں کو واپسی کی مہلت مل بھی جائے، تو تم نے پھر بھی وہی کچھ کرنا ہے جو اس سے پہلے کرتے رہے ہو، جیسا کہ دوسرے مقام پر ارشاد فرمایا گیا وَلَوْ رُدُّوْا لَعَادُوْا لِمَا نُہُوْا عَنْہُ وَاِنَّہُمْ لَکَاذِبُوْنَ (الانعام۔۲٨) یعنی اگر ایسے لوگوں کو بالفرض واپس لوٹا بھی دیا جائے تو انہوں نے یقیناً پھر بھی وہی کچھ کرنا ہے جس میں سے ان کو روکا گیا تھا، اور یہ پرلے درجے کے جھوٹے ہیں وَنَکْتَفِی بہٰذا القدر من التفسیر المختصر لسورۃ المنافقون والحمد للہ جل و علا

(سورۃ التغابن ۔ سورہ نمبر ۶۴ ۔ تعداد آیات ۱۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اللہ ہی کی پاکی بیان کر رہا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے اسی کے لئے ہے بادشاہی اور اسی کے لئے ہے ہر تعریف اور وہی ہے جسے ہر چیز پر پوری قدرت ہے 
۲۔۔۔     وہ وہی ہے جس نے پیدا فرمایا (اپنی قدرت کا ملہ سے ) تم سب کو (اے لوگو!) پھر تم میں سے کچھ تو کافر ہیں اور کچھ مومن اور اللہ پوری طرح دیکھتا ہے ان تمام کاموں کو جو تم لوگ کرتے ہو
۳۔۔۔     اسی نے پیدا فرمایا آسمانوں اور زمین کی اس عظیم الشان کائنات کو حق کے ساتھ اور اس نے صورت گری فرمائی تم سب کی سو کیا ہی عمدہ صورتیں بنائیں اس نے تمہاری اور اسی کی طرف لوٹنا ہے (سب کو اور ہر حال میں )
۴۔۔۔     وہ جانتا ہے وہ سب کچھ جو کہ آسمانوں اور زمین میں ہے اور (اسی طرح) وہ جانتا ہے وہ سب کچھ جو کہ تم لوگ چھپا کر کرتے ہو اور وہ سب کچھ بھی جو کہ تم اعلانیہ کرتے ہو اور اللہ پوری طرح جانتا ہے دلوں کی باتوں تک کو
۵۔۔۔     کیا تم لوگوں کو خبر نہیں پہنچی ان لوگوں کی جنہوں نے کفر کیا تم سے پہلے پھر چکھنا پڑا ان کو وبال اپنے کئے کا (اسی دنیا میں ) اور ان کے لئے ایک بڑا ہی دردناک عذاب ہے (آخرت میں )
۶۔۔۔     یہ سب کچھ اس لئے کہ ان کے پاس آئے ان کے رسول کھلے دلائل کے ساتھ مگر (اس سب کے باوجود) ان لوگوں نے یہی کہا کہ کیا انسان ہمیں ہدایت دیں گے ؟ اس طرح انہوں نے کفر ہی کو اپنایا اور روگردانی ہی کی اور اللہ نے بھی اپنی بے نیازی کا معاملہ فرمایا اور اللہ تو ہے ہی (ہر طرح سے اور ہر کسی سے ) بے نیاز اور ہر تعریف کا سزاوار (و حق دار)
۷۔۔۔     کافر لوگوں نے بڑے دعوے سے کہا کہ ان کو ہرگز دوبارہ نہیں اٹھایا جائے گا (سو ان سے ) کہو کہ کیوں نہیں ؟ میرے رب کی قسم تم سب ضرور بالضرور دوبارہ اٹھائے جاؤ گے پھر تم کو ضرور بتا دئیے جائیں گے وہ سارے کام جو تم لوگ کرتے رہے تھے اور یہ اللہ کے لئے بہت آسان ہے
۸۔۔۔     پس تم ایمان لے آؤ اللہ پر اس کے رسول پر اور اس نور پر جسکو ہم نے اب اتارا ہے اور اللہ کو پوری خبر ہے ان سب کاموں کی جو تم لوگ کرتے ہو
۹۔۔۔     اور (ہمیشہ یاد رکھو اس عظیم الشان اور ہولناک دن کو) جس دن کہ وہ جمع کر دے گا تم سب کو (ایک ہی آواز سے ) اجتماع کے اس دن وہ دن ہو گا ہار جیت کے کھلنے کا دن اور (اس روز فیصلہ اس طرح ہو گا کہ) جو کوئی ایمان لایا ہو گا (سچے دل سے ) اور اس نے کام بھی کئے ہوں گے نیک تو اللہ مٹا دے گا اس سے اس کی برائیوں کو اور اس کو داخل فرما دے گا (اپنے کرم سے ) ایسی عظیم الشان جنتوں میں جن کے نیچے سے بہہ رہی ہوں گی (طرح طرح کی عظیم الشان) نہریں جن میں ہمیشہ رہیں گے ایسے (خوش نصیب) لوگ یہی ہے بڑی کامیابی
۱۰۔۔۔     اور اس کے برعکس جنہوں نے (زندگی بھر) کفر ہی کیا ہو گا اور انہوں نے جھٹلایا ہو گا ہماری آیتوں کو تو ایسے لوگ دوزخی ہوں گے جس میں انہیں ہمیشہ رہنا ہو گا اور بڑا ہی برا ٹھکانا ہے وہ
۱۱۔۔۔     نہیں پہنچتی کوئی مصیبت مگر اللہ ہی کے اذن (و حکم) سے اور جو کوئی (سچے دل سے ) ایمان رکھتا ہو گا اللہ پر تو اللہ ہدایت (کے نور) سے نواز دے گا اس کے دل کو اور اللہ ہر چیز کو پوری طرح جانتا ہے 
۱۲۔۔۔     اور فرمانبرداری کرو تم سب لوگ اللہ کی اور اس کے رسول کی پھر اگر تم نے روگردانی ہی کی تو ہمارے رسول (کا کوئی نقصان نہیں کیونکہ ان) کے ذمے تو بس پہنچا دینا ہے کھول کر
۱۳۔۔۔     اللہ وہ ہے جس کے سوا کوئی معبود نہیں اور اللہ ہی پر بھروسہ کرنا چاہیے ایمان والوں کو
۱۴۔۔۔     اے وہ لوگوں جو ایمان لائے ہو یقیناً تمہاری بیویوں اور تمہاری اولادوں میں سے کچھ تمہارے دشمن ہیں پس تم ان سے بچ کر رہا کرو اور اگر تم معاف کر دیا کرو درگزر سے کام لیا کرو اور بخش دیا کرو تو (تمہارے لئے بھی بخشش کی امید ہو سکتی ہے کیونکہ) اللہ تعالیٰ یقیناً بڑا ہی بخشنے والا انتہائی مہربان ہے 
۱۵۔۔۔     سوائے اس کے نہیں کہ تمہارے مال اور تمہاری اولا دیں تو محض آزمائش کا سامان ہیں اور اللہ ہی ہے جس کے پاس بڑا عظیم الشان اجر ہے 
۱۶۔۔۔     پس تم لوگ ڈرتے رہا کرو اللہ سے جتنا کہ تم سے ہو سکے اور تم سنتے اور مانتے رہا کرو اور خرچ بھی کیا کرو (کہ یہ سب کچھ) خود تمہارے ہی لئے بہتر ہے اور جو کوئی بچا لیا گیا اپنے نفس کی تنگی سے تو ایسے ہی لوگ ہیں فلاح پانے والے 
۱۷۔۔۔     اگر تم قرض دو گے اللہ (پاک) کو اچھا قرض (اے ایمان والو) تو وہ تمہیں (کئی گنا) بڑھا کر دے گا اور تمہاری بخشش بھی فرمائے گا اور اللہ تو بڑا ہی قدر داں انتہائی بردبار ہے 
۱۸۔۔۔     (ایک برابر) جاننے والا نہاں و عیاں کا بڑا ہی زبردست نہایت ہی حکمت والا


تفسیر

۲۔۔۔   یعنی وہی اللہ جس کی تسبیح و تقدیس اور اس کی حمد و ثنا میں آسمانوں اور زمین کی یہ تمام کائنات اور اس کے اندر جو کچھ ہے وہ سب مصروف و منہمک ہے، اسی قادر مطلق رب رحمان و رحیم نے تم سب کو (اے لوگو!) پیدا فرمایا اور وجود بخشا، اور تمہارے لئے زندگی کے جملہ اسباب و لوازم کو پیدا فرمایا اور تم کو ظاہری و باطنی اور حسی اور معنوی بیحد و حساب نعمتوں سے نوازا اور سرفراز فرمایا۔ سو اس سب کا تقاضا یہ تھا اور یہ ہے کہ تم لوگ بھی پورے صدق و اخلاص رضاء و رغبت اور اپنے دلی شوق و ذوق کے ساتھ اس وحدہٗ لاشریک کی حمد و ثنا اور اس کی تسبیح و تحمید میں مشغول و منہمک ہو جاتے کہ یہ اس خالق و مالک کا تم لوگوں پر حق بھی ہے اور اسی میں خود تمہارا اپنا بھلا بھی ہے دنیا کی اس عارضی اور فانی و محدود زندگی میں بھی، اور آخرت کے اس حقیقی اور ابدی جہاں میں بھی جو اس کے بعد آنے والا ہے کہ اس سے ایک طرف تو تم لوگوں کو پاکیزہ اور ستھری زندگی کی نعمت نصیب ہوتی اور دوسری طرف اس سے تم لوگ اس کائنات اور اس کی ہر چیز سے ہمنوائی کے شرف سے مشرف ہو جاتے اور اس کے نتیجے میں تم کو سکون و اطمینان اور کیف و سرور کی ایک خاص دولت سے سرفرازی نصیب ہوتی اور دوسری طرف تم لوگوں کو آخرت میں رب کی رضا اور وہاں کی ابدی بادشاہی بھی نصیب ہوتی مگر تم میں سے کچھ لوگ ایمان کی سعادت سے سرفراز ہوئے اور کچھ کفر کی ظلمتوں ہی میں پڑے رہے۔ اور اس طرح انہوں نے اپنے لئے ابدی خسارے ہی کی راہ کو اپنایا۔ والعیاذُ باللہ العظیم، اور یہ اہم اور بنیا دی حقیقت تم لوگوں کے سامنے واضح رہنی چاہیے کہ اللہ ان تمام کاموں کو پوری طرح دیکھ رہا ہے جو تم لوگ کرتے ہو، اس لئے تم سب کو اپنے کئے کرائے کا بھگتان بہر حال بھگتنا ہو گا کہ یہ اس خالق حکیم کی حکمت اور اس کے عدل و انصاف کا لازمی تقاضا ہے پس ہر کوئی اپنے بارے میں خود دیکھ اور سوچ لے کہ وہ کل کے اس یوم حساب کے لئے کیا آگے بھیج رہا ہے، و باللہ التوفیق لمایحب و یرید،
۷۔۔۔   اس لئے کہ اس کی شان عَلیٰ کُلِّ شَیْءٍ قَدِیْرٌ کی شان ہے، یعنی وہ ہر چیز پر پوری قدرت رکھتا ہے اور اس کی صفت فَعَالٌ لِّمَا یُرِیْدُ کی صفت ہے کہ وہ قادر مطلق جس چیز کا بھی ارادہ فرمائے اس کو بہر حال اور بلا کسی دشواری اور مشکل کے اور اپنے ارادے کے مطابق کر کے رہتا ہے اور اس وحدہٗ لاشریک کی عظمت شان اور اس کی قدرت بے پایاں کا عالم تو یہ ہے کہ دنیا جہاں کے سب لوگوں کو پیدا کرنا اور ان کو دوبارہ اٹھا کھڑا کرنا اس کے لئے ایسے ہی ہے جیسے ایک جان کو پیدا کرنا، اور دوبارہ اٹھا کھڑا کرنا۔ جیسا کہ دوسرے مقام پر اس حقیقت کی اس طرح تصریح فرمائی گئی۔ مَا خَلْقُکُمْ وَلَا بَعْثُکُمْ اِلاَّ کَنَفْسٍ وَّاحِدَۃٍ اِنَّ اللّٰہَ سَمِیْعٌ بَصِیْرٌ۔ (لقمٰن۔۲٨) اور پھر مرنے کے بعد لوگوں کو دوبارہ اٹھانے کے سلسلے میں اس کو نہ کسی طرح کی تیاری کی ضرورت ہو گی، اور نہ ہی کسی طرح کے اسباب و وسائل کی کہ وہ ایسی ہر حاجت و ضرورت سے پاک ہے اور اس کی شان اس طرح کے جملہ تصورات سے اعلیٰ وبالا ہے سبحانہ و تعالیٰ بلکہ یہ سب کچھ محض اس کے ایک حکم و ارشاد اور ارادہ اشارہ کا منتظر ہو گا چنانچہ دوسرے مقام پر ارشاد فرمایا گیا۔ ثُمَّ نُفِخَ فِیٍہِ اُخْریٰ فَاِذَا ہُمْ قِیَامٌ یَّنْظُرُوْنَ (الزمر۔۶٨) یعنی جونہی صور میں دوسری مرتبہ پھونک ماری جائے گی یہ سب کے سب یکایک کھڑے دیکھ رہے ہونگے جبکہ ایک اور مقام پر اس بارے ارشاد فرمایا گیا فَاِنَّمَا ہِیَ زَجْرَۃٌ وَّاحِدَۃٌ فَاِذَا ہُمْ بِالسَّاہِرَۃِ (النازعات ۱۳۔ ۱۴) یعنی وہ تو محض ایک ڈانٹ اور جھڑکی ہو گی جس کے نتیجے میں یہ سب کے سب حشر کے اس میدان عظیم میں آموجود ہونگے۔ سو یہ انسان کی بڑی بدبختی اور محرومی ہے کہ وہ اس قادرِ مطلق خالق کل کی قدرت بے نہایت کو اپنے اوپر قیاس کر کے بعث بعد الموت انکار کرے اور اس کے نتیجے میں وہ ہمیشہ کے اس انتہائی ہولناک خسارے اور دائمی عذاب مبتلا ہو جائے جو کہ خساروں کا خسارہ، اور محرومیوں کی محرومی ہے، والعیاذ باللہ العظیم۔
۱۰۔۔۔   ان دونوں میں سے پہلی آیت کریمہ میں جو لفظ تغابن آیا ہے وہی دراصل ان دونوں کے مضمون کا اصل اور مرکزی نقطہ ہے اور یہ دونوں آیتیں اسی کی شرح و تفسیر ہیں، تغابن دراصل غبن سے ماخوذ مشتق ہے جس کے معنی نقصان کے آتے ہیں خواہ وہ نقصان عقل و فکر کا ہو یا مال دولت کا اسی لئے عربی زبان میں غَبِیْن اس شخص کو کہا جاتا ہے جو عقل و فکر اور فہم ورائے کے اعتبار سے کمزور ہو اور مغبون اس کو کہا جاتا ہے جو لین دین کے سلسلے میں دھوکا کھا جائے اور اسی سے ماخوذ لفظ تغبان اس وقت بولا جاتا ہے جبکہ اس کا تعلق دو فریقوں سے ہو، خواہ وہ دونوں دو فرد ہوں، یا دو گروہ اور ہر کوئی یہی چاہتا ہے کہ کہ وہ غبن اور نقصان سے محفوظ رہے اور نفع اور فائدہ ہی حاصل کرے، دنیا میں جتنی بھی دوڑ دھوپ ہو رہی ہے وہ اسی بناء پر اور اسی اعتبار سے ہو رہی ہے، لیکن اس ضمن میں اصل اور بنیا دی سوال یہ ہے کہ اصل اور حقیقی نفع و نقصان ہے کیا؟سو اس سوال کے جواب میں دنیا دو حصوں میں بٹ گئی ہے۔ پہلے بھی یہی تھا آج بھی یہی ہے اور آئندہ بھی یہی رہے گا کہ اس دنیا کے دار الامتحان اور دارالابتلاء میں ایک گروہ یعنی ابناء دنیا کا کہنا اور ماننا یہ ہے کہ اصل اور حقیقی کامیابی اسی دنیاوی زندگی کی کامیابی اور یہیں کا عیش و عشرت ہے جس نے اس کو پا لیا اس نے سب کچھ پا لیا۔ اور جو اس سے محروم رہا وہی محروم ہے۔ اسی لئے ایسے لوگوں کی ساری کوششوں اور تمام تر محنتوں اور مشقتوں کا سلسلہ اسی محور کے گرد گھومتا ہے اور یہ لوگ دنیاوی مال و دولت کرسی و اقتدار اور عیش و عشرت ہی کو اپنا اصل مقصد بنائے ہوئے ہیں اور یہ اسی کے لئے جیتے اور اسی کے لئے مرتے ہیں بلکہ اس گروہ سے تعلق رکھنے والے کتنے ہی بدبخت ایسے ہیں جو آخرت کے تقاضوں کے پیش نظر دنیاوی عیش و عشرت کو لات مار دینے والے سچے اور مخلص ایمانداروں کو احمق اور بیوقوف سمجھتے ہیں، والعیاذُ باللہ، جبکہ اس کے بالمقابل دوسرا گروہ ان ابناء آخرت کا ہے جن کے نزدیک اصل زندگی آخرت ہی کی زندگی اور اصل اور حقیقی کامیابی وہیں کی کامیابی ہے اس لئے ان کی مساعی کا اصل مدار و محور آخرت ہی کی کمائی ہوتی ہے دنیا کے لئے ان کی محنت و مشقت تو محض بقدر ضرورت و کفایت ہوتی ہے۔ اور یہ اپنی زندگی انہی حدود کے اندر گزارتے ہیں جو ان کے خالق و مالک نے ان کے لئے مقرر فرمائی ہیں اور جن کی خبر ان کو اس کے رسول نے دی ہے اور یہ دونوں گروہ جیسا کہ اوپر بھی عرض کیا گیا ہے، اس دنیا میں پہلے بھی موجود تھے آج بھی ہیں اور آئندہ بھی رہیں گے ان دونوں میں سے ہر گروہ اپنے آپ کو صحیح اور اپنے اختیار کردہ راستہ کو درست سمجھتا ہے اب سوال یہ ہے کہ ان دونوں کے درمیان فیصلہ کب اور کیسے ہو گا؟ تو اسی کا جواب یہاں پر یَوْمُ التَّغَابُنْ کے اس نہایت موثر اور معنی خیز لفظ سے دیا گیا ہے۔ سو اس سے واضح فرما دیا گیا کہ سود و زیاں کے ظہور اور ہار جیت کے فیصلے کی جگہ یہ دنیا نہیں کہ یہ تو سرے سے دارالجزاء اور دارالانعام ہے ہی نہیں، دارالانعام اور دارالجزاء آخرت کا وہ یوم عظیم ہے جس میں سب لوگ جمع ہونگے جہاں وہ اپنے زندگی بھر کے کئے کرائے کا پورا پورا صلہ و بدلہ پائیں گے تب یہ حقیقت پوری طرح کھل جائے گی کہ اصل میں ہارا کون؟ اور اصل اور حقیقی جیت سے کون سرفراز ہوا؟ سو جن لوگوں نے اپنی دنیاوی زندگی میں ایمان اور عمل صالح کی پونجی کمائی ہو گی، اور انہوں نے اپنے رب کی رضاء و خوشنودی کے حصول اور اپنی کامیابی ہی کو اپنا اصل مقصد، اور حقیقی نصب العین بنایا ہو گا، وہی کامیاب ہونگے، اللہ تعالیٰ ان کی لغزشوں اور خطاؤں سے درگزر فرمائے گا، اور ان کو ایسی عظیم الشان جنتوں میں داخل فرمائے گا جن کے نیچے سے طرح طرح کی عظیم الشان نہریں بہہ رہی ہونگی، جہاں ایسے خوش نصیبوں کو ہمیشہ ہمیشہ کے لئے رہنا نصیب ہو گا۔ سو یہی ہے سب سے بڑی کامیابی جو کہ اصل حقیقی ابدی اور دائمی لامتناہی کامیابی ہو گی، جس کے سامنے دنیا کی ساری کامیابیاں ہیچ ہیں اس کے برعکس جن لوگوں نے دنیاوی زندگی میں کفر و انکار ہی سے کام لیا ہو گا، اور انہوں نے اللہ کی آیتوں کو جھٹلایا ہو گا وہ دوزخ کی دہکتی بھڑکتی آگ کے ساتھی ہونگے، جس میں ان کو اپنے کفر و انکار اور تکذیب حق کی پاداش میں ہمیشہ کے لئے رہنا ہو گا۔ اور بڑا ہی برا اور انتہائی ہولناک ٹھکانا ہو گا، سو وہی دن ہو گا اصل میں ہار جیت کے فیصلے کا دن، جو اس دن کامیاب ہو گیا وہی اصل اور حقیقی معنوں میں کامیاب ہو گا، جَعَلَنَا اللّٰہُ مِنْہُمْ، اور جو اس دن ناکام و نامراد ہوا، وہی اصل میں ناکام و نامراد ہو گا، کیونکہ یہ وہ سب سے بڑی اور انتہائی ہولناک ناکامی ہو گی، جس کی تلافی و تدارک کی پھر کوئی صورت ممکن نہیں ہو گی، والعیاذ باللہ العظیم، ونکتفی بہذا القدر من التفسیر المختصر لسورۃ التغابن، و الحمد للہ جل و علا


(سورۃ الطلاق ۔ سورہ نمبر ۶۵ ۔ تعداد آیات ۱۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے نبی جب تم طلاق دو اپنی عورتوں کو تو ان کو طلاق دیا کرو ان کی عدت کے لئے اور اچھی طرح شمار کیا کرو عدت (کے زمانے ) کو اور (ہمیشہ) ڈرتے رہا کرو تم لوگ اللہ سے جو کہ رب ہے تم سب کا نہ تو تم ان (عورتوں ) کو ان کے گھروں سے نکالو اور نہ ہی وہ خود نکلیں مگر یہ کہ وہ ارتکاب کر بیٹھیں کسی کھلی بے حیائی کا اور یہ حدیں ہیں اللہ کی (مقرر کی ہوئی) اور جو کوئی تجاوز کرے گا اللہ کی (مقرر کردہ ان) حدود سے تو وہ یقیناً خود اپنے ہی اوپر ظلم کرے گا تم نہیں جانتے (اے طلاق دینے والے ) کہ شاید اللہ تعالیٰ پیدا فرما دے اس (طلاق) کے بعد (بہتری اور موافقت کی) کوئی صورت
۲۔۔۔     پھر جب وہ پہنچ جائیں اپنی مدت (کے خاتمے ) کو تو پھر تم یا تو ان کو روک رکھو (اپنے عقد نکاح میں رجوع کے ذریعے ) دستور کے مطابق یا ان کو چھوڑ دو دستور کے مطابق اور گواہ بنا لیا کرو تم لوگ (ایسے ہر موقع پر) اپنے میں سے دو معتبر شخصوں کو اور تم اپنی گواہی ٹھیک ٹھیک اللہ (کی رضا) کے لئے ادا کیا کرو (اے گواہو!) ان باتوں کی نصیحت کی جاتی ہے ہر اس شخص کو جو (سچے دل سے ) ایمان رکھتا ہو اللہ پر اور قیامت کے دن پر اور جو کوئی (سچے دل سے ) ڈرتا رہے گا اللہ سے تو وہ اس کے لئے پیدا فرما دے گا (مشکلات سے ) نکلنے کا راستہ
۳۔۔۔     اور وہ اس کو وہاں سے رزق عطا فرمائے گا جہاں سے اس کا گمان بھی نہیں ہو گا اور جو کوئی (صحیح معنوں میں ) بھروسہ کرے گا اللہ پر تو وہ اس کو کافی ہے (تمام مہمات کے لئے ) بے شک اللہ پورا کر کے رہتا ہے اپنا کام یقیناً اللہ نے مقرر فرما رکھا ہے ہر چیز کا ایک خاص اندازہ
۴۔۔۔     اور جو عورتیں مایوس ہو جائیں حیض (کے آنے ) سے تمہاری عورتوں میں سے اگر تمہیں ان کے بارے میں شک پڑ جائے تو (جان لو کہ) ان کی عدت تین مہینے ہے اور جن عورتوں کو ابھی تک حیض آیا ہی نہ ہو (ان کا حکم بھی یہی ہے ) اور حمل والی عورتوں کی عدت ان کے بچہ جننے تک ہے اور جو کوئی ڈرتا رہے گا اللہ سے تو اللہ آسانی پیدا فرما دے گا اس کے لئے ہر معاملے میں 
۵۔۔۔     یہ اللہ کا حکم ہے جو اس نے اتارا ہے تمہاری طرف (اے لوگو!) اور جو کوئی ڈرتا رہے گا اللہ سے تو اللہ دور فرما دے گا اس سے اس کی برائیوں کو اور (مزید یہ کہ) وہ اس کو عطا فرمائے گا بہت بڑا اجر
۶۔۔۔     تم ان مطلقہ عورتوں کو وہیں رکھو جہاں تم خود رہتے ہو اپنی طاقت کے مطابق اور انہیں تکلیف مت پہنچاؤ کہ اس طرح تم ان پر تنگی کرو اور اگر وہ حمل والی ہوں تو ان پر خرچ کرتے رہو یہاں تک کہ وہ وضع کر لیں اپنے حمل کو پھر اگر وہ تمہارے لئے (بچے کو) دودھ پلائیں تو تم ان کو ان کی (مقرر کردہ) اجرتیں دے دیا کرو اور آپس میں مناسب طور پر مشورہ کر لیا کرو اور اگر تم آپس میں تنگی کرو گے تو اس کے لئے کوئی اور عورت دودھ پلا لے گی
۷۔۔۔     گنجائش والے کو چاہیے کہ وہ خرچ کرے اپنی گنجائش کے مطابق اور جس پر اس کی روزی تنگ کر دی گئی ہو تو اس کو چاہیے کہ وہ (اپنی حیثیت کے مطابق) اسی میں سے خرچ کرے جو کہ اللہ نے اسے دے رکھا ہے اللہ کسی شخص پر بوجھ نہیں ڈالتا مگر اتنا ہی جتنا کہ اس نے اسے دے رکھا ہوتا ہے بعید نہیں کہ اللہ پیدا فرما دے (اپنی عنایت سے ) تنگی کے بعد آسانی
۸۔۔۔     اور کتنی ہی بستیاں ایسی تھیں جنہوں نے سرکشی (و سرتابی) کی اپنے رب کے حکم اور اس کے رسولوں (کی ہدایات) سے سو آخرکار ہم نے ان کا محاسبہ کیا بڑا ہی سخت محاسبہ اور ہم نے ان کو سزا دی (طرح طرح کے عذابوں ) سے بڑی بری سزا
۹۔۔۔     سوانہوں نے چکھا وبال اپنے کئے کا اور انجام کار ان کا معاملہ بڑے ہی خسارے (اور سخت نقصان) کا تھا
۱۰۔۔۔     (اور دنیا کے اسی عذاب پر بس نہیں بلکہ) اللہ نے تیار کر رکھا ہے ان کے لئے (آخرت میں ) ایک بڑا ہی سخت (اور ہولناک) عذاب پس بچو تم لوگ اللہ (کی نافرمانی اور اس کی ناراضگی) سے اے عقل سلیم رکھنے والو جو ایمان لا چکے ہو بلاشبہ اللہ نے اتار دی تمہاری طرف ایک عظیم الشان نصیحت
۱۱۔۔۔     یعنی ایک ایسا عظیم الشان رسول جو پڑھ (پڑھ) کر سناتا ہے تم لوگوں کو اللہ کی ایسی آیتیں جو کھول کر بتانے والی ہیں تاکہ وہ نکال باہر کرے ان لوگوں کو جو ایمان لائے اور انہوں نے کام بھی نیک کئے (کفر و شرک اور جہل و ضلال کی طرح طرح کی گھٹا ٹوپ) تاریکیوں سے (حق و ہدایت کے ) نور (مبین) کی طرف اور جو کوئی (سچے دل سے ) ایمان لائے گا اللہ پر اور (اس کے مطابق) وہ نیک کام بھی کرے گا تو اللہ داخل فرما دے گا اس کو (اپنے کرم سے ) ایسی عظیم الشان جنتوں میں جن کے نیچے سے بہہ رہی ہوں گی طرح طرح کی (عظیم الشان) نہریں جہاں ان کو ہمیشہ ہمیش کے لئے رہنا نصیب ہو گا بے شک اللہ نے اس کو بڑے ہی عمدہ رزق سے نوازا
۱۲۔۔۔     اللہ وہ ہے جس نے پیدا فرمایا (اپنی قدرتِ کاملہ اور حکمتِ بالغہ سے ) سات آسمانوں کو اور زمین سے بھی انہی کے مانند ان سب کے درمیان اتر تے رہتے ہیں اس کے احکام (تکوینی و تشریعی اور تمہیں یہ اس لئے بتا دیا گیا ہے کہ) تاکہ تم لوگ یقین جان لو کہ اللہ (پاک) ہر چیز پر پوری قدرت رکھتا ہے اور (تا کہ تم لوگ اس کا بھی یقین کر لو کہ) بلاشبہ اللہ نے ہر چیز کو اپنے احاطہ میں لے رکھا ہے علم کے اعتبار سے


تفسیر

۱۔۔۔   	۱:ان آیات کریمات کے ذریعہ طلاق سے متعلق پائے جانے والے طرح طرح کے ان ہولناک مفاسد کی اصلاح فرمائی گئی ہے جو زمانہ جاہلیت میں عام تھے۔ اور جن کا عذاب عورتوں کو برداشت کرنا پڑتا تھا۔ اور اس صنف نازک کا کوئی فریاد رس اور پُرسان حال نہیں تھا جب کسی کو غصہ آگیا تو اس نے فوراً طلاق کی گن کھول دی اور ایک ہی سانس میں تین طلاقیں دے ڈالیں، بلکہ اس سے بھی کہیں زیادہ سو سو اور ہزار ہزار طلاقیں دے ڈالیں۔ اور اس پر مزید ظلم یہ کہ اس کو گھر سے بھی نکال باہر کر دیا۔ کہ جب طلاق ہو گئی تو پھر اس کے اخراجات کا بوجھ کیوں برداشت کیا جائے، اور اس طرح خاندانوں کے خاندان اجڑ جاتے، اور اس کے نتیجے میں مرد، عورت، اور بچوں، وغیرہ سب کو طرح طرح کے مصائب جھیلنے پڑتے تو ایسے میں دین حنیف کی رحمتوں بھری تعلیمات نے لوگوں کو ایسے گوناگوں مصائب سے نجات دلائی۔ اور ان کو ایسی مقدس تعلیمات سے نوازا، اور سرفراز فرمایا، جو فطرت کے تقاضوں کے عین مطابق۔ اور قیامت تک سب دنیا اور تمام انسانیت کو راہ حق و ہدایت سے سرفراز کرنے والی ہیں جن میں سب کے حقوق کی رعایت فرمائی گئی ہے، اور ایسی اور اس طور پر کہ کسی کے ساتھ کوئی زیادتی نہ ہونے پائے، خاص کر حنیف نازک جن زیادتیوں اور حق تلفیوں کا شکار ہو رہی تھی ان سے اس کو ہمیشہ ہمیشہ کے لئے چھٹکارا مل گیا، و الحمد للہ جل و علا، پھر یہاں پر انداز خطاب کی ندرت کے اس پہلو کو بھی ملاحظہ کیا جائے کہ سورہ کریمہ کا آغاز تو پیغمبر کے خطاب سے فرمایا گیا ہے لیکن اس کے معاً بعد اِذَا طَلَّقْتُمُ النِّسَآءَ وغیرہ کے صیغے جمع کے لائے گئے ہیں جس سے یہ امر واضح ہو جاتا ہے کہ یہاں پر خطاب پیغمبر سے شخصاً نہیں، بلکہ ان کے وکیل امت ہونے کی حیثیت سے ہے البتہ جو احکام اور ہدایات دی جا رہی ہیں وہ ساری امت، اور تمام مسلمانوں کے لئے ہیں، اور پیغمبر کو خطاب کر کے ان کو ارشاد فرمانے سے ان کی عظمت و اہمیت کو واضح فرما دیا گیا، کہ جب ان پر بھی ان کی پابندی لازم ہے تو پھر دوسروں پر تو ان کی پابندی اور بھی زیادہ شدت سے لازم ہو گی۔ کہ انکی پابندی میں سب ہی کا بھلا اور فائدہ ہے،
     ۲:  یہاں پر دو اصولی ہدایات ارشاد فرمائی گئی ہیں ایک یہ کہ نکاح و طلاق وغیرہ سے متعلق یہ ہدایات کوئی معمولی چیز نہیں ہیں بلکہ یہ اللہ تعالیٰ کی مقرر کی ہوئی حدیں ہیں جن میں سراسر بندوں ہی کا بھلا اور فائدہ ہے، کہ ان میں سب کے مصالح اور حقوق کی رعایت ہے خواہ وہ انفرا دی اور شخصی نوعیت کے ہوں، اور خواہ عائلی اور اجتماعی نوعیت کے، اس لئے جو ان حدود کو پھلانگے گا وہی نقصان اٹھائے گا، اور وہ خود اپنی ہی جان پر ظلم کرے گا، اور دوسری خاص ہدایت اس موقع پر یہ فرمائی گئی کہ کوئی نہیں جانتا کہ شاید اللہ تعالیٰ کوئی ایسی بات پیدا کر دے جس سے طرفین کی بہتری اور ان کا بھلا ہو جائے، کہ میاں بیوی کے درمیان اختلاف کے بعد موافقت اور ملاپ کی کوئی صورت پیدا ہو جائے، اور ان دونوں کا بگاڑ ختم ہو جائے، سو اس ہدایت کا تعلق اوپر ذکر فرمائے گئے اس حکم و ارشاد سے ہے کہ نہ تم لوگ ان طلاق یافتہ عورتوں کو عدت کے دوران ان کے گھروں سے نکالو، اور نہ ہی وہ خود نکلیں کہ ہو سکتا ہے کہ اللہ تعالیٰ اس کے بعد بہتری کی کوئی صورت پیدا فرما دے، سبحانہ و تعالیٰ، سو اللہ تعالیٰ او امر و ارشادات کی پابندی وپاسداری میں سراسر لوگوں ہی کا بھلا اور فائدہ ہے، و باللہ التوفیق لمایُحِبُّ و یرید، وعلی مایُحِبُّ و یرید، بکل حالٍ من الاحوال، وفی کل موطنٍ مِّن المواطن فی الحیاۃ،
۲۔۔۔   یعنی یہ ہدایات جو اوپر ارشاد فرمائی گئی ہیں، یہ اللہ اور قیامت کے دن پر ایمان کا تقاضا اور اس کے لازمی نتائج میں سے ہیں، اس لئے جو لوگ اللہ اور قیامت کے دن پر ایمان رکھتے ہوں، ان پر لازم ہے کہ وہ ان کو حرز جان بنائیں اور انکو صدق دل سے اپنائیں ورنہ ان کا اللہ اور قیامت کے دن پر ایمان کا دعوی بے معنی ہو کر رہ جائے گا والعیاذ باللہ العظیم۔
۳۔۔۔   	۱:سو اس سے تقویٰ و پرہیزگاری کی افادیت، اور اس کی عظمت شان اور اس کی برکات کا اندازہ کیا جا سکتا ہے، کہ اس سے انسان کے لئے مشکلات سے نکلنے کے راستے کھلتے ہیں، کہ ایسوں کو اللہ تعالیٰ کی نصرت و حمایت کی سعادت نصیب ہوتی ہے گھریلو معاملات اور خاص کر بیوی خاوند کے باہمی تعلقات کو استوار کرنے اور درست رکھنے والی اصل چیز خدا خوفی ہی ہوتی ہے، ورنہ اور کسی کا اس میں کوئی عمل دخل نہیں ہوتا۔ اس لئے یہاں پر اس سلسلے میں تقوی ہی پر ابھارا گیا ہے نیز جیسا کہ اوپر بھی اشارہ کیا گیا طلاق دینے کے بعد عورتوں کو گھروں سے نکال دینے کے پیچھے ان لوگوں کا یہی خوف و خدشہ کار فرما تھا کہ اس کے بعد ان کے نان و نفقہ کا بوجھ کیوں اور کیسے اٹھایا جائے؟ تو ایسوں کو اطمینان دلانے کے ارشاد فرمایا گیا کہ اگر تم لوگ اللہ تعالیٰ کی مقرر فرمودہ حدود کی پابندی اور پاسداری کی خاطر اس بوجھ کو برداشت کرو گے، تو وہ تمہیں وہاں سے رزق و روزی سے نوازے گا، جہاں سے تمہیں اس کا گمان بھی نہیں ہو گا، کہ اس کی رحمت و عنایت اور رزق و روزی کے دروازے اتنے ہیں کہ کوئی سوچ بھی نہیں سکتا۔ ان کا علم انسان کو اسی وقت ہوتا ہے جب وہ اس کے سامنے کھلتے ہیں تب وہ حیران ہو جاتا ہے کہ خدا کی مدد اور اس کی رحمت اس کے لئے وہاں سے نمودار ہوئی جس کا کبھی اس نے تصور بھی نہیں کیا تھا۔ اَللّٰہُمَّ اَرْزُقْنَا التوفیق لذالک۔
     ۲:  سو اس سے واضح فرما دیا گیا کہ اللہ تعالیٰ کی نصرت و امداد سے سرفرازی کے لئے شرط صرف یہ ہے کہ بھروسہ بہر حال اللہ ہی پر رکھا جائے، جو صدق دل سے اس پر بھروسہ و اعتماد رکھے گا وہ ضرور اس کی دستگیری فرمائے گا، اور ایسی کہ کسی کو اس کا گمان بھی نہیں ہو گا، کیونکہ وہ اسباب و وسائل کا محتاج نہیں بلکہ اسباب و وسائل اس کے حکم و ارشاد اور اس کے ارادہ و اشارہ کے تابع ہیں سبحانہ و تعالیٰ لیکن اس ضمن میں یہ حقیقت بھی واضح رہنی چاہیے کہ جس طرح اس قادر مطلق نے ہر چیز کا ایک وقت مقرر کر رکھا ہے، اسی طرح اس نے اپنی نصرت و امداد کے ظہور کے لئے بھی ایک وقت مقرر فرما رکھا ہے جس سے اصل مقصود بندے کے صبر کا امتحان ہوتا ہے۔ اس لئے بندے کو اللہ تعالیٰ کے وعدے پر اطمینان رکھنا چاہیے کہ وہ اپنے وقت پر بہر حال پورا ہو گا، اس میں دیر اگر ہو گی تو اتنی ہی ہو گی جتنی کہ اس کے امتحان کے لئے ضروری ہے، اور یہ امتحان اسی کے بھلے کے لئے ہوتا ہے اَللّٰہُمَّ فَخُذْنَا بِنَواصِیْنَا اِلیٰ مَافِیْہِ حُبُّکَ وَ الرضا بِکُلِّ حالٍ من الاحوال، وفی کل موطنٍ من المواطن فی الحیاۃ۔ بہرکیف اس ارشاد سے اس اہم اور بنیا دی حقیقت کو واضح فرما دیا گیا کہ جو کوئی صدق دل سے اللہ پر بھروسہ رکھے گا اللہ اس کو کافی ہے، اور جس کو اللہ تعالیٰ کی کفایت نصیب ہو جائے، اس کو اور کیا چاہیئے؟ کہ اللہ تعالیٰ تو اس ساری کائنات کا خالق و مالک ہے، اور سب کچھ اللہ تعالیٰ ہی کے قبضہ قدرت و اختیار میں ہے، سبحانہ و تعالیٰ،
۷۔۔۔   اس آیت کریمہ میں ایک تو بطور قاعدہ کلیہ یہ ہدایت فرمائی گئی ہے کہ اللہ تعالیٰ کسی کو اس کی گنجائش سے بڑھ کر تکلیف نہیں دیتا۔ بلکہ وہ اس کو اتنا ہی مکلف قرار دیتا ہے جتنا کہ اس نے اس کو دیا ہوتا ہے، پس کشادہ دست اور خوشحال انسان کو اپنی حیثیت کے مطابق خرچ کرنا ہو گا۔ اور تنگ دست انسان کو اپنی حیثیت کے مطابق لہٰذا نہ تو کشادہ دست اور خوشحال انسان کے لئے یہ جائز ہے کہ وہ ان عورتوں کو اپنے سے فروتر حال میں رکھے، اور نہ ہی غریب اور تنگدست پر اس کی حیثیت و مقدرت سے بڑھ کر بوجھ ڈالا جائے گا، سو اللہ تعالیٰ نے ہر شخص پر اس کی حیثیت کے مطابق ہی ذمہ داری ڈالی ہے اور دوسری بات یہاں پر غریبوں کے لئے برسر موقع بطور تسلیہ و تسکین کے لئے یہ ارشاد فرمائی گئی کہ اگر وہ اپنی حالت پر قانع و صابر رہیں گے اور اپنی تنگدستی کے باوجود اللہ تعالیٰ کی مقرر فرمودہ حدود کی پابندی اور ان کو قائم رکھنے کا اہتمام و التزام کریں گے تو اللہ تعالیٰ ان کے لئے تنگی کے بعد آسانی پیدا فرمائے گا، جو لوگ غربت اور احتیاج کے باوجود اللہ تعالیٰ کی رضا و خوشنودی کے لئے ایثار و قربانی سے کام لیتے ہیں، اللہ تعالیٰ ان کے رزق میں برکت دیتا ہے اللہ ہمیشہ اپنی رضا کی راہوں پر چلنا نصیب فرمائے۔ آمین ثم آمین۔
۹۔۔۔   ان دونوں آیتوں میں تاریخ کے حوالے سے منکرین و مکذبین کو تنبیہ و تذکیر فرمائی گی ہے کہ کتنی ہی قومیں ایسی گزری ہیں جنہوں نے اپنے رب کے حکم اور اس کے رسولوں کی ہدایات سے سرکشی و سرتابی کی جس پر ان کو ڈھیل تو ملی جتنی ڈھیل کہ ان کے رب نے ان کے لئے مقرر فرما رکھی تھی لیکن آخرکار اس نے ان سب کو پکڑا ان کا سخت محاسبہ کیا اور ان کو بڑے ہی ہولناک عذاب میں پکڑا، ان کو اپنی سرکشی کا انجام بھگتنا پڑا، اور ان کا انجام بڑے ہی خسارے کا تھا۔ اور یہ اس لئے کہ نجات و فلاح کی راہ وہی ہے اور وہی ہو سکتی ہے جو اللہ اور اس کے رسول کی طرف سے بتائی جائے۔ پس جو قومیں اپنے تمرد اور سرکشی کی بناء پر اس راہ حق و ہدایت سے اعراض و روگردانی برتتی ہیں، وہ لازماً آخرکار ناکامی و نامرا دی اور ہلاکت و تباہی سے دوچار ہو کر رہتی ہیں، اور یہاں پر تاریخ کے اس حوالے سے قوم عاد و ثمود وغیرہ کی طرف اشارہ فرمایا گیا ہے جن کے حالات و واقعات کو قرآن حکیم میں مختلف مقامات پر مختلف اسالیب میں بیان فرمایا گیا ہے، تاکہ دنیا عبرت پکڑے اور سبق لے، لیکن دنیا میں سب سے زیادہ نایاب چیز نگاہ عبرت پذیر ہی ہے۔ بہرکیف اس ارشاد سے ہر دور کے لوگوں کے لئے تنبیہ فرما دی گئی کہ اللہ تعالیٰ نے تمہاری ہدایت و راہنمائی کے لئے اپنی آیات نازل فرما دی ہیں، اب آگے معاملہ تمہارے اختیار پر ہے، اگر تم نے انکی قدر کی، اور ان مقدس تعلیمات کو صدق دل سے اپنایا تو اس کا فائدہ تم ہی لوگوں کو ملے گا، ورنہ تمہارا حشر بھی وہی ہو گا جو اس سے پہلے کی مذکورہ بالا ان منکر قوموں کا ہو چکا ہے کہ اللہ تعالیٰ کا قانون بے لاگ اور سب کے لئے یکساں ہے، سبحانہ و تعالیٰ، سو اللہ تعالیٰ کے احکام و ارشادات کی پابندی وپاسداری میں خود بندوں کا اپنا ہی بھلا اور فائدہ ہے، دنیا کی اس عارضی اور فانی زندگی میں بھی کہ اس نے ان کو اس میں حیات طیبہ یعنی پاکیزہ زندگی کی سعادت نصیب ہو گی، اور آخرت کی حقیقی اور اَبَدی زندگی میں بھی کہ وہاں پر اس کو اس سے جنت کی نعیم مقیم سے سرفرازی نصیب ہو گی، جو کہ اصل اور حقیقی کامیابی ہے، و باللہ التوفیق لمایُحِبُّ و یرید، بکل حالٍ من الاحوال،
۱۱۔۔۔   اتنا عمدہ رزق کہ اس کی دوسری کوئی نظیر و مثال ممکن نہیں، بھلا اس سے بڑھ کر رزق اور کیا ہو سکتا ہے کہ انسان کو نعمتوں بھری ان عظیم الشان جنتوں سے سرفرازی نصیب ہو جائے۔ جن کی نعمتوں کے بارے میں صحیح حدیث میں ارشاد فرمایا گیا کہ اس میں اللہ تعالیٰ نے اپنے نیک بندوں کے لئے وہ کچھ تیار فرما رکھا ہے جو نہ کسی آنکھ نے دیکھا نہ کسی کان نے سنا، اور نہ کسی دل پر اس کا گزر ہی ہوا اور جہاں ان جنتوں کے نیچے سے طرح طرح کی عظیم الشان نہریں بہہ رہی ہونگی اور جہاں جنت کے ان خوش نصیب باسیوں کو ہمیشہ ہمیشہ کے لئے رہنا نصیب ہو گا۔ اللہ نصیب فرمائے اور محض اپنے فضل و کرم سے نصیب فرمائے۔ آمین یہاں پر اس ارشاد سے اصل مقصد اہل ایمان کی حو صلہ افزائی کرنا ہے کہ ایمان اور عمل صالح کی جس دولت عظیم سے ان کو سرفرازی نصیب ہوئی ہے اور جس کو اپنانے کی دعوت حق تعالیٰ کی طرف سے سب دنیا کو دی جا رہی ہے یہ کوئی معمولی چیز نہیں، بلکہ یہ دنیا میں حیات طیبہ (پاکیزہ زندگی) سے بہرہ ور کرنے والی اور آخرت میں ابدی بادشاہی سے سرفراز کرنے والی واحد اور عظیم الشان دولت ہے اسلیے لازم ہے کہ اس کی قدر کی جائے، اس کے تقاضوں کو ہمیشہ ملحوظ رکھا جائے، اور اس پر اللہ تعالیٰ کا شکر ادا کیا جائے و باللہ التوفیق لما یحب و یرید۔
۱۲۔۔۔   سو اس ارشاد سے اللہ تعالیٰ کے کمال قدرت اور احاطہ علم کے بارے میں آگہی بخشی گئی ہے، سبحانہ و تعالیٰ کہ اس کی قدرت بھی بے پناہ و لا محدود ہے، اور اس کا علم بھی کامل اور محیط کل ہے، جل جَلَالُہ، وہ ساتوں آسمانوں اور ساتوں زمینوں کا خالق بھی ہے، اور ان کی کوئی بھی چیز اس سے مخفی نہیں پس اس کی قدرت کی اس وسعت کے ذکر سے واضح فرما دیا گیا کہ تم لوگ یہ گمان نہ کر لینا کہ اس قادر مطلق کی کائنات کی وسعت اتنی ہے جتنی کہ تم لوگوں کو نظر آ رہی ہے، یہ تو اس کی کائنات کا بالکل معمولی اور نہایت محدود حصہ ہے، یہ آسمان جو تم لوگوں کو نظر آ رہا ہے اس جیسے سات آسمانوں اس نے اور بنائے بیں اور یہ زمین جو تم لوگوں کے قدموں کے نیچے بجھی ہوئی ہے، اس جیسی سات زمینیں اس نے اور پیدا فرمائی ہیں، یعنی ہر آسمان کے لئے الگ زمین ہے، کیونکہ آسمان اور زمین میں وہی نسبت ہے، جو ایک مکان کی چھت اور اس کے فرش کے درمیان ہے، تو جب آسمان سات ہوئے تو لازماً زمینیں بھی سات ہونگی، جس طرح آسمان کے بغیر زمین کا تصور نہیں کیا جا سکتا، اسی طرح زمین کے بغیر آسمان کا تصور بھی نہیں کیا جا سکتا، قرآن حکیم میں سات آسمانوں کا ذکر تو کئی جگہ ہوا ہے اور دوسرے آسمانی صحیفوں میں بھی ان کا ذکر آیا ہے، لیکن سات زمینوں کا ذکر صرف اسی مقام پر ہوا ہے، لیکن آسمان اور زمین کے درمیان حس تلازم کا ذکر ہم نے ابھی اوپر کیا ہے، اس کے مطابق سات آسمانوں کے ساتھ سات زمینوں کا پایا جانا ضروری ہے، رہ گئی یہ بات کہ ان ساتوں آسمانوں اور زمینوں کی تفصیلی کیفیت کیا ہے، اور ان میں کس قسم کے قوانین و نوامیس نافذ ہیں؟ تو یہ سب کچھ نہ اللہ تعالیٰ نے ہمیں بتایا ہے، نہ ہم اس کے مکلف ہیں، اور نہ ہی اس کا جاننا ہمارے بس میں ہے ہم تو اتنا ہی کہہ سکتے ہیں ع۔ ستاروں سے آگے جہاں اور بھی ہیں، یَتَنَزَّلُ الْاَمْرُ بَیْنَہُنَّ سے واضح فرما دیا گیا کہ جس طرح تمہارے آسمان و زمین کے درمیان خداوند قدوس کے احکام و قوانین کا نزول ہوتا ہے اسی طرح ان دوسرے آسمانوں اور زمینوں کے اندر بھی اس کے احکام نازل ہوتے ہیں، وبہٰذا لقدر نکتفی من التفسیر المختصر لسورۃ الطلاق، و الحمد للہ جل و علا،

(سورۃ التحریم ۔ سورہ نمبر ۶۶ ۔ تعداد آیات ۱۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے نبی آپ کیوں حرام کرتے ہیں (اپنے اوپر) ایسی چیز کو جس کو اللہ نے حلال فرمایا ہے آپ کے لئے اپنی بیویوں کی رضا (و خوشنودی) چاہتے ہوئے اور اللہ بہر حال بڑا ہی بخشنے والا انتہائی مہربان ہے 
۲۔۔۔     بے شک اللہ نے مقرر فرما دیا (اپنے کرم سے ) تمہارے لئے تمہاری قسموں کی پابندی سے نکلنے کا طریقہ اور اللہ ہی کارساز ہے تم سب کا اور وہی ہے سب کچھ جانتا نہایت حکمت والا
۳۔۔۔     اور (وہ وقت بھی یاد کرنے کے لائق ہے کہ) جب پیغمبر نے اپنی ایک بیوی سے ایک بات راز میں کہی پھر جب وہ اس بات کی خبر (دوسری بی بی کو) کر بیٹھیں اور اللہ نے اس کو ظاہر فرما دیا اپنے پیغمبر پر تو پیغمبر نے اس کا کچھ حصہ تو جتلا دیا اور کچھ سے چشم پوشی فرما لی سو جب پیغمبر نے ان کو وہ بات جتلائی تو وہ کہنے لگیں کہ آپ کو اس کی خبر کس نے دی؟ تو آپ صلی اللہ علیہ و سلم نے جواب میں فرمایا کہ مجھے اس ذات نے خبر دی ہے جو (سب کچھ) جاننے والی (ہر شئ سے ) پوری طرح باخبر ہے 
۴۔۔۔     اب اگر تم دونوں نے توبہ کر لی اللہ کی بارگاہ میں تو یقیناً (یہ خود تمہارے ہی لئے بہتر ہو گا کہ) تمہارے دل کچھ مائل ہو گئے ہیں اور اگر تم نے پیغمبر کے خلاف ایک دوسرے کی مدد جاری رکھی تو (اس میں ان کا کوئی نقصان نہیں کیونکہ) ان کا تو یقیناً اللہ بھی مددگار ہے جبرائیل بھی اور نیک بخت ایمان والے بھی اور اس کے بعد فرشتے بھی (آپ کے ) حامی ہیں
۵۔۔۔     بعید نہیں کہ اگر پیغمبر تم سب بیویوں کو طلاق دے دے تو ان کا رب تمہارے بدلے میں ان کو تم سے ایسی اچھی بیویاں دے دے جو اسلام والی ایمان والی فرمانبرداری کرنے والی توبہ کرنے والی عبادت گذار اور روزہ دار ہوں خواہ شوہر دیدہ ہوں یا کنواری
۶۔۔۔     اے وہ لوگو! جو ایمان لائے ہو تم بچاؤ اپنے آپ کو بھی اور اپنے گھر والوں کو بھی ایک ایسی ہولناک آگ سے جس کا ایندھن انسان اور پتھر ہوں گے اس پر مقرر ہوں گے ایسے فرشتے جو بڑے تند خو اور نہایت سخت گیر ہوں گے جو کبھی نافرمانی نہیں کرتے اللہ کے کسی حکم کی اور وہ پوری طرح بجا لاتے ہیں ان اوامر کو جو (ان کے مالک کی طرف سے ) ان کو دیئے جاتے ہیں 
۷۔۔۔     (اور اس وقت کافروں سے کہا جائے گا کہ) اے وہ لوگوں (جو زندگی بھر) کفر ہی کی راہ پر چلتے رہے ہو اب عذر (بہانے ) مت پیش کرو تمہیں تو تمہارے انہی کاموں کا بدلہ دیا جا رہا ہے جو تم لوگ خود کرتے رہے تھے 
۸۔۔۔     اے وہ لوگوں جو ایمان لائے ہو توبہ کرو اللہ کے حضور سچی (اور خالص) توبہ بعید نہیں کہ تمہارا رب دور کر دے تم سے تمہاری برائیاں اور (ان کی میل کچیل) اور وہ داخل فرما دے تم کو ایسی عظیم الشان جنتوں میں جن کے نیچے سے بہہ رہی ہوں گی طرح طرح کی (عظیم الشان) نہریں (اور یہ سب کچھ اس روز ہو گا) جس دن کہ اللہ رسوا نہیں فرمائے گا اپنے پیغمبر کو اور ان لوگوں کو جو ایمان لائے ہوں گے ان کے ساتھ (اور ان کی شان اس روز یہ ہو گی کہ) انکا نور دوڑ رہا ہو گا ان کے آگے اور ان کے دائیں اور وہ کہہ رہے ہوں گے اے ہمارے رب پورا (اور مکمل) فرما دے ہمارے لئے ہمارے نور کو اور ہماری بخشش فرما دے (اپنے کرم سے ) بے شک تجھے (اے ہمارے مالک!) ہر چیز پر پوری قدرت ہے 
۹۔۔۔     اے پیغمبر جہاد کرو کھلے کافروں سے بھی اور منافقوں سے بھی اور سختی سے کام لو ان کے معاملے میں ان سب کا ٹھکانا جہنم ہے اور بڑا ہی برا ٹھکانا ہے وہ
۱۰۔۔۔     اللہ نے مثال بیان فرمائی کافروں (کی عبرت) کے لئے نوح اور لوط کی بیویوں کی یہ دونوں ہمارے دو نیک بندوں کے نکاح میں تھیں مگر انہوں نے ان دونوں سے خیانت (اور بددیانتی) کا ارتکاب کیا تو وہ دونوں بھی (اتنے بڑے مرتبے پر فائز ہونے کے باوجود) اللہ کے مقابلے میں ان کے کچھ بھی کام نہ آ سکے اور (ان دونوں عورتوں سے ) کہہ دیا گیا کہ تم دونوں بھی داخل ہو جاؤ دوزخ میں دوسرے داخل ہونے والوں کے ساتھ
۱۱۔۔۔     اور اللہ نے ایمان والوں (کی تسکین و تسلی) کے لئے مثال بیان فرمائی فرعون کی بیوی کی جب کہ انہوں نے (اپنے رب کے حضور) عرض کیا کہ اے میرے رب! بنا دے میرے لئے اپنے پاس ایک گھر جنت میں اور بچا لے مجھے فرعون اور اس کے عمل سے اور بچا لے مجھے (اپنے کرم سے ) ان ظالم لوگوں (کے ظلم و ستم) سے 
۱۲۔۔۔     نیز (مثال بیان فرمائی ایمان والوں کی تسکین و تسلی کے لئے ) عمران کی بیٹی مریم کی جس نے محفوظ رکھا اپنی (عزت و) ناموس کو پھر ہم نے پھونک دیا ان (کے گریبان) میں اپنی روح میں سے اور اس نے تصدیق کی اپنے رب کی باتوں کی اور اس کی (نازل کردہ) کتابوں کی اور وہ تھی فرمانبردار لوگوں میں سے


تفسیر

۲۔۔۔   اس ارشاد سے اس صورت کے بارے میں حکم بیان فرمایا گیا ہے کہ جب کوئی شخص قسم کھا کر کسی حلال چیز کو اپنے اوپر حرام کر لے۔ سو تمام مسلمانوں کو خطاب کر کے اس بارے میں ارشاد فرمایا گیا کہ اگر تم میں سے کوئی شخص قسم کھا کر کسی حلال چیز کو اپنے اوپر حرام ٹھہرا لے۔ تو اللہ تعالیٰ نے اس کے لئے ضروری ٹھہرایا ہے کہ وہ اس قسم کو توڑ دے۔ اور حرام کردہ چیز کو استعمال کر لے۔ اور اس ضمن میں وَاللّٰہُ مَوْلٰـکُمْ کے ارشاد سے اس کی وجہ یہ بیان فرمائی گئی کہ اللہ تعالیٰ ہی تم سب لوگوں کا آقا و مولیٰ ہے اس لئے یہ اسی کا حق ہے کہ وہ تمہیں بتائے کہ تمہارے لئے حلال کیا ہے؟ اور حرام کیا؟ اس کے سوا کسی کو یہ حق نہیں پہنچتا کہ وہ اپنے طور پر اور از خود کسی چیز کو حلال یا حرام قرار دے دے۔ اور نہ ہی کسی کے لئے یہ بات جائز ہے کہ وہ اللہ کے سوا اور کسی کے لئے تحلیل و تحریم کا حق تسلیم کرے۔ کیونکہ یہ صرف اللہ تعالیٰ ہی کا حق ہے جو کہ خالق کل اور مالک مطلق ہے وہی جانتا ہے کہ کونسی چیز اس کے بندوں کے لئے حلال کئے جانے کے لائق ہے، اور کونسی چیز ان کے لئے حرام قرار دیئے جانے کے لائق، پس اس کے سوا کسی اور کے لئے تحلیل و تحریم کا حق تسلیم کرنا اس کے حق میں مداخلت کرنا ہے، جو کہ شرک ہے والعیاذ باللہ، اور وہ چونکہ علیم بھی ہے اور حکیم بھی اس لئے اس کا ہر حکم و ارشاد کمال علم و حکمت پر مبنی ہے۔ اس کے سوا اور کسی کی یہ شان اور صفت نہ ہے نہ ہو سکتی ہے اس لئے اس کے سوا اور کسی کے لئے بھی حق تشریع ممکن نہیں ہو سکتا یعنی یہ کہ وہ از خود اور اپنے طور پر کسی چیز کی تحلیل یا تحریم کے بارے میں کوئی حکم دے۔ یہاں پر قسم توڑنے کے کفارے کا ذکر نہیں فرمایا گیا، کیونکہ اس کا ذکر سورہ مائدہ کی آیت نمبر٨٩ میں ہو چکا ہے اس لئے یہاں پر اس کے ذکر کی ضرورت نہیں، البتہ یہاں تَحِلَّۃَ اَیْمَانِکُمْ کے الفاظ سے یہ بات واضح طور پر نکلتی ہے کہ اگر کسی نے قسم کھا کر کوئی چیز حرام ٹھہرائی ہو تو اس کا کفارہ ضروری ہے، لیکن اگر قسم نہ کھائی ہو تو کفارہ ضروری نہیں ہے۔ بہر کیف اس سے تحلیل و تحریم کی عظمت شان اور نزاکت کا اندازہ کیا جا سکتا ہے۔
۴۔۔۔   اس آیت کریمہ میں پیغمبر کی ازواج مطہرات میں سے ان دو بیویوں کو خطاب کر کے ارشاد فرمایا گیا کہ اگر تم دونوں نے اللہ کی طرف رجوع کیا تو یہی بات تمہارے لائق اور شایان شان ہے۔ اس لئے کہ تمہارے دل پہلے ہی سے اللہ کی طرف جھکے ہوتے ہیں اور اگر تم نے رسول کے خلاف ایکا کیا تو یاد رکھو کہ اس میں رسول کا کوئ نقصان نہیں وہ اپنی دلجمعی کے لئے تمہارے محتاج نہیں۔ کہ ان کی تائید و تقویت کے لئے یہ بات کافی ہے کہ اللہ ان کا دوست اور کارساز ہے اور صالح اہل ایمان بھی، اور اس کے علاوہ فرشتے بھی ان کے ساتھی اور مددگار ہیں سو ان دونوں بیویوں میں سے ایک نے جب پیغمبر کے بتائے ہوئے راز کو دوسری کے سامنے افشا کر دیا اور اس پر پیغمبر نے اپنی ناخوشی کا اظہار فرمایا تو اس سے ان دوسری خاتون کو یہ خیال گزرا ہو گا کہ جب انہوں نے اس راز کا افشاء میرے ہی سامنے اور مجھ ہی سے کیا۔ تو پھر اس پر عتاب کی آخر کیا وجہ؟ کیا میں کوئی غیر ہوں کہ مجھ پر اعتبار نہیں کیا جا رہا اور جہاں محبت و اعتماد کا تعلق ہوتا ہے اور وہ بھی اس حد تک کہ اس میں باہم تنافس بھی پایا جاتا ہو۔ تو وہاں اس طرح کی غلط فہمی کا پایا جانا کچھ بعید نہیں ہوتا۔ سو اس بناء پر اور اس کے نتیجے میں اس گرفت پر یہ دونوں بیویاں آنحضرت صلی اللہ علیہ و سلم سے کچھ روٹھ سی گئیں۔ اور یہ ایک طبعی چیز ہے جیسا کہ باہمی الفت و محبت اور ناز و تدلل کی فضاء میں ایسا عام طور پر ہوتا رہتا ہے اس لئے عام حالات میں ایسا ہونا کوئی انوکھی اور غیر معمولی بات نہیں، لیکن یہاں پر معاملہ چونکہ پیغمبر اور ان کی ازواج مطہرات کا تھا اس لئے اللہ تعالیٰ نے اس پر سختی سے انکی گرفت فرمائی تاکہ ان کے سامنے واضح ہو جائے کہ محبت کے جذبات کے اندر بھی اللہ تعالیٰ کی مقرر فرمودہ حدود اور اس کے اوامر و ارشادات کی پابندی لازم ہے اور دین کے معاملے میں کسی کو بھی ان حدود کو پھلانگنے کی اجازت نہیں، اور کسی کو بھی اس کا حق نہیں پہنچتا کہ وہ بے جا خود داری کا اظہار کرے۔ اور پیغمبر کی زوجات مطہرات اپنے عظیم الشان اور بے مثال رتبے کی بناء پر دوسروں سے کہیں بڑھ کر اس کی سزا وار ہیں کہ وہ اپنے رویے کی اصلاح کریں اگر ان سے اس طرح کی کوئی فروگزاشت سرزد ہو جائے تو ان کے شایان شان یہی ہے اور ان کے بے مثال مرتبہ و مقام، اور انکے ایمان و یقین، اور ان کی انابت و رجوع الی اللہ کا تقاضا ہے، لیکن انہوں نے اگر اس کے برعکس ضد سے کام لیا، اور پیغمبر کے خلاف ایکا کیا تو یاد رکھیں کہ اللہ کا رسول اپنے سکون و اطمینان اور اپنی دلجمعی کے لئے ان کا محتاج نہیں، بلکہ یہی اس کی محتاج ہیں، سو اس ارشاد سے پیغمبر کی ازواج مطہرات کو یہ ہدایت فرمائی گئی کہ وہ اس بات کو یاد رکھیں کہ آنحضرت صلی اللہ علیہ و سلم صرف ان کے شوہر ہی نہیں، بلکہ وہ اللہ کے بھیجے ہوئے رسول بھی ہیں۔ پس ان کو چاہیے کہ ہر طرح کے حالات کے اندر اس خاص پہلو اور اس کے تقاضوں کو ہمیشہ ملحوظ رکھیں کہ آنجناب کی حیات طیبہ کا یہ پہلو اور اس کی یہ خاص حیثیت دوسرے پہلوؤں اور حیثیتوں پر غالب اور بالاتر ہے یہاں پر یہ تلخ حقیقت بھی واضح رہنی چاہئیے کہ عام طور پر ہمارے مفسرین کو اِنْ تَتُوْبَا اِلَی اللّٰہِ فَقَدْ صَغَتْ قُلُوْبُکُمَا کے اس ٹکڑے کو سمجھنے میں سخت لغزش ہوئی ہے، جس سے اس کا اصل اور حقیقی معنی و مطلب ہی بدل اور بگڑ کر رہ گیا۔ والعیاذ باللہ اس کی بناء پر انہوں نے پیغمبر کی ازواج مطہرات کو بلاوجہ دل کے زیغ و انحراف کے گناہ کا مرتکب قرار دے دیا اور ایسے حضرات کو یہ غلط فہمی دراصل لفظ صَغْو کے صحیح معنی نہ سمجھنے کی بناء پر لاحق ہوئی۔ ایسے حضرات نے صغو کے معنی زیغ و انحراف کے لئے ہیں حالانکہ اس کے اصل معنی جو لغت عرب اور قرآن حکیم کے استعمالات سے واضح ہوتے ہیں، وہ زیغ و انحراف کے نہیں بلکہ جھکنے اور مائل ہونے کے ہیں، جو کہ مانوس اور لائق ہونے کے معنی کو بھی متضمن و شامل ہے کیونکہ بندے کا دل اسی کی طرف جھکتا ہے جس سے وہ مانوس ہوتا ہے۔ اور جو اس کے تعلق کے لائق اور اس کا اہل ہونا ہے۔ اسی لئے اس مادے کا اطلاق کان لگا کر سننے پر ہوتا ہے، چنانچہ عربی میں کہا جاتا ہے اَصْغَیْتُ اِلَی فُـلَانِ۔ یعنی میں نے اس کی طرف کان لگایا۔ اور اسی بناء پر کسی شخص کے پیروکاروں کو صاغیۃ الرجل کہا جاتا ہے کیونکہ وہ بھی اس کی باتوں کو کان لگا کر سنتے ہیں اور نفخ صور کی حدیث میں ارشاد فرمایا گیا یُنْفَخَ فِی الصُّوْرِ فَلَا یَسْمَعُہ، اَحَدٌ اِلاَّ اَصْغیٰ اِلَیْہِ یعنی صور میں پھونکا جائے گا تو ہر کوئی اس کی طرف کان لگا کر سنے گا۔ اور قرآن پاک میں ارشاد فرمایا گیا وَلِتَصْغیٰ اِلَیْہِ اَفْئِدَۃُ الَّذِیْنَ لَایُؤْمِنُوْنَ بِالاٰخِرَۃِ الایۃ(الانعام۔۱۱۴) یعنی تاکہ اس کی طرف جھک جائیں ان لوگوں کے دل جو ایمان نہیں رکھتے آخرت پر، سو اس طرح کے تمام نظائر کی روشنی سے یہ حقیقت واضح ہو جاتی ہے صَغَتْ قُلُوْبُکُمَا کے معنی ہونگے۔اَنَابَتْ قُلُوْبُکْمَا وَمَالَتْ اِلَی اللّٰہِ وَرَسُوْلِہٖ یعنی تم دونوں کے دل اللہ اور اس کے رسول کی طرف جھکے ہوئے ہیں۔ اور دوسری بات اس ضمن میں یہ بھی یاد رکھنے کے لائق ہے کہ اس طرح کے اسلوب میں کہ جہاں ان شرطیہ کے بعد جواب شرط کے شروع میں حرف قَدْ آتا ہے، جس طرح کہ یہاں ہے تو اس میں قَدْ کے بعد والا جواب شرط دراصل اس مضمون کی تسہیل کے ذکر و بیان کے لئے ہوتا ہے جو کہ اس سے قبل کے جملہ شرطیہ میں مذکور ہوتا ہے جس کی مثالیں قرآن حکیم میں جا بجا پائی جاتی ہیں، مثلاً سورہ انعام ہی میں ایک اور جگہ ارشاد فرمایا گیا فَاِنْ یَّکْفُرْ بِہَا ہٰؤُلَآءِ فَقَدْ وَکَّلْنَا بِہَا قَوْمًا لَیْسُوْا بِہَا بِکٰفِرِیْنَ (الانعام۔٨٩) یعنی اگر یہ لوگ اس دعوت حق و ہدایت کا انکار ہی کریں گے تو اس سے اس کا کوئی نقصان نہیں کیونکہ اس کے لئے ہم ایسے لوگوں کو مقرر کر دیں گے جو کہ اس کا انکار اور ناشکری کرنے والے نہیں ہونگے۔ سو اس اعتبار سے بھی فَقَدْ صَغَتْ قُلُوْبُکُمَا کے اس جملے کے معنی وہی بنتے ہیں جو ہم نے اوپر بیان کئے ہیں نہ کہ وہ جو کہ ان حضرات نے بیان کئے ہیں۔ اور پھر یہ بات بھی اس ضمن میں واضح رہنی چاہیے کہ ازواج مطہرات میں سے ان دو سیدات نے معاملہ زیر بحث میں کسی ایسے جرم و قصور کا سرے سے ارتکاب کیا ہی نہیں تھا کہ اس کی بناء پر ان کے دلوں کی طرف زیغ و انحراف کو منسوب کیا جائے، بات صرف اتنی سی تھی کہ پیغمبر نے اپنی ان زوجہ مطہرہ کو ٹوکا جن سے افشاء راز سے متعلق کوتاہی ہو گئی تھی، لیکن انہوں نے چونکہ اس راز کی خبر کو اپنے شوہر نامدار ہی کی دوسری معتمد اور محبوب بیوی کو دی تھی اس لئے اس پر گرفت سے وہ روٹھ گئیں اور ان دوسری بیوی صاحبہ نے بھی ان کا ساتھ دیا جن پر اس راز کو ظاہر کیا گیا تھا، اور بس، اب اس میں آخر کونسا جرم اور کیا گناہ تھا کہ ان کے دلوں کی طرف زیغ و انحراف کی نسبت کی جائے؟ والعیاذ باللہ جل و علا،
۱۲۔۔۔   سو ان آیات کریمات کے ذریعے اس سورہ کریمہ کے آخر میں عبرت پذیری کے لئے چار مثالیں بیان فرمائی گئی ہیں جن میں سے دو کافروں کے لئے اور دو اہل ایمان کے لئے اور ان چاروں مثالوں سے اس حقیقت کو واضح فرمایا گیا ہے کہ انسان کی نجات اور اس کی صلاح و فلاح کا اصل مدار اس کے اپنے ایمان و عقیدُہٗ اور عمل و کردار پر ہے یہ چیز اگر اس کے اندر موجود نہ ہو تو بڑی سے بڑی نسبت اور اونچے سے اونچا رشتہ بھی اس کے کچھ کام نہیں آ سکتا، جیسا کہ حضرت نوح اور لوط کی بیویوں کی مثال سے واضح ہے کہ ان دونوں نے جب اتنے عظیم الشان اور جلیل القدر پیغمبروں کی بیویاں ہونے کے باوجود ان کی اطاعت و اتباع کے راستے کو نہ اپنایا، اور اپنے ان نامدار شوہروں کے ساتھ خیانت کا ارتکاب کیا، تو ان سے صاف و صریح طور کہہ دیا گیا کہ تم دونوں بھی دوسرے کافروں کے ساتھ دوزخ میں داخل ہو جاؤ، اس کے بالمقابل اہل ایمان کے لئے پہلی مثال فرعون کی بیوی کی بیان فرمائی گئی کہ وہ اتنے بڑے کافر کی بیوی ہونے کے باوجود اپنے ایمان و عقیدہ کی حفاظت اور اس کی فکر مندی کے لئے اپنے لئے فرعون اور اس کے عمل اور ظالم قوم سے نجات کے لئے اپنے رب کے حضور دعائیں کرتی تھی، اور اپنے ایمان و عقیدہ کی بناء پر اور اس کی حفاظت کی خاطر فرعون کا شاہی محل بھی اس کو دارالعذاب محسوس ہو رہا تھا، اور دوسری مثال اس ضمن میں مریم بنت عمران کی بیان فرمائی گئی، جنہوں نے ایک بڑے ہی بُرے اور گندے ماحول میں آنکھ کھولی، لیکن اپنی ذاتی محنت و ریاضت اور انابت و عبادت کی بناء پر اللہ تعالیٰ کے یہاں وہ مقام حاصل کیا جو خاص انہی کا حصہ ہے، و باللہ التوفیق لمایحُبُّ و یرید، وبہٰذا القدر نکتفی من التفسیر المختصر لسورۃ التحریم، و الحمد للہ جل و علا

(سورۃ الملك ۔ سورہ نمبر ۶۷ ۔ تعداد آیات ۳۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بڑی ہی برکت والی ہے وہ ذات جس کے ہاتھ میں ہے بادشاہی (اس ساری کائنات کی) اور وہ ہر چیز پر پوری پوری قدرت رکھتا ہے
۲۔۔۔     جس نے پیدا فرمایا موت اور حیات کو تاکہ وہ تمہیں آزمائے کہ تم میں سے کس کا کام سب سے اچھا ہے اور وہی ہے سب پر غالب بڑا ہی بخشنے والا (اور نہایت درگزر کرنے والا)
۳۔۔۔     جس نے پیدا فرمایا (اپنی قدرت کاملہ اور حکمت بالغہ سے ) سات آسمانوں کو تہ بر تہ تم (خدائے ) رحمان کی صنعت میں (کسی طرح کا) کوئی فرق نہ دیکھ سکو گے تم پھر نگاہ ڈال کر دیکھ لو کیا تمہیں (کہیں ) کوئی خلل نظر آتا ہے ؟
۴۔۔۔     تم پھر بار بار نگاہ ڈال کر دیکھ لو تمہاری نگاہ تھکی ہاری ناکام ہو کر تمہاری طرف واپس لوٹ آئے گی
۵۔۔۔     اور بلاشبہ ہم ہی نے مزین (اور آراستہ و پیراستہ) کیا (اپنی قدرت کا ملہ اور حکمت بالغہ سے تمہارے ) قریب کے اس آسمان کو (ستاروں کے ) عظیم الشان چراغوں سے اور ہم ہی نے ان کو بنایا شیطانوں کے مار بھگانے کا ذریعہ اور ہم نے تیار کر رکھا ہے ان کے لئے عذاب بھڑکتی آگ کا
۶۔۔۔     اور جن لوگوں نے کفر کیا ہو گا اپنے رب کے ساتھ ان کے لئے عذاب ہے جہنم (کی اس دہکتی آگ) کا اور بڑا ہی برا ٹھکانا ہے وہ
۷۔۔۔     جب وہ اس میں ڈالے جائیں گے تو وہ اس کے سخت شور کی آوازیں سنیں گے 
۸۔۔۔     جبکہ وہ جوش مار رہی ہو گی شدت غضب سے وہ پھٹی جا رہی ہو گی جب بھی ڈالا جائے گا اس میں (کفار و منکرین) کا کوئی گروہ تو اس کے کارندے ان لوگوں سے پوچھیں گے کہ کیا تمہارے پاس کوئی خبردار کرنے والا نہیں آیا تھا؟
۹۔۔۔     وہ جواب میں کہیں گے کہ ہاں خبرادر کرنے والا تو ہمارے پاس ضرور آیا تھا مگر ہم نے اس کو جھٹلا دیا اور کہہ دیا کہ اللہ نے تو کچھ بھی نازل نہیں کیا تم لوگ تو خود ہی ایک بڑی گمراہی میں پڑے ہو
۱۰۔۔۔     اور وہ (بصد حسرت و افسوس) کہیں گے کہ اے کاش اگر ہم سنتے یا سمجھتے تو آج ہم اس بھڑکتی آگ کے سزا واروں میں نہ ہوتے
۱۱۔۔۔     اس طرح وہ اپنے گناہ کا خود اقرار کر لیں گے سو پھٹکار ہے ان دوزخیوں کے لئے 
۱۲۔۔۔     (اس کے برعکس) جو لوگ ڈرتے رہتے ہیں اپنے رب سے بن دیکھے ان کے لئے یقیناً بڑی بخشش بھی ہے اور ایک بہت بڑا اجر بھی
۱۳۔۔۔     اور تم لوگ خواہ چپکے سے بات کرو یا اونچی آواز سے (اللہ کو سب معلوم ہے کیونکہ) وہ تو یقینی طور پر دلوں کے بھیدوں کو بھی پوری طرح جانتا ہے 
۱۴۔۔۔     کیا وہی نہ جانے گا جس نے خود پیدا کیا ہے ؟ جب کہ وہ (ذات اقدس) انتہائی باریک بیں بھی ہے اور نہایت باخبر بھی؟
۱۵۔۔۔     وہ (اللہ) وہی تو ہے جس نے رام کر دیا تمہارے لئے (اپنی قدرت کاملہ اور حکمت بالغہ سے ) زمین (کے اس عظیم الشان کرے ) کو پس تم لوگ چلو (پھرو) اس کے کندھوں پر اور کھاؤ (پیو) اس (وحدہٗ لاشریک) کے دیئے ہوئے میں سے اور (یاد رکھو کہ آخرکار تم سب کو) بہر حال اسی کے حضور جانا ہے دوبارہ زندہ ہو کر
۱۶۔۔۔     کیا تم لوگ نڈر (اور بے خوف) ہو گئے ہو اس سے جو کہ آسمان میں (بھی معبود و متصرف) ہے اس بات سے کہ وہ تمہیں دھنسا دے (تمہارے اپنے زیر پا افتادہ) اسی زمین میں پھر یکا یک یہ (عظیم الشان کرہ) ہچکو لے کھانے لگے ؟
۱۷۔۔۔      کیا تم لوگ نڈر (اور بے خوف) ہو گئے ہو اس سے جو کہ آسمان میں (بھی معبود و متصرف) ہے اس سے کہ وہ بھیج دے تم پر پتھر برسانے والی کوئی ہولناک ہوا، پھر تمہیں خود معلوم ہو جائے کہ کیسا تھا میرا ڈرانا (اور خبردار کرنا)؟
۱۸۔۔۔     اور بلاشبہ جھٹلایا (حق اور حقیقت کو) ان لوگوں نے بھی جو گزر چکے ہیں ان سے پہلے پھر (دیکھ لو) کیسا تھا میرا عذاب؟
۱۹۔۔۔     کیا ان لوگوں نے خود اپنے اوپر (اڑتے پھرتے ) ان پرندوں کو نہیں دیکھا؟ جو کبھی پر پھیلائے ہوتے ہیں اور کبھی وہ ان کو سکیڑ لیتے ہیں کوئی نہیں جو ان کو روک سکے (اس طرح کھلی فضاء میں ) سوائے (خدائے ) رحمان کے بلاشبہ وہ ہر چیز کو پوری طرح دیکھ رہا ہے 
۲۰۔۔۔     (ان سے کہو کہ) بھلا کون ہے وہ جو تمہارے لئے لشکر بن کر تمہاری مدد کر سکے (خدائے ) رحمان کے مقابلے میں ؟ کافر لوگ تو محض دھوکے میں پڑے ہوئے ہیں 
۲۱۔۔۔     بھلا وہ کون ہو سکتا ہے جو تمہیں روزی دے اگر وہ (خدائے رحمٰن) بند کرے اپنی روزی؟ (ایسا کوئی بھی نہیں ) مگر یہ لوگ (ہیں کہ اس سب کے باوجود) اڑے ہوئے ہیں سرکشی اور (حق سے ) گریز (و فرار) میں 
۲۲۔۔۔     تو کیا وہ شخص زیادہ راست رو ہے جو اوندھا چل رہا ہو اپنے منہ کے بل یا وہ جو سر اٹھا کر سیدھا چل رہا ہو ایک (کھلی کشادہ) شاہراہ پر؟
۲۳۔۔۔      (ان سے ) کہو کہ وہ (معبود برحق) وہی ہے جس نے پیدا فرمایا تم سب کو (اپنی قدرت کا ملہ اور حکمت بالغہ سے ) اور اسی نے تمہیں کان بخشے آنکھیں عطا فرمائیں اور دل دیئے (مگر) تم لوگ بہت ہی کم شکر ادا کرتے ہو،
۲۴۔۔۔     (ان سے مزید) کہو کہ وہ (وحدہٗ لاشریک) وہی ہے جس نے پھیلا دیا تم سب کو زمین میں (نہایت پر حکمت طریقے سے ) اور آخرکار اسی کی طرف لوٹنا ہے تم سب کو سمٹ کر
۲۵۔۔۔     اور کہتے ہیں کہ آخر کب پورا ہو گا تمہارا یہ وعدہ اگر تم سچے ہو؟
۲۶۔۔۔     کہو کہ اس کا علم تو اللہ ہی کے پاس ہے اور میں تو محض ایک خبردار کرنے والا ہوں (حقیقت امر کو) کھول کر
۲۷۔۔۔     سو جب یہ اس کو قریب دیکھیں گے تو بگڑ جائیں گے چہرے ان لوگوں کے جو اس کا انکار کرتے رہے تھے اور (اس وقت ان سے ) کہا جائے گا کہ یہی ہے وہ چیز جس کا تم لوگ (دنیا میں ) بار بار مطالبہ کیا کرتے تھے 
۲۸۔۔۔     (ان سے ) کہو کہ (نادانو!) ذرا یہ تو بتاؤ کہ اگر اللہ ہلاک کر دے مجھے اور ان سب کو بھی جو میرے ساتھ ہیں یا رحم فرما دے ہم سب پر تو (اس سے تمہیں کیا ملے گا؟ تم تو یہ سوچو کہ) کون بچائے گا کافروں کو دردناک عذاب سے ؟
۲۹۔۔۔     (ان سے ) کہو کہ وہ (رب) بڑا ہی مہربان ہے ہم اس پر ایمان لائے (سچے دل سے ) اور ہم نے اسی پر بھروسہ کر رکھا ہے (ہر حال میں ) پس تم لوگوں کو عنقریب خود ہی معلوم ہو جائے گا کہ کون ہے وہ جو پڑا ہے کھلی گمراہی میں
۳۰۔۔۔     (ان سے یہ بھی) کہو کہ اچھا تم یہ تو بتاؤ کہ اگر تمہارا پانی (زمین میں ) نیچے کو اتر جائے تو پھر کون ہے جو تمہیں لا دے ستھرے پانی کی بہتی ہوئی سوتیں ؟


تفسیر

۱۔۔۔   سو اس سے کائنات کی اس کھلی کتاب میں موجود نشانہائے قدرت و حکمت میں غور و فکر کی دعوت دی گئی ہے کیونکہ انسان اگر کائنات کی اس عظیم الشان اور کھلی کتاب میں صحیح طور پر غور و فکر سے کام لے تو اس کو اس میں حضرت خالق کل اور مالک مطلق جل و علا شانہ کی قدرت و حکمت اور اس کی رحمت و عنایت کے عظیم الشان دلائل و مظاہر نظر آئیں گے اور ایسے کہ وہ دل وجان سے اس کے حضور جھک جھک جائے، اور وہ دل سے پکار اٹھے گا رَبَّنَا مَا خَلَقَتْ ہٰذَا بِاطِلاً یعنی اے ہمارے رب تو نے یہ سب کچھ باطل اور بیکار نہیں پیدا فرمایا اور اس کے سامنے یہ عظیم الشان اور بنیا دی حقیقت پوری طرح واضح ہو جائے گی کہ بڑی ہی عظمت اور برکت والی ہے وہ ذات جس کے ہاتھ میں بادشاہی ہے اس ساری کائنات کی اور وہی ہے جو ہر چیز پر پوری قدرت رکھتا ہے اور جب یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے تو لازماً معبود برحق بھی وہی اور صرف وہی وحدہٗ لاشریک ہے اور عبادت و بندگی کی ہر قسم اور اس کی ہر شکل اسی کا اور صرف اسی وحدہٗ لاشریک کا حق ہے سبحانہ و تعالیٰ اس کے سوا اور کسی کے لئے بھی عبادت و بندگی کی کوئی بھی شکل بجالاتا شرک ہو گا۔ جو کہ ظلم عظیم ہے والعیاذُ باللہ العظیم۔
۲۔۔۔   سو اس سے اس اہم اور بنیا دی حقیقت کو واضح فرما دیا گیا کہ زندگی اور موت دونوں کا خالق و مالک وہی وحدہٗ لاشریک ہی ہے۔ اور یہ دونوں اسی کے قبضہ قدرت و اختیار میں ہیں اس کے سوا نہ کوئی زندگی دے سکتا ہے نہ موت سو موت فناء محض نام نہیں جس طرح کہ ابناء کفر و باطل نے سمجھ رکھا ہے، بلکہ اس کی حقیقت انتقال ہے یعنی دار دنیا سے دار آخرت کی طرف منتقل ہو جانا، اور روح کا جسم سے جدا ہو جانا، پھر موت کا ذکر یہاں پر حیات (زندگی) سے پہلے فرمایا گیا ہے اس لئے کہ ہر چیز اللہ تعالیٰ ہی کی قدرت و حکمت اور اسی کے فیض سے پردہ عدم سے عالم وجود میں آتی ہے وہ اگر نہ چاہے تو کوئی بھی چیز وجود میں نہیں آ سکتی۔ سو وہی قادر مطلق ہے جو اپنی قدرت و حکمت سے عدم کے بعد زندگی بخشتا ہے پھر وہی زندگی کے بعد موت دیتا ہے سو یہی چیز اس بات کی شاہد ہے کہ نہ یہ کارخانہ قدرت بے غایت و بے مقصد ہو سکتا ہے کہ یونہی چلتا رہے یا ایک دن یونہی ختم ہو جائے اور نہ ہی اس کائنات کے گل سرسبد اور مخدوم و مطاع انسان اور اس کا وجود بیکار اور بے مقصد ہو سکتا ہے کہ یہ یونہی مر کھپ کر ختم ہو جائے جس طرح کہ کیڑے مکوڑے اور برسات کے مینڈک پیدا ہو کر ختم ہو جاتے ہیں، کہ یہ چیز اس خالق حکیم کی قدرت و حکمت کے تقاضوں کے خلاف ہے جس نے اس قدر پر حکمت طریقے سے اس کائنات کو وجود بخشا۔ اور انسان کو اس کی ان گوناگوں نعمتوں سے استفادے کا موقع بخشا، کہ وہ اس قدر سہولت اور آسانی کے ساتھ ان عظیم الشان نعمتوں سے جب اور جیسے چاہے فائدہ اٹھائے اور اس کے نتیجے میں وہ زندگی کے ہر لمحے کے اندر ان گوناگوں نعمتوں سے طرح طرح کے فائدے اٹھاتا ہے۔ سو یہ سب کچھ اس بات کی دلیل اور اس کا ثبوت ہے کہ اللہ تعالیٰ اپنی اس پر حکمت کائنات میں جس کو بھی زندگی بخشتا ہے وہ ابتلاء و آزمائش کے مقصد ہی کے لئے بخشتا ہے کہ وہ اس بات کو دیکھے کہ کون اپنی زندگی اپنے خالق و مالک کی مرضی اور اس کی پسند کے مطابق گزارتا ہے۔ اور کون من مانی کرتا ہے اسی پر اس سارے امتحان اور ابتلاء و آزمائش کا مدار و انحصار ہے اور اسی کے لئے ہر انسان کو اس کی زندگی بھر کے پیریڈ کی مہلت دی گئی ہے اور اس امتحان کا لازمی تقاضا ہے کہ وہ ایک ایسا دن لائے جس میں وہ سب انسانوں کو دوبارہ پیدا کر کے ان کا حساب لے اور ہر کسی کو اس کے زندگی بھر کے کئے کرائے کے صلہ و بدلہ سے نوازے۔ تاکہ اس طرح عدل و انصاف کے تقاضے پورے ہوں اور علی وجہ التمام والکمال پورے ہوں۔ تاکہ اس کے نتیجے میں وہ کامیاب ہونے والوں کو ابدی بادشاہی سے نوازے۔ اور ناکام ہونے والوں کو انکے کئے کرائے کا پورا پورا بدلہ دے۔ سو یہی ہے حکمتوں بھری اس عظیم الشان کائنات کی تخلیق و تکوین کا اصل مقصد۔ پس جو لوگ اس مقصد سے غافل اور اس کے تقاضوں سے لا پرواہ ہیں وہ بڑے ہی سخت خسارے میں پڑے ہیں والعیاذ باللہ العظیم
۱۰۔۔۔   سو اس موقع پر وہ لوگ بڑے ہی حسرت بھرے انداز میں کہیں گے کہ اگر ہم حق کی دعوت دینے والوں کی بات سن لیتے، یا خود اپنی عقلوں سے صحیح کام لے لیتے، تو ہمیں حق و ہدایت کی وہ راہ عظیم نصیب ہو جاتی، جس کے نتیجے میں آج ہم بھی جنت کے حقداروں میں ہوتے اور دوزخ کی اس دہکتی بھڑکتی آگ کے ساتھیوں میں سے نہ ہوتے، مگر ہم نے تو نہ کبھی صحیح طریقے؟ سوچا، اور اپنی عقلوں سے صحیح کام لیا، اور نہ ہی اپنے مخلص ناصحین کی بات سننے کے لئے اپنے کان کھولے، جس کا نتیجہ اور انجام یہ ہوا کہ آج ہم اس انتہائی ہولناک انجام سے دوچار ہوئے کاش کہ ہم اپنے ان مخلص ناصحین کی باتوں کو سن اور مان لیتے، یا اپنی عقلوں کو بطن و فرج کے تقاضوں کے پیچھے لگانے کے بجائے راہ حق و ہدایت کے فہم و ادراک کے لئے استعمال کرتے، تو آج اس ہولناک انجام سے دوچار نہ ہوتے مگر بے وقت کے اس اعتراف و اقرار کا ان لوگوں کو کوئی فائدہ بہر حال نہیں ہو گا، سوائے ان کی آتش یاس و حسرت میں اضافے کے، والعیاذ باللہ، سو اس سے اندازہ کیا جا سکتا ہے کہ قرآن حکیم کا دنیائے انسانیت پر یہ کتنا بڑا اور کس قدر احسان عظیم ہے کہ اس نے اس جہان غیب کے ان عظیم الشان اور جلیل القدر حقائق کو جس کے جاننے کا دوسرا کوئی ذریعہ اور وسیلہ ممکن ہی نہیں ہو سکتا، اتنا پیشگی اور اس قدر صراحت و وضاحت کے ساتھ ذکر و بیان فرما دیا۔ تاکہ جنہوں نے آنکھیں کھولنی ہوں کھول لیں، اور وہ اس سب سے بڑے خسارے اور ہولناک انجام سے بچنے کی فکر و کوشش کر لیں، قبل اس سے کہ حیات دنیا کی یہ فرصت محدود و مختصر ان کے ہاتھ سے نکل جائے اور ان کو ہمیشہ ہمیشہ کے اس ہولناک خسارے میں مبتلا ہونا پڑے۔ کہ آخرت کا یہ خسارہ سب سے بڑا اور انتہائی ہولناک خسارہ ہے اور ایسا کہ اس سے خلاصی اور چھٹکارے کی پھر کوئی صورت ممکن نہیں ہو گی، سو یہ خسارہ ناقابل تلافی و تدراک خسارہ ہو گا، والعیاذ باللہ، اور آخرت کے اس جہان غیب کے لئے تیاری اور کمائی کا موقع اور اس کی فرصت اسی دنیاوی زندگی میں ہے اور بس، اس کے بعد اس کا نہ کوئی موقع ہے نہ امکان، سو اس سے اندازہ کیا جا سکتا ہے کہ دنیاوی زندگی کی یہ فرصت محدود وجود آج ہمیں میسر ہے قدرت کی کتنی بڑی عنایت، اور کس قدر عظیم الشان نعمت ہے، کہ اسی میں انسان کے لئے جنت اور اس کی نعیم مقیم کی کمائی اور اس سے سرفرازی کا موقع ہے، اور بس، مگر افسوس کہ غفلت کی ماری، اور ہوا و ہوس کی پجاری دنیا ہے کہ آنکھ کھولنے، اور آواز حق و ہدایت کو سننے اور ماننے کے لئے تیار ہی نہیں ہوتی۔ بلکہ اس سے بھی بڑھ کر یہ کہ وہ دعاۃ حق کے وجود ہی کو برداشت کرنے کے لئے تیار نہیں ہوتی۔ اور حق کی آواز کو مٹانے اور نور حق کو بجھانے کے لئے طرح طرح کے ابلیسی منصوبے بناتی اور شیطانی جال بنتی جا رہی ہے۔ جس کے مختلف مظاہر اور طرح طرح کے نمونے آج ہم اپنی آنکھوں سے جا بجا دیکھتے ہیں، والعیاذ باللّٰہ جل و علا، والیہ المشتکیٰ وہو المستعان، وعلیہ التکلان، فی کل حین واٰن وبکل زمان و مکان۔ اللہ تعالیٰ حق والوں کی مدد فرمائے، اور ابنائے کفر و باطل کے شرور وفتن سے ان کو ہمیشہ اور ہر حال میں اپنی حفاظت و پناہ میں رکھے، حق کا بول بالا ہو، اور کفر و باطل کا منہ کالا، آمین ثم آمین یا رب العالمین، یامَنْ بِیَدِہٖ مَلَکُوْتُ کُلِّ شَیْءٍ وَّہُوَ یُجِیْرُ وَلَا یُجَارُ علیہ، سبحانہ و تعالیٰ
۲۲۔۔۔   سو اس ارشاد سے ان محروم اور بدبخت لوگوں کی محرومی کے اصل سبب کی نشاندہی فرما دی گئی جو ہوا و ہوس اور خواہشات بطن و فرج کے ایسے غلام بن کر رہ گئے ہیں کہ ہر وقت انہی کے پیچھے چلنے اور انہی کی بو سونگھنے میں لگے رہتے ہیں اسی قماش کے لوگوں کے حال کے ذکر و بیان کے سلسلے میں دوسرے مقام پر ارشاد فرمایا گیا فَمَثَلُہ کَمَثَلِ الْکَلْبِ یعنی ایسے لوگوں کی مثال کتے کی سی ہے۔ سو جس طرح کتا ہمیشہ زمین کو سونگھتا ہوا ہی چلتا ہے کہ شاید کہیں سے کھانے کی کوئی چیز مل جائے، اور اسی حرص اور لالچ کی بناء پر اس کی زبان ہر وقت نکلی ہوئی، اور لٹکی ہوئی رہتی ہے، اور اس سے اس کی رال برابر ٹپکتی رہتی ہے، جو اس کے لالچ کی نشانی اور علامت ہوتی ہے، یہ تو حال ہوا اس کی شہوت بطن کا، جبکہ دوسری طرف اس کی شہوت فرج کا حال یہ ہوتا ہے کہ جب کبھی وہ اپنے کسی ہم جنس سے ملتا ہے تو سیدھا جا کر اس کے پیشاب کی جگہ کو سونگھنے اور چاٹنے لگتا ہے، تاکہ اس طرح وہ اپنی شہوت فرج کی تسکین کا سامان کر سکے، سو بعینہٖ یہی حال ان لوگوں کا ہے جو نور حق و ہدایت سے منہ موڑ کر، اور ان سے محروم ہو کر وہ شہوات بطن و فرج کی تسکین ہی کو اپنا مقصد حیات اور قبلہ مقصود بنائے ہوئے ہیں اللہ تعالیٰ نے اپنے کرم بے پایاں سے ان کو عقل کے جس جوہر عظیم و بے مثال سے نوازا تھا کہ یہ اس کے ذریعے اپنے خالق و مالک کی معرفت حاصل کریں۔ اور حق و ہدایت کی اس راہ کو اپنائیں جو کہ دارین کی سعادت و سرخروئی سے سرفراز کرنے والی واحد راہ ہے۔ اس کو انہوں نے راہ حق و ہدایت کی راہنمائی حاصل کرنے کا ذریعہ بنائے کے بجائے الٹا اس کو بھی خواہشات بطن و فرج ہی کا غلام بنا دیا اور اس کو انہی کے پیچھے لگا دیا، اور یہ عقل و فکر کی روشنی رکھنے کے باوجود اندھے اور اوندھے بن کر اپنی شہوات اور خواہشات کے پیچھے چلنے لگے۔ تو پھر خواہشات کے پیچھے چلنے والے ایسے اندھوں اور اوندھوں کو حق و ہدایت کی روشنی آخر کیسے اور کیونکر نصیب ہو سکتی ہے؟ ہدایت کی راہ تو اسی کو ملتی ہے اور مل سکتی ہے جو سر اٹھا کر دائیں بائیں دیکھتا ہوا اور آگے پیچھے کا جائزہ لیتا ہوا چلے، اسی لئے حضرت حق جَلَّ مَجْدُہٗ اپنی قدرت کے تقاضوں کے مطابق انسان کو دوسرے مختلف جانوروں کی طرح زمین کی طرف جھکا ہوا نہیں بنایا۔ بلکہ اس کو مستوی القامت پیدا کیا۔ لیکن ہویٰ و ہوس کا غلام یہ ناشکرا انسان ہے کہ یہ اس سب کے باوجود جانوروں ہی کی طرح ہو کر، اور انہی کا پیرو بن کر رہ گیا۔ اور اس طرح وہ اپنی اس سب سے بڑی خصوصیت کو کھو کر، یہ انسانیت کے اصل اور حقیقی شرف اور تمغہ امتیاز سے محروم ہو گیا، اور اس کو کھو کر یہ انتہائی ہولناک خسارے میں مبتلا ہو گیا۔ مگر اس کو اس کا شعور و احساس ہی نہیں بلکہ وہ اس کے باوجود اپنے آپ کو درست اور اپنے طریقے کو صحیح سمجھتا ہے جو کہ خساروں کا خسارہ ہے۔ والعیاذ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، حق کو حق سمجھ کر اس کو اپنانے اور اختیار کرنے کی توفیق بخشے، اور باطل کو باطل جان کر اس سے مجتنب اور دور رہنے کی توفیق بخشے، اور نفس و شیطان کے ہر مکر و فریب سے ہمیشہ ہر حال میں اور ہر اعتبار سے اپنی حفاظت و پناہ میں رکھے، آمین ثم آمین،
۲۹۔۔۔   یعنی ان سے کہو کہ ہمیں نہ تو اپنے مستقبل کے بارے میں کوئی دعوی اور گھمنڈ ہے، کہ ہمارے ساتھ کیا ہونے والا ہے، اور نہ ہی ہم دوسروں کی طرح اس بارے کسی من گھڑت زعم میں مبتلا ہیں البتہ اتنی بات ضرور ہے کہ ہم اپنے خدائے رحمان پر ایمان لائے ہیں جو کہ اس کا ہم پر حق بھی ہے اور سعادت دارین سے سرفرازی کا ذریعہ و وسیلہ بھی ہم نے اسی پر بھروسہ کر رکھا ہے کہ بھروسہ کرنے کے لائق کے وہی وحدہٗ لاشریک ہے جو اس ساری کائنات کا خالق و مالک، اور اس میں حاکم و متصرف ہے، سب کچھ اسی کے قبضہ قدرت و اختیار میں ہے، اور وہ ایسا مہربان اور رحمان ہے کہ اس کی رحمت و عنایت کا کوئی کنارہ نہیں، سبحانہ و تعالیٰ، اس لئے ہمیں یہ امید ضرور ہے کہ وہ ہمارے اس ایمان اور توکل کے نتیجے میں ہمارے ساتھ رحم و کرم کا معاملہ فرمائے گا اگر اس کے باوجود تم لوگ ہم سے جھگڑتے ہو تو نتیجہ و انجام کا انتظار کرو۔ عنقریب تمہیں خود ہی معلوم ہو جائے گا کہ کھلی گمراہی میں کون ہے۔ ہم یا تم؟ کون کامیاب اور کون ناکام ہے، اور کس کا نتیجہ و انجام کیا ہونے والا ہے؟ کہ اس وقت یہ سب کچھ واضح ہو جائے گا، اور پوری طرح واضح ہو جائے گا، سو یہ ہٹ دھرم لوگوں کے لئے آخری جواب ہے کہ ایسوں سے الجھنے اور ان کو منہ لگانے کا کوئی فائدہ نہیں سوائے تضیع وقت، اور بے فائدہ کلفت و کوفت کے، والعیاذ باللہ العظیم
۳۰۔۔۔   مَاء معین سے مراد ہے صاف و شفاف اور خالص و بے آمیز پانی، سو اس ارشاد سے خداوند قدوس کے باغی اور سرکش لوگوں کے ضمیروں کو جھنجھوڑا گیا ہے کہ تم لوگ اس قادر مطلق خالق و مالک کے عذاب سے غافل اور بے فکر نہ ہو جاؤ، اس کا عذاب کہیں سے بھی اور کسی بھی شکل میں آ سکتا ہے۔ والعیاذ باللہ، خود تمہارا یہ پانی جو زندگی کی اصل و اساس اور مابہ الحیاۃ جوہر ہے جس پر تمہارا اور ہر جاندار کی زندگی کا مدار و انحصار ہے اگر یہ زمین کے اندر اتنا نیچے اتر جائے کہ تمہاری مشینوں اور ٹیوب ویلوں تک کی بھی اس تک رسائی نہ ہو سکے۔ جس طرح کہ آج بھی جگہ جگہ اس کے نمونے سامنے آتے ہیں، تو پھر کون ہے جو تم لوگوں کو صاف ستھرے اور میٹھے پانی کی اس نعمت سے بہرہ ور کر سکے؟ جب کوئی بھی نہیں اور یقیناً نہیں تو پھر تم لوگ اس قادر مطلق کی گرفت و پکڑ اور اس کے عذاب سے آخر کیسے اور کیونکر نچنت اور بے فکر ہو سکتے ہو؟ والعیاذ باللہ، یہاں پر یہ بات بھی واضح رہنی چاہیے کہ پانی کے نیچے اتر جانے کی دو صورتیں ہو سکتی ہیں، ایک یہ کہ باقی کی سطح اس قدر نیچی چلی جائے کہ وہاں سے پانی لانا بس سے باہر ہو جائے، جیسا کہ ابھی اوپر عرض کیا گیا ہے کہ کتنی ہی مرتبہ ایسے ہوتا ہے کہ پانی کو کنویں سے تو درکنار ٹیوب ویل سے بھی لانا ممکن نہیں رہتا، جبکہ دوسری صورت اس کی یہ ہوتی ہے کہ بارش کے نہ ہونے، یا کم ہونے کی وجہ سے نہروں، چشموں، اور ندیوں وغیرہ کا پانی اتنا کم ہو جاتا ہے کہ وہ گدلا ہو کر رہ جاتا ہے یا بالکل خشک ہو جاتا ہے وغیرہ کی مختلف صورتوں میں ہوتا رہتا ہے، سو اللہ تعالیٰ کا عذاب اس طرح کی کسی بھی صورت میں آ سکتا ہے۔ والعیاذ باللہ العظیم، وبہٰذا القدر نکتفی من التفسیر المختصر لسورۃ الملک، و الحمد للہ جل و علا،

(سورۃ القلم ۔ سورہ نمبر ۶۸ ۔ تعداد آیات ۵۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔      نٓ قسم ہے قلم کی اور اس کی جو اس سے وہ لکھتے ہیں 
۲۔۔۔     آپ (اے پیغمبر!) اپنے رب کے فضل سے مجنون نہیں ہیں 
۳۔۔۔     اور بلاشبہ آپ کے لئے ایسا عظیم الشان اجر ہے جو کبھی ختم ہونے والا نہیں 
۴۔۔۔     اور بلاشبہ آپ اخلاق کے بہت بڑے مرتبے پر ہیں 
۵۔۔۔     پس عنقریب آپ بھی خود دیکھ لیں گے اور یہ لوگ بھی خود دیکھ لیں گے 
۶۔۔۔     کہ تم میں سے جنوں کس کو ہے 
۷۔۔۔     بلاشبہ آپ کا رب خوب جانتا ہے اس کو بھی جو کہ بھٹک گیا اس کی راہ سے اور وہی خوب جانتا ہے ہدایت یافتہ لوگوں کو
۸۔۔۔     پس کبھی کہا نہیں ماننا ان جھٹلانے والوں کا
۹۔۔۔     یہ لوگ تو چاہتے ہیں کہ آپ ڈھیلے ہو جائیں پھر یہ بھی ڈھیلے پڑھ جائیں 
۱۰۔۔۔     اور نہ ہی کبھی کہا ماننا کسی ایسے (بد بخت) کا جو بہت قسمیں کھانے والا گھٹیا انسان ہو
۱۱۔۔۔     جو طعنے دینے والا چغل خور ہو
۱۲۔۔۔     جو روکنے والا ہو خیر سے حد سے بڑھنے والا بڑا بدکار ہو
۱۳۔۔۔     جو جفا کار اور اس سب کے علاوہ وہ بد اصل بھی ہو
۱۴۔۔۔     (اور وہ بھی محض اس لئے ) کہ وہ مال اور اولاد والا ہے
۱۵۔۔۔     جب اس کو پڑھ کر سنائی جاتی ہیں ہماری آیتیں تو کہتا ہے کہ یہ تو کہانیاں ہیں اگلے لوگوں کی
۱۶۔۔۔     ہم عنقریب ہی ایک نشان لگا دیں گے اس کی سونڈ پر
۱۷۔۔۔     بلاشبہ ہم نے ان لوگوں کو بھی (اسی طرح) آزمائش میں ڈالا ہے جس طرح کہ ہم نے (ان سے پہلے ) باغ والوں کو آزمائش میں ڈالا تھا جب کہ انہوں نے باہم قسمیں کھا کر کہا تھا کہ ہم ضرور بالضرور پھل توڑ کر رہیں گے اپنے باغ کے صبح ہوتے (اور پوہ پھٹتے ) ہی
۱۸۔۔۔     اور انہوں نے (اپنے گھمنڈ اور وثوق کے بل بوتے پر) انشاء اللہ بھی نہیں کہا تھا
۱۹۔۔۔     پھر (کیا تھا) رات کو ہی پھیرا لگا لیا تمہارے رب کی طرف سے ایک آفت نے جب کہ یہ لوگ سوئے پڑے تھے 
۲۰۔۔۔     جس سے وہ باغ (ختم ہو کر) ایسا ہو گیا جیسے کٹی ہوئی کھیتی
۲۱۔۔۔     ادھر صبح ہونے پر یہ ایک دوسرے کو پکارنے لگے 
۲۲۔۔۔     کہ (اٹھو) چلو اپنی کھیتی کی طرف اگر واقعی تم نے (حسب قرارداد) پھل توڑنا ہے 
۲۳۔۔۔     سو وہ چل پڑے اور آپس میں چپکے چپکے کہتے جا رہے تھے 
۲۴۔۔۔     کہ (خبردار!) آج اس باغ میں تمہارے پاس پہنچنے نہ پائے کوئی مسکین
۲۵۔۔۔     اور (اس کے مطابق) وہ صبح سویرے ہی کچھ نہ دینے کا فیصلہ کئے ہوئے اس طرح چل دیئے جیسا کہ وہ اس پر پوری طرح قادر ہیں 
۲۶۔۔۔     مگر جب انہوں نے (وہاں پہنچ کر) اپنے باغ کو دیکھا تو کہنے لگے کہ ہم تو بالکل ہی کہیں راستہ بھول گئے ہیں 
۲۷۔۔۔     نہیں بلکہ ہماری تو قسمت ہی پھوٹ گئی ہے 
۲۸۔۔۔     اس وقت بولا وہ شخص جو ان میں سب سے بہتر (اور صائب رائے والا) تھا کہ کیا میں نے تم سے نہیں کہا تھا کہ تم لوگ کیوں تسبیح نہیں کرتے (اپنی اس بدنیتی کو چھوڑ کر)
۲۹۔۔۔     اس پر وہ سب پکار اٹھے کہ پاک ہے ہمارا رب بلاشبہ ہم ظالم تھے 
۳۰۔۔۔     پھر وہ آپس میں ایک دوسرے کی طرف متوجہ ہو کر باہم ملامت کرنے لگے 
۳۱۔۔۔     (پھر) سب کہنے لگے ہائے ہماری کم بختی ہم سب ہی (حد سے نکلنے والے اور) سرکش تھے 
۳۲۔۔۔     (اب سب مل کر توبہ کرو کہ) شاید ہمارا رب ہمیں اس کے بدلے میں اس سے بھی کوئی بہتر باغ دے دے اب ہم پوری طرح اپنے رب کی طرف رجوع کرتے ہیں 
۳۳۔۔۔     اسی طرح ہوتا ہے عذاب (خداوندی) اور آخرت کا عذاب تو یقینی طور پر اس سے بھی کہیں بڑھ کر ہے کاش یہ لوگ جان لیتے
۳۴۔۔۔     بلاشبہ پرہیزگار لوگوں کے لئے ان کے رب کے یہاں نعمتوں بھری جنتیں ہیں 
۳۵۔۔۔     تو کیا ہم فرمانبرداروں کو مجرموں کی طرح کر دیں گے ؟
۳۶۔۔۔     تمہیں کیا ہو گیا تم لوگ کیسا فیصلہ کرتے ہو؟
۳۷۔۔۔     کیا تمہارے پاس کوئی ایسی کتاب ہے جس میں تم یہ پڑھتے ہو
۳۸۔۔۔     کہ تمہیں آخرت میں وہی کچھ ملے گا جو تم خود پسند کرتے ہو؟
۳۹۔۔۔     یا تمہارے لئے ہمارے ذمے کوئی ایسی قسمیں ہیں قیامت تک پہنچنے والی (اس مضمون کی) کہ بلاشبہ کہ تمہیں ضرور وہی کچھ ملے گا جس کا فیصلہ تم کرتے ہو؟
۴۰۔۔۔     ذرا ان سے یہ تو پوچھو کہ ان میں سے کون ذمہ دار ہے اس کا؟
۴۱۔۔۔     یا پھر ان کے ٹھہرائے ہوئے کچھ شریک ایسے ہیں (جنہوں نے یہ ذمہ داری اٹھائی ہو) سو ایسا ہے تو پھر یہ لے آئیں اپنے ان (خود ساختہ) شریکوں کو اگر یہ لوگ سچے ہیں 
۴۲۔۔۔     (اور یاد رکھنے کے لائق ہے وہ دن کہ) جس دن تجلی فرمائی جائے گی ساق کی اور بلایا جائے گا ان لوگوں کو سجدے کی طرف تو (اس روز) یہ لوگ سجدہ نہیں کر سکیں گے 
۴۳۔۔۔     (اور اس روز ان کا حال یہ ہو گا کہ) جھکی ہوئی ہوں گی ان کی نگاہیں اور چھا رہی ہو گی ان پر ذلت (و رسوائی) اور (یہ اس لئے کہ دنیا میں ) ان کو سجدے کے لئے بلایا جاتا تھا (مگر یہ انکار کرتے تھے ) جب کہ یہ صحیح و سالم ہوتے تھے 
۴۴۔۔۔     پس چھوڑ دو تم مجھے اور ان لوگوں کو جو جھٹلاتے ہیں اس کلام (برحق) کو ہم ان کو آہستہ آہستہ (اور کشاں کشاں ) لئے جا رہے ہیں (ان کی ہلاکت اور آخری انجام کی طرف) اس طرح کہ ان کو خبر بھی نہیں 
۴۵۔۔۔     اور میں ان کو ڈھیل دیئے جا رہا ہوں بلاشبہ میری چال بڑی ہی سخت ہے
۴۶۔۔۔     تو کیا آپ ان سے کوئی اجر مانگ رہے ہیں کہ یہ لوگ اس چٹی کے بوجھ تلے دبے چلے جا رہے ہیں ؟
۴۷۔۔۔     کیا ان کے پاس غیب کا علم ہے جسے یہ خود لکھ لیتے ہیں ؟ 
۴۸۔۔۔     پس آپ صبر (و برداشت) ہی سے کام لیتے رہیں اپنے رب کے حکم (و فیصلہ) تک اور نہیں ہو جانا مچھلی والے کی طرح (جس کا وہ وقت یاد کرنے کے لائق ہے ) کہ جب اس نے پکارا (اپنے رب کو) اس حال میں کہ وہ غم سے بھرا ہوا تھا
۴۹۔۔۔     (اور) اگر دستگیری نہ کی ہوتی اس کی اس کے رب کی (عنایت و) مہربانی نے تو یقیناً اس کو پھینک دیا جاتا چٹیل میدان میں بڑی بدحالی کے ساتھ
۵۰۔۔۔     مگر اس کو چن لیا اس کے رب نے (مزید عنایات کے ساتھ) اور شامل فرما دیا اس کو (اپنے قرب خاص کے ) سزاواروں میں 
۵۱۔۔۔     اور کافر لوگ جب اس ذکر (قرآن) کو سنتے ہیں تو ایسے لگتا ہے جیسا کہ اکھاڑ دیں گے یہ لوگ آپ کے قدم اپنی (ٹیڑھی ترچھی) نگاہوں سے اور کہتے ہیں کہ یہ شخص تو پکا دیوانہ ہے 
۵۲۔۔۔     حالانکہ یہ (قرآن) تو محض ایک عظیم الشان نصیحت ہے سب جہان والوں کے لئے


تفسیر

۷۔۔۔   اس لئے وہ ہر ایک کے ساتھ وہی معاملہ فرمائے گا جس کا وہ مستحق ہو گا۔ نہ یہ ہو سکتا ہے کہ ذلت کے مستحق ہمیشہ آرام و راحت اور ٹھاٹھ و عیش سے رہیں اور نہ ہی یہ ہو سکتا ہے کہ عزت و سرفرازی کے اہل اور حقیقی حقدار و سزاوار ہمیشہ ظالموں کے ظلم وستم کا نشانہ بنے رہیں یہ دنیا کوئی اندھیر نگری نہیں۔ بلکہ یہ ایک علیم و خبیر خالق حکیم کی پیدا کی ہوئی پُر حکمت کائنات ہے جو اسی کے حکم و ارشاد اور مشیت و قدرت کے مطابق چل رہی ہے اس لئے ضروری ہے کہ وہ ایک ایسا روز عدل و جزاء بپا کرے جس میں ہر کسی کو اس کے زندگی بھر کے کئے کرائے کا پورا پورا صلہ و بدلہ ملے تاکہ اس طرح عدل و انصاف کے تقاضے پورے ہوں اور علی وجہ التمام والکمال پورے ہوں۔ اور وہی ہے قیامت کا یوم عدل و حساب جس نے اپنے وقت پر بہر حال واقع ہو کر رہنا ہے اور بالکل اسی طرح جس طرح آج کے بعد آنے والے کل کا آنا یقینی اور قطعی ہے کہ پس آپ اپنے اسی رب پر بھروسہ رکھو۔ وہ کبھی نیکوکاروں اور بدکاروں کے ساتھ ایک جیسا معاملہ نہیں فرمائے گا۔ سبحانہ و تعالیٰ۔
۱۴۔۔۔   اس سے ایسے بدکردار لوگوں کے فساد اور بگاڑ کے اصل سبب کی نشاندہی فرما دی گئی ہے اور یہ بھی واضح فرما دیا گیا کہ ان کے اندر یہ برا کردار کیوں پیدا ہوا۔ سو ارشاد فرمایا گیا کہ اس لئے کہ یہ لوگ مال و اولاد والے ہو گئے۔ سو حضرت واہب مطلق جل جلالہٗ نے ان کو مال اور اولاد کی جن نعمتوں سے نوازا تھا ان کا تقاضا تو یہ تھا اور یہ ہے کہ یہ لوگ صدق دل سے اپنے اس خالق و مالک کے آگے جھک جاتے، اور اس کے بخشے ہوئے مال و دولت کو اس کی رضا جوئی کے لئے صرف کرتے، اور اس کے نتیجے میں یہ دارین کی سعادت و سرخروئی سے سرفراز ہوتے مگر انہوں نے اس کے برعکس کبر و غرور اور ناشکری کی راہ کو اپنایا۔ اور انہوں نے کفران نعمت کا ارتکاب کر کے ان نعمتوں کو اپنے لئے خسران مبین کا ذریعہ بنایا۔ والعیاذُ باللہ، سو اللہ پاک کی بخشی ہوئی نعمتوں کا تقاضا یہ ہے کہ ان کو رضا حق کے حصول کا ذریعہ بنایا جائے، نہ کہ شر و فساد کا حضرت واہب مطلق اپنے بندوں کو طرح طرح کی نعمتیں اسی لئے بخشتا ہے کہ وہ دیکھے کہ کیا بندہ ان نعمتوں کو پا کر اس کا شکر گزار بنتا ہے یا کبر و غرور میں مبتلا ہو کر شیطان کا ساتھی بنتا ہے؟ العیاذ باللہ العظیم۔
۱۶۔۔۔   سو اس سے ان لوگوں کے کبر و غرور کے نتیجہ و انجام کو ظاہر فرما دیا گیا کہ ایسے لوگوں کو جب اللہ تعالیٰ کی اتاری ہوئی آیتیں پڑھ کر سنائی جاتی ہیں کہ یہ ان سے سبق لیں۔ اور راہ حق و ہدایت کو اپنا کر اپنے ہولناک انجام سے بچ سکیں۔ تو یہ لوگ ان کو سن کر اپنانے اور اپنی اصلاح کی فکر کرنے کے بجائے الٹا اپنے متکبرانہ انداز میں کہتے ہیں کہ یہ تو پہلے لوگوں کے قصے اور ان کی کہانیاں ہیں ہمارے دور اور ہمارے حالات سے ان کا کیا تعلق؟ اور اس طرح یہ اپنی سیاہ بختی کو مزید پکا اور گہرا کرتے ہیں اور ان کو اس کا کوئی احساس تک نہیں ہوتا کہ اس طرح یہ کیسے ہولناک انجام کی طرف بڑھے جا رہے ہیں۔ پس استکبار یعنی اپنی بڑائی کا زعم و گھمنڈ محرومیوں کی محرومی ہے سو ارشاد فرمایا گیا کہ ایسے منکر شخص کی سونڈ پر ہم عنقریب ہی داغ لگائیں گے پس جو کوئی اپنی ناک کو اونچا رکھنے کے جنون میں اس حد تک مبتلا ہو جائے کہ واضح سے واضح حق کو جھٹلانے میں بھی کوئی عار اور شرم محسوس نہ کرے۔ اس کی ناک ناک نہیں رہتی بلکہ وہ جانور کی سونڈ بن جاتی ہے سو ایسوں کے بارے میں ارشاد فرمایا گیا کہ عنقریب ہی ہم ایسے شخص کی سونڈ پر ذلت کا داغ لگائیں گے جس کو سب دیکھیں گے اور سب کے سامنے یہ حقیقت واضح ہو جائے گی کہ یہ وہ شخص ہے جس نے اپنی ناک بڑھانے کے جنون میں اور اپنے استکبار کی بناء پر حق سے اعراض و انکار برتا تھا سو الجزاءُ من جنس العمل یعنی جزاء عمل کے مطابق اور اسی کی جنس سے ہوتی ہے کے اصول کی بناء پر ایسا شخص ایسے ہی ذلت آمیز اور ہولناک عذاب کا مستحق ہو گا۔ والعیاذ باللہ جل و علا،
۳۳۔۔۔   سو جو لوگ اپنے دنیاوی عیش و عشرت میں مست ومگن اور اپنے انجام و آخرت سے نچنت و بے فکر ہیں، اور وہ اس گھمنڈ میں مبتلا ہیں کہ ان پر عذاب کہاں سے اور کیسے آئے گا، تو ان کو معلوم ہونا چاہیے کہ اللہ کا عذاب اسی طرح آتا ہے، یعنی ایسے اور وہاں سے آتا ہے جہاں سے انکو گمان بھی نہیں ہوتا۔ اور پھر اسی پر بس نہیں۔ بلکہ ایسے منکر اور سرکش لوگوں کے لئے اصل عذاب تو آخرت کا ہے جو کہ بڑا ہی سخت اور انتہائی ہولناک ہو گا والعیاذ باللہ جل و علا
۳۵۔۔۔   استفہام یہاں پر انکاری ہے یعنی نہیں ایسے نہیں ہو سکتا کہ فرمانبردار اور مجرم دونوں قسم کے لوگ اللہ تعالیٰ کے یہاں ایک برابر ہو جائیں کہ ایسا ہونا اس وحدہٗ لاشریک کی شان عدل و انصاف، اور اس کی رحمت و عنایت کے تقاضوں کے خلاف ہے۔ کیونکہ اگر ایسا ہونا مان لیا جائے تو اس کا مطلب یہ ہو گا کہ حضرت خالق حکیم سبحانہ و تعالیٰ کے نزدیک نیکوکار و بد کا وفادار، غدار اور و بے ایمان ایماندار دونوں یکساں اور ایک برابر ہیں، اور یہ چیز ظاہر ہے کہ نہ ہے، اور نہ ہو سکتی ہے کہ یہ اس وحدہٗ لاشریک کی تمام اعلیٰ صفات کے خلاف اور ان کے تقاضوں کے منافی ہے۔ لہٰذا ایسا نہ ہے نہ ہو سکتا ہے کہ فرمانبردار اور مجرم ایک برابر ہو جائیں، کہ یہ بات بالبداہت عقل و نقل دونوں کے خلاف ہے۔
۳۶۔۔۔  یعنی تم لوگ جو اس طرح کے فیصلے کرتے ہو آخر تمہاری عقلوں کو کیا ہو گیا؟ کہ تم ایسے فیصلے کرتے ہو، جو بداہت عقل و فطرت کے خلاف ہیں؟ یعنی تم لوگ جو آخرت کے یوم حساب کے منکر ہو، اور تم جزاء و سزا کو نہیں مانتے، اور تمہارے نزدیک اگر زندگی یہی دنیاوی زندگی ہے، اور بس جو یونہی چلتی رہے گی کبھی ختم نہیں ہو گی، یا یہ کہ یہ یونہی بغیر کسی نتیجہ کے ختم ہو جائے گی نہ کسی نیکوکار کو اس کی نیکیوں کا کوئی صلہ و بدلہ ملے، اور نہ کسی بدکار کو اس کی بدکاری کی کوئی سزا ملے، تو اس کا مطلب تو یہ ہوا کہ حضرت خالق حکیم سبحانہ و تعالیٰ کے نزدیک نیک و بد اور نیکی اور بدی دونوں ایک برابر ہیں۔ حالانکہ یہ بات حضرت خالق حکیم کی صفت عدل و قسط اور اس کی رحمت و عنایت کے یکسر منافی ہے۔ تو پھر یہ کس طرح اور کیونکر ممکن ہو سکتا ہے؟ سو تم لوگ سوچو کہ تمہارا یہ فیصلہ عقل و فطرت سے کتنا بعید اور کس قدر احمقانہ، بلکہ ظالمانہ نہ ہے؟ پس ایسا نہ ہے نہ ہو سکتا ہے اور حضرت خالق حکیم سبحانہ و تعالیٰ کی شان ایسے تمام تصورات سے پاک اور ان سے علیٰ و بالا ہے لہٰذا وہ لوگ بڑے ہی ہولناک خسارے میں مبتلا ہیں جو آخرت کے یوم حساب کو بھلا کر اور اس کے تقاضوں کو پس پشت ڈال کر اسی دنیا کے لئے جی رہے ہیں والعیاذ باللہ العظیم، پس آخرت کے یوم حساب نے بہر حال آ کر اور واقع ہو کر رہنا ہے، تاکہ ہر کسی کو اس کے زندگی بھر کے کئے کرائے کا صلہ و بدلہ مل سکے، اور بھر پور طریقے سے اور بدرجہ تمام و کمال مل سکے، اور اس طرح عدل و انصاف کے تقاضے پورے ہو سکے، اور بدرجہ تمام و کمال پورے ہو سکے، کیونکہ اس دنیا میں ایسے نہ ہوتا ہے، اور نہ ہو سکتا ہے کیونکہ ایک تو یہ دنیا اپنی اصل کے اعتبار سے دارالجزاء ہے ہی نہیں، بلکہ یہ دارالعمل اور دارلابتلاء ہے، اور دوسرے اس لئے کہ اس میں اتنی گنجائش ہی نہیں کہ اس میں کسی کو اس کے کئے کرائے کا پورا بدلہ مل سکے، بلکہ یہ آخرت کے اس جہاں ہی میں ہو سکتا ہے جس کی وسعتیں نا پیدا کنار ہیں، پس آخرت کے اس یوم جزاء وسزا کو اور اس کے تقاضوں کو ہمیشہ ہمیشہ نظر رکھنا ہی تقاضاء عقل و نقل ہے، و باللہ التوفیق لمایُحِبُّ و یرید، وعلی مایُحِبُّ و یرید،
۴۵۔۔۔   اور اتنی سخت کہ ان کو اس کا شعور و احساس ہی نہیں کہ یہ اس کے پھندے میں پھنستے جا رہے ہیں، سو یہ لوگ استدراج کے اس جال کے اندر ہیں جس سے نکلنے اور چھٹکارا پانے کی کوئی صورت ان کے لئے ممکن نہیں، اور ان کو ڈھیل دی جا رہی ہے تاکہ یہ اپنی جولانیاں دکھا لیں، اور اپنا پورا زور صرف کر لیں۔ اور ان کی رسی دراز کرنے میں اس بات کا کوئی اندیشہ نہیں کہ یہ لوگ کہیں اس قادرِ مطلق کے قابو سے نکل جائیں گے۔ کہ اس کے دائرہ قدرت سے نکلنے کا کسی کے لئے کوئی امکان نہیں سبحانہ و تعالیٰ۔ پس وہ جب چاہے، اور جیسے چاہے ان کو اپنی گرفت میں لے سکتا ہے، اس لئے ایسے لوگوں کو اس کے امہال اور اس کی ڈھیل سے غفلت میں پڑنے، اور لاپرواہی برتنے کے بجائے اپنی روش کی اصلاح کر لینی چاہیے قبل اس سے کہ تلافی و تدارک کی یہ فرصت ان کے ہاتھ سے نکل جائے، اور ان کو ہمیشہ کے لئے بھگتان بھگتنا پڑے، اور سچے دل سے توبہ و استغفار، اور اس کی طرف رجوع کرنے سے وہ رب غفور و رحیم انسان کی گزشتہ تمام کوتاہیوں اور لغزشوں کو معاف کر کے اس کو اپنی رحمت کی آغوش میں لے لیتا ہے، کیونکہ جس طرح اس کی پکڑ اور گرفت بڑی سخت ہے، اسی طرح اس کی رحمت و عنایت بھی بڑی وسیع ہے، جیسا کہ اس بارے اس کا صاف و صریح طور پر ارشاد و اعلان ہے، نَبِئْ عِبَادِیْ اَنِّیْ اَنَا الْغَفُوْرُ الرَّحِیْمُ، وَاَنَّ عَذَابِیْ ہُوَ الْعَذَابُ الْاَلِیْمُ (الحجر۴٩۔۵٠) یعنی میرے بندوں کو خبر کر دو کہ بلاشبہ میں بڑا ہی بخشنے والا نہایت ہی مہربان بھی ہوں، اور یقیناً میرا عذاب بھی بڑا ہی دردناک عذاب ہے، والعیاذباللہ
۴۶۔۔۔   یعنی یہ لوگ جو دعوت حق سے اس طرح منہ موڑتے اور قرآن حکیم سے اعراض و روگردانی برتتے ہیں، تو آخر کیوں؟ اس میں آخر ان کا حرج اور نقصان کیا ہے؟ ان کے اس اعراض و روگردانی کا سبب اور باعث کیا ہے؟ کیا آپ ان سے کوئی اجر اور بدلہ مانگتے ہیں کہ یہ اس کے بوجھ کے نیچے دبے جا رہے ہیں؟ جب ایسا نہیں اور یقیناً نہیں۔ نہ آپ ان سے کوئی اجر مانگتے ہیں اور نہ ہی یہ کوئی اجر اور بدلہ دے ہی سکتے ہیں تو پھر یہ اس سے منہ کیوں موڑے ہوئے ہیں؟ فَمَالَہُمْ عَنِ التَّذْکِرَۃِ مُعْرِضِیْنَo کَاَنَّہُمْ حُمْرٌ مُّسْتَنْفِرَۃٌ فَرَّتْ مِنْ قَسْوَرَۃٍ (المدثر ۴٩۔۵٠) یعنی ان کو کیا ہو گیا کہ یہ اس عظیم الشان نصیحت و یاد دہانی سے منہ موڑے ہوئے ہیں گویا کہ یہ وحشی گدھے ہیں جو بھاگ کھڑے ہوئے ہوں کسی شیر کی آمد سے۔ سو اس ارشاد میں جہاں ایک طرف منکرین کی محرومی و بدبختی اور ان کی ناشکری پر اظہار ملامت و افسوس ہے وہیں دوسری طرف اس میں پیغمبر کے لئے تسلیہ و تسکین کا سامان بھی ہے کہ آپ ان سے کسی طرح کا کوئی اجر اور صلہ و بدلہ نہیں مانگتے۔ بلکہ آپ اس آسمانی دولت کو جو کہ سب سے بڑی اور عظیم الشان و بے مثال دولت ہے۔ مفت لٹا رہے ہیں۔ تاکہ خود ان کا بھلا ہو۔ دنیا میں بھی اور آخرت میں بھی۔ اور یہ اپنے رب کے یہاں سرخرو ہو سکیں۔ سو یہ اگر اس کے باوجود اس سے منہ موڑتے اور اعراض و روگردانی برتتے ہیں تو ان کو ان کے حال پر چھوڑ دو یہاں تک کہ یہ اپنے اس ہولناک دن کو پہنچ کر رہیں جس کا ان سے وعدہ کیا جا رہا ہے۔ تب سب کچھ ان کے سامنے واضح ہو جائے گا، اور یہ اپنے کئے کرائے کا نتیجہ و انجام خود دیکھ لینگے، اور ان کو اصل حقیقت کا پوری طرح پتہ لگ جائے گا، سو یہ معاند اور ہٹ دھرم لوگوں کے لئے آخری جواب ہے کہ ان کو انکے انجام کے حوالے کر دیا جائے، والعیاذ باللہ العظیم
۵۲۔۔۔   سو اس سے منکرین و مکذبین کے اعراض و روگردانی اور ان کی بے قدری و ناشکری کی تصویر پیش فرما دی گئی، کہ یہ لوگ آپ کو اے پیغمبر! اس طرح گھور گھور کر اور ایسی ٹیڑھی اور تیز نگاہوں سے دیکھتے ہیں کہ گویا کہ اس طرح یہ آپ کو آپ کے مقام سے پھسلا دیں گے۔ اور یہ جوش غضب میں کہتے ہیں کہ یہ شخص تو پکا دیوانہ ہے۔ سو آپ اس سب کے باوجود اپنے موقف پر ڈٹے رہیں کہ آپ بہر حال اور قطعی طور پر راہ حق پر ہیں۔ اور یہ قرآن جو آپ ان کے سامنے پیش کر رہے ہیں، یہ ایک عظیم الشان اور بے مثال نصیحت و یاد دہانی ہے سب جہانوں کے لئے انہوں نے اگر اس کی قدر نہ پہچانی اور اس سے منہ موڑے ہی رہے تو انہوں نے آخرکار سخت پچھتاتا ہے مگر بے وقت کے اس پچھتاوے کا ان کو کوئی فائدہ بہر حال نہیں ہو گا، سوائے ان کی آتش یاس و حسرت میں اضافے کے، والعیاذ باللہ العظیم وبہٰذا القدر نکتفی من التفسیر المختصرلسورۃ القلم و الحمد للہ جل و علا۔

(سورۃ الحاقۃ ۔ سورہ نمبر ۶۹ ۔ تعداد آیات ۵۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     وہ ہو کر رہنے والی
۲۔۔۔     کیا ہے وہ ہو کر رہنے والی
۳۔۔۔     اور تم کیا جانو کہ کیا ہے وہ ہو کر رہنے والی
۴۔۔۔     جھٹلایا ثمود اور عاد نے دہلا دینے والے اس حادثہ کبریٰ کو
۵۔۔۔     پھر ثمود کو تو ہلاک کر دیا گیا حد سے بڑھ جانے والی اس ہولناک آفت سے 
۶۔۔۔     اور جو عاد تھے تو ان کو ہلاک کیا گیا ایک ایسی تند و تیز اور سرکش (و بے قابو) ہوا سے 
۷۔۔۔     جس کو اللہ نے مسلط رکھا ان پر سات راتیں اور آٹھ دن لگاتار جس کے نتیجے میں اس قوم (کا حال یہ ہو گیا تھا کہ اگر تم وہاں ہوتے تو ان لوگوں ) کو تم اس طرح گرا ہوا دیکھتے کہ گویا کہ وہ کھوکھلے (اور بوسیدہ) تنے ہیں گری ہوئی کھجوروں کے 
۸۔۔۔     تو کیا (اب) تمہیں ان سے میں سے کوئی بھی بچا ہوا نظر آتا ہے ؟
۹۔۔۔     اور فرعون اور اس سے پہلے کے لوگوں نے اور ان الٹی ہوئی بستیوں (کے باشندوں ) نے بھی ارتکاب کیا اسی بڑی (اور ہولناک) خطا کا
۱۰۔۔۔     ان سب نے نافرمانی کی اپنے رب کے رسول کی سو اس نے پکڑا ان سب کو ایک بڑی ہی سخت (اور ہولناک) پکڑ میں 
۱۱۔۔۔     بلاشبہ ہم ہی نے سوار کیا تھا تم کو (اپنی رحمت و عنایت سے نوح کی) اس کشتی میں جبکہ (طوفان کا) پانی کراس کر گیا تھا سب حدوں کو
۱۲۔۔۔     تاکہ ہم اس (واقعہ) کو تمہارے لئے (عبرت پذیری کی) ایک عظیم الشان یادگار بنا دیں اور تاکہ یاد رکھیں اس کو یاد رکھنے والے کان
۱۳۔۔۔     پھر جب (اپنے مقرر وقت پر) پھونک مار دی جائے گی صور میں ایک ہی بار
۱۴۔۔۔     اور زمین اور پہاڑوں کو اٹھا کر کوٹ دیا جائے گا سو یہ سب ریزہ ریزہ ہو جائیں گے ایک ہی چوٹ سے
۱۵۔۔۔     تو اس دن ہو کر رہے گی وہ ہو پڑنے والی
۱۶۔۔۔     اور پھٹ پڑے گا آسمان سو وہ اس روز (اپنی بندشیں ڈھیلی پڑ جانے سے ) بالکل بودا ہو جائے گا
۱۷۔۔۔     فرشتے اس کے کناروں پر ہوں گے اور اٹھائے ہوں گے تمہارے رب کے عرش کو اپنے اوپر اس روز آٹھ فرشتے
۱۸۔۔۔     اس روز تمہیں پیش کیا جائے گا (اپنے رب کے حضور) اس حال میں کہ چھپی نہ رہے گی تمہاری کوئی بات (اس سے )
۱۹۔۔۔     پھر جس (خوش نصیب) کو دیا گیا ہو گا اس کا نامہ اعمال اس کے داہنے ہاتھ میں تو وہ (مارے خوشی کے دوسروں سے ) کہہ رہا ہو گا کہ لو جی ذرا میرا نامہ اعمال پڑھئے گا
۲۰۔۔۔     مجھے تو یہ یقین تھا کہ مجھے بہر حال سابقہ پڑنا ہے اپنے حساب سے 
۲۱۔۔۔     پس وہ تو ایک بڑی ہی (عمدہ و پاکیزہ اور) پسندیدہ گزران میں ہو گا
۲۲۔۔۔     یعنی ایک ایسی عالی شان جنت میں 
۲۳۔۔۔     جس کے خوشے جھکے پڑ رہے ہوں گے 
۲۴۔۔۔     (کہا جائے گا کہ) مزے سے کھاؤ اور پیو تم لوگ اپنے ان اعمال کے بدلے میں جو تم لوگوں نے گزرے ہوئے دنوں میں (دنیا میں ) کئے تھے 
۲۵۔۔۔     اور (اس کے برعکس) جس کو اس کا نامہ اعمال اس کے بائیں ہاتھ میں دیا گیا ہو گا تو وہ (مارے حسرت و افسوس کے ) کہے گا کہ اے کاش مجھے نہ دیا گیا ہوتا میرا نامہ اعمال
۲۶۔۔۔     اور مجھے اس کی خبر ہی نہ ہوتی کہ میرا حساب کیا ہے 
۲۷۔۔۔     اے کاش وہی (دنیا والی) موت ہی خاتمہ کر دینے والی ہوتی
۲۸۔۔۔     کچھ کام نہ آ سکا مجھے میرا مال
۲۹۔۔۔     ہلاک (اور رخصت) ہو گیا مجھ سے میرا (جاہ و) اقتدار
۳۰۔۔۔     (حکم ہو گا کہ) پکڑو اس کو اور پہنا دو اس کو طوق
۳۱۔۔۔     پھر جھونک دو اس کو (دوزخ کی) دہکتی آگ میں 
۳۲۔۔۔     پھر جکڑ دو اس کو ایک ایسی ہولناک زنجیر میں جس کی لمبائی ستر ہاتھ ہے 
۳۳۔۔۔     کہ یہ ایمان نہیں رکھتا تھا اس اللہ پر جو کہ بڑی ہی عظمتوں والا ہے 
۳۴۔۔۔     اور یہ مسکین کو کھانا کھلانے کی ترغیب بھی نہیں دیتا تھا
۳۵۔۔۔     پس اب نہ تو یہاں اس کا کوئی دوست ہے 
۳۶۔۔۔     اور نہ ہی اس کے لئے کھانے کی کوئی چیز ہو گی بجز (دوزخیوں کے ) زخموں کی اس دھوون کے 
۳۷۔۔۔     جس کو کوئی نہ کھائے گا بجز ایسے ہی بڑے (بدبخت) گنہگاروں کے 
۳۸۔۔۔     پس نہیں میں قسم کھاتا ہوں ان چیزوں کی جن کو تم لوگ دیکھ رہے ہو
۳۹۔۔۔     اور ان کی بھی جن کو تم نہیں دیکھتے 
۴۰۔۔۔     بلاشبہ یہ (قرآن) قطعی طور پر ایک بڑے ہی معزز پیغمبر کا پیش کیا ہوا کلام ہے 
۴۱۔۔۔     اور یہ کسی شاعر کا کلام نہیں کم ہی ایمان لاتے ہو تم لوگ
۴۲۔۔۔     اور نہ ہی یہ کسی کاہن کا قول ہے کم ہی غور کرتے ہو تم لوگ
۴۳۔۔۔     یہ تو سراسر (اور پورے کا پورا) اتارا ہوا ہے پروردگار عالم کی طرف سے 
۴۴۔۔۔     اور اگر یہ (پیغمبر) از خود کوئی بات بنا کر ہمارے ذمے لگا دیتے 
۴۵۔۔۔     تو ہم یقیناً پکڑ لیتے ان کو داہنے ہاتھ سے 
۴۶۔۔۔     پھر سختی کے ساتھ کاٹ ڈالتے ہم ان کی رگ جان کو
۴۷۔۔۔     اس صورت میں تم میں سے کوئی بھی (ہمیں ) اس سے روکنے والا نہ ہوتا
۴۸۔۔۔     اور بلاشبہ یہ (قرآن) قطعی طور پر ایک عظیم الشان نصیحت (اور یاد دہانی) ہے پرہیزگاروں کے لئے 
۴۹۔۔۔     اور ہمیں اچھی طرح معلوم ہے کہ تم میں سے کچھ لوگ جھٹلانے والے بھی ہیں 
۵۰۔۔۔     اور بلاشبہ یہ (کلام حق) قطعی طور پر حسرت (و یاس) ہے کافروں کے لئے 
۵۱۔۔۔     اور بلاشبہ یہ قطعی طور پر یقینی حق ہے 
۵۲۔۔۔     پس آپ تسبیح کرتے رہیں اپنے رب کے نام کی جو بڑا ہی عظمت والا ہے


تفسیر

۱۔۔۔  سورہ الحاقۃ۔  الحاقۃ قیامت کے ناموں میں سے ایک نام ہے جس کے معنی ہیں ہونی شدنی، اور ہو کر رہنے والی چیز یعنی جس کا ہونا عقل و نقل، اور اخلاق و فطرت ہر اعتبار سے ضروری ہے۔ جو بالکل اٹل اور قطعی ہے۔ پس یہ ایک لفظ پورے ایک جملے کے قائم مقام ہے۔ اس لئے یہاں پر اس کے لئے مبتداء مقدر ماننے کی ضرورت نہیں۔ بلکہ اس میں مبتداء مقدر ماننا اس کی بلاغت اور اصل مقصد کے تقاضوں کے خلاف ہے کیونکہ اس طرح کے اسلوب میں اصل مقصود یہ ہوتا ہے کہ مخاطب کی ساری توجہ اسی لفظ کے مضمون اور اس کے مفہوم پر مرکوز رہے۔ یہاں پر الحاقۃ کے بعد ما الحاقۃ کے سوال و استفہام کے ذریعے اس کے ہول اور اس کی دہشت و بے پناہی کو مزید واضح فرما دیا گیا۔ اور پھر وَمَا اَدْرَکَ مَالْحَاقَّۃ کے جملے سے اس کی اس ہولناکی کی مزید وضاحت فرما دی گئی۔ کہ تم کیا جانو کہ کیا ہے وہ ہونی شدنی اور ہو کر رہنے والی وہ اٹل حقیقت؟ یعنی اس کی حقیقت کو جاننا اور پوری طرح اس کا اندازہ کرنا کسی کے بس میں نہیں۔ سو بڑا ہی برا حال ہو گا ان لوگوں کا جو آج اس کو جھٹلا رہے ہیں۔ اور اس کی تکذیب کر کے آج وہ بے فکری اور لاپرواہی کی زندگی گزار رہے ہیں؟ کہ اسطرح ایسے لوگوں کی فرصت عمر یونہی گزر جائیگی، اور ان کو خالی ہاتھ دنیا سے کوچ کرنا پڑے گا، جو کہ سب سے بڑا اور انتہائی ہولناک خسارہ ہے؟ کیونکہ یہ وہ خسارہ ہے جس کی تلافی اور تدارک کی پھر کوئی صورت ممکن نہیں ہو گی، اور ظاہر ہے کہ اس جیسا دوسرا کوئی خسارہ ہو ہی نہیں سکتا، والعیاذ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنے کی توفیق بخشے، حیات مستعار کا ایک ایک لمحہ اپنی رضاء و خوشنودی کے لئے صرف کرنے کی توفیق سے نوازے، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین،
۱۴۔۔۔   عذاب کے تاریخی واقعات کی طرف اشارہ کرنے کے بعد اس سے ظہور اور وقوع قیامت کا ذکر و بیان فرمایا گیا ہے۔ یعنی جس طرح ہمیں ان باغی اور سرکش قوموں کو عذاب دینے کے لئے کسی طرح کی کوئی تیاری نہیں کرنی پڑی۔ بلکہ جب چاہا ان کو عذاب میں دھر لیا اسی طرح قیامت کو قائم کرنے کے لئے بھی ہمیں کسی تیاری یا اہتمام کی ضرورت نہیں پڑے گی، بلکہ اس کے لئے صرف ہمارے ارادہ و اشارہ اور نفخ صور ہی کی دیر ہو گی پس جونہی صور میں ایک پھونک ماری جائے گی قیامت واقع ہو جائے گی۔ اور یہ زمین اور اس میں گاڑھے گئے، پہاڑوں کے یہ عظیم الشان لنگر جن کو آج تم لوگ اپنے خیال میں بڑی چیز سمجھتے ہو اس زمین اور ان پہاڑوں دونوں کو اٹھا کر ایک ہی ضرب ایسی لگائی جائے گی جس سے یہ سب چُورا چُورا اور پاش پاش ہو کر رہ جائیں گے یعنی ایک ہاتھ میں اس زمین کو اٹھایا جائے گا، اور دوسرے میں ان دیو ہیکل پہاڑوں کو اور ان دونوں کو آپس میں اس طرح ٹکرا دیا جائے گا جس طرح کہ شیشے کے دو گلاسوں کو اٹھا کر آپس میں مار دیا جائے جس سے وہ چورا چورا ہو جائیں، سو اسی طرح اس دن اس زمین اور ان پہاڑوں کو چورا چورا کر دیا جائے گا، اور جب ان دیو ہیکل پہاڑوں کا اس روز یہ ال ہو گا تو پھر تمہاری بنائی ہوئی ان بڑی بڑی عمارتوں کی حیثیت ہی کیا ہے جن پر تم لوگوں کو بڑا ناز ہے؟ اور جن کو تم ناقابل شگست سمجھتے ہو، سو پہاڑوں کے اس انجام کو دیکھ کر اپنی ان بڑی بڑی عمارتوں کے بارے میں تم لوگ خود سوچ لو، اور غور کر لو۔
۱۷۔۔۔  زمین اور پہاڑوں کے حال کے ذکر و بیان کے بعد اس سے آسمان کا حال اور اس کا حشر بیان فرمایا گیا ہے۔ کہ یہ آسمان جو آج تم لوگوں کو اس قدر محکم اور مضبوط نظر آ رہا ہے کہ اس میں ڈھونڈے سے بھی کوئی نقص یا شگاف نظر نہیں آ سکتا اس روز یہ بھی پھٹ پڑے گا۔ اور اس کے نتیجے میں اس روز یہ بالکل بودا اور پھس پھسا ہو جائے گا۔ اس کا یہ سب استحکام اور اس میں پایا جانے والا یہ تجاذب و تماس ک سب رخصت ہو جائے گا۔ اور یہ اس روز روئی کے گالوں اور دھوئیں کے بادلوں کی طرح اڑتا پھرے گا۔ فرشتے اس کے کناروں پر ہونگے، اور تمہارے رب کے عرش کو اس روز آٹھ فرشتوں نے اٹھا رکھا ہو گا، یہ چیز عالم غیب کے ان حقائق میں سے ہے جو متشابہات کی قسم سے ہیں جن کو اس دنیا میں سمجھنا ہمارے لئے ممکن نہیں۔
۱۸۔۔۔   یعنی اس تمام اتھل پتھل کے نتیجے میں اس روز تم لوگ اپنے رب کے سامنے اس طرح پیش کئے جاؤ گے کہ تمہاری کوئی بھی چیز ڈھکی چھپی نہیں رہ جائے گی۔ سو اس روز تم سب اپنے رب کے حضور حاضر و موجود ہوؤ گے کیونکہ زمین و آسمان کی اس پوری بساط کو اس دن لپیٹ کر رکھ دیا جائے گا۔ اس لئے اس روز نہ تو کسی کے لئے کوئی چھپنے کی جگہ ہو گی۔ اور نہ کوئی چھپنے کی چیز۔ بلکہ سب بغیر کسی اوٹ اور آڑ کے اپنے رب کے سامنے موجود ہونگے۔ جیسا کہ دوسرے مقام پر ارشاد فرمایا گیا وَبَرَزُوْا لِلّٰہِ الْوَاحِدِ الْقَہَّارِ یعنی اس روز یہ سب اللہ کے سامنے موجود ہونگے جو کہ یکتا اور سب پر غالب ہے اور یہ سب اس لئے ہو گا کہ اس طرح ہر کسی کو اس کی زندگی بھر کے کئے کرائے کا پورا صلہ و بدلہ مل سکے۔ جس کی تفصیل اس کے متصل بعد بیان فرمائی گئی ہے۔ تاکہ اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں۔
۲۸۔۔۔   یعنی میرا وہ مال جس کو جوڑنے اور جمع کرنے کے لئے میں زندگی بھر لگا رہا، اور جس کے لئے میں دن رات ایک کئے ہوئے تھا، جس کے لئے میں حلال اور حرام کی تمیز تک کی پرواہ نہیں کرتا تھا جس کو میں نے بہت کچھ بلکہ سب سمجھ رکھا تھا، اور جس کو میں جوڑ جوڑ کر اور گن گن کر رکھا کرتا تھا وہ سب وہیں دنیا کے دار فانی میں رہ گیا آج وہ مجھے کچھ بھی کام نہ آ سکا، سو اس طرح وہ حسرت بھرے انداز میں اس کو یاد کرے گا۔ اور کہے گا کہ کاش کہ اس کو میں نے اپنی آخرت کی اس زندگی کے لئے خرچ کیا ہوتا، تاکہ آج وہ مجھے یہاں کام آتا، اور اس عذاب سے بچنے کا ذریعہ بن جاتا، مگر بے وقت اس افسوس اور پچھتاوے کا اس کا اس کو کوئی فائدہ بہر حال نہیں ہو گا۔ سوائے اس کی آتش یاس و حسرت میں اضافے کے سو اس سے اندازہ کیا جا سکتا ہے کہ قرآن حکیم کا دنیا پر یہ کتنا بڑا احسان ہے کہ اس نے غیب کے ان عظیم الشان حقائق کو ان کے سامنے اس صراحت و وضاحت کے ساتھ پیش فرما دیا جن کو جاننے کے لئے دوسرا کوئی ذریعہ ممکن ہی نہیں، مگر اس کتاب حکیم نے ان حقائق سے اس قدر پیشگی آگاہ فرما دیا، تاکہ جنہوں نے انتہائی ہولناک انجام سے بچنا ہو بچ جائیں قیل اس سے کہ عمر رواں کی یہ فرصت محدود ان کے ہاتھ سے نکل جائے اور ان کو ہمیشہ کے لئے پچھتانا پڑے۔ مگر دنیا ہے کہ غفلت و لا پرواہی میں ڈوبی پڑی ہے، اور وہ ٹس سے مس ہونے کو تیار نہیں، اِلاّ ماشاء اللہ، والعیاذ باللہ جل و علا، یہاں پر کلمہ ما نافیہ بھی ہو سکتا ہے جیسا کہ اوپر بیان ہوا۔ اور یہ استفہامیہ بھی ہو سکتا ہے یعنی کس کام آیا میرے میرا وہ مال جو میں جوڑ جوڑ کر رکھا کرتا تھا؟ اور موقع و مقام کے لحاظ سے یہ دوسرا احتمال زیادہ وقیع ہے کہ اس میں یاس و حسرت کا پہلو زیادہ واضح اور نمایاں ہے والعیاذ باللہ، جل و علا۔
۲۹۔۔۔   سلطان کے معنی حکومت و اقتدار کے بھی آتے ہیں، اور حجت و دلیل کے بھی، اور یہ دونوں ہی معنی و احتمال یہاں پر درست ہو سکتے ہیں اور ان دونوں ہی صورتوں میں معنی و مطلب صحیح بنتا ہے کیونکہ دنیا میں یہ دونوں ہی چیزیں تنگ ظرف انسانوں اور بت پندار کے پجاریوں کے لئے محرومی کا باعث بنتی ہیں۔ کسی کے لئے اس کی حکومت و اقتدار کا نشہ محرومی کا باعث بنتا ہے، کہ اس کی مستی میں وہ حق بات سننے اور ماننے کو تیار نہیں ہوتا۔ یہاں تک کہ وہ اپنے آخری اور ہولناک انجام کو پہنچ کر رہتا ہے۔ والعیاذ باللہ اور کسی کے لئے اس کی حجت بازی اور طلاقت لسانی محرومی کا باعث بنتی ہے، اور اس کی بناء پر بھی وہ اپنی بڑائی کے زعم و گھمنڈ میں مبتلا ہو جاتا ہے اور حق کو قبول کرنے اور اس کے آگے جھکنے کے بجائے الٹا اپنی متکبرانہ اور ابلیسی منطق سے صحیح بات کو غلط اور غلط کو صحیح کر کے پیش کرتا ہے اور اس کے نتیجے میں وہ ضلال کے ساتھ اضلال کے جرم کا بھی مرتکب ہوتا ہے۔ اور اس طرح اس کا جرم دوہرا اور ڈبل ہو جاتا ہے۔ سو اس روز ایسا محروم انسان اپنی محرومی پر حسرت و افسوس کے طور پر کہے گا کہ آج کھو گیا مجھ سے میرا وہ غلبہ و اقتدار جس کی بناء پر میں دنیا مست اور متکبر ہو کر حق بات کو سننے اور ماننے کے لئے تیار نہیں ہوا کرتا تھا اور کہے گا کہ گم ہو گئی مجھ سے میری وہ منطق اور حجت بازی جو میں حق اور اہل حق کے خلاف دنیا میں بگھارا کرتا تھا۔ یہاں تک کہ میں نور حق و ہدایت سے محروم کا محروم ہی رہا۔ اور اس ہولناک انجام سے دوچار ہوا۔ مگر بے وقت کے اس اقرار و اعتراف کا اس کو اس روز کوئی فائدہ بہر حال نہیں ہو گا۔ سوائے اس کی آتش و یاس و حسرت میں اضافے کے۔ والعیاذ اباللہ العظیم، بکل حالٍ من الاحوال، سو آخرت کو بنانے سنوار نے کا موقع اسی دنیاوی زندگی کی فرصت محدود میں، و باللہ التوفیق لمایُحِبُّ و یرید،
۵۲۔۔۔   سو آخر کی ان تین آیات کریمات سے تین اہم حقائق کو واضح فرما دیا گیا، اول یہ کہ کافر لوگ آج تو اپنے کفر و باطل پر اڑے ہوئے ہیں اور اس کتاب حکیم پر ایمان لانے کو تیار نہیں لیکن وقت آئے گا کہ جب یہ چیز ان کے لئے سراسر یاس و حسرت اور ندامت و رسوائی کا باعث ہو گی اور دوسری بات یہ کہ جس سزا و جزا کا یہ لوگ انکار کر رہے ہیں وہ قطعی طور پر ایک یقینی حق ہے اور وہ لازماً ویسے ہی واقع ہو کر رہے گی جیسا کہ قرآن اس کے بارے میں بتا رہا ہے اور تیسری بات یہ کہ تم اپنے اس رب کے نام کی تسبیح کرتے رہا کرو جو بڑا ہی عظمت والا ہے کہ اس کی تسبیح ہی آپ کے لئے حصول صبر و استقامت اور قوت و اعتماد کا ذریعہ و وسیلہ ہے۔ وبہٰذا نصل الی نہایۃ المطاف فی ہذا التفسیر المختصر لسورۃ الحاقۃ، و الحمد للہ جل و علا

(سورۃ المعارج ۔ سورہ نمبر ۷۰ ۔ تعداد آیات ۴۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     مانگا ایک مانگنے والے نے وہ ہولناک عذاب جس نے (اپنے وقت پر) بہر حال واقع ہو کر رہنا ہے 
۲۔۔۔     کافروں پر جس کو کوئی ٹالنے والا نہیں
۳۔۔۔     (بے پایا عظمتوں والے ) اس اللہ کی طرف سے جو مالک ہے عروج کے زینوں کا
۴۔۔۔     اسی کی طرف چڑھ کر جاتے ہیں فرشتے بھی اور روح بھی (وہ عذاب) ایک ایسے دن میں ہو گا جس کی مقدار پچاس ہزار برس ہے 
۵۔۔۔     پس آپ صبر جمیل ہی سے کام لیتے رہیں (اے پیغمبر!)
۶۔۔۔     یہ لوگ تو اسے بڑا دور سمجھتے ہیں 
۷۔۔۔     مگر ہم اسے بہت ہی قریب دیکھ رہے ہیں 
۸۔۔۔     جس دن کہ ہو جائے گا یہ (نیلگوں ) آسمان پگھلی ہوئی چاندی کی طرح
۹۔۔۔     اور یہ پہاڑ (دھنکی ہوئی) رنگ برنگی اون کی مانند (اڑتے پھر رہے ) ہوں گے 
۱۰۔۔۔     اور (اس دن) کوئی گہرا دوست بھی کسی دوست کو نہیں پوچھے گا
۱۱۔۔۔     حالانکہ وہ ایک دوسرے کو دکھائے بھی جائیں گے مجرم چاہے گا کہ کاش کہ وہ اس دن کے عذاب سے بچنے کے لئے اپنے بدلے میں اپنے سب بیٹوں کو بھی دے دے 
۱۲۔۔۔     اپنی بیوی اور اپنے بہائی کو بھی
۱۳۔۔۔     اور اپنے اس پورے کنبے کو بھی جو کہ اس کو پناہ دیا کرتا تھا
۱۴۔۔۔     اور ان سب لوگوں کو بھی جو کہ روئے زمین میں موجود ہیں پھر یہ (بدلہ دینا) اس کو بچا لے 
۱۵۔۔۔     ہرگز نہیں وہ تو شعلہ مارتی ہوئی ایک (ہولناک) آگ ہو گی
۱۶۔۔۔     ادھیڑ کر رکھ دینے والی کھال کو
۱۷۔۔۔     تو (پکار پکار کر اپنی طرف) بلا رہی ہو گی ہر اس شخص کو جس نے منہ موڑا ہو گا (حق سے ) اور پیٹھ پھیری ہو گی
۱۸۔۔۔     اور جمع کیا ہو گا (دنیاوی مال و دولت کو) اور سینت سینت کر رکھا ہو گا (اس کو)
۱۹۔۔۔     واقعی انسان بڑا تھڑدلا (اور کم حوصلہ) ہے 
۲۰۔۔۔     جب اس کو تکلیف پہنچتی ہے تو یہ گھبرا اٹھتا ہے 
۲۱۔۔۔     اور جب اسے خوشحالی نصیب ہوتی ہے تو یہ بخل کرنے لگتا ہے 
۲۲۔۔۔     سوائے ان نمازیوں کے 
۲۳۔۔۔     جو اپنے نماز کی (حفاظت اور اس کی) پابندی کرتے ہیں 
۲۴۔۔۔     جنکے مالوں کے اندر حق ہوتا ہے مقرر (اور طے شدہ)
۲۵۔۔۔     ان کے لئے بھی جو سوال کرتے ہیں اور ان کیلئے بھی جو سوال نہیں کرتے ہیں 
۲۶۔۔۔     جو سچے دل سے مانتے ہیں بدلے (اور جزا) کے دن کو)
۲۷۔۔۔     اور وہ ڈرتے رہتے ہیں اپنے رب (کی پکڑ اور اس) کے عذاب سے 
۲۸۔۔۔     (اور) بلاشبہ ان کے رب کا عذاب نڈر (اور بے خوف) ہونے کی چیز ہے ہی نہیں 
۲۹۔۔۔     اور جو حفاظت کرتے ہیں اپنی شرمگاہوں کی
۳۰۔۔۔     مگر اپنی بیویوں یا ان باندیوں سے جن کے وہ مالک ہوتے ہیں کہ ان میں ان پر کوئی ملامت نہیں 
۳۱۔۔۔     پس جس نے ڈھونڈی کوئی راہ اس کے سوا (اپنی شہوت رانی کے لئے ) تو ایسے ہی لوگ ہیں حد سے نکلنے والے 
۳۲۔۔۔     اور جو پاس (و لحاظ) رکھتے ہیں اپنی امانتوں اور اپنے عہدوں کا
۳۳۔۔۔     اور جو قائم رہتے ہیں اپنی گواہیوں کی ادائیگی میں (صداقت و راست بازی پر)
۳۴۔۔۔     اور جو حفاظت کرتے ہیں اپنی نمازوں (کی ادائیگی اور پابندی) کی
۳۵۔۔۔     سوا ایسے ہی لوگ ہیں جو نہایت عزت (و آرام) سے رہیں گے عظیم الشان جنتوں میں 
۳۶۔۔۔     پھر کیا ہو گیا ان کافروں کو جو دوڑے چلے آتے ہیں آپ کی طرف (اے پیغمبر!)
۳۷۔۔۔     دائیں سے بھی اور بائیں سے بھی گروہ در گروہ ہو کر
۳۸۔۔۔     کیا ان میں سے ہر کوئی یہ چاہتا ہے کہ اسے یونہی داخل کر دیا جائے گا نعمتوں بھری جنت میں 
۳۹۔۔۔     (نہیں اور) ہرگز نہیں بلاشبہ ہم نے پیدا کیا ان کو اس چیز سے جس کو یہ خود بھی جانتے ہیں 
۴۰۔۔۔     پس نہیں میں قسم کھاتا ہوں مشرقوں اور مغربوں کے رب کی کہ بلاشبہ ہم پوری طرح قادر ہیں 
۴۱۔۔۔     اس بات پر کہ ہم ان کی جگہ ان سے بہتر لوگ لے آئیں اور ہم سے کوئی بازی نہیں لے جا سکتا
۴۲۔۔۔     پس چھوڑ دو ان کو کہ یہ یونہی پڑے رہیں اپنی بے ہودہ باتوں اور اپنے (لایعنی) کھیل تماشوں میں یہاں تک یہ پہنچ جائیں اپنے اس دن کو جس کا وعدہ ان سے کیا جا رہا ہے 
۴۳۔۔۔     جس دن کہ یہ لوگ اپنی قبروں سے نکل نکل کر ایسے دوڑے جا رہے ہوں گے جیسے کہ وہ اپنے بتوں کے استھانوں کی طرف (لپک لپک کر) دوڑے جا رہے ہوں 
۴۴۔۔۔     (اس روز) ان کا حال یہ ہو گا کہ (مارے شرم کے ) جھکی ہوئی ہوں گی ان کی نگاہیں اور چھا رہی ہو گی ان (کے چہروں ) پر ایک ہولناک (سیاہی اور) ذلت یہ ہے وہ دن جس کا ان سے وعدہ کیا جاتا تھا


تفسیر

۲۔۔۔   یعنی جس ہولناک عذاب کا مطالبہ اس غفلت و لا پرواہی اور ڈھٹائی سے یہ لوگ کرتے ہیں اور اس کا مذاق اڑاتے ہیں اس نے اپنے وقت پر بہر حال واقع ہو کر رہنا ہے اور وہ واقع بھی کافروں ہی کے لئے ہو گا، جس کو ٹالنا اور روکنا کسی کے بس میں نہیں ہو گا، سو یہ ان لوگوں کی شامت اور ان کی محرومی اور بدبختی ہے جو یہ اس سے بچنے کی فکر کرنے کے بجائے الٹا اس ڈھٹائی کے ساتھ اس کو لاد دکھنے کا مطالبہ کر رہے ہیں اور نہیں سوچتے کہ وہ سیلاب فنا جب آیا تو کس کے گھر آئے گا؟ اس کا اصل نشانہ تو یہی بدبخت ہونگے اس کے مقابلے کا آخر انہوں نے کیا بندوبست کر رکھا ہے؟ جو یہ اس کے لئے اس طرح چیلنج کرتے، اور اس کے لانے کا مطالبہ کرتے ہیں۔ اس کے روکنے کا بل بوتا تو کسی میں بھی نہیں ہو سکتا، نہ خود ان کے اندر اور نہ ان کے ان خود ساختہ اور من گھڑت معبودوں کے اندر جن کی حاجت روائی اور مشکل کشائی کا ان کو بڑا زعم اور گھمنڈ ہے۔ اور جن پر انہوں نے آسرا اور تکیہ کر رکھا ہے۔ تو پھر یہ آخر کسی برتے پر اس کو لانے اور واقع کرنے کا مطالبہ کرتے ہیں؟ سو کفر و شرک اور انکار حق کے نتیجے میں انسان کی مت اسی طرح مار کر رکھ دی جاتی ہے، اور وہ سیدھی بات کو بھی الٹا سمجھنے لگتا ہے، والعیاذ باللہ، حالانکہ ان بدبختوں کو اس بات کا پتہ اور احساس نہیں کہ جس عذاب کا یہ اس طرح مذاق اڑاتے، اور اس کے لئے جلدی مچاتے ہیں اس نے ان کو اپنے گھیرے میں لے رکھا ہے، جیسا کہ دوسرے مقام پر ارشاد فرمایا گیا یَسْتَعْجِلُوْنَکَ بِالْعَذابِ وَاِنَّ جَہَنَّمَ لَمُحِیْطَۃٌ بِالْکٰفِرِیْنَ (العنکبوت،۵۴) یعنی یہ لوگ عذاب کے لئے جلدی مچاتے ہیں حالانکہ جہنم نے ایسے کافروں کو اپنے احاطے میں لے رکھا ہے، والعیاذُ باللہ العظیم، کیونکہ کفر وباطل اور انکار حق کا لازمی نتیجہ اور بدیہی تقاضا دوزخ کا وہ ہولناک عذاب ہے فرق صرف اتنا ہے کہ دنیا کے اس دار الامتحان میں آج اس پر پردہ پڑا ہوا ہے، جو کہ یہاں کے امتحان اور ابتلاء وآزمائش کا تقاضا ہے، لیکن کل قیامت کے اس یوم عظیم میں جو کہ کشف حقائق اور ظہور نتائج کا دن ہو گا، پردہ ہٹتے ہی دوزخ کا وہ ہولناک عذاب اپنی تمام قہرمانیوں کے ساتھ ان کے سامنے موجود ہو گا، والعیاذ باللہ
۱۵۔۔۔   یعنی اس وقت ان مجرموں کی یہ تمنا ہرگز پوری نہیں ہو گی۔ کیونکہ اس یوم حساب میں ایسا ہونا ممکن نہیں کہ کرے کوئی اور بھرے کوئی، کہ ایسا ہونا عدل و انصاف کے تقاضوں کے خلاف ہے، پس اس روز ہر کسی کو اپنے کئے کرائے کا بوجھ خود ہی اٹھانا ہو گا۔ کوئی کسی دوسرے کا بوجھ نہیں اٹھائے گا لَا تَزِرُوَازِرَۃٌ وِّزْرَ اُخْریٰ اور دوسرے کا بوجھ اٹھانے کا کیا سوال، اور اس کا کیا موقع؟ دوزخ کی وہ دہکتی بھڑکتی اور ہولناک آگ تو ایسی ہو گی کہ دور ہی سے ان کو دیکھ کر بپھر جائیگی اور دھاڑنا شروع کر دے گی، جیسا کہ سورہ فرقان کی آیت نمبر۱۲ میں اس کی تصریح فرمائی گئی ہے اور وہ دیکھتے ہی مجرم کی چمڑی ادھیڑ کر رکھ دے گی، والعیاذ باللہ العظیم
۱۶۔۔۔   سو اس سے واضح فرما دیا گیا کہ دوزخ کی وہ انتہائی ہولناک آگ دنیاوی آگ کی طرح اندھی بہری نہیں ہو گی کہ سب کو ایک ہی طرح اور ایک ہی ساتھ بھسم کر دے، بلکہ وہ جانتی پہچانتی ہو گی کہ کون مجرم ہے اور کس کا جرم کتنا اور کیا ہے یہاں تک کہ وہ دلوں کے اندر تک کو بھی جانتی اور ان کے اندر تک جھانکتی ہو گی کہ کس کے اندر کی حالت اور کیفیت کیا ہے؟ اور کس کے اندر کفر و شرک اور جرم و قصور کی جڑیں کتنی گہری ہیں جیسا کہ دوسرے مقام پر ارشاد فرمایا گیا تَطَّلِعُ عَلَی الْاَفْئِدَۃِ سو اس ہولناک آگ کے بارے میں یہاں پر ارشاد فرمایا گیا کہ اس روز وہ بلا اور پکار رہی ہو گی ہر اس شخص کو جس نے دنیا میں دعوت حق سے منہ موڑا اور پیٹھ پھیری ہو گی اور وہ حق کے تقاضوں سے غافل اور لا پرواہ ہو کر دنیاوی مال و دولت کو جوڑنے جمع کرنے، اور اس کو سینت سینت کر، اور گن گن کر رکھنے میں مشغول رہا ہو گا جیسا کہ دوسرے مقام پر اس بارے اس طرح تصریح فرمائی گئی ہے اَلَّذِیْ جَمَعَ مَالاً وَّ عَدَّدَہ، (الہمزۃ۔۲) سو جن لوگوں نے دنیا میں صدق و اخلاص پر مبنی حق و ہدایت کی دعوت پر کان نہیں دھرا ہو گا۔ بلکہ انہوں نے کفر و انکار اور اعراض و استکبار ہی سے کام لیا ہو گا۔ والعیاذ باللہ تو ایسے سنگدل بدبختوں کو اس روز دوزخ کی اس دہکتی بھڑکتی آگ کی اس دعوت کو سننا اور ماننا پڑے گا۔ اور اس طور پر کہ ان کے لئے اس سے گریز و فرار کی کوئی راہ ممکن نہیں ہو گی سو دین حنیف کی تعلیمات مقدسہ کے مطابق انسان کو اپنا مال دنیا کی تجوریوں اور اور یہاں کے بنکوں کے بجائے خداوند قدوس کے بنکوں میں جمع کرانا چاہئے۔ تاکہ وہ اس کو اس واہب مطلق کی طرف سے کئی گنا بڑھ کر واپس ملے اور وہ بھی آخرت کے اس حقیقی اور ابدی جہان میں جہاں پر انسان اس کا سب سے زیادہ محتاج ہو گا۔ اور جہاں اس کو دوسری کوئی چیز کام نہیں آ سکے گی۔ لیکن جن ابناء دنیا کا آخرت کے اس جہان غیب اور وہاں کی جزاء و سزا پر ایمان و یقین ہی نہیں وہ اس کے لئے تیار نہیں ہو سکتے اس لئے وہ اس کو خسارے کا سودا سمجھتے ہیں اسی لئے حضرات انبیاء ورسل کی دعوت حق کے مقابلے اور اس کی مخالفت میں سب سے پیش پیش وہی لوگ رہے جو اپنے بخل اور کنجوسی کی بناء پر اپنا پیسہ راہ حق میں خرچ کرنے کو تیار نہیں تھے۔ سو بخل و کنجوسی اور آخرت کی جزاء و سزا کی تکذیب دونوں باتیں باہم لازم و ملزوم ہیں جیسا کہ سورہ ماعون کی آیت نمبر۱ تا نمبر۳ میں اس کو ذکر و بیان فرمایا گیا ہے۔ والعیاد باللہ العظیم، اللہ تعالیٰ ہمیشہ اور ہر اعتبار سے اپنی حفاظت و پناہ  میں رکھے، اور ہر قدم اپنی رضاء و خوشنودی کی راہوں ہی پر ڈالنے اور بڑھانے کی توفیق بخشے، اور نفس و شیطان کے ہر مکر و فریب سے ہمیشہ اپنی پناہ میں رکھے، آمین ثم آمین،
۳۴۔۔۔   یہاں پر ان صفات کریمہ کے ذکر و بیان کے سلسلہ میں ان کا آغاز بھی نماز سے فرمایا گیا، اور ان کا خاتمہ بھی اسی پر فرمایا گیا، جس سے یہ بات نکلتی ہے کہ نماز ہی ان تمام صفات کریمہ اور خصال حمیدہ کا منبع و مصدر ہے اور وہی ان کی محافظ و نگہبان ہے، سو نماز ہی انسان کو ان پاکیزہ صفات اور عمدہ خصال سے سرفراز کرتی ہے اور وہی ان کی محافظ اور ان کا حصار بنتی ہے، پس جس نے اس حصار کو محفوظ رکھا۔ اس نے اپنے دین کو محفوظ رکھا۔ اور جس نے اس حصار کو ضائع کیا والعیاذ باللہ۔ تو اس نے پورے دین کو ضائع کر دیا، اسی لئے حضرت عمر نے منصب خلافت سنبھالنے کے بعد اپنی قلمرو کے اندر تمام ذمہ داروں کو یہی لکھا، اور سب کے لئے اسی کی تعمیم جاری کی، کہ آگاہ رہو کہ میرے نزدیک تمہارے تمام کاموں کے اندر سب سے اہم کام نماز ہے، جس نے اس کی حفاظت کی وہ باقی تمام کاموں کی بدرجہ اولیٰ حفاظت کرے گا۔ اور جس نے اس کو ضائع کر دیا وہ دوسرے کاموں کو اور زیادہ ضائع کرنے والا بنے گا۔ والعیاذ باللہ، یہاں پر یہ امر بھی ملحوظ خاطر رہے کہ ان صفات کریمہ کے ذکر و بیان کے شروع میں نماز کی مداومت یعنی ہمیشگی کا ذکر فرمایا گیا ہے لیکن اس سلسلے کی آخری آیت کریمہ میں نماز کی محافظت کا ذکر فرمایا گیا ہے جس سے واضح ہو جاتا ہے کہ ان صفات کریمہ کے حصول اور ان سے سرفرازی کا ذریعہ و وسیلہ نماز کی مداومت ہے اور ان کی بقاء و حفاظت کا ذریعہ نماز کی محافظت ہے کیونکہ نماز ہی کی محافظت کے ذریعے وہ حصار قائم ہوتا ہے جو ان کو محفوظ رکھتا ہے جیسا کہ ابھی اوپر بھی گزرا، اور نماز کی محافظت سے مراد اس کو ان آفات و خطرات سے محفوظ رکھنا ہے جو اس کی افادیت اور اس کے خاص انوار و برکات کو برباد کرنے کا باعث بنتے ہیں جیسے اس کے اوقات کی پابندی اور جماعت میں حاضری کا اہتمام نہ کرنا۔ یا ایسے افعال کا ارتکاب کرنا جو اس کے مقصد کے منافی ہوں۔ والعیاذُ باللہ، اللہ تعالیٰ ہمیشہ ہر اعتبار سے۔ اور ہر حال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین یا رب العالمین
۳۷۔۔۔   ان آیات کریمات میں منکرین و مکذبین کے حال بد کی تصویر بھی پیش فرما دی گئی، اور ان پر اظہار تعجب بھی فرمایا گیا، ان میں سے پہلی آیت کریمہ میں جو لفظ مہطعین واقع ہوا ہے، وہ اھطاع سے ماخوذ ہے، جس کے معنی کسی طرف تیزی سے دوڑنے اور لپکنے کے آتے ہیں، اور دوسری آیت کریمہ میں واقع لفظ عزین جمع ہے عزۃ کی جس کے معنی گروہ اور ٹکڑی وغیرہ کے آتے ہیں، سو منکرین حق کو جب دعوت حق اور اہل ایمان کے لئے ان کے ایمان و عمل کے نتیجے میں نعیم جنت سے سرفرازی کی بشارتیں سننے کو ملتیں تو ان کے تن بدن میں آگ لگ جاتی، کہ یہ کس طرح ہو سکتا ہے کہ دعوت حق کے یہ مفلوک الحال علمبردار تو جنت کے وارث و حقدار بن جائیں اور ہم جیسے دنیاوی مال و دولت اور سرداری اور کھڑ پنچی رکھنے والے دوزخ کا ایندھن بن جائیں، تو وہ مختلف ٹولیاں بنا کر بنا کر آنحضرت صلی اللہ علیہ و سلم کی تردید و توہین کے لئے داہنے اور بائیں سے آپ پر پل پڑتے، سو یہاں پر انہی بدبختوں کی اس خرد باختگی پر اظہار تعجب فرمایا گیا ہے۔ والعیاذ باللہ العظیم،
۴۴۔۔۔  سو اس سے اس سورہ کریمہ کے خاتمے کی ان آیات کریمات کے ذریعے معاند اور ہٹ دھرم لوگوں کے ساتھ معاملے کے بارے میں خاص ہدایات ارشاد فرمائی گئی ہیں، سو ارشاد فرمایا گیا کہ ان کو چھوڑ دو کہ یہ اپنی سخن سازیوں اور حجت بازیوں میں لگے رہیں، یہاں تک کہ یہ اپنے اس ہولناک دن کو پہنچ کر رہیں، جس سے ان کو ڈرایا، اور خبردار کیا جا رہا ہے، لیکن یہ اپنی سرکشی اور لاپرواہی میں پڑے ٹس سے مس نہیں ہو رہے، سو جس دن صور میں پھونک مار دی جائے گی اس دن یہ اپنی قبروں سے نکل کر نکل کر ایسے دوڑے جا رہے ہونگے کہ گویا کہ یہ دوڑ کے لئے مقرر کردہ نشانوں کی طرف دوڑے جا رہے ہیں، سو آج تو یہ لوگ اپنی ہٹ دھرمی اور اپنے تمرد و سرکشی کی بناء پر دعوت حق و ہدایت پر کان دھرنے کو تیار نہیں ہو رہے لیکن اس روز ان کے اندر ایسی کسی اینکڑی پینکڑی کا کوئی نام و نشان تک نہ ہو گا بلکہ اس روز یہ بغیر کسی کجی اور ٹیڑھ کے داعی حق کے پیچھے چلے جا رہے ہونگے۔ جیسا کہ دوسرے مقام پر ارشاد فرمایا گیا۔ یَوْمَئِذٍ یَّتَبِعُوْنَ الدَّاعِیَ لَاعِوَجَ لَہ، الایۃ (طہ۔۱٠٨) یعنی اس روز یہ لوگ داعیئ محشر کی آواز پر اس طرح دوڑے جا رہے ہونگے، کہ ان کے اندر کسی طرح کی کوئی کجی اور ٹیڑھ نہیں ہو گی، اور اتنا ہی نہیں بلکہ اس روز تو یہ اپنے رب کی حمد و ثنا کے ترانے گاتے ہوئے اس داعی کی دعوت پر لبیک کہیں گے جیسا دوسرے مقام پر ارشاد فرمایا گیا۔ یَوْمَ یَدْعُوْکُمْ فَتَسْتَجِیْبُوْنَ بِحَمْدِہٖ الایٰۃ (بنی اسرائیل۔ ۵۲) یعنی جس روز وہ تم کو پکارے گا اس روز تم اس کی حمد و ثنا کرتے ہوئے اس کی آواز پر لبیک کہو گے، مگر اس روز کے اس سننے اور ماننے کا ان کو کوئی فائدہ بہر حال نہیں ہو گا۔ کہ وہ سننا اور ماننا دیکھنے کے بعد کا ہو گا جو کہ نہ مفید ہے اور نہ مطلوب جبکہ مفید و مطلوب وہ سننا اور ماننا وہ ہے جو بالغیب یعنی بن دیکھے ہو جس کے حصول اور اس سے سرفرازی کا موقع دنیاوی زندگی تھی جو اس وقت ان کے ہاتھ سے بہر حال نکل چکی ہو گی، سو یہاں پر ان کے حال بد کی تصویر کے طور پر ارشاد فرمایا گیا کہ اس روز مارے شرم کے جھکی ہوئی ہونگی ان کی نگاہیں، چھا رہی ہو گی۔ ان (کے چہروں) پر ایک ہولناک ذلت سو وہ دن ہو گا جس کی وعید ان کو سنائی جاتی رہی تھی یہاں پر یہ امر بھی واضح رہے کہ نصب جمع ہے نصیب کی جس کے معنی گاڑے ہوئے پتھر کے ہوتے ہیں اس لئے ان سے مراد وہ پتھر بھی ہو سکتے ہیں جن کو مشرک لوگ اپنی نذروں نیازوں وغیرہ کے لئے گاڑھ دیتے تھے، اور گاڑھ دیتے ہیں، اور اس سے مراد وہ پتھر بھی ہو سکتے ہیں جو دوڑ وغیرہ کے مقابلے کے لئے نشان کے طور پر گاڑھے جاتے ہیں، لیکن یہاں پر ان لوگوں کے لئے یُوْفِضُوْنَ کا لفظ استعمال ہوا ہے جو کہ بھاگنے اور تیز دوڑنے کے معنی میں استعمال ہوتا ہے۔ اس لئے یہاں پر نُصُبِ سے مشرکوں کے تھان یا استھاں مراد لینا صحیح نہیں لگتا۔ کیونکہ استھانوں کی طرف دوڑنے اور بھاگنے کا کوئی مفہوم نہیں بنتا، اور مشرکین کے بارے میں اس طرح کی کوئی روایت بھی نہیں ملتی۔ اس لئے ہم نے اس لفظ کے دوسرے معنی و مفہوم کو ہی اختیار کیا ہے۔ والعلم عند اللہ سبحانہ و تعالی، بہر کیف ان آیات کریمات سے ہٹ دھرم معاند لوگوں سے رُوگردانی برتنے کی ہدایت فرمائی گئی ہے کیونکہ ان سے الجھنے کا کوئی فائدہ نہیں، پس ان کو ان کے حال پر چھوڑ دیا جائے، تاکہ یہ اپنے انجام کو خود پہنچ کر رہیں، ونکتفی بہٰذا القدر من التفسیر المختصر لسورۃ المعارج، و الحمد للہ جل و علا 

(سورۃ نوح ۔ سورہ نمبر ۷۱ ۔ تعداد آیات ۲۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بلا شبہ ہم ہی نے بھیجا نوح کو (پیغمبر بنا کر) ان کی قوم کی طرف کہ خبردار کرو اپنی قوم کو قبل اس سے کہ آ پہنچے ان کو (ان کے کفر و انکار پر) ایک بڑا ہی (ہولناک اور) دردناک عذاب
۲۔۔۔     چنانچہ انہوں نے (پوری صراحت و وضاحت سے اور درد بھرے انداز میں ان سے ) کہا اے میری قوم کے لوگوں بلاشبہ میں تمہارے لئے خبردار کرنے والا ہوں کھول کر (حق اور حقیقت کو)
۳۔۔۔     (میرا پیغام یہ ہے ) کہ تم لوگ بندگی کرو (ایک) اللہ کی اسی سے ڈرو اور میرا کہا مانو
۴۔۔۔     جس پر درگزر فرما لے گا وہ (غفور رحیم) تمہارے گناہوں میں سے اور مہلت عطا فرما دے گا تم کو ایک مقرر وقت تک بلاشبہ اللہ کا مقرر کیا ہوا وقت جب آ پہنچتا ہے تو پھر اسے ٹالا نہیں جا سکتا کاش کہ تم لوگ جان لیتے 
۵۔۔۔     (آخر کار) نوح نے (نہایت درد بھرے انداز میں اپنے رب کے حضور) عرض کیا کہ اے میرے رب بے شک میں نے بلایا اپنی قوم کو (حق و ہدایت کی طرف) دن کو بھی اور رات کو بھی
۶۔۔۔     مگر میری اس دعوت (و پکار) سے وہ اور بھی (بدکتے اور) بھاگتے گئے (راہ حق و صواب سے )
۷۔۔۔     اور میں نے جب بھی ان کو بلایا کہ تو بخشش فرما دے ان کی (اے میرے مالک!) تو انہوں نے ٹھونس دیں اپنی انگلیاں اپنے کانوں میں اور لپیٹ لئے (اپنے اوپر) اپنے کپڑے اور وہ اڑ گئے (اپنے کفر و باطل پر) اور بپھر گئے اپنی (جھوٹی) بڑائی کے گھمنڈ میں بہت بری طرح سے
۸۔۔۔     پھر بھی میں ان کو (حق کی) دعوت دی ہانکے پکارے 
۹۔۔۔     پھر میں نے ان کو اعلانیہ بھی تبلیغ کی اور چپکے چپکے بھی ان کو سمجھایا
۱۰۔۔۔     سو میں نے (ان سے ) کہا کہ تم لوگ بخشش مانگو اپنے رب سے (اپنے گناہوں کی وہ بخش دے گا کہ) بلاشبہ وہ بڑا ہی بخشنے والا ہے
۱۱۔۔۔     وہ (اپنی رحمت و عنایت سے ) تم پر دھانے کھول دے گا باران رحمت کے 
۱۲۔۔۔     وہ تم کو نوازے گا طرح طرح کے مالوں (کی ترقی و) مدد سے اور (ہونہار) بیٹوں سے وہ تمہارے لئے باغات بھی پیدا فرما دے گا اور نہریں بھی جاری کر دے گا
۱۳۔۔۔     تمہیں کیا ہو گیا (اے میری قوم کے لوگو!) کہ تم لوگ اللہ (پاک سبحانہ و تعالیٰ) کے لئے توقع نہیں رکھتے کسی (عظمت و) وقار کی
۱۴۔۔۔     حالانکہ اس نے تم کو پیدا کیا طرح طرح سے (اور مختلف مراحل سے گزار کر)
۱۵۔۔۔     کیا تم دیکھتے نہیں کہ اللہ نے کس طرح بنایا سات آسمانوں کو تہ بہ تہ
۱۶۔۔۔     اور ان میں اس نے رکھ دیا چاند کو ایک عظیم الشان نور کی شکل میں اور سورج کو ایک عظیم الشان چراغ بنا کر
۱۷۔۔۔     اور اللہ ہی نے اگایا تم سب کو زمین سے ایک عظیم الشان (اور حکمتوں بھرے ) طریقے سے 
۱۸۔۔۔     پھر وہی تم کو واپس لے جائے گا اس میں اور وہی تم کو اس سے باہر نکال لائے گا (قیامت کے روز) ایک ہی حکم سے 
۱۹۔۔۔     اور اللہ ہی نے بنا دیا تمہارے لئے (اپنی قدرت کاملہ اور حکمت بالغہ سے ) اس زمین کو ایک عظیم الشان بچھونا
۲۰۔۔۔     تاکہ تم لوگ چلو اس کے اندر کھلے (کشادہ) راستوں میں 
۲۱۔۔۔     نوح نے عرض کیا اے میرے رب ان لوگوں نے رد کر دیا ہے میری بات کو اور یہ پیچھے چل پڑے ان لوگوں کے جن کو ان کے مال و اولاد (وغیرہ نعمتوں ) نے خسارے (اور نقصان) میں اضافے کے سوا کچھ نہیں دیا
۲۲۔۔۔     انہوں نے بڑی بھاری چا لیں چلیں 
۲۳۔۔۔     اور انہوں نے (اپنے پیرؤوں سے ) کہا کہ تم لوگ اپنے معبودوں کو ہرگز نہ چھوڑنا اور نہ ہی تم ود، سواع اور یغوث، یعوق اور نسر کو کسی قیمت پر چھوڑنا
۲۴۔۔۔     انہوں نے بہتوں کو گمراہ کر دیا ہے پس اب تو بھی (اے میرے مالک!) ان ظالموں کو گمراہی کے سوا اور کسی چیز میں ترقی نہ دے 
۲۵۔۔۔     (سو انجام کار) غرق کر دیا گیا ان لوگوں کو ان کی اپنی انہی خطاؤں کی بناء پر پھر (غرقابی کے بعد) جھونک دیا گیا ان کو ایک بڑی ہی ہولناک آگ میں پھر نہ مل سکا ان کو اپنے لئے اللہ (کی پکڑ اور اس کے عذاب) سے بچانے والا کوئی (یارو) مددگار
۲۶۔۔۔     اور نوح نے مزید عرض کیا کہ اے میرے رب اب اس زمین پر ان کافروں میں سے کوئی ایک باشندہ بھی باقی نہ چھوڑنا 
۲۷۔۔۔     (کیونکہ) اگر تو نے ان کو (زندہ) چھوڑ دیا (اے میرے مالک!) تو یہ گمراہ کریں گے تیرے بندوں کو (راہ حق و صواب سے ) اور ان کی نسل سے بھی اب بدکار اور سخت کافر کے سوا کوئی جنم نہ لے گا
۲۸۔۔۔     اے میرے رب بخشش فرما دے تو میری بھی میرے ماں باپ کی بھی اور ہر اس شخص کی بھی جو داخل ہو میرے گھر میں ایمان کی حالت میں اور سب ہی ایماندار مردوں اور ایماندار عورتوں کو اور ظالموں کے لئے تباہی (اور بربادی) کے سوا اور کسی چیز میں اضافہ نہیں فرمانا


تفسیر

۷۔۔۔   سو اس سے منکرین و مکذبین کے اعراض اور انکی ہٹ دھرمی کی تصویر پیش فرما دی گئی چنانچہ ارشاد فرمایا گیا کہ نوح نے کہا اے میرے رب میں نے ان کو تیرے حضور توبہ و استغفار کی دعوت دی تاکہ اس طرح یہ تیری مغفرت کے مستحق قرار پا سکیں مگر انہوں نے میری دعوت کو سننے اور اپنانے کے بجائے اپنے کانوں میں اپنی انگلیاں ٹھونس دیں، تاکہ میری آواز ان کے کانوں کے اندر پہنچنے ہی نہ پائے۔ اور مزید یہ کہ انہوں نے اپنی چادریں اور اپنے کپڑے اپنے اوپر لپیٹ لیں، تاکہ یہ میری شکل بھی دیکھنے نہ پائیں تو پھر ایسوں کو نور حق و ہدایت کی دولت آخر کیسے اور کیونکر نصیب ہو سکتی ہے؟جبکہ اس سے سرفرازی کے لئے اولین شرط طلب صادق ہے سو استکبار یعنی اپنی بڑائی کا زعم و گھمنڈ محرومیوں کی محرومی ہے والعیاذُ باللہ
۱۰۔۔۔   سو حضرت نوح کے اس ارشاد سے ایک طرف تو ان کی اس ہمدردی اور دلسوزی کا پتہ چلتا ہے جو کہ آنجناب کو اپنی اس کافر و ناہنجار قوم سے تھی، دوسری طرف اس سے آنجناب نے مشرکوں کے شرکیہ فلسفے کی جڑ نکال دی، سو آپ نے ارشاد فرمایا کہ میں نے ان لوگوں سے کہا کہ تم اپنے رب سے بخشش کی دعاء کرو۔ وہ تمہارے گناہوں کی بخشش فرما دے گا، کیونکہ تمہارے گناہ اگرچہ بہت بڑے ہیں مگر اس کے باوجود تم لوگ اس کی رحمت سے مایوس نہ ہوؤ۔ کیونکہ وہ غفار یعنی بہت ہی بڑی مغفرت والا ہے کہ اس کی ہر صفت کی طرح اس کی مغفرت و بخشش بھی نا پیدا کنار ہے۔ دوسری بات اس سے یہ واضح فرما دی گئی کہ تم لوگ سیدھے اور براہ راست اس سے مغفرت و بخشش کی دعا کرو، اس کے لئے تمہارے خود ساختہ اور من گھڑت معبودوں اور دیویوں اور دیوتاؤں میں سے کسی کے واسطے وسیلے کی ضرورت نہیں، صدق دل سے مغفرت و بخشش مانگنے والوں اور اس کی طرف رجوع کرنے والوں کو وہ بغیر کسی سفارش اور واسطے کے یونہی اپنی رحمت کے دامن میں لے لیتا ہے سو اس سے آنجناب نے مشرکوں کے اس شرکیہ فلسفے کی جڑ نکال دی جو ایسے لوگوں کے اندر ہمیشہ موجود رہا پہلے بھی تھا اور آج بھی ہے وہ یہ کہ مشرک لوگوں کا کہنا اور ماننا یہ ہے کہ خدائے پاک کی سرکار چونکہ بہت بلند ہے اس لئے اس کے حضور رسائی و اسطوں اور وسیلوں کے بغیر ممکن نہیں اسی لئے ایسے لوگوں نے از خود اور اپنے طور پر طرح طرح کے من گھڑت وسیلے اور واسطے گھڑے۔ اور خود یہ مفروضہ اپنایا کہ ہماری ان کے آگے اور ان کی اس کے آگے، وہ ہماری سنتا نہیں، اور ان کی رد نہیں کرتا۔ چنانچہ مشرکین مکہ کے اس خود ساختہ اور من گھڑت شرکیہ فلسفے کو قرآن حکیم میں اس طرح ذکر فرما گیا ہے مَا نعَبُدُہُمْ اِلاَّ لِیُقَرِّبُوْنَا اِلَی اللّٰہِ زُلْفیٰ (الزمر۔۳) یعنی ہم اپنے ان معبودوں کی پوجا صرف اس لئے کرتے ہیں کہ تاکہ یہ ہمیں خدا کے قریب کر دیں، اور بعینہٖ یہی شرکیہ فلسفہ آج بہت سے کلمہ گو مشرکوں کے اندر بھی پایا جاتا ہے وہ بھی اسی طرح کی منطق بگھارتے ہیں اور اپنے اس شرکیہ فلسفے کی تائید کے لئے وہ طرح طرح کی من گھڑت مثالیں دیتے ہیں۔ مثلاً یہ کہ جب تم کسی ڈی سی، ایسے پی جیسے آفیسر سے بھی بلاواسطہ خود نہیں مل سکتے تو خدا تک خود کس طرح پہنچ سکتے ہو؟ یا مثلاً یہ کہ تم جب مکان کی چھت پر سیڑھی کے بغیر نہیں چڑھ سکتے، تو خدا تک کس طرح پہنچ سکتے ہو وغیرہ، اور ان مت ماروں کو خیال تک نہیں آتا کہ ہم حضرت حق جَلَّ مَجْدُہٗ کے بارے میں اس طرح کیسی کیسی گستاخیوں اور بے ادبیوں کا ارتکاب کرتے اور اس خالق کل اور مالک مطلق کو جو کہ انسان کی شہ رگ سے بھی زیادہ اس کے قریب ہے اور جو جسم و جسمانیت اور زمان و مکان کی حدود و تصور سے وراء الوراء ہے اس کو یہ لوگ کس پر قیاس کرتے۔ اور کس کے ساتھ تشبیہ دیتے ہیں؟ والعیاذ باللہ العظیم قرآن حکیم میں اس مشرکانہ فلسفے کی جگہ جگہ اور طرح طرح سے تردید فرمائی گئی ہے۔ یہاں پر اِنَّہ، کَانَ غَفَّارًا سے بھی اس پر کاری ضرب لگائی ہے کہ جب وہ خود ہی بخشنے والا اور بڑا ہی بخشنے والا ہے تو پھر اس سے بڑھ کر غفار اور کون ہو سکتا ہے جس کو اس کے پاس سفارشی بنا کر لے جایا جائے؟ والعیاذ باللہ جل و علا۔
۲۳۔۔۔   صحیح بخاری کی روایت کے مطابق یہ پانچوں بت قوم نوح کے پانچ بزرگوں کے نام پر اور ان کی یاد میں بنائے گئے تھے، روایات کے مطابق جب یہ پانچ بزرگ فوت ہو گئے، اور ان کے عقیدت مندوں کو اس سے بہت صدمہ لاحق ہوا، جو کہ ایک طبعی چیز تھی، تو شیطان ان کے پاس انسانی شکل میں آیا، اور آ کر ان سے کہا کہ کیا میں آپ لوگوں کے لئے ان پانچوں بزرگوں کی یادگار کے طور پر پانچ مورتیاں نہ بنا دوں جن کو سامنے رکھ کر اور ان کے پاس بیٹھ کر تم ان بزرگوں کی یاد تازہ کیا کرو؟ اور یہ سمجھ کر اپنے غم کو دور کر دیا کرو کہ یہ ایسے ہی ہے جیسے ہم ان بزرگوں کے پاس ان کی زندگیوں میں بیٹھا کرتے تھے تو اس پر وہ لوگ اس کے دھوکے میں آ گئے، اور انہوں نے اس سے کہا کہ ہاں آپ ہمارے لئے ایسی مورتیاں بنا دیں، تو اس نے پانچ مورتیاں بنا کر ان پانچوں جگہوں پر رکھوا دیں، جہاں وہ بزرگ اپنی زندگیوں میں بیٹھا کرتے تھے، پس یہ لوگ اپنی عقیدت کی بناء پر ان کے پاس بیٹھتے، یہاں تک کہ جب اگلی نسلوں کا دور آیا تو ابلیس نے ان کو یہ پٹی پڑھائی کہ تمہارے بڑے تو انہی مورتیوں کی پوجا کیا کرتے تھے کہ یہی تمہارے معبود ہیں تو اس پر ان لوگوں نے انہی مورتیوں کی پوجا شروع کر دی، اور وہ اس پر اس قدر پکے ہو گئے، اور جم گئے کہ حضرت نوح کی صدیوں کی تعلیم و تبلیغ کے باوجود وہ اس کو چھوڑنے پر آمادہ نہ ہوئے، یہاں تک کہ وہ آخرکار جہنم کا ایندھن بن گئے، والعیاذ باللہ العظیم
۲۸۔۔۔   سو اس سے اس سورہ کریمہ کے خاتمہ پر حضرت نوح کی اس دعاء کا ذکر فرمایا گیا جو آنجناب نے اپنے رب غفار سے اس کی مغفرت اور بخشش کی دعاء و درخواست کے طور پر فرمائی تھی، جس میں سب سے پہلے آپ نے اپنے لئے مغفرت کی دعاء کی، پھر اپنے والدین کی بخشش کیلئے، جس سے والدین کے حق کی عظمت شان بھی واضح ہو جاتی ہے، آنجناب کے والدین کے ایمان کے بارے میں حضرات اہل علم میں سے بعض نے کہا کہ وہ ایمان لا چکے تھے اس لئے ان کے حق میں دعاء کرنا درست تھا لیکن اس کی تائید میں قرآن کریم میں کوئی اشارہ موجود نہیں اور یہ بھی ہو سکتا ہے کہ ان کی وفات حضرت نوح کی دعوت یا اتمام حجت سے پہلے ہو چکی ہو، سو ان دونوں ہی صورتوں میں حضرت نوح کا ان کے لئے دعا کرنا درست اور ان کے حق کا تقاضا تھا اس کے بعد آنجناب نے ان سب لوگوں کے لئے مغفرت کی دعاء فرمائی جو ایمان کی حالت میں ان کے گھر میں پناہ گزین ہوئے تھے۔ اور پھر آپ نے سب ہی ایماندار مردوں اور عورتوں کے لئے دعا فرمائی، کہ یہی تقاضا ہے ایمان و یقین کے مقدس رشتے و تعلق کا، اور ظالموں کے لئے ہلاکت و تباہی کی دعاء فرمائی۔ والعیاذ باللہ العظیم وبہٰذا القدر نکتفی من ہذا التفسیر المختصر لسورۃ نوح والحمد للہ جل و علا،

(سورۃ الجن ۔ سورہ نمبر ۷۲ ۔ تعداد آیات ۲۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     کہو (اے پیغمبر !) کہ وحی کی گئی ہے میری طرف اس بات کی کہ جنوں کے ایک گروہ نے (مجھے قرآن پڑھتے ہوئے ) غور سے سنا پھر انہوں نے (جا کر اپنی قوم سے ) کہا کہ ہم نے ایک بڑا ہی عجیب قرآن سنا ہے
۲۔۔۔     جو راہنمائی کرتا ہے سیدھی (اور صحیح) راہ کی سو ہم (صدق دل سے ) اس پر ایمان لے آئے اور اب ہم کسی کو بھی اپنے رب کے ساتھ شریک نہیں ٹھہرائیں گے 
۳۔۔۔     اور یہ کہ بڑی بلند ہے شان ہمارے رب کی (سبحانہ و تعالیٰ) اس نے نہ تو کسی کو بیوی بنایا ہے اور نہ ہی کسی کو اولاد ٹھہرایا ہے 
۴۔۔۔     اور یہ کہ ہم میں سے جو احمق ہیں وہ اللہ کے بارے میں حد سے بڑھی ہوئی بات کہتے تھے
۵۔۔۔     اور یہ کہ (اس سے پہلے ) ہم نے یہ سمجھ رکھا تھا کہ انسان اور جن کبھی اللہ کے بارے میں کوئی جھوٹی بات نہیں کہہ سکتے 
۶۔۔۔     اور یہ کہ انسانوں میں سے کچھ لوگ جنوں میں سے کچھ لوگوں کی پناہ مانگا کرتے تھے جس سے ان کی سرکشی (اور بد دماغی) اور زیادہ بڑھ گئی تھی
۷۔۔۔     اور یہ کہ انہوں نے بھی یہی سمجھ رکھا تھا جیسا کہ تم نے سمجھ رکھا ہے کہ اللہ کبھی کسی کو بھی نہیں اٹھائے گا (رسول بنا کر)
۸۔۔۔     اور یہ کہ ہم نے ٹٹولا آسمان کو تو اس کو بھرا ہوا پایا سخت پہرہ داروں اور شہابوں (کی بارش) سے 
۹۔۔۔     اور یہ کہ (اس سے پہلے ) ہم آسمان کے بعض ٹھکانوں میں بیٹھ جایا کرتے تھے (وہاں کی خبروں کے بارے میں ) کچھ سن گن لینے کے لئے مگر اب (یہ حال ہے کہ) جو بھی کوئی سننے کے لئے کان دھرتا ہے تو وہ پاتا ہے اپنے لئے ایک شعلہ گھات میں لگا ہوا
۱۰۔۔۔     اور یہ کہ ہم نہیں جانتے کہ زمین والوں کے ساتھ کسی برائی کا ارادہ کیا گیا ہے یا ان کے رب نے ان کے ساتھ کسی بھلائی کا ارادہ فرمایا ہے 
۱۱۔۔۔     اور یہ کہ ہم سے کچھ لوگ نیک تھے اور کچھ اور طرح کے (غرض) ہم مختلف طریقوں میں بٹے ہوئے تھے
۱۔۔۔     اور یہ کہ اب ہم نے یقین کر لیا ہے کہ ہم کسی بھی طرح عاجز نہیں کر سکتے اللہ کو نہ زمین میں (کہیں چھپ کر) اور نہ ہی (اور کہیں ) بھاگ کر
۱۳۔۔۔     اور یہ کہ جب ہم نے سنا اس (کلام) ہدایت کو تو ہم (بلا چون و چرا فوراً اور سچے دل سے ) اس پر ایمان لے آئے پس جو کوئی (صدق دل سے ) ایمان لائے گا اپنے رب پر تو نہ تو اس کو کوئی (اندیشہ و) خوف ہو گا کسی حق تلفی کا اور نہ کسی طرح کی زیادتی کا
۱۴۔۔۔     اور یہ کہ ہم میں سے کچھ فرمانبردار ہیں اور کچھ (حسب سابق منحرف اور) بے راہ بھی پس جو کوئی فرمانبردار ہو گیا اپنے رب کا تو ایسے لوگوں نے ڈھونڈ لیا راستہ ہدایت (و نجات) کا
۱۵۔۔۔     اور جو ظالم (و نافرمان) ہیں تو وہ جہنم کا ایندھن ہوں گے 
۱۶۔۔۔     اور یہ (کہو کہ میری طرف یہ وحی بھی کی گئی ہے ) کہ اگر یہ لوگ سیدھے راستے پر قائم رہتے تو ہم ان کو ضرور سیراب کرتے با فراغت پانی سے 
۱۷۔۔۔     تاکہ اس (ارزانی و فراوانی) میں ہم ان کی آزمائش کریں اور جو کوئی منہ موڑے گا اپنے رب کے ذکر (اور اس کی یاد دلشاد) سے تو وہ ڈال دے گا اس کو ایک (بڑھتے ) چڑھتے ہولناک عذاب میں
۱۸۔۔۔     اور یہ کہ مسجدیں اللہ ہی کے لئے ہیں پس تم لوگ مت پکارو اللہ (وحدہٗ لاشریک) کے ساتھ کسی کو بھی
۱۹۔۔۔     اور یہ کہ جب کھڑا ہوتا ہے اللہ کا بندہ خاص اسی (وحدہٗ لاشریک) کو پکارنے کے لئے تو یہ لوگ تیار ہو جاتے ہیں اس پر ٹوٹ پڑنے کو
۲۰۔۔۔     کہو (ان سے اے پیغمبر!) کہ میں تو بہر حال اپنے رب ہی کو پکارتا رہوں گا اور اس کے ساتھ کسی کو بھی (کسی بھی درجے میں ) شریک نہیں ٹھہراؤں گا
۲۱۔۔۔     (نیز ان سے یہ بھی) کہہ دو کہ میں نہ تو تمہارے لئے کسی نقصان کا اختیار رکھتا ہوں اور نہ کسی بھلائی کا
۲۲۔۔۔     کہو (میرا تو خود یہ حال ہے ) کہ نہ تو مجھے کوئی اللہ سے بچا سکتا ہے اور نہ ہی میں اس کے سوا کوئی پناہ گاہ پا سکتا ہوں 
۲۳۔۔۔     میرا کام تو بس اتنا (اور صرف اتنا) ہے کہ میں پہنچا دوں (بغیر کسی کمی و بیشی کے ) اللہ کی بات اور اس کے پیغاموں کو اور جو کوئی نافرمانی کرے گا اللہ کی تو (وہ یقیناً اپنا ہی نقصان کرے گا کہ) بے شک اس کے لئے جہنم کی (دہکتی) آگ ہے جس میں ایسے لوگوں کو ہمیشہ ہمیش رہنا ہو گا
۲۴۔۔۔     (یہ لوگ اپنی اس ہٹ دھرمی ہی پر اڑے رہیں گے ) یہاں تک کہ جب یہ خود دیکھ لیں گے اس چیز کو جس کا ان سے وعدہ کیا جا رہا ہے تو انہیں خود معلوم ہو جائے گا کہ کس کے مددگار کمزور ہیں 
۲۵۔۔۔     اور کس (کے جتھے ) کی تعداد کم ہے (ان سے صاف صاف) کہہ دو کہ میں نہیں جانتا کہ قریب ہے وہ چیز جس کا تم سے وعدہ کیا جا رہا ہے یا اس کے لئے مقرر فرما رکھی ہے میرے رب نے کوئی لمبی مدت
۲۶۔۔۔     و ہی ہے جاننے والا غیب کا پس وہ مطلع نہیں کرتا اپنے غیب پر کسی کو بجز اپنے 
۲۷۔۔۔     کسی ایسے رسول کے جس کو اس نے پسند فرما لیا ہو (غیب کی کوئی خبر دینے کے لئے ) تو بے شک وہ (اس کو اس اہتمام کے ساتھ اس سے نوازتا ہے کہ) خاص پہرے دار مقرر فرما دیتا ہے اس کے آگے بھی اور اس کے پیچھے بھی
۲۸۔۔۔     تاکہ وہ جان لے وہ کہ ان فرشتوں نے (پوری حفاظت سے اور بتمام و کمال) پہنچا دیئے پیغامات اپنے رب کے اور اس نے محفوظ کر رکھا ہے ہر چیز کو گن کر



تفسیر

۱۔۔۔   عجب مصدر ہے جس کے اندر عجیب کے مقابلے میں مبالغے کا مفہوم پایا جاتا ہے، سو یہ کلام حکمت نظام ایسا عظیم الشان اور بے مثال کلام ہے جو دلوں میں اترنے والا، اور ان کے اندر اثر کرنے والا ہے یہاں پر اس سورہ کریمہ کا آغاز قُلْ اُوْحِیْ اِلَیَّ کے الفاظ سے کرنے سے یہ حقیقت واضح ہو جاتی ہے کہ جنوں کے یہ تاثرات جو انہوں نے قرآن حکیم کے بارے میں بیان کئے آنحضرت صلی اللہ علیہ و سلم نے براہ راست جنوں سے نہیں سنے، بلکہ آپ صلی اللہ علیہ و سلم کو ان کا علم بعد میں وحی سماوی کے ذریعے ہوا۔ چنانچہ آپ صلی اللہ علیہ و سلم کو وحی کے ذریعے اس واقعے کے بارے میں آگہی بخشی گئی کہ جنوں نے کہیں چلتے چلتے اس کلام حق نظام کو سنا تو وہ اس سے اس قدر متاثر ہوئے اور اس نے ان کے دلوں کے اندر ایسا اثر کیا کہ وہ اس کو سننے سمجھنے کے لئے ہمہ تن گوش بن کر اس کے سننے میں محو ہو گئے اور اس سے اتنے متاثر ہوئے کہ نہ صرف یہ کہ وہ اس پر خود ایمان لے آئے بلکہ وہ اس کے داعی بن گئے۔ اور واپس لوٹ کر اپنی قوم کو اس پر ایمان لانے کی دعوت دینے لگے۔ سو اس میں مشرکین مکہ اور منکرین قریش پر بڑی تعریض ہے کہ جس کلام حق کو یہ لوگ دن رات سننے کے باوجود ماننے اور قبول کرنے کو تیار نہیں ہوتے بلکہ اس کی تکذیب ہی پر کمربستہ ہیں اس کی صداقت و حقانیت اور اس کی عظمت شان اور اس کی اثر انگیزی اور دل پذیری کا عالم یہ ہے کہ جنوں جیسی سخت مخلوق بھی اس کو ایک ہی مرتبہ سننے سے اس پر ایمان لائے بغیر نہیں رہ سکی۔ سو حیف ہے تم لوگوں پر اے بدبختو۔ اگر تم اس کو پیغمبر کی زبان سے دن رات سننے کے باوجود متاثر نہ ہوؤ تمہارے دل اس سے نہ پسیجیں، اور تم اس سے کوئی اثر قبول نہ کرو۔ حیف ہے تمہاری اس سنگدلی اور ناشکری و بے حسی پر، والعیاذُ باللہ العظیم
۴۔۔۔   شَطَط اس بات کو کہا جاتا ہے جو حق و عدل سے دور ہٹی ہوئی ہو۔ اور سفیہ کے معنی بیوقوف کے ہوتے ہیں یہاں پر ان جنوں نے اس لفظ کو اپنے ان سرداروں کے بارے میں استعمال کیا جنہوں نے اپنی حماقت اور مت ماری کی بناء پر طرح طرح کے خود ساختہ اور من گھڑت معبود بنا رکھے تھے جن کو وہ اپنا حاجت روا و مشکل مانتے تھے۔ اور اپنے پیرو کاروں کو بھی وہ اسی شرک کی پٹی پڑھاتے اور ان کو طرح طرح سے بتاتے کہ یہی ہم تم سب کے کرتا دھرتا اور حاجت روا و مشکل کشا ہیں، ہماری تمہاری ان کے آگے اور ان کی اس کے آگے۔ وہ تمہاری سنتا نہیں، اور ان کی رد نہیں کرتا وغیرہ سو ان مشرک سرداروں نے اپنے ان بدھو پیروکاروں کو ہمیشہ اسی طرح کے مشرکانہ گورکھ دھندے میں الجھائے اور پھنسائے رکھا، اور وہ ان پر اعتماد کر کے اور اندھے بن کر ان کے پیچھے چلتے رہے۔ لیکن جب قرآن حکیم کے نور مبین سے ان کی آنکھیں کھلیں، ان کے دل روشن ہو گئے اور ان کو توحید کی حقیقت سے آگہی نصیب ہوئی، تو انہوں نے جا کر اپنی قوم کو اس حقیقت سے آگاہ کیا کہ ہمارا یہ احمق اور بدھو سردار اللہ تعالیٰ پر حق سے نہایت دور ہٹی ہوئی باتیں کہتا۔ اور تہمتیں جڑتا رہا، کہ اس کی بھی بیوی اور اولاد ہے اور یہ کہ فلاں فلاں اس کے بیٹے اور چہیتے ہیں۔ اور فلاں فلاں اس کی بیٹیاں اور اس کی چہیتیاں ہیں وغیرہ وغیرہ لیکن اب قرآن سننے سے ہمارے سامنے یہ حقیقت واضح ہو گئی کہ ہمارے احمق سردار کی یہ تمام باتیں جھوٹی اور بالکل بے بنیاد ہیں، اس لئے ہم نے ایسی تمام خرافات سے توبہ کر لی۔ اور ہم اپنی قوم کو یہی دعوت دیتے ہیں کہ یہ لوگ بھی اس طرح کی تمام باتوں سے توبہ کر لیں۔ اور ایسے گمراہ کن سفیہ لوگوں کے چکمے میں نہ آئیں۔ بلکہ توحید کی اس راہ حق کو اپنائیں جو عقل سلیم اور فطرت مستقیم کا تقاضا اور دارین کی سعادت و سرخروئی سے سرفراز کرنے والی واحد راہ ہے۔
۱۱۔۔۔   یعنی اس سے پہلے تو چونکہ ہمارے نزدیک نیکی اور بدی کے درمیان کوئی فرق نہیں تھا۔ بھلے اور برے ہماری نگاہوں میں ایک ہی برابر تھے۔ اس لئے ہمارے یہاں دونوں ہی قسم کے لوگ باہم ملے جلے رہتے تھے۔ ہم اس کی کوئی پرواہ نہیں کرتے تھے۔ لیکن اب اس کلام حکیم نے ہمارے اس مغالطے کو دور کر دیا۔ اور ہمارے سامنے اس حقیقت کو واضح کر دیا کہ ہم سب ایک ہی راہ کے راہی نہیں ہو سکتے۔ بلکہ ہمارے راستے باہم جدا، اور ہمارے طریقے الگ الگ ہیں پس ضروری ہے کہ ہم اپنے درمیان کے اس فرق کو ملحوظ رکھیں۔ اور ہمارے معاملات اور باہمی تعلقات کی اساس و بنیاد ایمان و کفر کے لحاظ سے ہونی چاہیے نہ کہ محض قوم قبیلے اور خاندان وغیرہ کی بناء پر پس جو ایمان والا ہے وہ ہمارا اپنا ہے خواہ اس کا تعلق کسی بھی قوم قبیلے سے ہو، اور جو کہ کفر و شرک والا ہے۔ والعیاذ باللہ۔ وہ ہمارا کچھ نہیں لگتا خواہ وہ ہمارے اپنے خاندان اور قبیلے ہی سے تعلق کیوں نہ رکھتا ہو پس ہمارے یہاں آپس میں فصل و وصل کی بنیاد ایمان و کفر اور ان کے تقاضوں پر ہی ہونی چاہیئے، سو اس طرح انہوں نے گویا اپنی قوم کے ان لوگوں سے برأت و بیزاری کا اعلان کر دیا جو ان کی دعوت ایمان کے بعد بھی اپنے کفر و شرک پر اڑے رہنے کے لئے بضد رہیں جس طرح کہ حضرات انبیاء ورسل نے اپنی اپنی قوموں سے اعلان برأت کیا۔ اور ان کے طریقے پر ان کے بعد کے ہر دور کے مصلحین نے کیا جس کی ایک واضح مثال اصحاب کہف کا وہ اعلان برأت و مقاطعت ہے جس کا ذکر سورہ کہف میں ہوا۔ والعیاذ باللہ العظیم
۱۷۔۔۔   عام طور پر حضرات مترجمین و مفسرین نے صَعَدًا کے معنی عذاب شدید کے لئے ہیں۔ لیکن جب یہاں پر عذاب شدید کے الفاظ استعمال نہیں فرمائے گئے حالانکہ یہ دونوں عربی زبان ہی کے لفظ ہیں اور یہاں پر صَعَدًا کا لفظ اختیار فرمایا گیا ہے تو اس سے واضح ہو جاتا ہے۔ کہ عَذَابًا صَعَدًا اور عذاب شدید درمیان فرق موجود ہے۔ اسی لئے یہاں پر ان مشہور لفظوں کے بجائے اس لفظ کو استعمال فرمایا گیا ہے اور اس کا اندازہ مادہ اشتقاق سے کیا جا سکتا ہے۔ کیونکہ ص ع د کے مادے میں پڑھنے چڑھنے کا مفہوم پایا جاتا ہے جیسا کہ ہم نے اپنے ترجمے کے اندر بھی اس مفہوم کو ظاہر کرنے کی کوشش کی ہے، و الحمد للہ جل و علا، سو جو لوگ اللہ پاک سبجانہ و تعالیٰ کی یاد دلشاد سے منہ موڑتے۔ اور اس کے بھیجے ہوئے رسول اور اس کی اتاری ہوئی کتاب کی تکذیب کرتے ہیں۔ ان کے اس اعراض اور تکذیب کا یہ جرم اتنا ہولناک اور اس قدر سنگین جرم ہے کہ ایسوں کو جب اللہ تعالیٰ پکڑتا ہے تو اس کی وہ پکڑ اور ایسے بدبختوں کو ملنے والی وہ سزا بھی کوئی ہنگامی اور وقتی نوعیت کی نہیں ہوتی کہ چندے بعد ختم ہو جائے۔ بلکہ وہ بڑھتی چڑھتی اور ترقی ہی کرتی جاتی ہے ایسے لوگ اس دنیا میں جس عذاب سے دوچار ہوتے ہیں۔ اس سے بھی کہیں بڑے عذاب سے ان کو سابقہ آخرت میں پیش آتا ہے۔ اور آئے گا۔ اور پھر آگے ان کے اس عذاب میں بھی شدت اور سختی آتی جائے گی۔ ایسا کبھی نہیں ہو گا کہ وہ بالکل ختم ہو جائے، یا اس میں بالتدریج کمی آتی جائے۔ سو ایسی کسی بھی بات کا کوئی امکان نہیں ہو گا، والعیاذ باللہ العظیم، اللہ تعالیٰ ہمیشہ اور ہر حال میں اپنی یاد دلشاد سے سرشار و سرفراز رکھے۔ ہر حال میں اور ہر صورت میں اپنے رسول کی اطاعت و اتباع نصیب فرمائے۔ اور زندگی کا ہر لمحہ اپنی کتاب سے تعلق اور اس کی خدمت میں بسر کرنے کی توفیق بخشے۔ اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین،
۲۱۔۔۔   ان دونوں آیتوں میں سے پہلی آیت میں پیغمبر کو اعلان توحید کا حکم و ارشاد فرمایا گیا ہے، سو اس آیت میں آپ صلی اللہ علیہ و سلم کو ہدایت فرمائی گئی کہ یہ لوگ خواہ توحید سے کتنے ہی بدکیں بگڑیں اور کان کھڑے کریں اور کتنا ہی برا منائیں، آپ ان سے صاف کہہ دیں کہ میں تو بہر حال اپنے رب ہی کو پکاروں گا، اور اس کے ساتھ کسی کو بھی شریک نہیں ٹھہراؤں گا کہ اس کا نہ کوئی شریک ہے نہ ہو سکتا ہے تم لوگوں نے خواہ سکے لئے کوئی کتنا ہی بڑا شریک کیوں نہ سمجھ رکھا ہو، اس کی کوئی حقیقت اور بنیاد نہیں، جبکہ دوسری آیت کریمہ میں پیغمبر سے نفع و نقصان کے اختیار کی نفی کا اعلان کرایا گیا ہے۔ جس سے اہل بدعت کے اختیار کلی کے شرکیہ عقیدے کی جڑ نکل جاتی ہے۔ سو ارشاد فرمایا گیا کہ ان سے کہو کہ میں نہ تو تم لوگوں کے لئے کسی نفع و نقصان کا کوئی اختیار رکھتا ہوں، اور نہ کسی طرح کی ہدایت و گمراہی کا۔ یہاں پر فصیح و بلیغ عربی کے معروف اسلوب کے مطابق متقابلات میں سے ایک ایک کو حذف فرمایا گیا ہے۔ چنانچہ پہلے دو متقابلوں میں ضَرًّا کے بعد نَفْعًا کو حذف کر دیا گیا۔ اور دوسرے میں رَشَدًا کے بعد غَیًّا کو۔ اس لئے کہ تقابل خود اس مخذوف پر دلیل ہے اور یہ بلاغت کا ایک مشہور ومعروف اسلوب ہے۔
۲۷۔۔۔   سو عالم غیب وہی وحدہٗ لاشریک ہے سبحانہ و تعالیٰ۔ اس کی اس صفت میں دوسرا کوئی نہ اس کا شریک ہے نہ ہو سکتا ہے کہ وہ ہر لحاظ سے اور ہر اعتبار سے وحدہٗ لاشریک ہے اپنے رسولوں میں سے جس کو وہ غیب کے کچھ علوم سے آگہی بخشتا ہے وہ وہی اور اسی قدر ہوتے ہیں جو ان کے منصب رسالت کے لائق اور اس کے لئے ضروری ہوتے ہیں جن کو وہ مِنْ اَنْبَاءِ الْغَیْبِ (غیب کی کچھ خبروں) کے الفاظ سے تعبیر فرماتا ہے۔ جیسا کہ قرآن حکیم کے اندر مختلف مقامات میں ذکر فرمایا گیا ہے۔ اور پیغمبروں کو غیب کی اتنی اور ایسی خبروں سے آگہی بخشنا تقاضا ہے اس کی اس ہدایت و راہنمائی کا جس کا اس نے ذمہ لے رکھا ہے جیسا کہ دوسرے مقام پر اس بارے ارشاد فرمایا گیا وَعَلَی اللّٰہِ قَصْدُ السَّبِیْلِ وَمِنْہَا جَائِرٌ الایۃ (النحل۔٩) یعنی اللہ کے ذمے ہے سیدھا راستہ بتانا کہ بہت سے راستے ٹیڑھے بھی ہیں۔ نیز دوسرے مقام پر ارشاد فرمایا گیا اِنَّ عَلَیْنَا لَلْہُدیٰ (اللیل۔۱۱۲) یعنی یقیناً ہمارے ذمے ہے سیدھا راستہ بتانا۔ سو اس بناء پر وہ اپنے رسول کو غیب کے ان علوم سے آگہی بخشتا ہے جو ان کے منصب رسالت کے اعتبار سے ضروری ہوتے ہیں۔ سب کے سب علوم غیب نہ ان کو بتائے جاتے ہیں اور نہ ہی ان کا بتایا جانا ضروری ہوتا ہے۔ پس عالم غیب اللہ وحدہٗ لاشریک ہی ہے۔ جو نہاں و عیاں سب کو ایک برابر جانتا ہے اور جس کی شان لَا تَخْفیٰ عَلَیْہِ خَافِیَۃٌ کی شان ہے۔ یعنی اس سے کوئی بھی چیز نہ مخفی ہے، نہ مخفی ہو سکتی ہے، پس اس کی اس صفت میں کوئی بھی اس کا شریک نہیں۔ کہ وہ ہر قسم کے شرک اور اس کے ہر شائبے سے پاک اور اعلیٰ و بالا ہے۔ سبحانہ و تعالیٰ، البتہ اپنے فریضہ رسالت کی ادائیگی کے لئے وہ اپنے بندوں میں سے جن کو چنتا ہے وہ ان کے آگے اور پیچھے خاص پہرے دار مقرر فرما دیتا ہے تاکہ وہ دیکھے کہ انہوں نے اپنے کے احکام اور اس کے پیغامات کو جوں کا توں بلا کم و کاست پہنچا دیا ہے، اور اس طرح پیغام الٰہی کی تبلیغ و حفاظت کا پورا انتظام کیا جاتا ہے۔ و الحمد للہ جل و علا، بکل حالٍ من الاحوال، وفی کل موطنٍ مِّن المواطن فی لاحیاۃ، ونعوذُ بہ من حال اہل النار،
۲۸۔۔۔   سو اپنے رسول کو منصب رسالت کی ادائیگی کے لئے جن علوم سے وہ نوازتا ہے ان کی حفاظت کا بھی وہ خاص انتظام فرماتا ہے ان کے آگے اور پیچھے وہ خاص پہرے دار مقرر فرما دیتا ہے تاکہ وہ دیکھے کہ انہوں نے اپنے رب کے احکام و پیغام کو بلا کم و کاست پہنچا دیا۔ اور وہ اپنے رسول کی تحویل میں اپنے دین اور وحی کی جو امانت دیتا ہے اس کو وہ پوری طرح اپنی نگرانی میں رکھتا ہے، اس کی ایک ایک چیز کو اس نے گن گن کر رکھا ہوتا ہے مجال نہیں کہ کوئی چھوٹی سے چھٹی چیز بھی اس کے شمار سے رہ جائے سبحانہ و تعالیٰ وبہٰذا نکتفی من التفسیر المختصر لسورۃ الجن و الحمد للہ جل و علا،

(سورۃ المزمل ۔ سورہ نمبر ۷۳ ۔ تعداد آیات ۲۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     اے کپڑوں میں لپٹنے والے
۲۔۔۔     قیام کرو رات کو مگر (اس کا) تھوڑا سا حصہ
۳۔۔۔     آدھی رات یا اس سے بھی کچھ کم کرو 
۴۔۔۔     یا اس پر کچھ بڑھا دو اور قرآن کو (بہرحال) خوب ٹھہر ٹھہر کر پڑھا کرو
۵۔۔۔     یقیناً ہم آپ پر ایک بڑی بھاری بات (کا بوجھ) ڈالنے والے ہیں 
۶۔۔۔     بلا شبہ رات کا اٹھنا (نفس پر قابو پانے کے لئے ) بڑا ہی کارگر اور بات کی درستی کے لئے انتہائی موزوں ہے 
۷۔۔۔     بلا شبہ دن (کے اوقات) میں آپ کے لئے بہت کام ہوتا ہے 
۸۔۔۔     اور یاد کرتے رہو نام اپنے رب کا اور اسی کے ہو کر رہو سب سے کٹ کر (اور منہ موڑ کر)
۹۔۔۔      وہی مالک ہے مشرق و مغرب کا کوئی معبود نہیں سوائے اس (وحدہٗ لاشریک) کے پس تم اسی کو بنائے رکھو اپنا وکیل (اور کار ساز)
۱۰۔۔۔     اور صبر (و ضبط) ہی سے کام لیتے رہو ان (بدبختوں ) کی ان باتوں پر جو یہ (حق اور اہل حق کے خلاف) بناتے ہیں اور چھوڑ دو ان کو اچھی طرح کا چھوڑنا
۱۱۔۔۔     اور چھوڑ دو مجھے اور جھٹلانے والے ان ناز پروردہ (عیش پرست) لوگوں کو اور مہلت دے دو ان کو تھوڑی سی
۱۲۔۔۔     اور بلاشبہ ہمارے پاس (ایسے بدبختوں کے لئے ) بڑی بھاری بیڑیاں بھی ہیں اور بھڑکتی آگ بھی
۱۳۔۔۔     اور گلے میں اٹکتا کھانا اور ایک بڑا دردناک عذاب بھی 
۱۴۔۔۔     جس روز کہ لرز اٹھے گی یہ زمین اور (کانپ اٹھیں گے یہ دیو ہیکل) پہاڑ اور (بالآخر) ہو جائیں گے یہ پہاڑ ڈھیر ریگِ رواں کے 
۱۵۔۔۔     بلا شبہ ہم نے بھیج دیا تمہاری طرف (اے لوگو!) ایک عظیم الشان رسول گواہ بنا کر تم پر جس طرح کہ (اس سے پہلے ) ہم فرعون کی طرف بھی بھیج چکے ہیں ایک عظیم الشان رسول
۱۶۔۔۔     پھر فرعون نے (بھی جب) بات نہ مانی اس رسول کی تو ہم نے اس کو پکڑا ایک سخت (بھاری اور ہولناک) پکڑ میں 
۱۷۔۔۔     پھر (دنیا میں اگر تم بچ بھی گئے تو) کیسے بچو گے تم اس دن (کی پکڑ سے ) جو کہ (اپنی ہولناکی کے باعث) بچوں کو بوڑھا کر دے گا؟
۱۸۔۔۔     آسمان اس روز (کی ہولناکی) کی وجہ سے پھٹ پڑے گا اللہ کے وعدے نے بہر حال پورا ہو کر ہی رہنا ہے 
۱۹۔۔۔     بلاشبہ یہ (آیتیں ) ایک عظیم الشان نصیحت ہے اب جس کا جی چاہے اپنے رب کی طرف جانے کاراستہ اختیار کر لے
۲۰۔۔۔     بلاشبہ آپ کا رب جانتا ہے کہ آپ قیام کرتے ہیں کبھی دو تہائی کے قریب کبھی آدھی رات اور کبھی ایک تہائی اور آپ کے ساتھیوں میں سے ایک گروہ بھی اور اللہ ہی (ٹھیک ٹھیک) اندازہ رکھتا ہے رات اور دن کا اسے معلوم ہے کہ تم اس کو ٹھیک شمار نہیں کر سکتے اس لئے اس نے تم پر مہربانی فرما دی پس اب تم جتنا قرآن آسانی سے پڑھ سکتے ہو پڑھ لیا کرو اللہ کو معلوم ہے کہ یقیناً تم میں سے کچھ لوگ بیمار ہوں گے اور کچھ دوسرے سفر کرتے ہوں گے اللہ کے فضل کی تلاش میں اور کچھ دوسرے لڑتے ہوں گے اللہ کی راہ میں پس تم جتنا قرآن آسانی سے پڑھ سکتے ہو پڑھ لیا کرو اور قائم رکھو نماز کو (ہر حال میں ) اور دیتے رہو زکوٰۃ (اپنے مال کی) اور قرض دیا کرو اللہ (غنی و بے نیاز) کو اچھا قرض اور (ہمیشہ پیش نظر رکھو اس حقیقت کو کہ) جو بھی کوئی نیکی تم آگے بھیجو گے اپنی ہی جانوں کے (بھلے کے ) لئے تو اسے تم (یقیناً) اللہ تعالیٰ کے یہاں پاؤ گے اس حال میں کہ وہ (بذات خود ) کہیں بہتر بھی ہو گی اور اجر (و ثواب) کے لحاظ سے کہیں بڑھ کر بھی اور اللہ سے تم لوگ (بہرحال) بخشش مانگتے رہا کرو بلاشبہ اللہ بڑا ہی بخشنے والا نہایت ہی مہربان ہے


تفسیر

۱۔۔۔   مزمل اصل میں مزنمل تھا تعلیل سے مزمل ہو گیا۔ اس کے معنی عربی زبان میں المتلفف بثیابہ کے الفاظ سے کئے گئے ہیں (صفوہ وغیرہ) جیسا کہ ہم نے اپنے ترجمے کے اندر بھی اس کا اظہار کیا ہے۔ و الحمد للہ، اور کپڑوں میں لپٹنے یا اپنی چادر کو اپنے اوپر لپیٹ لینے کی اس کیفیت میں فکر مندی اور غمگساری کا پہلو پایا جاتا ہے اسی لئے آنحضرت صلی اللہ علیہ و سلم کو یہاں پر اسی خاص صفت کے ساتھ مخاطب فرمایا گیا کیونکہ آپ صلی اللہ علیہ و سلم کے سامنے ایک طرف تو آپ کی اپنی قوم کا وہ ہولناک انجام تھا جس کی طرف وہ لوگ اپنے کفر و شرک کی بناء پر پوری غفلت و لا پرواہی کے ساتھ بڑھے چلے جا رہے تھے، اور دوسری طرف ان معاند اور ہٹ دھرم کفار و مشرکین کا وہ رویہ تھا جس کو وہ آپ صلی اللہ علیہ و سلم کی دعوت حق و صدق کے مقابلے میں اپنائے ہوئے تھے اور اس کو ناکام بنانے اور نیچا دکھانے کے لئے وہ ہر حربہ اختیار کئے ہوئے تھے۔ کفر و شرک کی میل اور اس کی نحوست ان پر ایسے پنجے گاڑے ہوئے تھی کہ اس سے ان کی گلا خلاصی جوئے شیر لانے سے کم نہ تھا۔ ایسے میں آنحضرت صلی اللہ علیہ و سلم پر حزن و ملال، اور غمگساری و فکر مندی کی کیفیت کا طاری ہونا۔ اور طاری رہنا ایک طبعی اور فطری امر تھا۔ اور فکر و غم کی ایسی کیفیت میں ایک مخلص اور متفکر انسان کے لئے اس کی چادر ہی اس کی بہترین غمگسار ہوتی ہے وہی اس کا اوڑھنا بچھونا ہوتی ہے اسی میں لپٹ کر جب وہ چاہتا ہے مخلوق سے کٹ کر اپنے خالق سے لو لگا لیتا ہے، اور یوں بھی چادر اہل عرب کے لباس کا ایک خاص اور اہم جزء ہوتی تھی اور خود آنحضرت صلی اللہ علیہ و سلم بھی اپنے ساتھ چادر رکھا کرتے تھے اور روایات سے یہ بھی معلوم ہوتا ہے کہ بعثت سے پہلے جب آپ جستجوئے حقیقت میں محو و منہمک تھے بالعموم خلوت گزینی کی اسی کیفیت میں رہا کرتے تھے۔ یہاں تک کہ اللہ تعالیٰ نے آپ کو راہ حق دکھا دی جیسا کہ سورہ ضحی میں اس کی تصریح فرمائی گئی ہے۔ علیہ الصلوٰۃ والسلام پھر یہاں پر آنحضرت صلی اللہ علیہ و سلم کو اس فکر مندی اور غم گساری کے علاج کے لئے قیام لیل کا حکم و ارشاد فرمایا گیا، کہ راہ حق میں نماز اور خاص کر تہجد کی نماز ہی سے داعی حق کو خاص قوت ملتی ہے اور حق تعالیٰ کی طرف سے اس کو ایسی خاص عنایات سے سرفرازی نصیب ہوتی ہے، جس سے وہ ان مشکلات اور مصائب کا مقابلہ کرنے کا اہل ہو سکتا ہے، اور وہ اللہ تعالیٰ کی طرف سے ملنے والی خاص نصرت و امداد سے سرشار و سرفراز ہوتا ہے۔
۱۷۔۔۔   سو اس میں منکرین و مکذبین کے لئے بڑی تنبیہ تحذیر ہے کہ تم لوگوں کو نچنت اور بے فکر نہیں ہونا چاہئیے، کیونکہ اللہ تعالیٰ کے عذاب نے ایسے لوگوں پر بہر حال واقع ہو کر رہنا ہے کہ یہ اس خالق حکیم کے عدل اور اس کی حکمت کا لازمی تقاضا ہے۔ پس ایسے لوگ اگر اس دنیا میں اپنے قرار واقعی عذاب سے بچ بھی گئے تو کیا آگے قیامت کا وہ انتہائی ہولناک دن تو بہر حال آنے ہی والا ہے جس کے ہول سے بچے بوڑھے ہو جائیں گے تو اس کے عذاب سے یہ لوگ آخر کس طرح اور کیونکر بچیں گے اگر یہ اسی طرح کفر و انکار کی راہ پر چلتے رہے؟ سو ان کے لئے خیر اور عافیت اسی میں ہے کہ کفر و انکار سے تائب ہو کر راہ حق کو اپنا لیں۔ اور اپنے خالق و مالک کے بندے بن جائیں، اور اسی کے آگے صدق دل سے جھک جائیں قبل اس سے کہ عمر رواں کی یہ فرصت محدود ان کے ہاتھ سے نکل جائے، اور ان کو ہمیشہ ہمیشہ کے عذاب، اور انتہائی ہولناک عذاب میں مبتلا ہونا پڑے،
۱۹۔۔۔   سو ان آیات کریمات سے ایک طرف تو اس حقیقت سے آگہی بخشی گئی ہے، کہ کفر و انکار کا نتیجہ و انجام کیا ہونے والا ہے اور مقصود اس تنبیہ و تذکیر سے یہ ہے کہ لوگ اپنے انجام کے بارے میں خود سوچ لیں۔ اس کے بعد جس کا جی چاہے اپنے رب کا راستہ اختیار کر لے۔ تاکہ وہ اس کی رضا و و خوشنودی سے سرفراز ہو سکے۔ اور اس کے نتیجے میں وہ آخرت کی اَبَدی بادشاہی سے سرشار ہو سکے۔ اور جس کی مرضی اس سے منہ موڑ کر اپنے ہولناک انجام کو پہنچے والعیاذ باللہ، کہ اتمام حجت کے بعد اس کی ذمہ داری خود اسی پر ہو گی، اسی لئے دوسرے مقام پر اس بارے اس طرح تصریح فرمائی گئی ہے وَقُلِ الْحَقُّ مِنْ رَّبِّکُمْ فَمَنْ شَاءَ فَلْیُؤْمِنْ وَّمَنْ شَاءَ فَلْیَکْفُرْ الایۃ (الکہف،۲٩) یعنی ان سے کہو کہ یہ حق ہے تمہارے رب کی طرف سے، پس جس کی مرضی ایمان لے آئے، اور جس کی مرضی کفر کرے، البتہ یہ حقیقت واضح رہے کہ ہم نے کافروں کے لئے بڑی ہی ہولناک آگ تیار کر رکھی ہے جس کی طنابوں نے ان کو اپنے گھیرے میں لے رکھا ہے، جہاں پر ان کا حال یہ ہو گا کہ اگر یہ پیاس کے مارے پانی مانگیں گے تو ان کو تیل کی تلچھٹ جیسا ایسا کھولتا ہوا پانی دیا جائے گا جو ان کے چہرے بھون کر رکھے گا، بڑا ہی بڑا پانی ہو گا وہ اور بڑا ہی برا ٹھکانا ہو گا وہ سو ایمان لانے کے سلسلہ میں کسی پر کوئی جبر اور الزام نہیں، بلکہ یہ معاملہ انسان کی اپنی پسند اور مرضی اور اس کے اختیار پر ہے، البتہ ہر صورت کا انجام واضح طور پر بیان فرما دیا گیا، تاکہ اس کی روشنی میں انسان جونسا راستہ چاہے اختیار کرے، اس کا ذمہ دار وہ خون ہو گا، سو اس ارشاد عالی سے غافلوں اور منکروں کو تنبیہ فرمائی گئی ہے تاکہ وہ غفلت کی اس گہری نیند سے چونک کر بیدار ہو جائیں جس میں وہ اس وقت پڑے ہوئے ہیں، سو اس کے بارے میں واضح فرما دیا گیا کہ وہ ایک ایسی ہولناک حقیقت ہے اس کے بوجھ سے آسمان پھٹا پڑ رہا ہے، اور ایسا کہ ہو سکتا ہے کہ وہ پھٹ ہی پڑے، اور قیامت اس کے اندر سے نمودار ہو جائے، درآنحالیکہ تم اسی غفلت میں پڑے رہو، جیسا کہ دوسرے مقام پر اس کے بارے میں ارشاد فرمایا گیا کہ وہ آسمانوں اور زمین دونوں میں بھاری ہو رہی ہے، اور وہ تم پر اچانک ہی ٹوٹ پڑے گی، (الاعرا٨۷) سو آسمان اور زمین دونوں میں اس کے شواہد اسی طرح نمایاں ہیں کہ جس طرح کہ ایک حاملہ کے آخری دنوں کا حمل ہوتا ہے کہ اس کے وضع حمل کا صحیح وقت اگرچہ کسی کو معلوم نہیں ہوتا، لیکن اس حقیقت سے ہر سمجھ بوجھ رکھنے والا انسان آگاہ ہوتا ہے کہ اس کا وضع حمل کسی بھی وقت ہو سکتا ہے، پس اس قیامت سے غفلت برتنا بڑے خسارے کا سودا ہے، والعیاذ باللہ جل و علا، بکل حالٍ من الاحوال، وفی کل موطنٍ مِّن المواطن فی الحیاۃ،
۲۰۔۔۔  ف ۱ سو اس سے سہولت اور آسانی کے مطابق رات کی نماز اور اس میں تلاوت و قرأت قرآن کے علاوہ تین اور باتوں کا حکم و ارشاد فرمایا گیا کہ وہ تینوں بڑی اہم ہیں پہلی اقامت صلات یعنی نماز کو قائم کرنا، کہ یہ بدنی عبادتوں میں سب سے بڑی اور اہم عبادت ہے اور دوسری ہے ایتاء زکوٰۃ یعنی زکوٰۃ کی ادائیگی کہ یہ مالی عبادات میں سب سے بڑی اور اہم عبادت ہے اور تیسری بات یہ ارشاد فرمائی گئی کہ اللہ تعالیٰ کو قرض دو اچھا قرض، یعنی فرض زکوٰۃ کے علاوہ بھی اپنے مال اللہ کی راہ میں اور اس کی رضا کے لئے خرچ کیا کرو، یعنی نفلی صدقات کا بھی تم لوگ اہتمام کرو۔ 
 سو اس سے ایک تو اس حقیقت کو واضح فرما دیا گیا کہ اللہ کی راہ میں اور اس کی رضا کے لئے جو بھی کچھ تم لوگ خرچ کرو گے وہ کسی دوسرے کے لئے نہیں بلکہ خود اپنے ہی لئے کرو گے۔ کہ اس کا اجر و صلہ بہر حال خود تم ہی لوگوں کو ملے گا، اور اس کو تم اپنے رب کے یہاں نہایت عمدہ شکل اور بڑے ہی بہتر اجر و ثواب کی صورت میں پاؤ گے۔ پس یہ کوئی خسارے کا سودا نہیں، بلکہ نہایت ہی نفع بخش سودا ہے اور اس کے ساتھ ہی ساتھ تم لوگ اپنے رب سے بخشش کی دعاء بھی کرتے رہا کرو، اور اپنی غلطیوں کوتاہیوں کی اس سے معافی بھی مانگتے رہا کرو، اور اس کی بخشش کی امید بھی رکھو کہ وہ بڑا ہی بخشنے والا نہایت ہی مہربان بھی ہے سبحانہ و تعالیٰ، فَاغْفِرْلِیْ یَا رَبِّیْ ذَنْبِیْ کُلَّہ، دِقْہ، وَجِلَّہُ اَوَّلَہ، وَاٰخِرَہ،۔ سِرَّہ، و علانیتہ، ما علمت منہ، ومالم اعلم، اِنَّکَ اَنْت الغفور الرحیم،

(سورۃ المدثر ۔ سورہ نمبر ۷۴ ۔ تعداد آیات ۵۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے کپڑے میں لپٹنے والے
۲۔۔۔     اٹھو اور خبردار کرو 
۳۔۔۔     اپنے رب کی بڑائی کا اعلان کرو 
۴۔۔۔     اپنے کپڑوں کو پاک رکھو 
۵۔۔۔     گندگی سے دور رہو 
۶۔۔۔     اور احسان نہ کرو زیادہ حاصل کرنے کے لئے 
۷۔۔۔     اور اپنے رب (کی رضا) کے لئے صبر سے کام لیتے رہو
۸۔۔۔     پھر (ان کو خبردار کر دو اس ہولناک انجام سے کہ) جب پھونک مار دی جائے گی اس کھوکھری چیز (صور) میں 
۹۔۔۔     تو یہ دن بڑا ہی سخت دن ہو گا
۱۰۔۔۔     کافروں پر وہ (کسی بھی طرح) آسان نہیں ہو گا
۱۱۔۔۔     چھوڑ دو مجھے اور اس شخص کو جس کو میں نے پیدا کیا اکیلا 
۱۲۔۔۔     اور اس کو میں نے بہت سارا مال بھی دیا 
۱۳۔۔۔     اور حاضر رہنے والے بیٹے بھی 
۱۴۔۔۔     اور بھی اس کے لئے ہر طرح کا سامان مہیا کر دیا 
۱۵۔۔۔     پھر بھی وہ اس بات کی طمع رکھتا ہے کہ میں اسے اور زیادہ دوں 
۱۶۔۔۔     ہرگز نہیں کہ وہ میری آیتوں سے عناد رکھتا ہے 
۱۷۔۔۔     میں تو اسے (دوزخ کے ایک پہاڑ یعنی) صعود پر چڑھاؤں گا
۱۸۔۔۔     اس نے سوچا اور کچھ بات بنانے کی کوشش کی 
۱۹۔۔۔     پس خدا کی مار ہو اس پر اس نے کیسی بات بنانے کی کوشش کی
۲۰۔۔۔     ہاں پھر اس پر خدا کی مار ہو اس نے کیسی بات بنانے کی کوشش کی 
۲۱۔۔۔     پھر اس نے (لوگوں کی طرف) دیکھا
۲۲۔۔۔     پھر اس نے تیوری چڑھائی اور منہ بنایا 
۲۳۔۔۔     پھر اس نے پیٹھ پھیری اور اپنی بڑائی کا گھمنڈ کیا 
۲۴۔۔۔     پھر اس نے (اپنی قوم کو خوش کرنے کے لئے ) کہا کہ نہیں ہے یہ (قرآن) مگر ایک جادو جو نقل ہوتا چلا آ رہا ہے 
۲۵۔۔۔     یہ نہیں ہے مگر انسان کا (بنایا ہوا) کلام
۲۶۔۔۔     میں عنقریب ہی جھونک دوں گا اس کو دوزخ (کی اس دہکتی بھڑکتی آگ) میں 
۲۷۔۔۔     اور تم کیا جانو کہ کیا ہے وہ دوزخ (کی دہکتی آگ)؟
۲۸۔۔۔     وہ نہ کسی پر ترس کھائے گی اور نہ کسی کو چھوڑے گی 
۲۹۔۔۔     وہ انسان کو جھلس جھلس کر رکھ دے گی
۳۰۔۔۔     اور اس پر انیس (کارندے ) مقرر ہوں گے 
۳۱۔۔۔     اور ہم نے دوزخ کے یہ کارندے نہیں بنائے مگر فرشتے اور ان کی اس تعداد کو بھی ہم نے نہیں بنایا مگر ایک آزمائش کفر والوں کے لئے تاکہ یقین کر لیں وہ لوگ جن کو کتاب دی گئی ہے اور ان لوگوں کا ایمان اور بڑھ جائے جو ایمان لا چکے ہیں اور شک میں نہ پڑیں وہ لوگ جن کو کتاب دی گئی ہے اور ایمان والے اور تاکہ کہیں وہ لوگ جن کے دلوں میں روگ ہے اور (دوسرے ) کھلے کافر کہ بھلا اللہ کو کیا لگے ایسی مثالوں کے بیان سے ؟ اسی طرح اللہ گمراہی میں ڈال دیتا ہے جس کو چاہتا ہے اور ہدایت سے سرفراز فرما دیتا ہے جس کو چاہتا ہے اور نہیں جان سکتا کوئی تمہارے رب کے لشکروں کو مگر خود وہی اور نہیں ہے یہ (سفر اور اس کے احوال کا ذکر) مگر ایک عظیم الشان نصیحت سب لوگوں کے لئے 
۳۲۔۔۔     ہرگز نہیں قسم ہے چاند کی 
۳۳۔۔۔     اور رات کی جب کہ وہ ڈھل جائے 
۳۴۔۔۔     اور صبح کی جب کہ وہ روشن ہو جائے 
۳۵۔۔۔     بلاشبہ وہ (دوزخ) بڑی بھاری چیزوں میں سے ایک ہے 
۳۶۔۔۔     ایک بڑا بھاری ڈراوا (نوع) بشر کے لئے
۳۷۔۔۔     تم میں سے ہر ایک شخص کے لئے جو آگے بڑھنا چاہے یا پیچھے رہ جانا چاہے 
۳۸۔۔۔     ہر شخص اپنے کئے کے بدلہ میں رہن ہو گا
۳۹۔۔۔     مگر دائیں بازو والے 
۴۰۔۔۔     کہ وہ عالیشان جنتوں میں ہوں گے پوچھتے ہوں گے 
۴۱۔۔۔     مجرم لوگوں سے 
۴۲۔۔۔     کہ کس چیز نے داخل کر دیا تم کو دوزخ (کی اس دہکتی آگ) میں ؟
۴۳۔۔۔     وہ کہیں گے کہ ہم نہیں تھے نماز پڑھنے والوں میں 
۴۴۔۔۔     اور نہ ہی ہم کھانا کھلایا کرتے تھے مسکین کو 
۴۵۔۔۔     اور ہم باتیں بنانے میں لگے رہا کرتے تھے (حق کے خلاف) باتیں بنانے والوں کے ساتھ
۴۶۔۔۔     اور ہم جھٹلایا کرتے تھے بدلے کے دن کو 
۴۷۔۔۔     یہاں تک کہ آ پہنچی ہم کو وہ یقینی حقیقت (یعنی موت)
۴۸۔۔۔     تب انکے کچھ بھی کام نہ آ سکے گی سفارش کرنے والوں کی کوئی سفارش
۴۹۔۔۔     تو کیا ہو گیا ان لوگوں کو جو اس (عظیم الشان) نصیحت سے منہ موڑے ہوئے ہیں 
۵۰۔۔۔     گویا کہ یہ بدکنے والے (جنگلی) گدھے ہیں 
۵۱۔۔۔     جو بھاگ کھڑے ہوئے ہیں شیر سے 
۵۲۔۔۔     بلکہ ان میں سے ہر شخص یہ چاہتا ہے کہ اس کو براہ راست دیئے جائیں کھلے ہوئے نوشتے 
۵۳۔۔۔     ہرگز نہیں بلکہ اصل بات یہ ہے کہ یہ لوگ ڈرتے نہیں آخرت (کی پکڑ اور اس کے عذاب) سے 
۵۴۔۔۔     ہرگز نہیں یہ (قرآن) تو قطعی طور پر ایک عظیم الشان نصیحت (اور یاد دہانی) ہے 
۵۵۔۔۔     سو جس کا جی چاہے اس سے نصیحت حاصل کرے 
۵۶۔۔۔     اور یہ لوگ نصیحت نہیں حاصل کر سکتے مگر یہ کہ اللہ ہی چاہے وہی ہے اس لائق کہ اس سے ڈرا جائے اور اسی کی شان ہے بخشش فرمانا



تفسیر

۱۔۔۔   مُدَّثِر مشتق و ماخوذ ہے دثار سے اور دِثَار اس چادر کو کہا جاتا ہے جو سونے والا اپنے اوپر لیتا ہے، سو مزمل اور مدثر دونوں کے معنی ایک ہی ہیں۔ اور چادر لپیٹے رکھنا جیسا کہ ہم اوپر سورہ المزمل کے شروع میں بھی عرض کر چکے ہیں انسان کی فکر مندی اور غمگساری کی کی علامت ہوتا ہے۔ نبی اکرم صلی اللہ علیہ و سلم کو اپنی بعثت شریفہ کے شروع میں جو خاص مشاہدات پیش آئے اور جو تجربات ہوئے اول تو وہ خود ہی بڑے گراں بار تھے، پھر جب آپ صلی اللہ علیہ و سلم نے ان کا اظہار اپنے خاندان والوں کے سامنے کیا اور انہوں نے ان کا مذاق اڑانا شروع کیا تو آپ کی اس فکر مندی میں اور اضافہ ہو گیا تو ایسی حالت میں آپ زیادہ تر اپنی چادر لپیٹے عام لوگوں سے الگ تھلگ رہتے جس طرح کہ ایک فکر مند انسان رہتا ہے تو آپ صلی اللہ علیہ و سلم کی اسی فکر و پریشانی کو دور کرنے کے لئے اللہ تعالیٰ نے نہایت عنایت اور شفقت و پیار کے ساتھ آپ صلی اللہ علیہ و سلم کو مزمل اور مدثر کے انہی دو لفظوں سے خطاب فرمایا تاکہ اس خطاب ہی سے آپ کو تسلی مل جائے کہ رب کریم آپ صلی اللہ علیہ و سلم کے حال سے اچھی اور پوری طرح واقف و آگاہ ہے پھر سورہ مزمل میں آپ صلی اللہ علیہ و سلم کو اس وصف و عنوان کے ساتھ خطاب فرمانے کے بعد اس کے علاج کے طور پر قیام لیل کی تعلیم و تلقین فرمائی جس میں اس فکر و پریشانی کا علاج بھی تھا۔ اور اس مہم کی ادائیگی کے لئے استعداد و تیاری کا درس بھی جو فریضہ رسالت کی ادائیگی کے سلسلے میں آپ پر ڈالی جانے والی تھی۔ اور جس کا ذکر آگے آ رہا ہے، اور جس کی اولین ہدایت قُمْ فَاَنْذِرْ کے ارشاد سے فرمائی گئی کہ اٹھو اور خبردار کرو، یعنی غفلت میں پڑی دنیا کو ان کی غفلت و لاپرواہی کے عواقب و نتائج سے خبردار کرو۔ اور اشرار کی مخالفت و مزاحمت اور حالات کی نامساعدگی اور ماحول کی اجنبیت کی پرواہ مت کرو جب تم ہمت کر کے اٹھ کھڑے ہوؤ گے تو اللہ تمہارے لئے آسانیاں پیدا فرمائے گا۔ اور تمہاری تائید کے لئے غیب سے اسباب پیدا ہونگے، و الحمد للہ
۲۷۔۔۔   استفہام یہاں پر تہویل و تفخیم کے لئے ہے سو مطلب یہ ہے کہ اس کی عظمت و ہولناکی بیان سے باہر ہے تم کیا جانو کہ کیا ہے دوزخ کی وہ دہکتی بھڑکتی آگ، جس سے منکرین و مکذبین کو واسطہ پڑنے والا ہے اور جس کی طرف یہ غافل اور بدبخت لوگ پوری غفلت و لا پرواہی کے ساتھ بڑھے چلے جا رہے ہیں اور ان کو اس کا کوئی شعور و احساس نہیں کہ ان کا انجام کیا ہونے والا ہے۔ والعیاذ باللہ العظیم۔ بہرکیف اس سے پیغمبر کے فریضہ دعوت و ارشاد کے اولیں اور اہم رکن کو واضح فرما دیا گیا کہ وہ ہے انذار، اور اس کی اہمیت اس اعتبار سے بہت بڑھ جاتی ہے کہ اس کے بغیر غفلت میں پڑا ہوا انسان حق بات کو سننے ماننے کے لئے تیار ہی نہیں ہوتا، اور جب وہ دعوت حق کو سننے، اور اس کے لئے کان کھولنے کو تیار ہی نہ ہو تو پھر اس میں دعوت حق کس طرح اثر انداز ہو سکتی ہے؟ اس لئے سب سے پہلے پیغمبر کو اسی کی ہدایت فرمائی گئی کہ لوگوں کو ان کے انجام سے خبردار کرو، اور پھر اس کے بعد دوسرا مرحلہ ہوتا ہے دعوت حق کو ماننے والوں کے لئے بشارت و خوشخبری کا مرحلہ، کہ ان کے لئے دارین کی سعادت و سرخروئی کی بشارت و خوشخبری ہے اسی لئے بشیر و نذیر پیغمبر کی دو اہم اور بنیا دی صفتیں ہوتی ہیں، علی نبینا وعلیٰ سائرہم الصلوٰۃ والسلام
۲۸۔۔۔   اَبْقیٰ عَلَیْہِ کے معنی ہوتے ہیں کہ اس نے اس پر ترس کھایا اور رحم کیا، یہاں پر اس کا صلہ اگرچہ مذکور نہیں کہ اس کے اظہار کا موقع نہیں تھا۔ لیکن قرینہ مقام دلیل ہے کہ یہاں پر اس کا استعمال اسی معنی میں ہوا ہے سو مطلب یہ ہے کہ وہ دوزخ بڑی ہی ظالم چیز ہو گی۔ ایسی ظالم کہ نہ تو وہ کسی پر کسی طرح کا کوئی رحم اور ترس کھائے گی کہ اس کے عذاب میں کسی طرح کی کوئی تخفیف ہو جائے، اور نہ ہی وہ کسی کو نظر انداز کرے گی کہ وہ کسی طرح اس سے بچ نکلے۔ پس نہ تو اس سے کسی طرح کے رحم اور ترس کی کوئی امید کی جا سکے گی اور نہ ہی اس کے نظر انداز کئے جانے کی کوئی صورت ممکن ہو گی۔ پس وہ انتہائی بے رحم بھی ہو گی۔ اور انتہائی چوکس بھی العیاذ باللہ العظیم، بکل حالٍ من الاحوال،
۲۹۔۔۔   سو اس سے دوزخ کی ہولناکی کو مزید واضح فرما دیا گیا۔ بَشَر جسم کی چمڑی اور ظاہری کھال کو کہا جاتا ہے اور لَوَّاہَۃ سے یہاں پر مراد دوزخ کی وہ شعلے دار آگ ہے جس کے شعلے دور دور تک پہنچتے ہونگے، سو دوزخ کی اس ہولناک آگ کا حال یہ ہو گا کہ وہ دور ہی سے مجرموں کی کھال کو جھلس کر رکھ دے گی جیسا کہ دوسرے مقام پر ارشاد فرمایا گیا۔ نَزَاعَۃَ لِلْشَویٰ (المعارج۔۱۶) سو اس سے آتش دوزخ کی شدت و تمازت کے ان اثرات و احوال کو بیان فرمایا گیا ہے جو مجرموں پر ان کے اصل مقام عذاب پر پہنچنے سے پہلے ہی پڑنا شروع ہو جائیں گے۔ اور اس سے اصل مقصود یہ دکھانا ہے کہ جس آگ اور عذاب کا آغاز اور اس کی ابتداء کا حال یہ ہو گا اس کی اصل حقیقت اور اس کے انجام کا اندازہ کرنا کس کے بس میں ہو سکتا ہے؟ والعیاذ باللہ العظیم، مگر دنیا ہے کہ اس انتہائی ہولناک انجام سے نچنت و بے فکر ہے، بلکہ اس سے بھی آگے بڑھ کر یہ ہے کہ ابنائے کفر و باطل، اور ان کے ہمنوا نام نہاد اور دین فروش مسلمان ان علماء حقانیین کے وجود تک کو برداشت کرنے کے لئے تیار نہیں جو ان کو ان کے اس ہولناک انجام سے خبردار کرتے ہیں، تاکہ یہ اس سے بچنے کا سامان کر سکیں، فالی اللہ المشتکیٰ وہو المستعان وعلیہ التکلان فی کل حینِ وَاٰن،
۳۱۔۔۔   سو اس ارشاد سے ان ابناء دنیا اور بندگان مادہ و معدہ کے بت پندار پر چوٹ لگائی گئی ہے جو ہمہ دانی کے غرور میں مبتلا ہو کر طرح طرح کی ایسی حماقتوں کا ارتکاب کرتے ہیں، جو ان کی دانش فروشی کا مظہر، اور ان کی محرومی اور بدبختی کی عکاس و آئینہ دار ہوتی ہیں سو ارشاد فرمایا گیا اور حصر و قصر کے انداز و اسلوب میں ارشاد فرمایا گیا کہ تمہارے رب کے لشکروں کو کوئی نہیں جان سکتا سوائے اسی وحدہٗ لاشریک کے وہی جانتا ہے کہ اس کے لشکر کتنے کیسے اور کون کونسے ہیں کونسی یونٹ کن صلاحیتوں کی مالک، اور کن کن اسلحہ سے لیس ہے؟ کس کی ڈیوٹی کس محاذ پر ہے اور کون کونسے آفیسر کس کی ڈیوٹی پر مامور و متعین ہیں، یہ اور اس طرح کی دوسری تمام باتیں اللہ تعالیٰ ہی کے علم میں ہیں ان باتوں کو اس وحدہٗ لاشریک کے سوا دوسرا کوئی نہ جانتا ہے، اور نہ جان سکتا ہے۔ پس اللہ تعالیٰ اپنے رموز سلطنت میں سے جن بھیدوں سے انسان کو آگاہ کر دے تو اس کو چاہیے کہ وہ اس پر اس واہب مطلق جل جلالہ کا شکر ادا کرے۔ اور اس چیز کو اپنے خزانہ علم میں بیش قیمت اضافہ سمجھے نہ یہ کہ وہ اس گھمنڈ میں مبتلا ہو جائے کہ خداوند قدوس کی کائنات اتنی ہی ہے جتنی کہ اس کے علم و مشاہدہ میں آئی ہے اور بس۔
۳۶۔۔۔   سو ان آیات کریمات میں آفاق کی بعض خاص نشانیوں کی قسم کھا کر ارشاد فرمایا گیا کہ جس قیامت اور دوزخ سے لوگوں کو آگاہ اور خبردار کیا جا رہے وہ کائنات کے عظیم حوادث میں سے ایک بڑا ہی اہم اور انتہائی ہولناک حادثہ ہے جس کا ظہور و وقوع قطعی ہے۔ مگر اس کا ایک وقت مقرر ہے جس کا علم حضرت خالق حکیم و قدیر کے سوا اور کسی کو نہ ہے نہ ہو سکتا ہے۔ اور حضرت خالق حکیم کے یہاں چونکہ ہر کام کے لئے ایک ترتیب و تدریج ہے اس لئے ہر چیز کا وقوع اسی کے مطابق اپنے وقت مقرر پر ہوتا ہے۔ اس سے پہلے اس کا وقوع نہیں ہو سکتا، اس لئے قیامت کا وقوع بھی اس کے وقت مقرر سے پہلے ممکن نہیں۔ اور وقت مقرر کے آ جانے کے بعد اس کو روکنا اور ٹالنا کسی کے بس میں نہیں ہو سکے گا۔ لَیْسَ لَہ، دَافِعٍ، سو یہاں پر آفاق کی ان نشانیوں کے ذکر اور ان کی قسم کھانے سے پہلے کلمہ تردید و تاکید کے ذریعہ منکرین و مکذبین کی تردید فرمائی گئی کہ ہرگز نہیں یعنی ایسا ہرگز نہیں جیسا کہ ان منکر لوگوں نے سمجھ رکھا ہے کہ قیامت وغیرہ کوئی نہیں ہو گی سو ایسا نہیں اور ہرگز نہیں بلکہ قیامت نے لازماً اور بہر حال واقع ہو کر رہنا ہے۔ کہ یہ چیز حضرت خالق حکیم کی صفات کریمہ اور خاص کر اس کی صفت عدل و حکمت کا تقاضا اور خود اس کائنات کے وجود کا مقتضیٰ ہے اس کے بغیر اس کائنات کی تخلیق کا مقصد پورا نہیں ہو سکتا۔ لیکن اس کا وقوع اللہ تعالیٰ کی تقویم کے مطابق اپنے اسی وقت مقرر میں ہو گا جو اس نے اس کے لئے مقرر فرما رکھا ہے۔ سو اس وقت اس کا وقوع منٹ اور سیکنڈ کی تاخیر کے بغیر ہو گا۔ پس جس طرح چاند درجہ بدرجہ اپنے کمال کو پہنچتا ہے فوراً ماہ کامل نہیں بن جاتا۔ خواہ دنیا اس کے لئے کتنا ہی زور صرف کرے رات کے آنے کے بعد صبح فوراً نمودار نہیں ہو سکتی۔ اور صبح کے ظہور کے فوری بعد رات نہیں آ سکتی۔ خواہ دنیا پوری مل کر بھی اس کے لئے زور لگائے۔ اسی طرح قیامت کے ظہور و وقوع کے لئے بھی قدرت کے یہاں ایک خاص وقت مقرر ہے وہ اس سے پہلے ظہور پذیر نہیں ہو سکتی۔ لہٰذا محض اس کی اس تاخیر کی بناء پر اس کا انکار کرنا بڑی حماقت ہے۔ والعیاذُ باللہ العظیم،
۵۶۔۔۔   ہُوَ اَہْلُ التَّقْویٰ کی ضمیر منفصل کے مرجع کے بارے میں دو قول و احتمال ہیں اول یہ کہ اس کا مرجع اللہ ہے، اور یہی ظاہر و متبادر بھی ہے اور عام مفسرین کرام کا اختیار بھی اور ترجمہ بھی اسی کے مطابق کیا گیا ہے جیسا کہ ظاہر ہے جبکہ اس سے متعلق دوسرا قول و احتمال یہ بھی ہے کہ اس کا مرجع کلمہ مَنْ ہو جو کہ فَمَنْ شَاءَ ذکَرَہ، میں مذکور ہے۔ جو واحد اور جمع دونوں کے لئے آتا ہے اور اس کے لئے ضمیریں بھی دونوں قسم کی استعمال ہو سکتی ہیں۔ یہ احتمال اگرچہ تبادر ظاہری کے اعتبار بعید ہے، لیکن معنی و مفہوم کے اعتبار سے زیادہ موثر اور وقیع ہے اس صورت میں مطلب یہ ہو گا کہ جو قرآن حکیم کی اس عظیم الشان اور بے مثال نصیحت کو اپنائے گا وہی فیض پائے گا، وہی تقوی و پرہیزگاری کے لائق، اور مغفرت و بخشش کا اہل اور مستحق ہو گا، سو اس سے اس حقیقت کو واضح فرما دیا گیا کہ قرآن حکیم کی اس تذکیر و یاد دہانی سے فائدہ وہی لوگ اٹھائیں گے جن کے اندر خداوند قدوس کا خوف موجود ہو گا، اور ایسے ہی لوگ اس کی مغفرت و بخشش کے اہل اور مستحق ٹھہریں گے رہے وہ لوگ جن کے سینے خوف خدا سے خالی ہیں، وہ اس کی فیض بخشی سے محروم ہی رہیں گے اور جب وہ اس سے محروم ہونگے تو اس کے نتیجے میں وہ اس کی مغفرت و بخشش سے بھی محروم ہونگے۔ سو یہ وہی مضمون ہے جو سورہ بقرہ کے شروع میں ہُدًی لِّلْمُتَّقِیْنَ کے الفاظ سے ذکر و بیان فرمایا گیا ہے، یعنی یہ کہ قرآن حکیم سراسر ہدایت تو ہے، لیکن اس سے مستفید اور فیضیاب وہی لوگ ہوتے ہیں، اور وہی ہو سکتے ہیں جو کہ متقی اور پرہیزگار ہوں، یا وہ متقی اور پرہیزگار بننا چاہتے ہوں، رہ گئے معاند اور ہٹ دھرم لوگ تو ان کے لئے محرومی کے سوا کچھ نہیں اور یہ ایک طبعی اور فطری امر ہے، کہ حکیم و طبیب کی حکمت و طب سے فائدہ انہی مریضوں کو پہنچتا ہے اور پہنچ سکتا ہے، جو کہ اس کی طرف رجوع کرتے، اور اس کی ہدایت کے مطابق دوائی استعمال کرتے ہیں، ورنہ ان کے لئے بہر حال کوئی فائدہ نہیں ہو سکتا جو ڈاکٹر کو ڈاکٹر ماننے، اور اس کی ہدایات کے مطابق دواء استعمال کرنے کے لئے تیار ہی نہ ہوں، والعیاذباللہ، بہرکیف اس سے واضح فرما دیا گیا کہ قرآن حکیم ایک عظیم الشان نصیحت اور یاد دہانی ہے، جس سے اللہ تعالیٰ نے اپنی رحمت بے نہایت، اور فضل بے غایت سے دنیا کو نوازا ہے اور یہ ایسی عظیم الشان اور بے مثال نصیحت و یاد دہانی ہے جس جیسی دوسری کوئی نصیحت نہ کبھی ہوئی ہے، اور نہ قیامت تک کبھی ممکن ہے، پس اب جس کا جی چاہے اس سے فائدہ اٹھائے، اور سیدھا راستہ اختیار کرے، اور جو اس سے فائدہ اٹھائیں گے وہ اپنا ہی بھلا کریں گے اور جو اس سے منہ موڑیں گے وہ یقیناً اپنا ہی نقصان کریں گے، اللہ کا یا اس کے رسول کا یا اس نصیحت کا کچھ نہیں بگاڑیں گے، پیغمبر کام پیغام حق کو پہنچا دینا ہوتا ہے اور بس آگے اس کو منوا لینا، اور لوگوں کے دلوں کے اندر اس کو اتار دینا نہ ان کی ذمہ داری ہے اور نہ ہی یہ ان کے بس میں ہے، پس اس سے وہ حقیقت پھر تازہ اور واضح ہو جاتی ہے جو ہم جگہ جگہ ذکر کرتے آئے ہیں کہ انسان کی صلاح و فلاح اور اس کے بناء و بگاڑ کا اصل تعلق اس کے اپنے قلب و باطن سے ہے و باللہ التوفیق لما یحب و یرید، وعلی مایحب و یرید، بکل حالٍ من الاحوال، وفی کل موطن من المواطن فی الحیاۃ، وہو العزیز الوہاب اور اسی پر سورہ مدثر کی اس تفسیر مختصر کا اختتام کرتے ہیں و الحمد للہ جل و علا

*****


تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com


