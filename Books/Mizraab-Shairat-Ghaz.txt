مضراب

شاعرات نمبر

حصہ سوم: غزلیات








فاخرہ بتول

کہا اس نے کہ تم تعبیر ہو اور خواب سا ہوں میں 
ہو تم بے خواب مدت سے ، ازل سے جاگتا ہوں میں 

جو پوچھا دل کا سودا کب کیا ، کیسے کیا تم نے ؟
وہ بولا ایک پل ٹھہرو یہی تو سوچتا ہوں میں 

جو میں نے دَشت میں جا کر پکارا ، ہے خدا کوئی؟
تو ہر ذرّہ پکار اٹھا کہ اس کو جانتا ہوں میں 

بھلا اس در پہ جا کر کس لئے خالی پلٹ آئے ؟
کہا، منزل کو چھو کر بھی لگا اِک راستہ ہوں میں 

ابھی سوچا ہی تھا ڈھونڈوں افق کے پار کا رستہ
تو دل بولا، مِرا سوچو، کبھی کا لاپتہ ہوں میں 

ہوا بولی سمندر سے ، تِرا بھی کوئی بچھڑا ہے ؟
کہا ، جا جا کے ساحل پر اسی کو ڈھونڈتا ہوں میں 
۔۔۔۔۔۔۔۔۔


دھڑکن کو تیری یاد سے تحریک مل رہی ہے 
چاہت اگر سزا ہے ، ہمیں ٹھیک مل رہی ہے 

اس در سے جو بھی لوٹ کے آیا تو رو پڑا وہ 
لگتا ہے آنسووں کی وہاں بھیک مل رہی ہے 

ہم نے تو پل صراط کے بارے میں سن رکھا تھا
ہر راہ ، بال سے ہمیں باریک مل رہی ہے 

شاید کسی بھی لمحے مقابل ہوں اس کی گلیاں 
جو دور کی صدا تھی وہ نزدیک مل رہی ہے 

جو جگمگا اٹھی تھی تجھے دیکھ کر خوشی سے 
مدت سے راہ وہ ہمیں تاریک مل رہی ہے 

۔۔۔۔۔۔۔۔۔۔۔۔۔۔



اب کے پھولوں نے کڑی خود کو سزا دی ہو گی
راہ گلشن کی خزاؤں کو دکھا دی ہو گی
جب وہ آیا تو کوئی در، کوئی کھڑکی نہ کھلی
اس نے آنے میں بہت دیر لگا دی ہو گی
جا ! تری پلکوں پہ برسات کا موسم ٹھہرے 
بادلوں نے مری آنکھوں کو دعا دی ہو گی
رات جو چاند کو چپکے سے بتائی میں نے 
بات وہ سب کو ہواؤں نے بتا دی ہو گی
رنگ جو آنکھوں میں جھلکا ہے ، اسی کا ہو گا
گل لالہ نے جگر کو جو قبا دی ہو گی
دوش اپنا بھی ہے کچھ بات بگڑ جانے میں 
 اور لوگوں نے بھی کچھ اس کو ہوا دی ہو گی
شوخ انداز، چلن مست صبا کو دے کر
ہم نے کلیوں کو سمٹنے کی ادا دی ہو گی
وہ بتول آئے گا ملنے کو، ملی جب سے خبر
کہکشاں زخموں کی رستے میں سجا دی ہو گی
........



کہو تم نے کبھی خوابوں کے رنگوں کو چرایا ہے ؟
کہا، ہاں جب ہواؤں پر کوئی چہرہ بنایا ہے 

کہو، یہ کیوں لگا جیسے ہوائیں بین کرتی ہیں ؟
کہا، پت جھڑ کے پتوں نے کہیں نوحہ سنایا ہے 

کہو، یہ کیوں لگا چاروں طرف اِک ہو کا عالم ہے ؟
کہا، جب درد نے دھڑکن سے مل کر گیت گایا ہے 

کہو، یہ کب لگا اب ریت سی چبھتی ہے آنکھوں میں ؟
کہا، جب پیاس کو صحراؤں کے ہونٹوں پہ پایا ہے 

کہو، کیسے لگا اِک زرد آندھی آنے والی ہے ؟
کہا، جب پھول شاخوں پر کہیں بھی مسکرایا ہے 

کہو، کب سے نہیں شکوہ اجڑنے کا کوئی تم کو؟
کہا، جب بارشوں نے میری آنکھوں کو بسایا ہے 

کہو، کیسے لگا طوفان کوئی آنے والا ہے ؟
کہا، ساحل پہ جا کر ریت کا جب گھر بنایا ہے 
۔۔۔۔۔۔۔۔۔۔۔۔۔۔۔


ثمینہ راجہ


صورت صبح بہاراں چمن آراستہ ہے 
چہرہ شاداب ہے اور پیرہن آراستہ ہے 

شہر آباد ہے اک زمزمۂ ہجر سے اور
گھر تری یاد سے اے جان من ! آراستہ ہے 

جیسے تیار ہے آگے کوئی ہنگامۂ زیست
اس طرح راہ میں باغ عدن آراستہ ہے 

کوئی پیغام شب وصل ہوا کیا لائی
روح سرشار ہوئی ہے ، بدن آراستہ ہے 

اے غم دوست!تری آمد خوش رنگ کی خیر
تیرے ہی دم سے یہ بزم سخن آراستہ ہے 

دل کے اک گوشۂ خاموش میں تصویر تری
پاس اک شاخ گل یاسمن آراستہ ہے 

رامش و رنگ سے چمکے ہے مرا خواب ایسے 
نیند میں جیسے کوئی انجمن آراستہ ہے 

اس نے سورج کی طرح ایک نظر ڈالی تھی
رشتۂ نور سے اب بھی کرن آراستہ ہے 

کیا کسی اور ستارے پہ قدم میں نے رکھا
کیسی پیراستہ دنیا، زمن آراستہ ہے 

کیسے آئے گا زمانہ مجھے ملنے کے لیے 
میرے رستے میں تو دنیائے فن آراستہ ہے 
۔۔۔۔۔۔۔۔۔



دشت میں اک طلسمِ آب کے ساتھ
دور تک ہم گئے سراب کے ساتھ
پھر خزاں آئی اور خزاں کے بعد
خار کھلنے لگے گلاب کے ساتھ
رات بھر ٹوٹی ہوئی نیندیں 
جُڑ گئیں سحرِ ماہتاب کے ساتھ
ہم سدا کی طرح بجھے ہوئے تھے 
وہ تھا پہلی آب و تاب کے ساتھ
چھوٹی عمروں کی پہلی پہلی بات
کچھ تکلف سے کچھ حجاب کے ساتھ
 اور پھر یہ نگاہِ خیرہ بھی
ڈوب جائے گی آفتاب کے ساتھ
رات کی طشتری میں رکھی ہیں 
میری آنکھیں کسی کے خواب کے ساتھ
اُس گلی میں نہ کیسے کوئی جائے 
شام کو اس دلِ خراب کے ساتھ
یہ فقط رسم ہی نہیں اے دوست
دل بھی شامل ہے انتساب کے ساتھ
۔۔۔۔۔۔۔۔۔۔۔۔۔


فاطمہ حسن


آنکھوں میں ، نہ زلفوں میں ، نہ رخسار میں دیکھیں 
مجھ کو مری دانش، مرے افکار میں دیکھیں 

ملبوس بدن دیکھے ہیں رنگین قبا میں 
اب پیرہنِ ذات کو اظہار میں دیکھیں 

سو رنگِ مضامین ہیں ، جب لکھنے پہ آؤں 
گلدستۂمعنی ، مرے اشعار میں دیکھیں 

پوری نہ ادھوری ہوں نہ کمتر نہ برتر
انسان ہوں انسان کے معیار میں دیکھیں 

رکھے ہیں قدم میں نے بھی تاروں کی زمیں پر
پیچھے ہوں کہاں آپ سے ، رفتار میں دیکھیں 

منسوب ہیں انسان سے جتنے بھی فضائل
اپنے ہی نہیں میرے بھی اطوار میں دیکھیں 

کب چاہا کہ سامانِ تجارت ہمیں سمجھیں 
لائے تھے ہمیں آپ ہی بازار میں دیکھیں 

اُس قادرِ مطلق نے بنایا ہے ہمیں بھی
تعمیر کی خوبی اس معمار میں دیکھیں 
......

یہ جو مجھ کو اُس کا خیال ہے 
یہ اُسی کا کوئی کمال ہے 

اُسے سوچ لوں میں بساط بھر
اُسے جاننا تو محال ہے 

کوئی رابطہ کوئی لفظ اب
نا جواب ہے نا سوال ہے 

فقط اک نشان ہے زخم کا
نہیں درد اب تو ملال ہے 

وہی رہگزر ہے سفر وہی
وہی ماضی ہے وہی حال ہے 

مجھے ابتدا کی خبر نہیں 
مری انتہا بھی سوال ہے 

دلِ مضطرب دلِ مبتلا
ترا ہونا ایک وبال ہے 

اسے دیکھ لو یہ بہت ہے اب
یہی انتہائے وصال ہے 

مرے عکس میں بھی اس کا عکس
مرا آئینہ وہ جمال ہے 

کہیں گم ہوں اُس کے وجود میں 
وہ جو آپ اپنی مثال ہے 

میں اسیر اس کی ہی ذات میں 
وہی دام ہے وہی جال ہے 

وہی بے پناہ، پناہ بھی
وہ جو اوج ہے۔ زوال ہے 
۔۔۔۔۔۔۔۔۔۔


شاہدہ حسن

بہت قرار سے تھی بے قرار کیسے ہو گئی
ذرا سی بات پر میں اشکبار کیسے ہو گئی

یہ زخم پھول کیسے بن گئے تری نگاہ میں 
مری خزاں ترے لیے بہار کیسے ہو گئی

خیال و خواب کا سفر تمام کیسے ہو گیا
یہ چلتے چلتے ختم راہگزار کیسے ہو گئی

یہ تیرے ساتھ رہ کے دن اُداس کیوں گزر گیا
یہ تجھ سے مل کے شام سوگوار کیسے ہو گئی

ملی تھی خواب دیکھنے کو، گر خواب دیکھتی
تمام عمر وقفِ روزگار کیسے ہو گئی

گزر کے بستیوں سے آئی ہوں میں دشت سے نہیں 
قبائے جسم و جان تار تار کیسے ہو گئی
۔۔۔۔۔۔۔۔۔۔۔



مرا نشیمن بکھر نہ جائے ہوا قیامت کی چل رہی ہے 
جو خواب زندہ ہے مر نہ جائے ہوا قیامت کی چل رہی ہے 
نہ جانے کیوں اضطرار سا ہے ہر اک پل بے قرار سا ہے 
یہ خوف دل میں اُتر نہ جائے ہوا قیامت کی چل رہی ہے 
عجب سی ساعت ہے آج سر پر کہ آنچ آئی ہوئی ہے گھر پر
دعا کہیں بے اثر نہ جائے ہوا قیامت کی چل رہی ہے 
یہ سجدہ گاہیں یہ فرش و منبر جو ہیں ہمارے ہی خون سے تر
لہو کی یہ رُت ٹھہر نہ جائے ہوا قیامت کی چل رہی ہے 
یہ کن دکھوں میں سلگ رہے ہیں دماغ بارود لگ رہے ہیں 
رگوں میں یہ زہر بھر نہ جائے ہوا قیامت کی چل رہی ہے 
رتوں کے تیور نہیں ہیں اچھے بدل چکے دوستوں کے لہجے 
یہ سیلِ نفرت بپھر نہ جائے ہوا قیامت کی چل رہی ہے 
نشانِ منزل تو ہے فروزاں مگر ہم ایسے مسافروں کی
کہیں اُسی پہ نظر نہ جائے ہوا قیامت کی چل رہی ہے 
رفاقتوں کا خیال رکھنا دلوں کو پیہم سنبھال رکھنا
بچھڑ کوئی ہم سفر نہ جائے ہوا قیامت کی چل رہی ہے 
۔۔۔۔۔۔۔۔۔۔۔۔


سروں پر سائباں رکھ کر چلی جاؤں گی اک دن
یہیں ایک آسماں رکھ کر چلی جاؤں گی اک دن

زمانے تجھ کو میری لب کشائی سے گلہ تھا
خموشی کا سماں رکھ کر چلی جاؤں گی اک دن

خدا جانے اگر جانا پڑا عجلت میں مجھ کو
کوئی بھی شے کہاں رکھ کر چلی جاؤں گی اک دن

پلٹتی جا رہوں زندگی اوراق تیرے 
کہیں پر اک نشاں رکھ کر چلی جاؤں گی اک دن

مرے بچے ، مرے ہاتھوں کے ڈھالے چند کوزے 
انھی کوزوں میں جاں رکھ کر چلی جاؤں گی اک دن

جو لکھنا چاہتی ہوں کاش اب وہ لکھ بھی لوں میں 
قلم پھر ناگہاں رکھ کر چلی جاؤں گی اک دن
.......



کوئی بے سبب ہی قرار دے کہیں یہ نہ ہو
رگ و جاں میں برف اُتار دے کہیں یہ نہ ہو

یہ مرے وجود میں پل رہی ہے جو روشنی
یہی روشنی مجھے مار دے کہیں یہ نہ ہو

مجھے اپنی شرط پہ جیت لینے کے بعد بھی
کسی مصلحت پہ وہ ہار دے کہیں یہ نہ ہو

کسی شام اس سے چراغ بن کے ملوں جو میں 
مرا نام لے کے پکار دے کہیں یہ نہ ہو

میں بسر کروں کسی اور کے شب و روز کو
کوئی میری عمر گزار دے کہیں یہ نہ ہو

یہ جو تن کے زخم کو بھر رہی ہے ابھی ہوا
یہی گھاؤ دل میں اُتار دے کہیں یہ نہ ہو

مجھے زندگی ترے سارے زہر عزیز ہیں 
کوئی ایک نشہ خمار دے کہیں یہ نہ ہو

نہیں چاہتی میں سفر کے انت کو سوچنا
کوئی ساحلوں پہ اُتار دے کہیں یہ نہ ہو
۔۔۔۔۔۔۔۔۔۔۔۔


ڈاکٹر پنہاں 


نقش قید سکوت کا عادی
کیوں ہوا جا رہا ہے فریادی
 اور سے اور ہو گئی منزل
دل ہوا جس کا رہبر و ہادی
اپنے موسم کے انتظار میں ہے 
میرے خواب و خیال کی وادی
تم مجھے اور مت پڑھاؤ اب
جانتی ہوں تمھاری اُستادی
حسرتیں گھر بناتی جاتی ہیں 
بڑھتی جاتی ہے دل کی آبادی
ایک پیاسی تھی، ایک بھوکا تھا
کتنی بے جوڑ سی ہوئی شادی
ہے ہوا وہوس کا راج یہاں 
ہم نے پائی کہاں ہے آزادی
اک سکینہ غریب سی عورت
ایک پنہاں غزل کی شہزادی
~~~~~~~~



جو بیت گئی دل پر کب اس کی شکایت کی
اک موم کی گُڑیا نے سورج سے محبت کی

پھولوں پہ یہ کیا رونا، برسات پہ کیا ہنسنا
اے عشقِ جنوں پرور حد ہوتی ہے وحشت کی

واقف ہی نہیں کوئی محشر سے مرے دل کے 
دیکھی ہے بھلا کس نے تصویر قیامت کی

لفظوں نے بنائے تھے کاغذ کے محل سارے 
رکھی تھی ہواؤں پر بنیاد عمارت کی

یوں عقل و خرد نے تو سمجھائی تھیں کچھ باتیں 
دل مان گیا تھا پر جذبوں نے بغاوت کی

جو ٹوٹ گئی کشتی ساحل سے ہی ٹکرا کے 
وہ کیسے یہ کہہ دے کہ قائل نہیں قسمت کی

مانگی تھی محبت کی دن رات دُعا جس نے 
اس دل کو تمنا تھی دُنیا کی نہ دولت کی

ہر خواب کھرچتی ہوں میں اپنی اب آنکھوں سے 
معلوم نہ تھا مجھ کو سب چال ہے فطرت کی

جینے کے طریقے تو تھے اور بہت اے دل
پھر تجھ کو یہ کیا سوجھی کیوں اپنی یہ حالت کی

گم صم سی خلاؤں میں تکتی ہے نہ جانے کیا
ہنستی ہوئی وہ لڑکی ایسی نہ تھی عادت کی

ہر پھول کی قسمت میں لکھا ہے بکھرنا کیوں 
اب لوح و قلم جانیں کس نے یہ شرارت کی

تہزیب و تمدن میں اور شعر و ادب میں بھی
جدت کو سدا لازم تعظیم روایت کی

گم شوق ریاضت میں گمنام رہی پنہاں 
مصروفِ عبادت تھی بھوکی نہ تھی شہرت کی
۔۔۔۔۔۔۔۔۔۔۔۔۔


ڈاکٹر نسیم نکہت


اتنا پاس آ کے بھلا اب یہ جھجکنا کیسا
ساتھ نکلے ہیں تو پھر راہ میں تھکنا کیسا

میرے آنگن کو بھی خوشبو کا جھونکا دے 
سونے جنگل میں یہ پھولوں کا مہکنا کیسا

روشنی دی ہے تو سورج کی طرح دے مجھ کو
جگنوؤں کی طرح تھوڑا سا چمکنا کیسا

میری پلکیں میرا آنچل میرا تکیہ چھو لو
آنسوؤں اس طرح آنکھوں میں کھٹکنا کیسا

ہم تو دُنیا کے خیالات بدل دیتے تھے 
گفتگو کرنے میں اُن سے یہ اٹکنا کیسا

خشک آنکھیں تو ہیں ہمت کی علامت نکہت
زندگی تلخ سہی پھر بھی سسکنا کیسا
......



تشنگی میری تقدیر ہے میرا بادل سلامت رہے 
کوئی سایہ نہیں ہے تو کیا سر پہ آنچل سلامت رہے 

تیرے غم زندگی کے غم اپنے غم اور زمانے کے غم
اتنے آنسو ہیں جب آنکھ میں کیسے کاجل سلامت رہے 

بے گھروں کا سہارا ہے وہ رات بھر کو ہمارا ہے وہ
ہے پرندوں کے لب پہ دُعا اپنا پیپل سلامت رہے 

اُس نے خوشیاں بھی دی ہیں مجھے ، بھیگی آنکھوں کا شکوہ نہیں 
میرے آنسو سلامت رہیں میرا پاگل سلامت رہے 

دشتِ غم میں سلگتے رہے پھر بھی نکہت مہکتے رہے 
سانپ دامن سے لپٹے رہیں شاخِ صندل سلامت رہے 
۔۔۔۔۔۔۔۔۔۔۔


صبیحہ صبا


رونقیں بھی رو پڑیں ہیں اتنی ویرانی کے ساتھ
ہے خوشی موجود لیکن غم کی سلطانی کے ساتھ

وہ کہاں ہے آشنا اس لذتِ غم سے ابھی
کہہ دیا پورا فسانہ جس نے آسانی کے ساتھ

پھر کہاں وہ پیار کے قصے کہاں وہ دل کی بات
پھر مخالف ہے زمانہ دل کی نادانی کے ساتھ

دیر کر دی مان لینے میں حقائق اس لیے 
پھر وہی دل کا زیاں ہے اس پریشانی کے ساتھ

کیا ہے دُنیا اور کیا اس کے تماشے نت نئے 
ہے مری حیرت بھی شامل سب کی حیرانی کے ساتھ

یہ اندھیرا رک نہیں سکتا کہ جو موجود ہے 
جب اُجالا چھائے گا دُنیا میں تابانی کے ساتھ
۔۔۔۔۔۔۔۔۔۔



سب زخم سب گلاب اُسے پیش کر دیے 
جو بھی تھے میرے اُسے پیش کر دیے 

وہ زندگی سی کوئی عبادت نہ کر سکے 
پائے تھے جو ثواب اُسے پیش کر دیے 

جو اصل میں ہے چہرہ دکھاتا نہیں کوئی
ہم نے تو سب نقاب اُسے پیش کر دیے 

جو من کو بھا گئے تھے کتابِ حیات سے 
ہم نے وہ سب خطاب اُسے پیش کر دیے 

اس کے تو سب سوال ادھورے ادھورے تھے 
تفصیل سے جواب اُسے پیش کر دیے 

کالے کئے گئے تھے شب و روز کے ورق
رنگوں کے سب حساب اُسے پیش کر دیے 

جو زندگی کی ساری کتابوں میں ہے لکھا
ہم نے وہ سب نصاب اُسے پیش کر دیے 

جب زندگی تھی نغمہ و آہنگ میں رچی
سب بربط و رباب اُسے پیش کر دیے 
۔۔۔۔۔۔۔۔۔


سرِ مژگاں ستارے جاگتے ہیں 
سمندر کے کنارے جاگتے ہیں 
کبھی نیندوں سے ناطے توڑ کر سب
یونہی اُلفت کے مارے جاگتے ہیں 
سنو اس پیکرِ خاکی کے پیچھے 
جہاں بھر کے سہارے جاگتے ہیں 
تمہیں کیا فکر ماں کی زندگی میں 
کہ جب بے کل تمہارے جاگتے ہیں 
میں سو جاؤں تو مت مجھ کو جگانا
میرے خوابوں میں سارے جاگتے ہیں 
عجب کچھ خواب زاروں کی ہے دُنیا
کہ سب دلکش نظارے جاگتے ہیں 
وہی ہے جاگنے والا سدا کا
اسی کے سب اشارے جاگتے ہیں 
۔۔۔۔۔۔۔۔


پروین نظیر سومرو


سائیں بس اک پل کو درشن
تیرے دوارے آئی جوگن
دکھ کا ریلا تھمنے لگا ہے 
دن گزرا یا گزرا جیون
سب کی جھولی بھرنے والے 
دیکھ کبھی یہ خالی دامن
فصلِ بہاراں ہے تو پھر کیوں 
دھول اُڑی ہے گلشن گلشن
دوست تھا کل تک ایک زمانہ
آج ہوئے ہیں لاکھوں دشمن
سکھ میں سارا جگ اپنا ہے 
دکھ میں کون کسی کا ساجن
دل سندرتا کس نے دیکھی
تن اُجلا تو اُجلا درپن
پروین اندر قحط پڑا ہے 
باہر اکھیاں رم جھم ساون
۔۔۔۔۔۔۔۔۔۔۔


بے قراری جگاتی رہی نیند میں 
زندگی تلملاتی رہی نیند میں 

کوئی رہ رہ کے دل کو مسلتا رہا
نیند آ آ کے جاتی رہی نیند میں 

بن کے پرچھائیں دیوارِ احساس پر
آرزو تھر تھراتی رہی نیند میں 

صبح دم یہ کھلا، چاندنی زہرِ غم
قطرہ قطرہ پلاتی رہی نیند میں 

جیسے اک خواب پلکوں پہ سدتک سی دے 
ایک آہٹ سی آتی رہی نیند میں 

جس پہ ہنسنے کا رونے کا یارا نہ ہو
آنکھ وہ کچھ دکھاتی رہی نیند میں 

کوئی آواز پروین بھولی ہوئی
اک کہانی سناتی رہی نیند میں 
۔۔۔۔۔۔۔۔۔۔۔۔۔


ریحانہ روحی


سچائی کو کہانی بنتے دیکھا ہے 
میں نے خون کو پانی بنتے دیکھا ہے 

سونی ہوتے دیکھی ہے دل کی بستی
محفل کو ویرانی بنتے دیکھا ہے 

ٹوٹتے دیکھا رسم و رواجوں کا پنجرہ
خواہش کو من مانی بنتے دیکھا ہے 

وقت بگڑ جانے کی فقط افواہوں پر
خلقت کو بے گانی بنتے دیکھا ہے 

پیاز کے چھلکے مہنگے ہوتے دیکھے ہیں 
اشکوں کو ارزانی بنتے دیکھا ہے 

بنتے دیکھا ہے آسانی کو مشکل
مشکل کو آسانی بنتے دیکھا ہے 

خواب میں اُس کو دیکھا راجہ بنتے 
خود کو اُس کی رانی بنتے دیکھا ہے 

گرم چمکتی دھوپ میں اُس کے آنے پر
موسم کو بارانی بنتے دیکھا ہے 

ایک طرح کے منافق لوگوں کو
وقتی یار جانی بنتے دیکھا ہے 

۔۔۔۔۔۔۔۔۔۔


ذکیہ غزل


میں تیرے ہجر زدہ موسموں کی زد میں ہوں 
پسِ خیال تری قربتوں کی حد میں ہوں 

میں چاہتی ہوں اُجالا مری زمیں پر ہو
میں اک دیا ہوں مگر روشنی کی مد میں ہوں 

یہ نسلِ نو مرے لہجے سے متفق کب ہے 
میں اک سوال ہوں لیکن قبول و رد میں ہوں 

مرا ہنر، مرا اپنا ہے ، مستعار نہیں 
میں جس قدر بھی جہاں بھی ہوں اپنے قد میں ہوں 

کدورتیں ہیں ، یہاں نفرت و عداوت ہے 
،گر میں پھر بھی یہاں فکرِ نیک و بد میں ہوں 

وہ دوستی میں غزل حد سے گر گئے لیکن
میں دشمنی کو نبھا کر بھی اپنی حد میں ہوں 



حمیرا راحت


اک لمحۂ حیرت سے نکل آئی تو سوچا
میں قصرِ محبت سے نکل آئی تو سوچا

یہ صرف تعلق تھا، محبت تھی ، کہ اک خواب
جب عشق کی وحشت سے نکل آئی تو سوچا

دیوار میں اک در ہی بنا لیتی تو اچھا
جب خوفِ ملامت سے نکل آئی تو سوچا

آنکھوں میں بسے وصل کے خوابوں سے گلہ کیوں 
اک ہجر کی ساعت سے نکل آئی تو سوچا

بینائی ہے اک وہم ، تخیل بھی گماں ہے 
میں خواب کی جنت سے نکل آئی تو سوچا
۔۔۔۔۔۔۔۔۔۔۔۔


کسی بھی رائیگانی سے بڑا ہے 
یہ دکھ تو زندگانی سے بڑا ہے 

نہ ہم سے عشق کا مفہوم پوچھو
یہ لفظ اپنے معانی سے بڑا ہے 

ہماری آنکھ کا یہ ایک آنسو
تمہاری راجدھانی سے بڑا ہے 

گزر جائے گی ساری رات اس میں 
مرا قصہ کہانی سے بڑا ہے 

ترا خاموش سا اظہار راحت
کسی کی لن ترانی سے بڑا ہے 
۔۔۔۔۔۔۔۔۔۔۔۔۔۔


 فرزانہ نیناں 

ان بادلوں میں روشن چہرہ ٹھہر گیا ہے 
میری نظر میں کوئی جلوہ ٹھہر گیا ہے 

اشکوں کے پانیوں میں اترا کسی کا چہرہ
بہتا ہوا اچانک دریا ٹھہر گیا ہے 

آنکھوں کی سیپیاں تو خالی پڑی ہوئی ہیں 
پلکوں پہ میری کیسے قطرہ ٹھہر گیا ہے 

جس نے مجھے چھوا تھا،نشتر تھا وہ ہوا کا
زخم ایک میرے دل میں گہرا ٹھہر گیا ہے 

نیلی رتوں میں کوئی آ کر ملا تھا شاید
اک زہر سا رگوں میں جس کا ٹھہر گیا ہے 

کیسا عجب سفر ہے د ل کی مسافتوں کا
میں چل رہی ہوں لیکن رستہ ٹھہر گیا ہے 

گردش رکی ہوئی ہے میرے لہو کی نیناں 
یا وقت کا کہیں پر پہیہ ٹھہر گیا ہے 
~~~~


زلف کو صندلی جھونکا جو کبھی کھولے گا
جسم ٹوٹے ہوئے پتے کی طرح ڈولے گا

بادشاہوں کی طرح دل پہ حکومت کر کے 
وہ مجھے تاش کے پتوں کی طرح رولے گا

جنبش لب سے بھی ہوتا ہے عیاں سب مطلب
وہ مری بات ترازو میں مگر تولے گا

کسی برگد کی گھنی شاخ سے دل کا پنچھی
میری تنہائی کو دیکھے گا تو کچھ بولے گا

چاند پونم کا سرکتی ہوئی ناگن کی طرح
نیلگوں زہر مرے خون میں آ گھولے گا

اڑ گیا سوچ کا پنچھی بھی وہاں سے نیناں 
کوئی سنسان بنیرے پہ نہیں بولے گا
~~~~


چھلکا چھلکا رہتا ہے ، درد سے بھرا ساون
پیار کے لئے لمحہ، بھول جانے کو جیون

خوش جمال نے کیسی، آگ میں جلا یا ہے 
میں تو جیسے بھٹی میں ، تپ کے ہو گئی کندن

جو چھپا ہے زلفوں کی کالی کالی بدلی میں 
ڈس نہ لے کہیں اس کو پاس جا کے یہ ناگن

دھل گئی دھنک ساری بارشوں کی جھڑیوں میں 
جھلملا گیا تیرے روپ انوپ کا آنگن

رات دن سویروں سا خواب جلتا رہتا ہے 
شام رنگ جنگل میں ، میں ہوں اور مرا ساجن

آ بھی جا کہ پانی پر پھر شکارے بہتے ہیں 
مانجھی گیت گاتے ہیں سوگوار ہے برہن

آئینے میں اک چہرہ بات کر نے آتا ہے 
دیکھنے کو بیٹھی ہوں بن سنور کے جب درپن

ہو چکے ہیں بوسیدہ نرم سانس کے ڈورے 
اب بکھرنے والی ہے جو پروئی تھی دھڑکن

رات بھیگتی ہے جب آرزو کے ڈیرے پر
کیسی کھنکھناتی ہے تیر ی یاد کی جھانجھن

روح کے دریچوں میں ہجر بس گیا جب سے 
آکے لے گیا پیتم، مجھ سے میرا تن من دھن

درد کی حویلی میں چاندنی کہاں نیناں 
اب یہاں اندھیرا ہے ، بند ہیں سبھی روزن
۔۔۔۔۔۔۔۔۔۔۔۔۔۔


ناہید ورک


آنکھوں میں تیرتے ہیں جو خواب شبنمی سے 
ہر پل دمک رہی ہوں میں اُن کی روشنی سے 

ہونٹوں پہ میرے کیسے ہیں راگ سرمدی سے 
جھرنے سے پھوٹتے ہیں لہجے کی نغمگی سے 

تُو درد بھی دعا بھی، تُو زخم بھی دوا بھی
شکوے بھی ہیں تجھی سے اور پیار بھی تجھی سے 

مجھ سے کبھی ملو تو، چپکے سے پوچھنا تم
منظر سے ہٹ گئی کیوں ناہید خامشی سے 

کیسے تجھے بتائیں ، کیسے تجھے دکھائیں 
دل زخم زخم کتنا ہے تیری دوستی سے 

تُو شام بن کے آیا، تُو رات بن کے چھایا
وہ بے خودی ہے مجھ پر، ہوں دُور زندگی سے 

اوراقِ زندگی پر سب داستاں رقم ہے 
کیوں ایسے جی رہی ہے ناہید بے دلی سے 
~~~~~~


رات دن مسلسل پانیوں میں بولے 
کوئی ہے جو پیہم آنسووؤں میں بولے 

کیا گلابِ تازہ کیا خمارِ قربت
بس حصارِ وحشت سب رُتوں میں بولے 

سانس سے الجھ کر روح میں اُتر کر
ایک دشتِ خواہش حسرتوں میں بولے 

دھیان سے کبھی سُن، غور سے کبھی دیکھ
اُس جمود کو تُو جو رگوں میں بولے 

پھر الجھ رہا ہے فیصلوں کا ریشم
پھر گماں یقیں کے راستوں میں بولے 

زخم دل کے سارے بجھ گئے ہیں لیکن
کوئی ہے جو اب بھی آنسووؤں میں بولے 

پھر سے ہم تم زندگی کو ڈھونڈیں آؤ
زندگی جو پل پل دھڑکنوں میں بولے 

( ق )
روشنی یہ کس کی کھڑکیوں میں بولے 
کون ہے جو ہر پل آہٹوں میں بولے 

خواب اُگ رہے ہیں کس کے میرے اندر
کون ہے جو سارے موسموں میں بولے 

کس کی آہٹوں سے جگمگا اٹھی ہوں 
کس کا عکس میرے آئینوں میں بولے 

کس کے دیکھنے سے رُک رہی ہیں سانسیں 
کس نظر کی خوشبو گیسووؤں میں بولے 

خواب، رنگ، خوشبو، نور میں وہ ڈھل کر
میرے دھیان کے سب راستوں میں بولے 
۔۔۔۔۔۔۔۔۔۔۔


صدف مرزا

یہی اک وسوسہ یا رب ، ستاتا مجھ کو اکثر ہے 
کہ میرا کون سا غم ، دوسرے کس غم سے بڑھ کر ہے 

مری آنکھوں میں برسوں سے بھرے ہیں دکھ مرے سارے 
سنبھل کر دیکھئے گا ، بند کوزے میں سمندر ہے 

تمھاری مصلحت اندیشیاں بھی مجھ سے شاکی ہیں 
مجھے تسلیم ! ناداں ہوں ، بغاوت میرے اندر ہے 

مقامِ بدر بھی آتا ہے اکثر زندگانی میں 
میں تنہا ہوں ، مقابلِ میرے اک دنیا کا لشکر ہے 

اُٹھا سکتا ہے یہ طوفاں ، نہ خاموشی پہ جانا تم
بتاؤں تم کو دِل عورت کا اک گہرا سمندر ہے 

’’یہی ہے آزمانا تو ستانا کس کو کہتے ہیں ‘‘
مرے ہاتھوں میں چوڑی ہے ، تیرے ہاتھوں میں پتھر ہے 

میں خائف خارجی دشمن سے کب ہوں اے صدف لیکن
کروں میں کیا یہ سب شورِ قیامت میرے اندر ہے 
~~~~~

 
کِیا کرتی ہوں تنہائی میں اشکوں سے وضو اکثر
تصور میں رہا کرتی ہے ، تجھ سے گفتگو اکثر

تری آنکھوں میں خود کو ڈھونڈتی ہوں اس لئے شاید
کہ اپنی ہی رہا کرتی ہے مجھ کو جستجو اکثر

تکا کرتی ہوں تنہا بیٹھ کر پہروں جو پھولوں کو
تمہاری ان میں ہوتی ہے شباہت ہو بہو اکثر

وہ رازِ دل جسے پھولوں کی صورت دل میں رکھا تھا
اُسی کی تو مہک پھیلی ہے جاناں ! چار سو اکثر

وہ ممنوعہ شجر ہے اس لئے شاید مرے دل میں 
رہا کرتی ہے چھو لینے کی اُس کو آرزو اکثر

صدف! دینِ وفا کا دم توسب بھرتے ہیں لیکن کیوں 
اسی کے نام پر گلیوں میں بہتا ہے لہو اکثر؟

۔۔۔۔۔۔۔۔۔۔۔۔۔۔۔


نجمہ انصار نجمہ

جب سے لاحق ہو گیا آزارِ موت
ہم کو کرنا ہی پڑا اقرارِ موت

موت کو بھی موت اِک دِن آئے گی
ختم ہو گی گرمی بازارِ موت

وہ بھی اب آ جائیں تو کیسا رہے 
کھل ہی جائے آج تو پندارِ موت

ہو گیا آخر سفر کا اختتام
زندگی پر گر گئی دیوارِ موت

خون سے تحریر ہیں سب سرخیاں 
ایسا لگتا ہے ، یہ ہے اخبارِ موت

زندگانی ہاتھ ملتی رہ گئی
ہم تو جا پہنچے سر دربارِ موت

منزلِ دارو رَسن تک آ گیا
جستجو میں موت کی حقدارِ موت

آ گئے نجمہ جو کوئے یار میں 
آج ہم نے کر لیا دیدارِ موت
۔۔۔۔۔


اے دل !یہ تری شورشِ جذبات کہاں تک؟
اے دیدۂ نم ! اشکوں کی برسات کہاں تک؟

برہم نہیں ہم آپ کی بیگانہ روی سے 
اپنوں سے مگر ترکِ ملاقات کہاں تک؟

آخر کوئی مہتاب تو ہو اس کا مقدر
بھٹکے گی ستاروں کی یہ بارات کہاں تک؟

ہو جاتا ہے آنکھوں سے عیاں جرمِ محبت
پوشیدہ رہے دل کی ہر اک بات کہاں تک؟

نکلو جو کبھی ذات کے زنداں سے تو دیکھو
آباد ہیں عبرت کے مقامات کہاں تک؟

راسخ ہو اگر عزم تو ہے شے ہے مسخر
اے اہل نظر! شکوۂ حالات کہاں تک؟

سورج کو نکلنا ہے ، نکل کر ہی رہے گا
پھیلائے گی دام اپنا سیہ رات کہاں تک؟

کس راہ میں ہے موسمِ گل ،ڈھونڈ کے لاؤ
زخموں سے مرے ہو گی مدارات کہاں تک؟

احساس سے ہر شخص ہو عاری جہاں نجمہ
بانٹوں گی وہاں درد کی سوغات کہاں تک؟

...........



سامانِ روشنی شب ہجراں نہ ہو سکے 
پلکوں پہ یہ چراغ فروزاں نہ ہو سکے 

اب کے بھی سوگوار رہا موسم بہار
شا خوں پہ پھول اب کے بھی خنداں نہ ہو سکے 

کرتے رہے جو چاند ستاروں سے گفتگو
وہ آشنائے عظمت انساں نہ ہو سکے 

ہر سمت چاندنی ہمیں ملتی خلوص کی
پورے محبتوں کے یہ ارماں نہ ہو سکے 

نقد نظر لٹاتے رہے اہل دل مگر
انساں کی آبرو کے نگہباں نہ ہو سکے 

نجمہ نوائے شوق ہے بے کیف بے اثر
گر نغمہ ریز تارِ رگِ جاں نہ ہو سکے 

کو الجھنوں میں قادر امکاں نہ ہو سکے 
پی کر غم حیات ، گل افشاں نہ ہو سکے 

گمنامیوں کے دشت میں گم ہو کے رہ گئے 
وہ جو حریفِ گردش دوراں نہ ہو سکے 

ایسے ہر ایک گل کو چمن سے نکال دو
جو فصل گل میں چاک گریباں نہ ہو سکے 

پیدا نہ جب تلک ہو دل میں خمار عشق
عقدے غم حیات کے آساں نہ ہو سکے 

کچھ اہل کارواں بھی تھے بے ذوقَ آرزو
کچھ ہم بھی بے عمل تھے ، حدی خواں نہ ہو سکے 

گزرے ہیں نجمہ جان سے ہم جن کی چاہ میں 
اپنی جفاؤں پر وہ پشیماں نہ ہو سکے 
۔۔۔۔۔۔۔


غم فرقت مٹانا چاہتی ہوں 
انھیں دل میں بسانا چاہتی ہوں 

میں ان کے پاس جانا چاہتی ہوں 
انھیں اپنا بنانا چاہتی ہوں 

بھڑک اٹھے ہیں شعلے آنسوؤں سے 
غموں پر مسکرانا چاہتی ہوں 

وہ جس نے درد کی سوغات دی ہے 
اسے کیا بھول جانا چاہتی ہوں ؟

فغاں جو پتھروں کو بھی رُلا دے 
وہ نغمہ گنگنا نا چاہتی ہوں 

وہ جس کو حسن پر ہے زعم ، اس کو
میں آئینہ دکھانا چاہتی ہوں 

سنا ہے کوئی میرا منتظر ہے 
میں دریا پار جانا چاہتی ہوں 

لہو کے میں جلا کر دیپ نجمہ
اندھیروں کو مٹانا چاہتی ہوں 
۔۔۔۔۔۔۔۔۔


سارا جبیں 

چھیڑیئے سازِ جگر آج یہ دل شاد رہے 
ڈوب جاؤں انہی لمحوں میں نہ کچھ یاد رہے 

میری خوابیدہ نگاہوں سے نہ چھینو یہ ساماں 
ذہن کچھ دیر کو تو خوشیوں سے آباد رہے 

ہم کو چاہو تو ذرا ٹوٹ کر چاہو ایسے 
آنکھ میں شکوے نہ لب پر کوئی فریاد رہے 

ہلکی مدھم سی یہ شمع کی لو جلتی رہے 
رات کی رانی کی خوشبو سے فضا آباد رہے 

ریت پر بنتے نشاں قدموں کے جو مٹنے لگے 
آنکھ سے خواب گئے لب پہ بھی فریاد رہے 

گیت سارہ کے لبوں پر جو مچلتے تھے کبھی
نہ رہا عشق وہ اور گیت بھی بے داد رہے 
~~~~~


میرے ہاتھوں میں جو تحریر نظر آتی ہے 
اس میں پنہاں مری تقدیر نظر آتی ہے 

دائرہ حسرت دل کا نہ ہوا تنگ کبھی
جس طرف دیکھوں وہ تصویر نظر آتی ہے 

بعد مدت جو ملا آپ کا پیغام مجھے 
میرے ہر خواب کی تعبیر نظر آتی ہے 

ہوا اقرار تو میں نے بھی جھکایا سر کو
راہ الفت مجھے زنجیر نظر آتی ہے 

کیا کہوں قصۂ دل کون سنے گا سارہ
جس کی دھڑکن مجھے تفسیر نظر آتی ہے 
۔۔۔۔۔۔۔۔۔۔۔


شاہدہ نسیم سالک

زندگی کو تری ضرورت ہے 
غم دَوراں سے آج فرصت ہے 

چارہ گر کوئی کیوں بنے آخر
درد سے تیرے ہم کو راحت ہے 

شبِ ہجراں کی بے کلی کی قسم
ہم کو اس بے کلی سے رغبت ہے 

کس کو بتلائیں حال دل اپنا
گوشہ گوشہ میں بس محبت ہے 

جن نگاہوں میں ہے وفا کا رنگ
ان نگاہوں سے دل کو نسبت ہے 

اک ستم گر ہے آسماں تو بھی
یعنی تجھ کو زمیں سے چاہت ہے 
۔۔۔۔۔۔۔۔


میرے ہونٹوں پہ یوں اُن کا نام آگیا
جیسے پیاسے کے ہاتھوں میں جام آگیا

لوگ سمجھے کہ وہ زیر دام آ گیا
اس جہاں میں کسی کے جو کام آگیا

شام غم کی قسم میں مہکنے لگی
ان کا بادِ صبا سے سلام آگیا

رات بارش بھی کچھ سوچ کر تھم گئی
بھیگی پلکوں کا منظر جو کام آگیا

آسماں سے ستارے اُتر آئیں گے 
چاند میر ا جو بالائے بام آگیا

پھر نسیم اُس کی بوئے قبا لائی ہے 
کیا گلستاں میں وہ خوش خرام آگیا؟
۔۔۔۔۔۔


تین اشعار

وہ مجھے یاد نہ آئے تو بھلا لگتا ہے 
درد کی لَو نہ بڑھائے تو بھلا لگتا ہے 

یاس پل پل جو ستائے تو بھلا لگتا ہے 
نیند آنکھوں میں نہ آئے تو بھلا لگتا ہے 

خوشبوئے گل کی طرح درد کے رُخساروں پر
پھول اشکوں کے سجائے تو بھلا لگتا ہے 
۔۔۔۔۔۔۔۔۔۔۔۔۔


پریتا واجپائی

جو رنگ زیست کے خاکوں میں بھر رہا ہو گا
وہ شخص روز نئی موت مر رہا ہو گا

تری نگاہ میں جو معتبر رہا ہو گا
نظر بچا کے وہی وار کر رہا ہو گا

لگی ہے آگ دھواں اُٹھ رہا ہے بستی سے 
جو جل رہا ہے وہ میرا ہی گھر رہا ہو گا

پیامبر جسے اپنا بنا کے بھیجا ہے 
مرے خلاف وہی کان بھر رہا ہو گا

قلم ہوا وہی سر جس میں انکساری تھی
جو بچ گیا ہے وہ مغرور سر رہا ہو گا

بت ارہے ہیں وہ اس کے کٹے ہوئے بازو
وہ شخص سب سے بڑا با ہنر رہا ہو گا

کسی نے بزم سخن میں زباں نہیں کھولی
سخنورو! تمھیں پریتا کا ڈر رہا ہو گا
۔۔۔۔۔۔۔۔


رضیہ پروین ابر

اپنے چہرے پر عجب سی تازگی رکھتا ہے وہ
ہے چمک آنکھوں میں اس کی، سادگی رکھتا ہے وہ

لوٹ آیا ہے سلامت ہجرتوں کے شہر سے 
اب کہاں لمبے سفر کی ماندگی رکھتا ہے وہ

اب بدلتا ہے کہاں خود کو لباسوں کی طرح
اس صدی میں بھی شکستہ زندگی رکھتا ہے وہ

یہ سمندر کیا ہے ، پی جائے گا وہ دجلہ فرات
اپنے ہونٹوں پر بلا کی تشنگی رکھتا ہے وہ

ہو گئی روشن نظر اس کی جہاں کی فکر سے 
اب کہاں دل میں غموں کی تیرگی رکھتا ہے وہ

اس کے ہونٹوں پہ ہیں گرچہ ابر کتنی تلخیاں 
اپنی باتوں میں مگر اک دلکشی رکھتا ہے وہ
۔۔۔۔۔۔۔۔۔۔


زاہدہ رئیس راجی

پھر وقت کے دامن سے لمحوں کو چرانا ہے 
یادوں کے اجالوں میں بچپن کو بلانا ہے 

آئینِ فطرت کا وہ عکس سنہرا سا
پلکوں میں پرونا ہے ، آنکھوں میں بسانا ہے 

رشتوں کا تقدس ہے ، جذبوں کی صداقت ہے 
یہ گھر ہے محبت کا اور میرا ٹھکانہ ہے 

لڑتے ہیں جھگڑتے ہیں پھر بھی نہ بچھڑتے ہیں 
یہ ایسا تعلق ہے ، یہ ایسا خزانہ ہے 

چڑیوں کا چہکنا ہے ممتا کی ہی چھاؤں میں 
اُڑ جاتے ہیں سب پنچھی ، جس شاخ پہ دانہ ہے 

دنیا تو ہے دو پل کی ، ہے کس کو خبر کل کی
کیوں آج کے لمحوں کو بے کار گنوانا ہے 

راجی نے یہ بے باکی سیکھی ہے "یگانہ " سے 
اندازِ بیاں دیکھو کس درجہ توانا ہے 
۔۔۔۔۔۔۔۔۔۔۔۔۔


زرقا مفتی


زندگی تو ہی بتا تیری حقیقت کیا ہے ؟
مول دھڑکن کا ہے کیا؟ سانس کی قیمت کیا ہے ؟

تیری خاموشی سے سمجھی تری نیت کیا ہے ؟
اب تجھے میری محبت کی ضرورت کیا ہے ؟

پڑھ لیا ہے تری آنکھوں میں سبھی کچھ میں نے 
نفسِ مضمون ہے کیا اور عبارت کیا ہے ؟

کیا لکھا ہے مری قسمت میں خدایا تو نے ؟
ماسوا رنج و الم ، کرب کی دولت کیا ہے ؟

خواہشیں نفس کی بے کل کئے رکھتی ہیں مجھے 
بندگی کیا ہے مری اور عبادت کیا ہے ؟

جو بھی آیا مری حسرت کا تماشا کرنے 
اُس کے ہاتھوں میں بجز سنگِ ملامت کیا ہے ؟

تیری مخلوق کا گر یوں ہی تری دُنیا میں 
امتحاں ہر گھڑی ہو گا تو یہ مہلت کیا ہے ؟

ہم نے ناکردہ گُناہوں کی سزا پائی ہے 
ہم کو معلوم نہیں طرزِ بغاوت کیا ہے ؟
........


جس گھڑی اپنے جنوں کا امتحاں ہو جائے گا
اپنے ہی ہاتھوں سے کارِ آسماں ہو جائے گا

منزلوں سے آشنا ہو جائے گا جب رہنما
دیکھتے ہی دیکھتے اک کارواں ہو جائے گا

ہم اسیرِ خواب ہیں ہم کو عمل سے واسطہ
آسماں ہم پر کبھی تو مہرباں ہو جائے گا

کھوج لیں گے سارے پنچھی ہجرتوں کے راستے 
باغ کا دشمن اگر یہ باغباں ہو جائے گا


ان گلی کوچوں سے رشتہ نام کا رہ جائے گا
شہرِ گل جلتا رہا تو خاکداں ہو جائے گا

لوگ جب ہنسنے لگیں گے ایک صدمہ بھول کر
پھر نیا اک سانحہ جانے کہاں ہو جائے گا

بے بسی کی دھند میں کھو جائیں گے منظر سبھی
حسرتوں کی آگ سے ایسا دھواں ہو جائے گا

تھا بھروسہ خود سے بڑھ کر ہم کو جس کے ساتھ پر
یہ کبھی سوچا نہ تھا وہ بد گماں ہو جائے گا

سرمئی ہے دل کا موسم، لفظ مطلب کھو چکے 
دردِ دل آنکھوں سے ہی اک دن عیاں ہو جائے گا
۔۔۔۔۔۔۔۔۔۔
ماخذ:http://shayeraat.mizraab.org
تشکر: زرقا مفتی، جن کے توسط سے فائل کا حصول ہو۔تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com


