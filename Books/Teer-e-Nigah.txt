
 
 
ایم۔ اسلم

تیر نگاہ

فہرست


منیر ملک
پردیس
ملاقات
مالن
ناموس کا خطرہ
شیطان اور مشیر
بیداد
پاسِ ناموس
اُجڑی ہوئی بساط
قسمت آزمائی
مصیبت زدہ
حسن دین کا مشورہ
فریب کاری
یاد
چکمہ
دوست
خانہ بدوش
رنگِ جہاں
ہمتِ مرداں
پِک نِک
ایک اور تازیانہ
بے چارگی
رَحمت اللہ
شیریں
کھوئی ہوئی لڑکی
باپ بیٹی
نصیر کا مشورہ
اظہارِ تشکر
مہمان اور میزبان
قسمت کا کھیل
سکینہ کی حیرت
جذبہ محبت
غور طلب بات
باپ کے تفکرات
میں تو راگنی ہوں
	
 
منیر ملک

بنائیں کیا سمجھ کر شاخِ گل پر آشیاں اپنا
چمن میں آہ کیا رہنا جو ہو بے آبرو رہنا
ملک مہابت خان ایک متوسط درجہ کا زمیندار تھا۔ پہلی بیوی کے مرنے کے بعد اس نے دوسری شادی کر لی تھی۔ خدا نے اسے دونوں بیویوں سے اولاد دی تھی۔ پہلی بیوی کے بطن سے اکبر تھا اور دوسری بیوی سے رحمت اللہ۔ رحمت اللہ اکبر سے بہت چھوٹا تھا۔ رحمت جب کچھ سیانا ہوا تو مہابت خان نے اسے گاؤں کے مدرسہ میں داخل کروا دیا۔ گاؤں میں مڈل تک تعلیم کا انتظام تھا۔ مڈل کرنے کے بعد جن لڑکوں کو تعلیم جاری رکھنی ہوتی وہ شہر چلے جاتی۔ رحمت اللہ بھی جب تعلیم ختم کر چکا تو اسے تعلیم جاری رکھنے کے لئے شہر بھیج دیا گیا۔ لیکن شہر میں آنے کے کچھ روز بعد اس کے طور و اطوار بگڑ گئے۔ وہ متواتر تین سال تک انٹرنس کے امتحان میں فیل ہوتا رہا۔ آخر باپ نے اسے واپس بلوا لیا۔ لیکن یہاں آ کر بھی اس کے وہی لچھن رہے۔ دھوکا۔ بد دیانتی۔ جھوٹ۔ لڑائی۔ جھگڑا اس کی سرشت میں تھا۔ اس خیال سے کہ شاید شادی ہو جانے سے وہ بری عادات چھوڑ دے۔ مہابت نے اس کی شادی کر دی۔ اکبر کی شادی اس سے پہلے ہو چکی تھی۔ اور وہ ایک بچے کا باپ بھی تھا۔ مہابت نے نواسے کا نام منیر رکھا تھا اور محبت سے اسے منیر ملک کہا کرتا تھا۔ اکبر باپ کے ساتھ کھیتی باڑی کرتا تھا۔ اور رحمت اللہ صرف دندناتا پھرتا تھا۔ مہابت خان بوڑھا ہو چکا تھا اور آئے دن بیمار رہتا تھا۔ جب اس کا آخری وقت آیا تو اس نے اپنے بڑے لڑکے اکبر ملک سے کہا کہ ایک تو وہ منیر کو تعلیم دلائی۔ دوسرے اپنے چھوٹے بھائی رحمت اللہ کا خیال رکھے اور ہمیشہ محبت اور ہمدردی سے پیش آئے۔ باپ کے مرنے کے بعد اکبر نے باپ کی نصیحت پر پورا پورا عمل کیا۔ منیر جب کچھ سیانا ہوا تو اسے قصبہ کے مدرسہ میں داخل کروا دیا اور اپنے سوتیلے بھائی رحمت اللہ کی جو اپنی بیوی بختاور کے ہاتھ میں کٹھ پتلی بنا ہوا تھا مرضی پا کر اسے کچھ زمین علیحدہ طور پر کاشت کرنے کو دے دی۔ رحمت اللہ نے چند روز تو بڑی سرگرمی سے کام کیا۔ لیکن پھر اپنے کھیت بٹائی پر دوسروں کودے دئیے۔ اکبر کی فصل ہمیشہ اچھی ہوتی لیکن رحمت اللہ کو ہمیشہ خسارہ اٹھانا پڑتا۔ اور عموماً سرکاری لگان بھی اکبر ملک کو ہی اپنی گرہ سے ادا کرنا پڑتا۔ ایک روز رحمت اللہ اپنے بڑے بھائی سے کسی بات پر ناراض ہو کر اپنی بیوی کو ساتھ لے کر شہر چلا گیا۔ اور جاتے جاتے بھائی سے بالا بالا بھائی کے نام پر کچھ قرض بھی لیتا گیا۔ جو بعد میں اکبر ملک کو ادا کرنا پڑا۔ لیکن پانچ سات مہینے بعد ہی وہ پھر واپس آ گیا۔ اور کھیتی باڑی کا کام کرنے لگا۔ اس وقت اس کے پاس کچھ روپیہ بھی تھا۔ یہ روپے کہاں سے آئے تھے یہ کسی کو کچھ معلوم نہ تھا۔
منیر ابھی پانچ سات برس کا تھا کہ اس کی ماں نے سفر آخرت اختیار کیا۔ گو برادری والوں نے اکبر کو دوسری شادی کرنے کے لئے کئی بار کہا لیکن اس نے اپنے اکلوتے بیٹے کی خاطر دوسری شادی نہ کی۔ وقت اسی طرح گزرتا رہا۔ منیر جب قصبہ کے سکول سے مڈل پاس کر چکا تو اکبر ملک نے اسے شہر کے کسی سکول میں مزید تعلیم حاصل کرنے کے لئے داخل کروا دیا اور رہنے کا انتظام ہوسٹل میں کر دیا۔ چونکہ اس کا بچپن کا دوست اور ہم جماعت نصیر بھی اس کے ساتھ تھا۔ اس لئے اسے شہر میں کچھ اداسی یا تنہائی محسوس نہ ہوئی۔ اکبر ملک بیٹے کو اس کی ضروریات کے مطابق ہر ماہ گاؤں سے روپے بھیج دیتا۔ موسم گرما کی چھٹیوں کے علاوہ یوں بھی جب کبھی سکول پانچ سات روز کے لئے بند ہوتا۔ منیر گاؤں میں آ جاتا۔ اسی اثنا میں ایک روز اکبر ملک پر اچانک فالج گرا اور اس کے جسم کا دایاں حصہ تقریباً بے کار ہو گیا۔ اور اس نے اپنا کام بھی اپنے سوتیلے بھائی رحمت اللہ کے سپرد کر دیا۔ اکبر ملک کی بیماری رحمت اللہ کے لئے ایسی ہی تھی جیسے بلی کے بھاگوں چھینکا ٹوٹا۔
اکبر ملک کے بیمار ہونے سے پیشتر بختاور شوہر سے اکثر کہا کرتی تھی کہ وہ اپنا حصہ سرکاری طور پر علیحدہ کر لے۔ لیکن اکبر ہمیشہ اس معاملے کو التوا میں ڈالتا رہا تھا۔ اور اپنے سوتیلے بھائی اور تنگ دل بھاوج کی سب باتیں برداشت کرتا رہتا۔ لیکن جب اکبر ایک زندہ لاش ہو کر رہ گیا تو رحمت اللہ اور اس کی بیوی بھی دونوں خاموش ہو گئی۔ مگر بھائی کے بیمار ہونے کے بعد رحمت اللہ نئی نئی چالیں چلنے لگا۔ وہ ہر فصل پر اتنا خسارہ دکھاتا کہ بعض اوقات سرکاری لگان ادا کرنے کے لئے کچھ قرض لینا پڑتا۔ اور قرض کے لئے کچھ اراضی رہن رکھنی پڑتی۔ چونکہ اب وہ سیاہ اور سفید کا مالک تھا۔ اس لئے بھائی کی بیماری سے پورا پورا فائدہ اُٹھاتا رہا۔ لیکن یہ قرض دینے والا اور زمین رہن لینے والا بھی کوئی غیر نہیں تھا۔ وہ اپنے خسر سے روپیہ لے لیتا۔ لیکن روپیہ صرف تمسک پر درج ہوتا۔ حقیقت میں رحمت اللہ اور اس کی بیوی کی یہ سب چالیں اکبر کے بیٹے منیر کو اس کے باپ کے ورثہ سے محروم کرنے کے لئے تھیں۔ منیر چچا اور چچی کی ان چالوں سے بالکل بے خبر تھا۔ چونکہ اس کا باپ زندہ تھا اور اس کی ضروریات کے لئے اسے روپے مل جاتے تھے۔ منیر ملک جب میٹرک کا امتحان دے رہا تھا اس کے باپ اکبر ملک کا اچانک دل کی حرکت بند ہو جانے سے انتقال ہو گیا۔ لیکن اس کے چچا رحمت اللہ نے کسی مصلحت سے اسے باپ کے مرنے کی اطلاع نہ دی۔ کچھ روز بعد منیر نے لکھا کہ وہ امتحان سے فارغ ہو گیا ہے اور دو ایک روز میں گاؤں واپس آ جائے گا۔ چنانچہ یہ خط پانے پر رحمت اللہ نے بیوی سے کہا۔
بتاؤ اب کیا کریں۔ "منیر اگر پوچھے اور پوچھے گا وہ ضرور کہ اسے باپ کے مرنے کی اطلاع کیوں نہ دی تو کیا کہیں ؟"
"کہہ دینا کہ چونکہ وہ امتحان دے رہا تھا۔ اس لئے اسے خبر کرنا مناسب نہ تھا"۔ بیوی نے جواب دیا۔
"جائیداد کے متعلق بھی ابھی سے کچھ سوچ لینا چاہئے"۔
"مستوں کو سرور نہیں سنایا کرتے۔ چپ سادھے رہو"۔
"چپ کیسے سادھے رہوں۔ داخل خارج کا سوال ہے۔ پٹواری تو ابھی کل ہی مجھ سے پوچھ رہا تھا"۔
"کیا پوچھ رہا تھا؟"
"یہی کہ منیر کب آئے گا"۔
"کتے کے آگے ہڈی ڈال دیں تو وہ چپ ہو جاتا ہے "۔ بیوی نے جواب دیا۔ "ترکیب سے پٹواری بھی خاموش ہو سکتا ہے"۔
"ہو تو سکتا ہے۔ لیکن کب تک؟"
"جب تک ہمارا راستہ صاف نہ ہو جائے"۔
"بہرکیف! ہمیں بھی کچھ سوچ لینا چاہئے"۔
"ہمیں صرف اتنا ہی سوچنا ہے کہ سانپ بھی مرے اور لاٹھی بھی نہ ٹوٹے"۔ بیوی نے کہا۔ "تمسک پر کتنا روپیہ درج ہے؟"
بظاہر سات ہزار میں نصف سے زیادہ زمین رہن ہے "۔ رحمت اللہ نے جواب دیا۔ اور بختاور بولی۔ "اس کا تو یہ مطلب ہوا کہ آدھا قرض تم ادا کرو اور آدھا منیر ادا کرے"۔
"ہاں !"
"تو منیر جب آئے تو اس سے قرض ادا کرنے کو روپے مانگو"۔ بختاور نے مسکرا کر کہا۔ "نہ نو من تیل ہو گا نہ رادھا ناچے گی۔ میں ابا سے کہہ دوں گی وہ روپے کا تقاضا شروع کر دیں گے"۔
"اگر وہ تعلیم جاری رکھنا چاہے ؟" رحمت اللہ نے پوچھا۔
"کہہ دو کہ روپے کا انتظام نہیں ہو سکتا"۔
"اور اگر وہ باپ کا ورثہ مانگے۔ آدھی آراضی کا وارث تو ہے "۔
"کیا عجیب آدمی ہو تم بھی"۔ بیوی ناک سیکٹر کر بولی۔ "تمہاری تو وہی بات ہے کہ پیش از مرگ واویلا! اسے آنے تو دو۔ پھر تیل دیکھو تیل کی دھار دیکھو"۔
 "برادری والوں سے بھی نمٹنا ہو گا"۔
"منیر کا کوئی سگا تو ہے نہیں۔ سب دور کے رشتہ دار ہیں "۔
"پھر بھی دشمن بات کرے انہونی"۔
"کتے بھونکتے رہتے ہیں اور قافلہ چلتا رہتا ہے"۔ بختاور نے کہا۔ "جہاں تک منیر کا معاملہ ہے تم مجھ پر چھوڑو اور جس طرح میں کہوں اسی طرح کرتے جاؤ"۔
رحمت اللہ خاموش ہو رہا۔
ایک روز منیر شہر سے واپس آ گیا۔ اسے باپ کی موت کا سن کر بڑا صدمہ ہوا۔ اسے اس بات کا بھی بہت افسوس تھا کہ اسے اپنے پیارے باپ کا آخری بار منہ دیکھنا بھی نصیب نہ ہوا۔ لیکن چچا اور چچی کا عذر بھی معقول تھا۔ اگر وہ اسے اس کے باپ کے مرنے کی خبر کر دیتے تو اس کا ایک سال ضائع ہو جاتا۔ منیر غریب آہیں اور سسکیاں بھر بھر کر چپ ہو گیا۔ اسے گھر آئے تھوڑے ہی دن ہوئے تھے کہ اسے چچی کے تیور کچھ بدلتے نظر آئے۔ کچھ یہی صورت چچا کی بھی تھی۔ بظاہر تو محبت سے پیش آتا لیکن منیر کو جو دو سال شہر میں رہ کر کچھ برے بھلے میں بھی تمیز کرنا سیکھ گیا تھا۔ چچا کی چکنی چپڑی باتوں میں کچھ مغائرت سی بھی نظر آتی۔ ابھی کچھ زیادہ روز نہیں گزرے تھے کہ چچی بات بات پر جلی کٹی سنانے لگی اور چچا بھی کسی وقت دبی زبان سے بیوی کی ہی حمایت کرتا۔ باپ کی زندگی میں جب وہ گاؤں میں چھٹیاں گزارنے آیا کرتا تھا تو اسے ایک نئی زندگی محسوس ہوتی تھی۔ ایک طرف باپ کی پدرانہ شفقت اور محبت دوسری جانب نہ کوئی فکر نہ احتیاج۔ اپنی نیند سونا اپنی نیند اُٹھنا۔ سواری کے لئے گھوڑا موجود۔ کبھی دوستوں کے ساتھ بٹیر پکڑنے نکل جانا۔ کبھی کبڈی کھیلنا۔ کبھی آدھی آدھی رات تک ہم جولیوں کے ساتھ گپیں ہانکنا۔ لیکن اب اسے اپنی دنیا اجڑی اجڑی اور اداس اداس نظر آتی تھی۔ نہ اب سواری کے لئے اسے گھوڑا ملتا۔ نہ کوئی اس کی بات سنتا۔ نہ کوئی ہمدرد نہ غم گسار۔ چچا فریبی، چچی زہر کی پڑیا۔ منیر جب گھر آیا کرتا تھا تو اس کا مرحوم باپ یہاں بھی اس کی ضروریات کا بہت خیال رکھتا۔ اس کی جیب میں ہمیشہ پانچ سات روپے ہوتی۔ لیکن اب وہ جب سے آیا تھا اس کے چچا نے کبھی اشارتاً اس سے یہ نہیں کہا تھا کہ اگر اسے روپے کی ضرورت ہو تو وہ لے سکتا ہے۔ منیر کے کھانے پینے کا کوئی وقت مقرر نہ تھا۔ اویر سویر اکثر ہو جاتی۔ اس پر بختاور بہت جزبز ہوتی دوسرے تیسرے روز چچی کا پارہ خوفناک طور پر چڑھ جاتا۔ کبھی منیر بھی ترکی بہ ترکی جواب دیتا۔ گھر میں اس قسم کی چخ پخ عموماً ہوتی رہتی تھی۔ آخر ایک روز منیر نے کہہ ہی دیا کہ وہ اپنے کھانے کا علیحدہ انتظام کرے گا۔ بختاور بھنا کر بولی۔
"بڑی جاگیر چھوڑ گیا ہے تمہارا باپ۔ جو علیحدہ انتظام ....’‘
"جاگیر نہیں چھوڑ گیا تو مجھے مفلس بھی تو نہیں چھوڑ گیا"۔ منیر نے بات کاٹ کر کہا۔ "عزت سے روٹی کھانے کو بہت کچھ ہے "۔
"کہاں ہے وہ بہت کچھ"۔ بختاور نے ناک چڑھا کر پوچھا۔ خزانہ کہیں دفن ہے تو نکال کیوں نہیں لیتے۔ واہ ! یہ اچھی رہے۔ ایک کھانا دوسرے سر آنا۔ پہلے قرض تو ادا کر لو پھر علیحدہ کھانے کا انتظام بھی کر لینا"۔
"قرض کیسا؟ میں کسی کا مقروض نہیں "۔
"تم تو نہیں لیکن تمہارا باپ تو تھا"۔
یہ جھگڑا ہو رہا تھا کہ رحمت اللہ بھی آ گیا۔
"کیا بات ہے۔ کیوں جھگڑ رہے ہو؟"
"مجھے خدمت کا انعام مل رہا ہے "۔ بختاور غصے سے بولی۔ "ایک کھانا دوسرے گھورنا"۔
"میں کسی کا نہیں کھاتا"۔ منیر نے جواب دیا۔
 "تم جس کا کھاتے ہو آج نہیں تو کل تمہیں معلوم ہو جائے گا"۔ چچی نے آنکھیں مٹکا کر کہا۔ رحمت اللہ نے پوچھا۔
"ارے بتاؤ تو سہی۔ جھگڑا کس بات پر ہے "۔
"ملک صاحب کہتے ہیں جب آئیں انہیں گرم گرم روٹی ملے"۔ بختاور نے جواب دیا۔ "میں بھٹیارن نہیں جو دن بھر بھاڑ جھونکا کروں "۔
"میں نے کبھی نہیں کہا کہ میں جب آؤں مجھے گرم کھانا ملے"۔ منیر نے کہا اور رحمت اللہ مسکرا کر بولا"۔
"اوہ! کیا فضول بات پر دونوں جھگڑ رہے ہو۔ چھوڑو یہ قصہ "
"چچا!" منیر نے پوچھا۔ یہ قرض کا کیا قصہ ہے۔ میں کس کا مقروض ہوں ؟"
"ارے !" بختاور بولی۔ "تم تو نہیں لیکن تمہارا باپ تو پہاڑ جتنا قرض چھوڑ مرا ہے۔ پوچھ لو چچا سے "۔ پھر شوہر سے۔
"تم اسے بتا کیوں نہیں دیتے۔ ملک صاحب تو جھونپڑوں میں رہ کر محلوں کے خواب دیکھ رہے ہیں "۔
"تم چپ رہو۔ میں سب کچھ سمجھا دوں گا"۔ رحمت اللہ نے کہا۔ پھر منیر سے 
"بیٹا! آؤ ذرا بیٹھک میں چل کر بیٹھیں "۔
دونوں بیٹھک میں آ بیٹھے۔ دونوں اس بات کے منتظر تھے کہ کون پہلے بات کرے۔ آخر منیر نے ہی پوچھا۔
"چچا! یہ قرض کا کیا قصہ ہے ؟"
"بیٹا!" رحمت اللہ ایک گہرا سانس لے کر بولا۔ "بھائی خود تو قبر میں جا لیٹا ہے لیکن میری زندگی حرام ہو رہی ہے "۔
"آپ کی زندگی کیوں حرام ہو رہی ہے ؟"
"مجھے قرض کا فکر کھائے جا رہا ہے "۔
"ابا مرحوم قرض چھوڑ گئے ہیں "۔
"ہاں ! نصف سے زیادہ جائیداد رہن ہے "۔ رحمت اللہ نے جواب دیا "اصل زر کا تو ذکر ہی کیا چھ مہینے سے سود بھی ادا نہیں ہو رہا۔ ادھر اراضیات کے دام اتنے گر چکے ہیں کہ ساری جائیداد بیچ کر بھی شاید قرض ادا نہ ہو سکے"۔
"قرض لیا کس نے ؟"
"تمہارے باپ نے۔ بھائی اکبر مرحوم نے"۔ رحمت اللہ نے جواب دیا۔ "خدا کا شکر ہے ابھی تک ہم لوگوں کا بھرم باقی ہے۔ لیکن کب تک۔ ایک روز بات نکل ہی جائے گی"۔
"ابا جان کو قرض لینے کی کیا ضرورت پڑی تھی؟"
"بیٹا ! ضرورت نہ ہوتی تو لیتے کیوں ؟"
"لیکن ابا مرحوم نے تو مجھ سے اس قسم کا کبھی ذکر نہیں کیا۔ "منیر نے کہا۔ "امتحان سے پہلے جو میں دو ایک روز کے لئے آیا تھا۔ اس وقت بھی اس قسم کی کوئی بات میں نے نہیں سنی تھی"۔
"مرحوم اپنی مصیبت میں گرفتار تھا تم سے کیا کہتا"۔
"قرض کتنا ہے ؟"
"سات ہزار کے لگ بھگ۔ سود اس کے علاوہ ہے "۔
"زمین رہن ہے "۔
"زمین کے علاوہ اور ہے کیا؟"
"کس سے لیا تھا"۔
 "اپنی ہی برادری کا ایک آدمی ہے۔ جب ضرورت ہوتی اس سے روپے لے لئے جاتے تھے"۔
"ضرورت کیسی ؟"
"منیر!" چچا نے کہا۔ "کھیتی باڑی تو ایک قسم کا جوا ہوتا ہے۔ وقت پر بارش ہو گئی تو مالا مال ہو گئے۔ اور جو خشک سالی ہوئی تو دیوالہ نکل گیا۔ گذشتہ پانچ چھ سال سے فصل اچھی نہیں ہو رہے۔ کبھی بارشوں نے تباہ کر دیا۔ کبھی ٹڈی دل نے فصل برباد کر دی۔ ایک طرف سرکاری لگان کی ادائیگی۔ دوسری جانب گھر کے اخراجات۔ پھر سفید پوشی ہے میں ہم لوگوں کا بھرم ہوتا ہے۔ بھرم نہ ہو تو زمیندار کوڑی کا نہیں رہتا۔ جب تک قرض خواہ کو سود کی رقم ملتی رہے۔ اس کی زبان بند رہے۔ لیکن اب وہ بھی اصل اور سود دونوں کا تقاضا کرنے لگا ہے۔ خدا ہی ہے جو یہ ناؤ کنارے لگے"۔
"میرے لئے یہ باتیں بالکل نئی ہیں "۔ منیر بولا۔ "سب سے زیادہ تعجب ہے کہ مجھ سے ...."۔
"بیٹا ! میرے ہوتے تم سے کچھ کہنے کی ضرورت بھی تو نہیں تھی۔ تم کیا کر سکتے تھے"۔
"اب ادائیگی کی کیا صورت ہے "۔
"کوئی صورت نظر نہیں آتی۔ دعا کرو اب کے فصل اچھی ہو جائے"۔
"فصل تو جیسی ہے نظر آ رہی ہے۔ موسم گزر چکا ہے اور پانی کی ایک بوند نہیں پڑی"۔
"دعا کرو۔ خدا کوئی صورت کر دے۔ میری جان تو بڑے عذاب میں ہے "۔
"عذاب کیسا ؟ زمین بیچ کر قرض ادا کر دیجئے"۔ منیر نے تجویز بتائی۔ "خریدار تو مل جائے گا"۔
"ہاں ! خریدار تو مل ہی جائے گا"۔ رحمت اللہ نے جواب دیا۔ "ممکن ہے جس کا روپیہ ہے وہی خرید لے"۔
"پھر مشکل کیا ہے بیچ ڈالیے"۔
"تمہاری اجازت بغیر کسیے بیچ سکتا ہوں "۔
" میری اجازت کیسی "۔ منیر بولا۔ "آپ میرے باپ کی جگہ ہیں۔ آپ جو کچھ مناسب سمجھیں کریں۔ لیکن یہ قرض فوراً ادا ہونا چاہئے۔ میرے حصہ کی اراضی آپ جب چاہیں فروخت کر دیں۔ آپ کو میری طرف سے پوری اجازت ہے "۔
"اجازت زبانی زبانی نہیں ہوتی۔ میں تمہاری جائیداد اس وقت تک فروخت نہیں کر سکتا جب تک تم مجھے قانونی طور پر اپنا سربراہ اور مختار تسلیم نہ کر لو"۔
"میں تو کہہ رہا ہوں آپ جیسے مناسب سمجھیں کریں "۔
"تمہیں اپنا بیان یا مختار نامہ عدالت میں تصدیق کرانا ہو گا"۔
"آپ جب چاہیں میں حاضر ہوں "۔
"شاباش!" رحمت اللہ خوش ہو کر بولا۔ "اسی کا نام سعادت مندی ہے "۔
"سعادت مندی کی بات چھوڑئیے آپ"۔ منیر نے جواب دیا۔ "لیکن میں کسی سے یہ سننا برداشت نہیں کر سکتا کہ میرا باپ کسی کا مقروض ہو کر مرا ہے "۔
"تم کہو تو یہ کام کل ہی کر لیا جائے"۔
"کیا؟"
"یہی کہ تمہاری طرف سے مختار نامہ عدالت میں پیش کر دیا جائے"۔
"میری طرف سے آج ہی یہ کام کر لیا جائے"۔
 اسی روز رحمت اللہ بیوی سے کہہ رہا تھا۔
"لو سب سے بڑا مرحلہ تو طے ہو گیا ہے۔ اب برادری والوں کا رد عمل دیکھنا ہے۔ وہ کیا کہتے ہیں "۔
"جو بکتا ہے اسے بکنے دو۔ کسی کو ہمارے معاملے میں دخل دینے کا کوئی حق نہیں "۔
"دیکھو نا؟" رحمت اللہ بولا۔ "تم بھی منیر سے ذرا نرمی سے پیش آیا کرو۔ جو شہد سے مرے اسے زہر سے کیوں مارا جائے"۔
"مجھے سب سے زیادہ خطرہ لطیف کی طرف سے ہے "۔
"نصیر کے باپ کی طرف سے کیا۔ وہ ہمارا کیا بگاڑ سکتا ہے ؟"
"لطیف رشتے میں منیر کا ماموں ہوتا ہے"۔
"ہوا کرے۔ جب منیر عدالت میں لکھ کر دے دے گا تو پھر یہ قصہ بھی ختم سمجھو"۔
"بہرکیف محتاط رہنا اچھا ہی ہوتا ہے۔ لطیف چاہے تو رنگ میں بھنگ ڈال سکتا ہے"۔
"تم نے منیر کے متعلق کیا سوچا ہے؟"
"ابھی تو کچھ نہیں۔ پہلے ایک کام ہو جائے پھر کچھ اور بھی سوچ لیں گے"۔
"ساری اراضی پر ہمارا قبضہ ہو گا یا کچھ اس کے پاس بھی رہے گی"۔
"دیکھتی جاؤ میں کیا کرتا ہوں ؟"
"بہرکیف ؟تمہیں منیر کے متعلق ابھی سے کچھ سوچ لینا چاہیے۔ یہاں رہا تو شاید کچھ جھگڑا پیدا ہو جائے"۔ بیوی نے کہا۔ "کسی دھندے میں لگ جائے تو اچھا ہے"۔
"اسے تو پڑھنے کا بہت شوق ہے۔ پاس ہو گیا ...."
"پاس ہو گیا تو تم اس کا خرچ اٹھا سکو گے"۔ بیوی نے بات کاٹ کر پوچھا۔ "ہمت ہے"۔
"کچھ عرصہ کے لئے تو اٹھانا ہو گا۔ دنیا کو بھی منہ دکھانا ہے"۔
"پاس ہو جائے تو اسے کہو کہیں نوکری کرے"۔
"تحصیلدار سے کہوں کہیں پٹواریوں میں رکھ لیں "۔
"اس کا پٹواری بننا ہمارے لئے اچھا نہ ہو گا"۔
"ہاں ! تمہارا خیال ٹھیک ہی ہے"۔
دو تین روز بعد منیر نے قانونی طور پر رحمت اللہ کو اپنا مختار تسلیم کر لیا۔ اس چالبازی سے منیر کو باپ کی جائیداد سے جو ورثہ ملتا تھا اس کے قبضے میں آ گیا اور اس نے بھی بھتیجے کو محروم کرنے کے لئے جو کچھ کرنا تھا کر لیا۔ لوگوں میں چہ میگوئیاں تو ہوئیں لیکن کسی کو کیا پڑی تھی کہ رحمت اللہ ایسے بدقماش آدمی کے منہ آتا۔ ہاں منیر کے دوست نصیر کو اس بات کا بہت افسوس تھا کہ اس نے اس کے باپ سے مشورہ کئے بغیر رحمت اللہ کو مختار کل بنا دیا ہے۔
کچھ روز تو امن سے گزر گئی۔ لیکن بختاور جیسی بد طنیت عورت کب تک خاموش رہ سکتی تھی۔ وہ پہلے بلی تھی پھر شیر بن گئی۔ اور بات بات پر روک ٹوک کرنے لگی۔ ایک روز دونوں میں پھر کسی بات پر تو تو میں میں ہونے لگی۔
"دن بھر بیٹھے بنکارتے رہتے ہو۔ نہ کام نہ کاج"۔
"میں کچھ کروں یا نہ کروں کسی کو اس سے کیا؟" منیر نے جواب دیا۔ 
"مفت خور یونہی کہا کرتے ہیں "۔
"مفت خور کون ہے؟"
"جو کھاتا بھی ہے اور گھورتا بھی ہے۔ مفت خور نہیں ہو تو اور کیا ہو"۔
"میں جو کچھ کھاتا ہوں اپنے حصے کا کھاتا ہوں "۔
"حصہ!" بختاور طنزاً مسکرا کر بولی"۔ کہاں ہے تمہارا حصہ؟ کس چیز میں حصہ دار ہو"۔
"میری اراضی نہیں کیا؟"
"تمہارے حصہ کی اراضی سے تمہارے باپ کا قرض بھی پورا نہیں ہوا خود تو مر گیا اور ہمیں مصیبت میں ڈال گیا"۔ بختاور نے جواب دیا۔ "بھیا! ہمارے پاس رہنا ہے تو انسانوں کی طرح رہو۔ ورنہ جہاں چاہو ٹھکانا کر لو"۔
ابھی یہ بک بک جھک جھک شروع ہی تھی کہ رحمت اللہ بھی آ گیا اور کھاٹ پڑ بیٹھ کر پوچھا۔
"آج پھر ٹھنی ہوئی ہے گویا"۔
"تم اپنا گھر سنبھالو۔ مجھ سے روز روز بے عزتی نہیں کروائی جاتی"۔ بیوی بولی "خدمت بھی کرو اور جوتے بھی کھاؤ ...."۔
"چچی جان!" منیر ٹوک کر بولا۔ یہ آپ کیا کہہ رہی ہیں۔ میں تو آپ کو ماں کے برابر سمجھتا ہوں "۔
"معاف کرو بھیا!" بختاور ہاتھ جوڑ کر بولی۔ "بھر پایا میں نے"۔
رحمت اللہ کچھ دیر خاموش بیٹھا رہا پھر کہنے لگا۔
"منیر! تم جب سے آئے ہو میں یہی کچھ دیکھ رہا ہوں۔ یہی تہذیب سکھائی جاتی ہے سکول میں کیا۔ نہ بڑے کا لحاظ نہ چھوٹے کا خیال۔ نہ کسی کا خوف نہ کسی کا ادب آداب۔ جسے دیکھو تم سے نالاں ہے۔ رہا گھر تو تمہارے لئے یہ بھی بھٹیارے کی دکان ہی ہے"۔
"چچا جان ! یہ آپ کیا کہہ رہے ہیں ...."
"میں جو کچھ کہہ رہا ہوں سچ کہہ رہا ہوں "۔ چچا ٹوک کر بولا۔ "کہہ دو میں بھی جھوٹ بک رہا ہوں "۔
"خدا نہ کرے...."
"خدا نے جو کچھ کرنا ہوتا ہے کسی سے پوچھ کر نہیں کرتا"۔ رحمت اللہ نے پھر بات کاٹ کر کہا۔ "لیکن مجھے یہ ہرگز امید نہ تھی کہ تم اتنے بدتمیز اور گستاخ بھی ہو گے"۔
منیر کی آنکھوں میں آنسو بھر آئے۔ رحمت اللہ بولا۔
"میرے خیال میں تمہارا بے کار بیٹھنا اچھا نہیں۔ کچھ تم نے اپنے متعلق بھی سوچا"۔
"پاس ہو گیا تو پڑھوں گا"۔
"ہزاروں پڑھے لکھے جوتیاں چٹخارتے پھرتے ہیں۔ کوئی کام کرو"۔
"تعلیم کیوں نہ جاری رکھوں ؟"
"پہلے پاس تو ہو لو پھر .... "
"مجھے امید ہے انشاءاللہ پاس ہو جاؤں گا"۔
"فرضِ محال اگر تم پاس ہو بھی گئے تو تعلیم کیسے جاری رکھ سکو گے؟"
"کالج میں داخل ہو کر پہلے کی طرح ہوسٹل میں رہوں گا"۔
"روپیہ کہاں سے آئے گا؟"
"روپیہ؟"۔
"ہاں روپیہ! روپیہ نہ ہو گا تو تعلیم کیسے جاری رکھ سکو گے؟"
منیر نے تعجب سے چچا کی طرف دیکھا۔ لیکن کچھ کہے بغیر سر جھکا لیا۔ رحمت اللہ بولا۔ "منیر! اب تم بچے نہیں۔ جو کچھ کرنا ہے مجھے سوچ کر بتاؤ"۔
"کرنا کیا ہے"۔ چچی نے جو چپکی بیٹھی دونوں کی باتیں سن رہی تھی کہا۔ "ہمارے سینے پر مونگ دلے گا۔ یا دوستوں کے ساتھ گاؤں کی لڑکیوں کو گھورا کریگا"۔
"تم چپ رہو"۔ رحمت اللہ بولا۔ "مردوں کی باتوں میں عورتوں کو دخل نہیں دینا چاہئے۔ منیر سمجھ دار ہے۔ سب معاملہ خود سمجھ سکتا ہے۔ تمہارے کہنے کی کچھ ضرورت نہیں "۔
"منیر ! میں جو کچھ کہہ رہا ہوں تمہارے ہی بھلے کو کہہ رہا ہوں۔ دو ایک روز میں سوچ کر مجھے جواب دینا"۔
منیر وہاں سے اُٹھ کر بیٹھک میں آ بیٹھا۔ شکل و صورت سے ایسا معلوم ہوتا تھا۔ جیسے کوئی ملاح کشتی ڈوب جانے کے بعد کنارے پر آ بیٹھا ہو۔ لیکن دریا کی تند و تیز لہریں یہاں بھی پریشان کر رہی ہیں۔ آج پہلی بار حقیقت اس پر آشکار ہو رہی تھی۔ آج پہلی بار اسے اس بات کا احساس ہونے لگا تھا کہ وہ واقعی دوسروں کے ٹکڑوں پر پڑا ہوا ہے، یہ راز آج ہی اس پر کھل رہا تھا کہ اسے دھوکا دیا گیا ہے۔ نصیر کے باپ نے جو اس سے ایک روز یہ کہا تھا کہ اس نے اپنے پاؤں پر خود ہی کلہاڑی ماری ہے اور اس نے اس کا برا مانا تھا۔ آج اسے پہلی بار لطیف کی بات پر جسے وہ ماموں کہا کرتا تھا یقین آ رہا تھا کہ واقعی اس نے خود اپنے پاؤں پر کلہاڑی ماری ہے۔ اس کی آنکھوں میں آنسو اُمڈ آتے تھی۔ اس نے ہاتھ سے آنسو پونچھ ڈالے اور سوچنے لگا۔ تو کیا واقعی اس سے دھوکا کیا گیا ہے۔ اور اس کے مرحوم باپ کے قرض کی داستان سراسر فرضی تھی۔ اور بیٹھے بیٹھے یہ بھی یاد آ گیا کہ اس کے مرحوم باپ نے ایک روز رحمت اللہ کے متعلق کچھ ایسا ہی کہا تھا کہ وہ بڑا کھوٹا آدمی ہے۔ جب باپ زندہ تھا تو چچی بھی اس پر جان چھڑکتی تھی اور چچا بھی بڑی محبت سے پیش آتا۔ لیکن باپ کی آنکھیں بند ہوتے ہی ان دونوں نے کتنی جلدی آنکھیں پھیر لیں۔ اسے تعجب تھا کہ اتنی جلدی زمانے کا خون کیوں سفید ہو گیا۔ آج اسے پہلی بار یہ احساس ہوا کہ وہ ایک مفلس غریب آدمی ہے۔ اتنے میں اس کا دوست نصیر آ گیا اور منیر اس کے ساتھ باہر چلا گیا۔ گو نصیر نے اسے پریشان دیکھ کر پوچھا بھی لیکن منیر کی خود داری کو یہ گوارا نہ ہوا کہ وہ اپنے دوست کو بھی چچا کی فریب کاری کا کچا چٹھا سنا دے۔ اس واقعہ کے بعد منیر عموماً اپنے مستقبل کی فکر میں پریشان رہتا اب اسے اس گھر میں کھانا پینا بھی حرام معلوم ہوتا تھا۔ لیکن آخر ایک دن یہ ناسور پھوٹ ہی گیا اور اس نے انتہائی بے بسی کے عالم میں اپنے دوست سے سارا ماجرا کہہ دیا۔ نصیر بولا۔
"منیر ! خود کردہ را علاج نیست۔ میں نے تم سے کئی بار کہا کہ تم جو کچھ کرو میرے ابا جان سے مشورہ کر کے کرو۔ لیکن تم اپنے چچا کے بھرے میں آ گئے"۔
"نصیر !" منیر آہ بھر کر بولا۔ "جو ہونا تھا سو ہو گیا۔ اب مجھے اپنے مستقبل کے متعلق سوچنا ہے۔ اس گھر میں میرا رہنا اب ایسا ہی ہے جیسے کتے کو کوئی روٹی ڈال دے"۔
"اگر روٹی کا ہی فکر ہے تو ہمارے ہاں آ جاؤ۔ ہمارے لئے تم کوئی غیر نہیں "۔
"شکریہ! روٹی تو میں محنت مزدوری کر کے بھی کما سکتا ہوں۔ لیکن سوال تو یہ ہے کہ میری تعلیم کا کیا ہو گا"۔
"ہاں یہ سوال تو بے شک ٹیڑھا ہے۔ تعلیم تو بغیر روپے کے جاری نہیں رہ سکتی"۔
"یہی تو میں بھی سوچ رہا ہوں "۔
"شہر میں کئی ایک امدادی ادارے ہیں۔ اگر کوئی سفارش کرنے والا ہو تو تمہیں وظیفہ مل سکتا ہے"۔
"سچ کہا تم نے اگر کوئی سفارش کرنے والا ہو۔ لیکن میری سفارش کون کریگا"۔
"ہیڈ ماسٹر صاحب شاید کر دیں "۔
 "شاید!"
" تو اب ارادہ کیا ہے؟"
"اس وقت تو میں یہی سوچ رہا ہوں کہ جتنی جلدی ہو سکے یہاں سے چلا جاؤں "۔
"لیکن ابا جان کا خیال ہے کہ تمہیں اتنی جلدی ہتھیار نہیں ڈال دینے چاہئےں "۔ نصیر بولا۔ "وہ کہتے ہیں تم عدالت کے ذریعہ فہمید حساب کی درخواست دے سکتے ہو"۔ 
"اس سے کیا ہو گا؟"
"ابا جان کا خیال ہے اس سے تمہارے چچا کا فریب کھل جائے گا"۔
"نصیر!" منیر بولا۔ "یہ تو ایک جھگڑے کی بات ہوئی۔ اور میں اکیلا چچا سے جھگڑ نہیں سکتا ...."۔
"ابا جان جو ہیں "۔ نصیر نے ٹوک کر کہا۔ "وہ سب کچھ کریں گے"۔
"اب کوئی کچھ نہیں کر سکتا"۔ منیر بولا۔ "چچا رحمت اللہ اور چچی نجانے کب سے یہ کانٹے میرے راستے میں بو رہے تھے، میں سمجھ چکا ہوں اور سن بھی چکا ہوں۔ کہ ابا جان مرحوم کو بھی چچا رحمت اللہ کئی روز سے دھوکا دے رہا تھا۔ اگر اس کی نیت نیک ہوتی تو مجھے کم از کم اتنی اطلاع تو دے دیتا کہ ابا جان کی حالت خطرناک ہے۔ اس نے یہ سب کچھ اس لئے کیا کہ مجھے اصل حالات کی خبر نہ ہو سکے"۔
"ٹھیک کہتے ہو تم"۔ نصیر نے کہا۔ "ایک روز میرے ابا نے رحمت اللہ سے کہا بھی تھا کہ تمہیں جلدی واپس آنے کو لکھا جائے لیکن اس نے انہیں بھی یہ کہہ کر ٹال دیا کہ تم اگر امتحان میں شامل نہ ہوئے تو تمہارا ایک سال مارا جائے گا .... "
"نصیر!" منیر آہ بھر کر بولا۔ چھوڑو یہ باتیں۔ تم یہ بتاؤ کہ میں اب کروں کیا؟"
"تم نے کیا سوچا ہے؟"
"میرا ارادہ ہے کہ واپس چلا جاؤں "۔
"واپس کہاں ؟"
"شہر اور کہاں ؟"
"وہاں جا کر کس کے پاس رہو گے؟"
"رہنا کس کے پاس ہے کسی سرائے میں انتظام کر لوں گا"۔
"کرو گے کیا؟"
"کروں گا کیا؟" منیر نے دوست کی طرف دیکھ کر کہا۔ "کام کاج جو مل جائے"۔
"کیسا کام کاج ؟"
"محنت مزدوری"۔
"اگر پاس ہو گئے؟"
"اگر پاس ہو گیا تو ہیڈ ماسٹر صاحب سے کہوں گا کہ سفارش کر کے کہیں سے وظیفہ دلاویں "۔
"ہاں ! کوشش ضرور کرنی چاہئے"۔
"تو کب جانے کا ارادہ ہے؟" 
"کل صبح کی لاری سے"۔
"روپے ہیں پاس۔ کچھ روپے کی ضرورت ہو تو مجھ سے لے لو"۔
 "ابھی تو کچھ ہیں۔ ضرورت ہوئی تو منگوا لوں گا"۔
اگلے روز منیر چپکے سے اپنا مختصر سا سامان لے کر اڈے پر آ گیا۔ بس کے جانے میں ابھی کچھ دیر تھی۔ اتنے میں رحمت اللہ بھی وہاں پہنچ گیا اور پاس آ کر بولا۔
"بیٹا ! یہ کیا ہمیں خبر بھی نہ کی اور چل دئیے"۔
منیر نے کچھ جواب نہ دیا۔ رحمت اللہ نے اسے ایک لفافہ دیتے ہوئے کہا۔
"یہ رکھو اپنے پاس"۔
"خط ہے پڑھ لینا"۔
منیر نے لفافہ لے لیا۔ تھوڑی دیر بعد بس چل دی۔
 


پردیس
ہے دلیل کم نگاہی جستجوئے چارہ گر
درد کی لذت سے حاصل قوتِ جاں کیجئے
تیرِ پیکانِ ستم کا کیجئے دل کو ہدف
بال و پر کو اب حریف موجِ طوفاں کیجئے
                                                                                           (مرزا احسان احمد)
منیر جب گھر سے چلا تھا تو اس کے مد نظر کوئی واضح پروگرام نہیں تھا۔ امتحان کا نتیجہ نکلنے میں کم و بیش ایک مہینہ تھا۔ جب لاری یا بس گاؤں سے چلی تو وطن کے کے ہرے ہرے کھیتوں کو اور کھیتوں سے دور بادلوں کے سائے میں پہاڑوں کو بڑی حسرت سے دیکھنے لگا۔ آج وہ وطن کی ہر چیز سے دور بھاگا جا رہا تھا۔ اور وطن کی ہر چیز قدم قدم پر اس کی آنکھوں سے اوجھل ہو رہی تھی۔ آج سے صرف ایک ماہ پیشتر وہ بڑا خوش خوش گھر آیا تھا۔ لیکن صرف تیس دن گزرنے کے بعد وہاں سے با حسرت ویاس واپس لوٹ رہا تھا۔ میٹرک کا طالب علم ، بالکل ناتجربہ کار۔ دنیا اور دنیا والوں کی چالوں سے بے خبر۔ بے یارومددگار۔ کچھ اس قسم کے خیالات تھے جو بہت دیر تک ہم سفر رہے۔ مسافروں کو جہاں اترنا ہوتا اتر جاتے۔ آگے جانے والے سوار ہوتے۔ خوانچہ والوں کا غل غپاڑہ۔ مانگنے والوں کی صدائیں۔ ہر منزل پر یہی کچھ ہوتا، لیکن منیر جیسے بیٹھا تھا ویسے ہی بیٹھے ہوئے تھا۔ اس کی عنان گیر اس کی پریشانیاں تھیں۔ اس کے سامنے زندگی کاٹنے کا سوال تھا۔ روزی کا فکر تھا آج اس پر یہ مثال خوب صادق آتی تھی کہ پریشان روزی پریشان دل ! اس وقت اگر کوئی دیکھنے والا ہوتا تو منیر کا چہرہ دیکھ دیکھ اسے حیرت ہوتی۔ کبھی اس کی پیشانی پر ہلکے ہلکے شکن ہوتی۔ کبھی یہ شکن اُبھر کر اس کے دل کی ترجمانی کرنے لگتی۔ کبھی اس کی آنکھوں سے ایسا مترشح ہوتا جیسے وہ کوئی بڑی دور کی چیز دیکھ رہا ہے۔ کبھی اس کی آنکھوں سے حیرت و استعجاب ہویدا ہوتا۔ کبھی اس کے ہونٹ بھنچے ہوئے نظر آتے۔ اور کبھی اس کے چہرے پر ایک ہلکی سی مسکراہٹ کھیلتی ہوئی نمودار ہو جاتی۔ ان مسکراہٹوں کا یہ مطلب تھا۔ کہ وہ اپنے میں مصائب کا مقابلہ کرنے کی ہمت محسوس کر رہا ہے۔ ناتجربہ کاری اور کم عمری کے باوجود وہ اپنے اندر ایک خود اعتمادی کا جذبہ بھی موجود پاتا ہے۔ اور اس بے مہر دنیا اور اس ظالم زمانے کا مردانہ وار مقابلہ کرنے کی ہمت بھی رکھتا ہے۔ ایک جگہ جو لاری رکی تو اس کے ساتھ بیٹھے مسافر نے ڈرائیور سے کہا۔
"بھئی ! مجھے نماز پڑھنی ہے۔ کچھ وقت دو گے"۔
"شوق سے پڑھئے"۔ ڈرائیور نے جواب دیا۔
"نماز تو ہمیں بھی پڑھنی ہے"۔ ادھر ادھر سے دو چار اور مسافروں نے بھی کہا۔ 
"آئیی!" پہلا بولا۔ "جماعت کر لیں گے"۔
جب مسافر اُترنے لگے تو وہی مسافر منیر سے مخاطب ہو کر بولا۔
"بیٹا ! تم نماز نہیں پڑھو گے؟"
"جی ہاں پڑھوں گا"۔ منیر نے جواب دیا۔ اور لاری سے اُتر کر مسجد کی طرف جو اڈے سے متصل ہی تھی ہو لیا۔
  جب وہ واپس آیا تو ایک ملنگ لاری کے پاس کھڑا کہہ رہا تھا :۔
پیسے ہی کا امیر کے دل میں خیال ہے؟
پیسے ہی کا فقیر بھی کرتا سوال ہے
پیسہ ہی فوج پیسہ ہی جاہ و جلال ہے
پیسے ہی کا تمام یہ ننگ و زوال ہے
پیسہ ہی رنگ و روپ ہے پیسہ ہی مال ہے
پیسہ نہ ہو تو آدمی چرخے کی مال ہے
"سچ ہے بابا سچ!" ایک مسافر نے ملنگ کو دو پیسے دیتے ہوئے کہا۔ اور ایک اور بولا۔
"جسے دیکھو پیسے کے چکر میں پھنسا ہوا نظر آئے گا"۔
اور ایک اور نے کہا۔
"آج عزت بھی اس کی ہے جس کے پلے چار پیسے ہوں "۔
لاری چل دی۔ منیر کے اِدھر اُدھر جو مسافر بیٹھے تھے۔ پیسے کے فلسفہ پر ہی بحث کر رہے تھے۔ اور منیر خاموش بیٹھا ان کی باتیں سن رہا تھا۔ اور دل ہی دل میں یہ تسلیم کر رہا تھا کہ واقعی 
پیسہ ہی رنگ و روپ ہے پیسہ ہی مال ہے
پیسہ نہ ہو تو آدمی چرخے کی مال ہے
اور یہ مقولہ بھی کسی کا ٹھیک ہی تھا کہ پیسہ گو خدا نہیں لیکن خدا سے ملا ضرور سکتا ہے اوریہ بھی ایک حقیقت ہی تھی کہ اسی پیسے کے لالچ سے بھائیوں کا خون ہی سفید ہو جاتا ہے۔ پیسے کے اندر ایک ایسا جادو ہوتا ہے۔ جس سے متاثر ہو کر ہر دولت مند ھَل مِن مَّزِیدٍ کا نعرہ لگاتا رہتا ہے۔ اور یہ بھی پیسے کی ایک لعنت ہے کہ پیسے والا عموماً دوسروں کی حق تلفی پر بڑی بے باکی سے آمادہ ہو جاتا ہے۔ اور دنیا ہے کہ بس ہر جائز و نا جائز طریق سے پیسہ کمانے کی فکر میں پڑی ہوئی ہے۔ حالانکہ کسی حکیم کا یہ قول بھی ہے کہ ہم پیسے سے ہر قسم کی خوشی خرید سکتے ہیں لیکن اطمینان نہیں خرید سکتے۔ لاری گڑ گڑاتی جا رہی تھی اور عقب میں گردو غبار کے بادل اڑا رہی تھی۔ منیر جب اس گردو غبار کی طرف دیکھتا تو اسے اپنا مستقبل بھی کچھ اسی طرح موہوم موہوم سا نظر آتا۔ لیکن جہاں گردو غبار صاف ہو جاتا تو اسے بھی اپنے دل میں ایک اُمنگ سی پیدا ہوتی محسوس ہونے لگتی۔ شاید یہ اُمنگ جوانی کی اُمنگ ہو۔ جوانی کا دوسرا نام بھی سنہرے خواب اور رنگین ماحول ہی تو ہے۔ عصر کا وقت ہوتے ہوتے وہ شہر پہنچ گیا۔ اس کا سامان ایک بستر اور ٹرنک تھا۔ وہ اپنے سامان کے پاس کھڑا سوچ رہا تھا کہ کہاں جائے۔ ایک تانگے والے نے پاس آ کر پوچھا۔
"تانگہ بابو!"
منیر نے انکار کے طور پر سر ہلا دیا۔ وہ جب سکول میں تھا تو بورڈنگ میں رہتا تھا۔ لیکن امتحان کے بعد وہ بورڈنگ چھوڑ چکا تھا۔ سرائے میں سستے داموں کمرہ مل سکتا تھا۔ اس نے ایک مزدور سے سامان اٹھوایا اور شہر کی ایک معمولی سی سرائے میں جہاں زیادہ تر مزدوری پیشہ لوگ رہتے تھے ایک کوٹھڑی لے لی۔ چلتے وقت رحمت اللہ نے جو لفافہ دیا تھا۔ اس میں روپے تھے۔ اسے اٹھنی روز کوٹھڑی کا کرایہ دینا ہوتا۔ آٹھ آنے خوراک پر اُٹھ جاتے۔ منیر کو گاؤں سے واپس آئے آٹھ دس روز ہو چکے تھے۔ سرائے سے نکل کر وہ ایک ریڈنگ روم میں جا بیٹھتا۔ پھر دن بھر روزگار کی تلاش میں دفتروں اور کارخانوں کے چکر لگاتا۔ ایک روز اس نے کسی اخبار میں دیکھا کہ بہت سے میٹرک اور ایف۔ اے پاس کہیں ملازمت نہ ملنے کی وجہ سے قلیوں میں بھرتی ہو گئے ہیں۔ اس نے سوچا کہ بے کار بیٹھے بیٹھے تو ایک روز سب روپے ختم ہو جائیں گے۔ وہ بھی قلیوں میں کیوں نہ بھرتی ہو جائے۔ قلی بھی تو دن بھر میں دو تین روپے پیدا کر ہی لیتے ہوں گے۔ مزدوری کرنا کوئی عار کی بات بھی تو نہیں۔ چنانچہ اس نے اسی روز ایک قلی سے جو سرائے میں ہی رہتا تھا۔ اس کے متعلق جب بات چیت کی۔ تو اس نے کہا کہ بھرتی ہو چکی ہے اسے اگلی بھرتی تک انتظار کرنا ہو گا۔ رہی یہ بات کہ آئندہ بھرتی کب ہو گی تو اس کے لئے کوئی مدت متعین نہیں تھی۔
"اور بھی کہیں کچھ کام مل سکتا ہے؟" منیر نے پوچھا۔
"کیسا کام ؟"
"یہی محنت مزدوری"۔
"کام کرنے والے کے لئے بہت کام ہے"۔ قلی نے جواب دیا۔ "لیکن تم تو پڑھے لکھے معلوم ہوتے ہو...."
"پڑھے لکھے آدمی کے لئے مزدوری کرنا منع ہے کیا؟" منیر نے مسکرا کر پوچھا۔
"کون کہتا ہے منع ہے"۔ قلی بولا۔ "حلال کی روزی میں برکت ہی برکت ہے۔ بابو جی میں بال بچے دار آدمی ہوں۔ کھاپی کر پچیس تیس روپے ہر مہینے گاؤں بھی بھیج دیتا ہوں "۔
"اسٹیشن پر کام بھی تو بہت مل جاتا ہو گا"۔ منیر نے پوچھا۔
"سب قسمت کی بات ہے بھائی"۔ قلی نے جواب دیا۔ "پیدا کرنے والا روزی دے ہی دیتا ہے"۔
"کچھ مجھے بھی مشورہ دو"۔
"کیسا مشورہ ؟"
"میں بیکار ہوں۔ میں کیا کروں ؟"
"اگر دفتر میں جگہ نہیں ملتی تو کسی دکاندار کے پاس کام کر لو"۔
"سب جتن کر چکا ہوں۔ سب جگہ سے جواب مل گیا ہے"۔
"چھابڑی (خوانچہ) لگا لو"۔
"کوئی اور کام بتاؤ"۔
"معماروں کے ساتھ کام کر لو۔ دو ڈھائی تو کہیں گئے نہیں "۔
"اگر کوئی اور کام نہ بنا تو یہ تو کروں گا ہی "۔
"اور کیا کام؟"
"اسٹیشن پر کام کرنے کی اجازت مل جاتی ...."
"اسٹیشن پر تو لائسنس کے بغیر تم کام نہیں کر سکتے"۔ قلی نے ٹوک کر کہا۔ "لیکن اڈوں پر مزدوری مل سکتی ہے۔ میرا خیال ہے چھابڑی لگا لو تو آرام بھی رہے گا اور پیسے بھی خدا دے دے گا"۔
قلی کام پر چلا گیا اور منیر پھر زندگی کا پروگرام بنانے لگا۔ اسے سب سے زیادہ فکر یہ تھا۔ کہ اس کے پاس جو تھوڑے سے روپے تھے وہ بتدریج ختم ہو رہے تھے۔ آخر روز وہ میوہ منڈی میں اِدھر اُدھر گھوم رہا تھا۔ ایک آدمی کو پھلوں کی ٹوکری اٹھوانی تھی۔ مزدور آٹھ آنے مانگتا تھا۔ پھل والا چونی دے رہا تھا۔ لیکن مزدور آٹھ آنے سے کم لینے پر تیار نہیں تھا۔ منیر نے پاس جا کر پوچھا۔
"ٹوکری کہاں لے جانی ہے؟"
"لاری کے اڈے پر"۔
 "لاؤ ! میں لے چلتا ہوں"۔ منیر نے ٹوکری اٹھاتے ہوئے کہا۔ مالک بولا۔
"لیکن میں چونی سے زیادہ نہیں دوں گا"۔
"جو مرضی ہو دیدینا"
منیر نے ٹوکری اُٹھا کر لاری کے اڈے پر پہنچا دی۔ مالک نے اسے چونی دیدی ایک اور چونی اسے ایک اور مسافر کا بسترا اسٹیشن تک لے جانے کے لئے مل گئی۔ منیر کا اب یہی دستور تھا۔ وہ اڈوں پر جا کر کھڑا ہو جاتا اور جس قسم کا کام ملتا کر لیتا۔اس طرح وہ دن بھر میں کبھی روپیہ کبھی ڈیڑھ روپیہ کما لیتا۔ وہ اپنے روزانہ خرچ کے علاوہ کچھ نہ کچھ بچا بھی لیتا۔ ایک روز شام کا وقت تھا۔ منیر لاریوں کے اڈے پر ایک پیٹر کے نیچے کھڑا تھا۔ ایک لاری آئی اور مسافر اترنے لگے۔ منیر بھی کام کی تلاش میں پاس جو کر کھڑا ہو گیا۔ لاری سے دو عورتیں اُتریں۔ ان کے پاس ایک بستر اور ایک ٹرنک تھا۔ تانگے والا ایک روپیہ مانگ رہا تھا۔ عورتیں دس آنے دیتی تھیں منیر نے پاس جا کر پوچھا۔
"کہاں جانا ہے آپ کو؟"
"دربار کے عقب میں "۔
"میں اسباب لے چلوں "۔
"کیا لو گے؟"
"جو کچھ آپ دے دیں "۔
"آٹھ آنے دیں گے"۔
"آٹھ آنے ہی سہی"۔
منیر نے دونوں چیزیں سر پر اُٹھالیں۔ دربار کچھ زیادہ دور نہیں تھا۔ عورتیں گلی میں ایک مکان کے پاس رک گئیں۔ منیر نے اسباب اُتار کر دروازے میں رکھ دیا۔ اتفاق سے اس کے سکول کا ہیڈ ماسٹر مولوی خدا بخش پاس سے گزر رہا تھا۔ وہ منیر کو دیکھ کر رک گیا۔ منیر نے ذرا جھجکتے ہوئے سلام کیا۔
"منیر ! تم کب آئے ؟"
"مہینہ ہونے کو ہے جناب؟"
ایک بڑھیا بولی۔
"لو بھئی! ہمارا سامان اندر رکھ دو"۔
"تم سامان اُٹھا کر لائے ہو؟" استاد نے تعجب سے پوچھا۔
"جی ہاں ؟"
عورت بولی۔
"اری؟ جلدی کرو نا"۔
منیر نے سامان اندر پہنچا دیا۔ مولوی خدا بخش وہیں کھڑا رہا۔ جب منیر فارغ ہوا تو اس نے پوچھا۔
"یہ سامان تم اُٹھا کر لائے تھے؟"
"جی ہاں !"
"قلی کیوں نہ لے لیا؟"
"میں یہی کام کرتا ہوں جناب"۔
 "تم یہی کام کرتے ہو"۔ مولوی نے تعجب سے پوچھا۔ "کیوں ؟"
"مجبوری"۔
"میرے ساتھ آؤ"۔
منیر ساتھ ہو لیا۔ مولوی خدا بخش اسے اپنے مکان پر لے آیا۔ جب دونوں اطمینان سے بیٹھے تو مولوی کے پوچھنے پر اس نے مختصر سے الفاظ میں اپنا قصہ سنا دیا۔
"کہاں رہتے ہو؟"
"سرائے میں "۔
"کچھ اسباب بھی ہے"۔
"جی ہاں۔ ایک بستر ایک ٹرنک"۔
"جاؤ! اپنا اسباب اُٹھوا لاؤ"۔
منیر نے استاد کی طرف دیکھا۔ وہ جیب سے ایک روپیہ نکال کر اور اس کی طرف بڑھا کر بولا۔
" یہ لو! تانگے میں رکھ کر لے آؤ"۔
"میرے پاس پیسے ہیں جناب!"
"ابھی کھانا تو نہیں کھایا؟"
"جی نہیں ؟"
"تو جلدی آ جاؤ میں تمہارا انتظار کروں گا"۔
منیر کچھ کہنا چاہتا تھا لیکن استاد اس کے دل کی بات سمجھ گیا تھا۔ وہ بولا۔
"بیٹا ! جاؤ اور اپنا سامان لے کر جلدی آ جاؤ"۔
ڈوبتے کو تنکے کا سہارا۔ منیر اپنا سامان اُٹھا کر استاد کے ہاں آ گیا۔ استاد نے بڑی دلجوئی کی۔ ہر طرح سے ہمت بندھائی اور مدد کرنے کا وعدہ کیا۔ اس روز سے وہ اپنے استاد کے ہاں رہنے لگا۔ گھر کا جو چھوٹا موٹا کام ہوتا وہ بھی کر دیتا۔ باقی وقت مطالعہ میں گزارتا۔ کچھ روز بعد نتیجہ نکل آیا۔ منیر پاس ہو گیا۔ نیک دل اُستاد نے بہت کوشش کی کہ اسے نیشنل کالج میں داخل کرا دے اور فیس بھی معاف ہو جائے۔ لیکن ایک سکول ماسٹر کی سفارش اور کوشش وہاں کیسے کامیاب ہو سکتی تھی۔ جہاں امدادی فنڈ بھی قرابت داری اور بڑی بڑی سفارش والوں کے لئے مخصوص ہوں۔ ملازمت کا سوال اس سے بھی مشکل تھا۔ اور ملازمت کے لئے تو منیر خود بھی کئی دفتروں اور کارخانوں کی خاک چھان چکا تھا۔ اسے ماسٹر کے ہاں رہتے دس بارہ روز ہو چکے تھے۔ روزگار ملنے کا کوئی امکان نہ تھا۔ ادھر اس کی غیرت کے تقاضے کچھ اور ہی تھے۔ وہ کب تک ایک شریف اور ہمدرد انسان کا زیر بار احسان رہے۔ قرابتداری ہوتی تو اور بات تھی۔ یہاں تو صرف استاد اور شاگرد کا تعلق تھا۔ ایک عیال دار محسن پر جس کی تنخواہ بھی کچھ ایسی زیادہ نہ تھی۔ اپنے اخراجات کا بار ڈالنا نہ شرافت تھی اور نہ اس کی غیرت اسے اجازت دیتی تھی۔ گو استاد نے کبھی اسے یہ اشارتاً بھی نہیں جتایا تھا کہ وہ اس کے لئے ایک بار ہو رہا ہے۔ لیکن کب تک! استاد کے ہاں سے چپکے سے فرار ہو جانا کمینگی اور احسان فراموشی کے مترادف تھا۔ آخر اس نے خود ہی ایک روز اپنے محسن سے دل کی بات کہہ دی۔ یعنی یہی کہ اسے اجازت دی جائے کہ وہ پہلے کی طرح محنت مزدوری کری۔
"یہاں کچھ تکلیف ہے کیا؟" استاد نے پوچھا۔
"نہیں جناب!"۔
 "تو یہاں سے جانے کی کیوں سوچ رہے ہو تم ؟"
"میں بہت نادم ہوں۔ اتنے ...."
"نادم کیوں ہو؟" استاد نے ٹوک کر پوچھا۔
"اتنے روز سے آپ کے لئے ایک بارجو ہو رہا ہوں "۔
"اس رُوکھی سوکھی روٹی کا بار۔ بہت بیوقوف ہو تم"۔
"روکھی سوکھی روٹی کیوں ؟ مجھے تو یہاں گھر سے زیادہ آرام مل رہا ہے"۔
"تم کہو تو میں تمہارے واپس جانے کا انتظام کر دوں "۔
"واپس کہاں ؟"
"گھر، وطن"۔
"مولوی صاحب!" منیر نے آہ بھر کر کہا۔ "اب میرا نہ کوئی گھر ہے نہ وطن ہے"۔ 
"تم چاہو تو چچا سے جو تمہارا جھگڑا ہے وہ بھی نمٹ سکتا ہے"۔ استاد نے کہا۔ "تمہارے قصبہ کا ہیڈ ماسٹر میرا دوست ہے۔ وہ ضرور تمہاری مدد کرے گا۔ قصبے کے پنچوں کی مدد سے تمہارے چچا سے کچھ نہ کچھ تمہیں دلا دے گا بیٹا! ابھی اس دنیا میں کچھ ایماندار لوگ بھی موجود ہیں "۔
"آپ کا ارشاد بجا ہے۔ لیکن میں اب کیچڑ نہیں اچھالنا چاہتا"۔ منیر نے جواب دیا۔ "میں نے اپنا معاملہ خدا پر چھوڑ رکھا ہے۔ خدا کے ہاں دیر ہے اندھیر نہیں "۔
" سچ ہے بالکل سچ ہے"۔ استاد نے داڑھی پر ہاتھ پھیرتے ہوئے کہا۔
"میرا دل کہہ رہا ہے کہ تم اس دنیا میں ضرور کامیاب ہو کر رہو گے۔ تم بہت باہمت ہو جو شخص محنت مزدوری باعث عار نہیں سمجھتا وہ کبھی گھاٹے میں نہیں رہتا۔ مطالعہ جاری رکھو انشاءاللہ اس سے فائدہ ہو گا"۔
"آپ کی دعائیں شاملِ حال رہیں تو کوئی صورت نکل ہی آئے گی"۔
"انشاءاللہ ضرور نکل آئے گی بیٹا! جو شخص دھوپ اور گرمی جھیلتا ہے۔ چھاؤں میں بیٹھنے کا مزہ بھی اسی کو آتا ہے"۔
منیر کی آنکھوں میں آنسو چھلکنے لگے۔ مولوی خدا بخش بولا۔
"تمہیں اگر روپے پیسے کی ضرورت ہو تو مجھ سے مانگ لیا کرو"۔
"آپ کی عنایت ہے"۔
"میں مفت دینے کو نہیں کہہ رہا"۔ استاد مسکرا کر بولا۔ "تم جو کچھ مجھ سے لو گے وہ تو قرض حسنہ ہو گا۔ جب پاس ہوں گے مجھے دے دینا"۔
اس گفتگو کے پانچ سات روز بعد استاد کی کوشش سے منیر کو ایک بس کمپنی میں جس کی بسیں تھیں چیکر کی جگہ مل گئی۔ یہ اس کا ترقی کی منزل کی جانب گویا پہلا قدم تھا۔
 


 
ملاقات
جوچھوڑے میراث کچھ نہ حالی تو ہوں نہ دل تنگ اس کے وارث
رہیں گے ہر حال میں غنی وہ جو نیت اُن کی غنی رہے گی
منیر کا دوست نصیر بھی امتحان میں پاس ہو کر کالج میں داخل ہو چکا تھا۔ نصیر جب سے گاؤں سے آیا تھا اکثر منیر کو تلاش کیا کرتا۔ لیکن چار پانچ مہینے گزر گئے اور منیر سے کہیں ملاقات نہ ہوئی۔ اور ملاقات ہوتی بھی کیسی۔ منیر کا کام ہی ایسا تھا کہ اسے دن بھر اپنی کمپنی کی بسوں کو چک کرنا پڑتا۔ جب فرصت ہوتی لائبریری میں جا بیٹھتا۔ اور ایف۔ اے کے کورس کی جو کتابیں مہیا ہو سکتیں ان کا مطالعہ کیا کرتا۔ لیکن ایک روز دونوں کی ملاقات ہو ہی گئی۔ نصیر بس سے کہیں جا رہا تھا کہ ایک جگہ سے منیر بھی سوار ہو گیا اور مسافروں کو چک کرنے لگا۔ منیر نے تو اپنے دوست کو نہیں دیکھا تھا۔ لیکن نصیر نے اسے دیکھ لیا۔ مگر اپنی جگہ پر چپکا بیٹھا رہا۔ منیر ایک ایک ٹکٹ دیکھتا جب اس کے قریب آیا تو نصیر بولا۔
"ملک صاحب! آداب عرض"۔
منیر نے پلٹ کر جو دیکھا تو نصیر بیٹھا تھا۔
"ارے نصیر ؟" منیر مسکرا کر بولا۔ "تم کہاں ؟"
"دیکھ لو؟" نصیر نے مسکرا کر جواب دیا۔ "جہاں تم ہو وہیں میں بھی ہوں "۔
پھر
"تم تو ایسے غائب ہوئے جیسے گدھے کے سر سے سینگ"۔
"مجھے یہ پانچ سات ٹکٹ دیکھ لینے دو پھر باتیں کریں گے"۔
منیر جب چیکنگ سے فارغ ہوا تو اپنے دوست کے پاس ہی بیٹھ گیا۔
"یہ کام کب سے شروع کیا ؟" نصیر نے پوچھا۔
"ہو گئے تین چار مہینے"۔ منیر نے جواب دیا۔ "تم کیا کرتے ہو؟"
"میں پڑھتا ہوں "۔
"قیام کہاں ہے؟"
"ہوسٹل میں "۔
"اب کہاں جا رہے ہو؟"
"ذرا مال تک"۔
"مال کا بس سٹینڈ تو آ گیا"۔
"تم کہاں جاؤ گے؟"
"تمہارے ساتھ یہیں اتروں گا"۔ منیر نے جواب دیا۔ "اتنے روز بعد ملے ہو کہیں اطمینان سے بیٹھ کر باتیں کریں گے"۔
 بس سٹینڈ پر دونوں اُتر گئے اور ایک رسٹورانٹ میں چلے گئے۔ منیر نے چائے منگوائی۔
"تم نے پڑھنا کیوں چھوڑ دیا؟" نصیر نے جواب دیا۔
"پڑھنے کے لئے پیسے نہیں تھے"۔
"تم نے اپنے پاؤں پر خود کلہاڑا مارا"۔
"میرے یار؟"منیر مسکرا کر بولا۔ "یہ باتیں اب پرانی ہو گئیں۔ کوئی اور بات کرو گاؤں سے کب آئے؟"۔
"نتیجہ نکلنے کے بعد ہی آ گیا تھا۔ داخلہ جو لینا تھا"۔
"کیسا ہے گاؤں اور گاؤں والے"۔ منیر نے پوچھا۔ پھر مسکرا کر۔
"گاؤں والے تو مجھے بھول بھی چکے ہوں گے"۔
"تم اگر میرے ابا کا مشورہ مان لیتے تو نہ گاؤں تمہیں بھولتا اور نہ گاؤں والے" نصیر نے جواب دیا۔
بیرا چائے لے آیا۔ منیر چائے بنانے لگا۔ نصیر نے پوچھا۔
"تم نے کہیں سے وظیفہ یا امداد لینے کی کوشش کیوں نہ کی؟"
"تم سمجھتے ہو میں نے نہیں کی ہو گی"۔ منیر نے اسے چائے پیش کرتے ہوئے کہا۔ "مجھ سے جو کچھ ہو سکتا تھا۔ صرف میں نے ہی نہیں بلکہ مولوی خدا بخش نے بھی بہت کوشش کی لیکن کہیں کامیابی نہ ہوئی۔ آخر مولوی صاحب کی سفارش سے ہی مجھے کمپنی میں چیکر کی جگہ مل گئی"۔
"گاؤں سے آتے ہی کیا؟"
"گاؤں سے آ کر کچھ روز تو میں مزدوری کرتا رہا ...."
"مزدوری؟" نصیر نے ٹوک کر پوچھا۔ "مزدوری کیسی ؟"
"جو کام ملا کر لیا"۔ منیر نے مسکرا کر کہا۔ "کچھ کھاؤ بھی۔ ایک روز میں کسی کا اسباب اٹھائے جا رہا تھا کہ اتفاق سے مولوی خدا بخش نے دیکھ لیا۔ اور اسی روز سے میں ان کے پاس رہنے لگا۔ اب دن کو نوکری کرتا ہوں۔ اس کے بعد جو وقت ملتا ہے اس میں مطالعہ کرتا ہوں "۔
"مطالعہ کیسا ؟"
پہلے منشی فاضل کا امتحان دوں گا۔ پھر انگریزی میں ایف۔ اے کرنے کی کوشش کروں گا۔ کچھ عربی فارسی کی سیکنڈ ہینڈ کتابیں مولوی صاحب نے دلوادی ہیں باقی لائبریری سے مل جاتی ہیں۔ مولوی خدا بخش تو میرے لئے فرشتہ رحمت بن گئے ہیں ایک جگہ مولوی صاحب نے عربی فارسی پڑھنے کا انتظام بھی کر دیا ہے۔ خدا کو منظور ہوا تو شاید کامیاب ہو جاؤں "۔
"نوکری چھوڑ دو اور کالج میں داخل ہو جاؤ"۔ نصیر نے کہا۔ "ایک وقت میں دو کام نہیں ہو سکتے یا پڑھو یا کام کرو"۔
"کالج میں داخل ہونے کی صورت ہوتی تو نوکری کیوں کرتا"۔
"صورت تو ہو سکتی تھی"۔
"چچا سے مقدمہ لڑتا"۔
"تمہارے چچا نے جو کچھ کیا ہے بیوی کے بہکانے پر کیا ہے"۔
"کیا ہو گا۔ مجھے کیا اب؟"
"ابا ایک روز کہہ رہے تھے کہ رحمت اللہ بہت روز سے اکبر مرحوم کو دھوکا دے رہا تھا۔ اس کا یہ کہنا کہ فصل خراب ہوتی ہے۔ بالکل جھوٹ تھا۔ وہ ضروریات کے لئے زمین اپنے خسر کے پاس رہن رکھتا تھا۔ اور فصل کا روپیہ جو اس کے پاس ہوتا وہ خرچ کرتا....۔
 "چھوڑو یہ قصہ"۔ منیر بات کاٹ کر بولا۔ "یاد نہیں مولوی صاحب کیا کہا کرتے تھے"۔
"کیا؟"
"چاہ کندن راچاہ در پیش"۔ منیر نے جواب دیا۔ "تلوار کا کھیت کبھی ہرا نہیں ہوتا بددیانتی کا پھل کبھی میٹھا نہیں ہوتا"۔
"لیکن اب تو ہو رہا ہے۔ ملک رحمت اللہ کے تو اب ٹھاٹھ ہی کچھ اور ہیں۔ اب اس نے گھر کی پرانی بیٹھک کو گرا کر اس کی جگہ مہمان خانہ بنوا لیا ہے۔ آئے دن مال کے اور پولیس کے افسر اسی کے ہاں قیام کرتے ہیں "۔ نصیر نے کہا۔
"چچا جانے اور اس کا کام جانے۔ مجھے کیا؟ خدا کو منظور ہے تو میں ایف اے کا امتحان ضرور دوں گا"۔ منیر نے جواب دیا۔ "عربی فارسی تو میں کر لوں گا۔ انگریزی کا فکر ہے"۔
"فکر کیسا؟ فرصت کے وقت میرے پاس آ بیٹھا کرو۔ کالج سے جو انگریزی کے کورس کے میں نوٹ لاتا ہوں وہ تم بھی نقل کر لیا کرو۔ کسی کتاب کی ضرورت ہو تو وہ بھی لے جایا کرو"۔
"تمہیں بھی تو ضرورت ہو گی"۔
"ضرورت تو ہوتی ہے۔ لیکن ایک ہی دن سب کی نہیں۔ تم کو جو کتاب درکار ہو دو چار روز کے لئے لے جایا کرو۔ رہتے کہاں ہو؟"
"وہیں احاطے میں ایک چھوٹا سا بالاخانہ ہے ...."
"احاطہ کیسا؟" نصیر نے بات کاٹ کر پوچھا۔
"جہاں کمپنی کا دفتر اور بسوں کا اڈہ ہے"۔
"اور کھانا پینا"۔
"نانبائی کی دکان پر"۔ منیر نے جواب دیا۔ اور نصیر بولا۔
"تم کہو تو میں بھی ہوسٹل چھوڑ کر کہیں اور رہنے کا انتظام کر لوں "۔
"ہوسٹل کیوں چھوڑ دو تم؟"
"میں چاہتا ہوں دونوں اکٹھے رہا کریں "۔
"نہیں ! نہیں !" منیر بولا۔ "تمہیں ہوسٹل نہیں چھوڑنا چاہئے۔ ماموں کو بھی تمہارا الگ رہنا پسند نہ ہو گا۔ الگ رہنے سے خرچ بھی زیادہ ہو گا"۔
"کبھی گاؤں بھی جانے کا ارادہ ہے؟"
"ابھی تو نہیں۔ گاؤں میں اب میرے لئے کیا رکھا ہے"۔ منیر نے آہ بھر کر کہا۔ "نصیر ؟ یہ سب قسمت کے کھیل ہیں۔ اگر میری قسمت اچھی ہوتی تو ابا ہی کیوں مرتے۔ بہرکیف میں اس نوکری کو بھی اللہ کا احسان سمجھتا ہوں۔ جب دن بدلیں گے تو حالات بھی ٹھیک ہو جائیں گے"۔
چائے ختم ہو چکی تو منیر نے بیرے سے بل لانے کو کہا۔ نصیر نے اصرار کر کے بل اپنی گرہ سے ادا کر دیا۔ اور پھر کسی روز ملنے کا وعدہ کر کے دونوں اپنی اپنی راہ ہو لئے۔
 


 
مالن
تابندگی ایسی جیسے کرنیں لہرائیں 
رس اتنا کہ لبریز پیالے شرمائیں 
کوثر میں دُھلی ہوئی ہنسی کی آواز
سن لیں تو ستارے آپس میں ٹکرائیں 
راجہ رستم علی خان ایک امیر آدمی تھا۔ شہر سے کچھ فاصلہ پر ایک چھوٹی سی بستی "راجہ جی کی بستی" کے نام سے مشہور تھی۔ یہیں اس کی بودو باش تھی۔ یہاں اُس نے ایک خوبصورت کوٹھی بنوا رکھی تھی۔ کوٹھی کے ساتھ ایک بہت بڑا باغ تھا۔ بستی کے سب لوگ اس کے مزارعہ تھے۔ اسی کی اراضیات کا شت کرتے تھے۔ شہر کے مالدار لوگ تو شہر کے قرب و جوار میں کوٹھیوں میں رہتے تھے لیکن رستم علی خان شہر والوں سے الگ تھلگ رہنا پسند کرتا تھا۔ شہر کی مہذب سوسائٹی اسے کچھ ان سوشل سا آدمی سمجھتی تھی اور اس کے ملنے والے اسے ایک عیاش اور خود پسند آدمی کہتے تھے۔ اسے کوئی غم یا فکر تھا تو بس یہ تھا کہ وہ بے اولاد تھا۔ اس نے پے در پے کئی شادیاں کیں۔ لیکن جس سے بھی شادی کی وہ دو تین سال بعد ہی دنیا سے رخصت ہو گئی۔ صرف پہلی بیوی زندہ تھی۔ کہنے والوں کا یہ بھی کہنا تھا کہ مرنے والیوں کی موت کی ذمہ دار بھی رستم علی کی یہی پہلی بیوی ہی تھی۔ پہلی بیوی کے مرنے کے بعد راجہ رستم علی نے ایک اور عورت نفسیہ خانم سے شادی کر لی۔ اس عورت کے بطن سے ایک لڑکی پیدا ہوئی۔ لڑکی کا نام شیریں رکھا گیا۔
راجہ رستم خان نے لڑکی کی پیدائش پر بہت داد وعیش کی۔ لیکن کچھ لوگ ایسے بھی تھے جن کا یہ خیال تھا کہ قدرت نے اس کی بداعمالیوں کا انتقام لینے کے لئے اسے بیٹی دی ہے۔
رستم علی خان کو اپنے باغ کے لئے ایک نئے مالی کی ضرورت تھی۔ پہلا مالی اب بوڑھا ہو چکا تھا اور زیادہ کام نہیں کر سکتا تھا۔ مالی کے لئے اس نے ایک دو اخباروں میں بھی اشتہار دے رکھا تھا۔ ایک روز ایک جوان آدمی جس کے ساتھ ایک جوان عورت بھی تھی، اس کے پاس آئی۔ گو شکل و صورت سے دونوں مفلسی کا شکار معلوم ہوتے تھے لیکن عورت کو قدرت نے کچھ خوبصورتی اور دلکشی بھی عطا کر رکھی تھی۔
"کون لوگ ہو تم؟" رستم علی نے پوچھا۔
"حضور ! نوکری کے لئے آئے ہیں "۔
"کیا کام کرتے ہو؟"
"حضور میں مالی کا کام جانتا ہوں "۔ روزگار کے متلاشی نے جواب دیا۔
"کہیں کام بھی کیا ہے؟"
"ہاں سرکار ؟ کئی ایک جگہ کام کر چکا ہوں "۔
"یہ عورت کون ہے؟"
"میری بیوی ہے حضور؟"
"کیا نام ہے تمہارا ؟"
"غلام کو نور علی کہتے ہیں "۔
 "تمہارا کیا نام ہے؟" رستم علی نے عورت سے پوچھا۔
"لونڈی کو مجیدن کہتے ہیں "۔ نور علی کی بیوی نے جواب دیا۔
"تم ہندوستان کے رہنے والے ہو"۔
"ہاں حضور ہندوستان کے "۔
"کیا تنخواہ لو گے؟"
"جو کچھ سرکار دے دیں "۔
"چالیس روپے ماہوار اور دونوں وقت کا کھانا ملے گا"۔ رستم علی بولا۔ "اگر تمہاری بیوی ہمارے گھر میں کام کرے گی تو اسے علیحدہ تنخواہ ملے گی"۔
"غریب پروری ہے حضور کی "۔ نور علی نے عاجزی سے کہا۔ "کوئی کوٹھڑی بھی ملے گی حضور"۔
"ہاں ! ہاں !" رستم علی مسکرا کر بولا۔ "ضرور ملے گی"۔
پھر اپنے ایک ملازم سے۔
"شیرو! انہیں باغ والی کوٹھڑی دیدو۔ اور دونوں وقت کا کھانا بھی انہیں دلا دیا کرو"۔
نور علی اب راجہ رستم علی کے پاس مالی کا کام کرتا تھا اور اس کی بیوی جو مجیدن کی بجائے اب صرف مالن کہلاتی تھی بیگم کی خدمت کرتی تھی۔ لیکن بیگم سے زیادہ راجہ صاحب مہربان نظر آتے تھے۔ موقعہ ملتا تو کسی وقت کوئی دلچسپ سا فقرہ بھی کہہ دیتے جو مالن کو ناگوار تو گزرتا لیکن پاس ادب سے اس کی زبان بند ہی رہتی۔ گو راجہ رستم علی خاموشی کو نیم رضامندی ہی سمجھتا۔ مجیدن نے کچھ روز سے گھر میں جانا بہت کم کر رکھا تھا۔ ایک روز وہ اپنی کوٹھڑی کے آگے کھاٹ ڈالے بیٹھی کوئی کپڑا سی رہی تھی کہ اچانک کوٹھی کی طرف سے راجہ رستم علی آ گیا۔
"مالن!کیا کر رہی ہو؟"
"حضور ! آپ کے مالی کا کرتہ سی رہی ہوں "۔ مجیدن نے سلام کرتے ہوئے جواب دیا۔ 
"آج تمہاری بیگم مجھ سے تمہای شکایت کر رہی تھیں "۔ راجہ صاحب نے ذرا مسکرا کر کہا۔ "تم نے انہیں ناراض کیوں کر دیا"۔
"لونڈی سے کیا قصور ہوا حضور!" مجیدن نے تعجب سے پوچھا۔
"وہ کہتی ہیں تم اب گھر میں بہت کم آتی ہو"۔
"حضور!" مجیدن بولی۔ "کسی وقت اپنے گھر کا کام بھی کرنا ہوتا ہے۔ میں بیگم صاحبہ کی خدمت میں رہتی ہوں تو آپ کے مالی کو باغ کے علاوہ گھر کا کام کاج بھی خود ہی کرنا پڑتا ہے"۔
"تم لوگوں کو کھانا تو دونوں وقت گھر سے ملتا ہے۔ اور کام کاج کیا ہوتا ہے؟"
"حضور! صرف روٹی پکانا ہی تو گھر کا کام نہیں ہوتا۔ مرد کے کئی کام ایسے بھی ہوتے ہیں جو عورتوں کو ہی کرنے ہوتے ہیں۔ مالی کو تو اتنی فرصت بھی نہیں ہوتی کہ کسی وقت اپنے بدن کے کپڑے ہی دھو دھا لے۔ پھٹے پرانے کی مرمت ہی کر لے۔ یہ کام آخر مجھے ہی کرنے ہیں "۔
"مجھے تو کسی وقت بہت تعجب ہوتا ہے کہ تم نے نور علی جیسے آدمی سے شادی کیوں کر لی"۔ رستم علی نے مسکرا کر کہا۔
"سنجوگ کی بات ہے حضور؟" مجیدن نے جواب دیا۔"ماں باپ نے جس کے پلے باندھ دیا باندھ دیا"۔
"لیکن تمہیں افسوس تو ہو گا"۔
"افسوس کس بات کا حضور؟"
"تم جیسی کا منی عورت اور شوہر مزدور"۔
 "مزدور بھی تو اللہ کے بندے ہی ہوتے ہیں سرکار"۔
"تم خوش ہو؟"
"اللہ کا شکر ہے"۔
"نہیں !" رستم علی مسکرا کر بولا۔ "یہ شکر بھی تمہاری ایک مجبوری ہے۔ تم چاہو تو تمہارے دن پلٹ بھی سکتے ہیں "۔
مجیدن نے کچھ جواب نہ دیا۔ رستم علی نے پھر کہا۔
"مالی کی تنخواہ تو صرف چالیس روپے ہے لیکن میرے پاس ایسے بھی آدمی ہیں جو سو روپے تنخواہ پا رہے ہیں "۔
"سچ ہے سرکار!" مجیدن نے جواب دیا۔ "پڑھے لکھے آدمی ہوں گے۔ لیکن ایک کھرپا چلانے والے کے لئے یہ چالیس بھی غنیمت ہیں "۔
"پڑھے لکھے نہیں۔ صرف ان کے سپرد زیادہ ذمہ داری کے کام ہیں۔ تم چاہو تو مالی کو بھی زیادہ تنخواہ مل سکتی ہے"۔
"یہ تو سرکار کی مہربانی ہے"۔ مجیدن بولی۔ "خدمت جیسی مالی کر رہا ہے حضور دیکھ ہی رہے ہیں "۔
"مالن !" رستم علی بولا۔ "عورت چاہے تو مرد کی قسمت بھی بدل سکتی ہے نور علی کی ترقی تمہارے ہاتھ میں ہے"۔
"میرے ہاتھ میں کیسے سرکار؟"
"تم کو قدرت نے کچھ ایسی خوبیاں دی ہیں جو تمہارے ساتھ تمہارے شوہر کی تقدیر بھی پلٹ سکتی ہیں "۔
"حضور ؟ عورت کی سب سے بڑی خوبی یہ ہے کہ وہ اپنے مرد کی خدمت کرے ...."
"لیکن قدرت نے تمہیں خدمت کرنے کے لئے نہیں بنایا بلکہ دوسروں سے خدمت کروانے کے لئے"۔
مجیدن کے ماتھے پر ننھے ننھے شکن پڑ گئی۔ راجہ رستم علی پھر بولا۔
"ایک کا منی عورت کسی کی خدمت نہیں کرتی۔ بلکہ دنیا اس کی خدمت کرتی ہے۔ قدرت نے تمہیں حسن دیا ہے۔ تمہاری زبان میں ایسا رس ہے جو دشمن کو بھی دوست بنا سکتا ہے۔ تمہاری آنکھوں میں ایسا جادو ہے جو دوسروں کے دل کو تسخیر کر سکتا ہے تم ...".
"سرکار!" مجیدن بات کاٹ کر بولی۔ "آپ ایسے بڑے آدمی خدمت کرنے والوں کو بھی اپنی اولاد سمجھتے ہیں۔ نوکر کی جورو ہو یا بیٹی۔ مالک کی نظروں میں وہ بھی بیٹی کی حیثیت رکھتی ہے۔ مالک نوکر کی جورو کا پاسبان ہوتا ہے گو ہم آپ کی پاؤں کی خاک کے برابر بھی نہیں۔ لیکن حضور ! غریب کی بھی عزت ہوتی ہے۔ غریب کی بھی لاج ہوتی ہے ...."
مجیدن کی آنکھوں میں آنسو اُمڈ آئے رستم علی بات کاٹ کر اور ہنس کر بولا۔
"شاباش مالن! ہم تو ذرا تمہارا امتحان لے رہے تھے۔ تم واقعی بڑی اچھی عورت ہو۔ فکر مت کرو ہم کسی روز تمہارے نور علی کی ترقی بھی کر دیں گے"۔
اتنا کہہ کر وہ وہاں سے چلا گیا۔ بیٹھے بیٹھے مجیدن کی آنکھوں سے آنسو گرنے لگے۔ وہ آسمان کی طرف دیکھ کر بولی۔
"مولا! غریب کے لئے تیری دنیا میں کہیں بھی سکھ نہیں کیا؟"
پھر دوپٹے سے آنسو خشک کر کے اپنے کام میں لگ گئی۔
 


 
ناموس کا خطرہ
شورش دہرالامان گردش دہرالحذر
بہکے ہوئے سے قافلے سہمی ہوئی سی رہگزر
نور علی جب واپس آیا تو بیوی کے پاس ہی کھاٹ پر بیٹھ گیا۔
"میرا کرتہ سل گیا"۔
"ہاں !"
"تم اُداس کیوں ہو۔ وطن یاد آ رہا ہے کیا؟"
"وطن کیا یاد آئے گا۔ یہاں عزت خطرے میں نظر آ رہی ہے"۔
"نور علی نے حیرت سے بیوی کی طرف دیکھا اور پوچھا۔
"کیا ہوا؟"
"ہونا کیا ہے۔ اس دنیا میں غریب کے لئے کوئی جگہ نہیں "۔
"بات کیا ہے؟"
"کچھ بات نہیں "۔ مجیدن نے دوپٹے سے آنکھیں پونچھتے ہوئے کہا۔ "یہاں گزر نہیں ہو سکے گی۔ کہیں اور نوکری کی تلاش کرو"۔
"کہیں اور نوکری کی تلاش کروں۔ کیوں ؟"
"کہہ تو رہی ہوں ہم یہاں نہیں رہ سکتے"۔
"بات کیا ہوئی؟" نور علی نے پوچھا۔ "مالکن نے کچھ کہا ہو گا۔ تم اب گھر میں جاتی بھی تو بہت کم ہو۔ راجہ صاحب تو بڑے بھلے آدمی ہیں۔ کل ہی کہہ رہے تھے کہ مجھے کوئی اچھا سا کام دے دیں گے۔ تنخواہ بھی بڑھا دیں گے"۔
"کس قیمت پر؟"
"کس قیمت پر؟ کیا کہہ رہی ہو؟"
"کہہ رہی ہوں کہ اب یہاں سے بوریا بستر اٹھا لو۔ یہاں عزت خطرے میں ہے"۔ مجیدن نے جواب دیا۔ اور سب باتیں سنا دیں۔ نور علی دونوں ہاتھوں سے سر پکڑ کر بیٹھ گیا۔ مجیدن بار بار پلو سے آنکھیں خشک کر رہی تھی۔ کچھ دیر اسی طرح دونوں خاموش بیٹھے رہے۔ مجیدن نے پوچھا۔
"کیا سوچ رہے ہو؟"
"سوچ رہا ہوں کیا واقعی اس دنیا میں غریبوں کے لئے کوئی جگہ نہیں "۔ نور علی نے آہ بھر کر کہا۔ "میں تو راجہ صاحب کو بڑا شریف آدمی سمجھتا تھا لیکن معلوم نہ تھا کہ بھیڑ کے روپ میں بھیڑیا چھپا ہوا ہے"۔
پھر ذرا غصے سے 
"تم نے پہلے ہی روز مالکن سے کیوں نہ کہہ دیا"۔
 "پھر کیا ہوتا؟"
"پھر کیا ہوتا؟"
"ہاں ! پھر کیا ہوتا؟" مجیدن نے پوچھا۔ "کون یقین کرتا میری بات کا یہی ہوتا ناکہ دوسری نوکرانیوں میں بھی بدنامی ہوتی"۔
"پھر کیا کریں ؟"
"کہیں اور نوکری تلاش کرو"۔ مجیدن نے جواب دیا۔ "جس نے پیدا کیا ہے وہ کھانے کو بھی دے گا"۔
"مجیدن !" نور علی آہ بھر کر بولا۔ "خدا بھی دھن دولت والوں کا ہے۔ غریبوں کا کوئی خدا ہوتا تو ان امیروں کو غریب پر ظلم کرنے کی جرأت کیسے ہوتی"۔
پھر
"تم کہو تو اس ظالم سے میں پوچھوں "۔
"کیا پوچھو گے تم؟"
"کیا پوچھوں گا....؟"
"ہاں کیا پوچھو گے؟"
"کیا پوچھ سکتا ہوں ؟" نور علی نے گہرا سانس لے کر کہا۔ "غریب کسی سے کیا کہہ سکتا ہے؟"
"غریب کا خدا ہی ہے"۔ مجیدن نے کہا۔
"اچھا جو خدا کو منظور ہے"۔ نور علی آہ بھر کر بولا۔
کوٹھڑی کے سامنے جو کنواں تھا اس کی منڈیر پر دو چار کوے بیٹھے کائیں کائیں کر رہے تھے۔ اور پیپل کے پیڑ پر فاختائیں بیٹھیں کسی بات پر جھگڑ رہی تھیں مجیدن شوہر کا کرتہ سی کر دھونے بیٹھ گئی۔ نور علی اسی طرح خاموش بیٹھا تھا۔ آسمان پر بادل کے چھوٹے چھوٹے ٹکڑے آوارہ مزاج لڑکوں کی طرح ادھر ادھر مٹر گشت کر رہے تھے۔
 


 
شیطان اور مشیر 
 
جوشِ جنوں میں دیکھئے پیچھے نہ مڑ کے پھر
منہ جس طرف کو صورتِ دریا اٹھائیے
ایک روز راجہ رستم علی اپنے راز دار نو کر شیرو سے کہہ رہا تھا۔
"شیرو! اگر ہاتھ آیا ہوا شکار نکل گیا تو کچھ لطف نہ آئے گا۔ کوئی ایسا منتر پڑھو کہ مینا پنجرے میں آ جائے"۔
"آپ کے پاس جو منتر ہے اس سے زیادہ کارآمد اور کیا ہو سکتا ہے؟"
"کیا؟"
"دولت! اور دولت کی جھلک"
"بے وقوف ہو تم۔ مجیدن پر یہ منتر نہیں چلے گا"۔
"کیوں ؟"
"میں جو کہہ رہا ہوں "۔
"مجیدن پر نہ سہی مجیدن کے شوہر پر سہی"۔
"ہاں ! ایک روز میں نے اس سے کہا تو تھا کہ میں اسے کسی اچھے کام پر لگانے والا ہوں "۔
"ٹھیک ہے ! غریب کے لئے روپیہ سب سے بڑا جادو ہے"۔
"یہ لوگ مجھے بہت غیور معلوم ہوتے ہیں۔ مجیدن تو پٹھے پر ہاتھ بھی نہیں دھرنے دیتی"۔
"کچھ کہا تھا آپ نے؟"
"راجہ رستم علی نے ابھی جواب نہیں دیا تھا کہ اسی کا منشی آ گیا۔
"کیسے آئے منشی جی؟" راجہ رستم علی نے پوچھا۔
"جناب ! مالی جانے کو کہہ رہا ہے"۔ منشی نے جواب دیا۔
"جانے کو کہہ رہا ہے۔ کہاں ؟"
"آج مجھ سے کہا تھا کہ میرا حساب کر دو"۔
"نوکری نہیں کرنا چاہتا"۔
"ہاں جناب! کچھ ایسا ہی معلوم ہوتا ہے .... آدمی تو محنتی ہے"۔
"تم نے کیا کہا تھا؟"
"یہی تو آپ سے پوچھنے آیا ہوں۔ کیا کہوں ؟"
"دو ایک روز کے لئے ٹال دو۔ ہم خود اس سے بات کریں گے۔ رستم علی نے کہا۔
 منشی چلا گیا تو رستم علی نے شیرو سے کہا۔
"شیرو! شکار تو بھاگا جا رہا ہے"۔
"جناب! میری سمجھ میں تو کچھ نہیں آ رہا"۔ شیرو بولا۔ "آپ نے تو اس کی ترقی کر دینے کو کہا تھا۔ اور وہ نوکری چھوڑنے کو کہہ رہا ہے۔ بات کیا ہوئی؟"
"میں تم سے کہہ چکا ہوں کہ یہ لوگ مجھے کچھ غیور سے معلوم ہوتے ہیں "۔ رستم علی نے جواب دیا۔ "میرا خیال ہے مجیدن نے ہی شوہر سے کچھ کہا ہو گا"۔
"سو بار کہا کرے۔ جا کہاں سکتے ہیں ؟"
"ہم کسی کو زبردستی بھی تو روک نہیں سکتے"۔
"تدبیر سے تو روک سکتے ہیں "۔
"کیا تدبیر کرو گے؟ " رستم علی نے پوچھا۔ "تمہارے تدبیر کرتے کرتے وہ آج نہیں تو کل چلے جائیں گے کیا؟"
"کل آنے میں ابھی بہت دیر ہے جناب!" شیرو نے کہا۔ "آپ یہ مجھے کلائی کی گھڑی دے دیں "۔
"کیا کرو گے؟"
"جو کچھ آپ چاہتے ہیں "۔
"سونے کی ہے کہیں گم نہ ہو جائے"۔
"گم ہو کر بھی چیز مل جایا کرتی ہے جناب !" شیرو نے کہا۔ "آپ سے پولیس پوچھے تو آپ اتنا کہہ دیں کہ آپ کنوئیں پر ہاتھ دھونے بیٹھے تھے۔ وہیں کہیں گھڑی رکھ دی تھی۔ واپسی پر اٹھانے کا خیال نہ رہا۔ جب تلاش کی تو کہیں نہ ملی"۔
"گویا بات پولیس تک پہنچے گی"۔
"ہاں جناب!"
"سوچ لو۔ کبھی پولیس والے بات کی تہہ کو بھی پہنچ جایا کرتے ہیں "۔ رستم علی بولا۔ "مفت کی بدنامی نہ ہو"۔
"آپ یہ سب کچھ مجھ پر چھوڑ دیں اور خاموش بیٹھے تماشہ دیکھیں "۔
رستم علی نے گھڑی ہاتھ سے اُتار کر شیرو کو دے دی۔ تھوڑی دیر بعد سب نوکروں میں چرچے ہونے لگے کہ کسی نے راجہ صاحب کی سونے کی گھڑی چرا لی ہے۔
 


 
بیداد
برق کے گرنے سے ماتم ایک ہی ہوتا تو خیر 
آشیاں کے ساتھ آنچ آئی مری حسرت پہ بھی
جس وقت سے راجہ رستم علی کی سونے کی گھڑی گم ہونے کا چرچا ہونے لگا تھا۔ اسی وقت سے نوکر چاکروں سے پوچھ گچھ بھی شروع ہو گئی۔ رستم علی نے یہ کام شیرو اور منشی جی کے سپرد کر دیا تھا اور شیرو نے نور علی کو بھی ساتھ لے لیا تھا۔ تینوں نے مل کر سب نوکروں کے گھروں کی تلاشی لی۔ ڈرایا دھمکایا۔ لیکن گھڑی کسی نے لی ہوتی تو ملتی بھی۔ نہ کسی نے نور علی سے پوچھا نہ اس کی کوٹھڑی کی تلاشی لی گئی۔ پوچھتا کون پوچھنے والا تو رستم علی کا معتمد شیرو تھا۔ آخر یہی فیصلہ ہوا کہ پولیس کو خبر کر دی جائے۔
منشی جی جب پولیس کی چوکی پر رپورٹ درج کروانے چلے تو شیرو نے کہا۔
"منشی جی ! نور علی کو بھی ساتھ لے جائیے۔ ایک سے دو بھلی"۔
منشی جی نے مالی کو بھی ساتھ لے لیا۔ دونوں رپورٹ درج کروانے چلے گئے۔ شیرو کنوئیں کے پاس آ بیٹھا۔ نور علی کی بیوی گھر کی طرف سے آئی اور کوٹھڑی کا دروازہ کھول کر کھاٹ نکال کر باہر ڈال دی۔ پھر شیرو کو دیکھ کر۔
"بھائی شیر محمد! راجہ صاحب کی گھڑی کو تو معلوم ہوتا ہے جیسے پر لگ گئے ہیں کہیں۔ کچھ پتہ ہی نہیں چلتا"۔
"قسمت میں ہو گی تو مل جائے گی"۔ شیرو نے جواب دیا۔
"خدا کرے مل ہی جائے"۔ مالن نے کہا۔ پھر۔
"یہاں گھاس پر کیوں بیٹھے ہو میں کھاٹ ڈال دیتی ہوں "۔
"یہیں ٹھیک ہے"۔ شیرو نے کہا۔ "اب نماز پڑھوں گا"۔
پھر خود ہے۔
"اوہ؟"
"کیا ہے؟"
"میری تسبیح منشی جی کے برآمدے میں رہ گئی ہے"۔
"میں اٹھا لاؤں ؟"
"نہیں ! میں لے آتا ہوں "۔ شیرو نے کہا۔ پھر خود ہے۔
"اچھا تم ہی لے آؤ۔ میں وضو کرتا ہوں "۔
مجیدن تسبیح لانے برآمدے کی طرف چلی گئی۔ اس کے جاتے ہی شیرو لپک کر کوٹھڑی کی طرف آیا۔ کوٹھڑی کا دروازہ کھلا پا کر وہ اندر چلا گیا۔ ادھر ادھر دیکھا ایک چارپائی پر بستر رکھا تھا۔ شیرو نے بستر میں سے تکیہ نکالا اور ایک طرف سے دھاگہ نکال کر جیب سے گھڑی نکالی اور تکیہ کی روئی کے اندر ٹھونس دی اور تکیہ پھر بستر میں لپیٹ کر کنوئیں پر آ بیٹھا اور وضو کرنے لگا۔ مجیدن نے تسبیح لا کر پاس رکھ دی اور اور کوٹھڑی کی طرف چلی گئی۔
 شیرو بھی نماز پڑھ کر حویلی کی طرف چلا گیا۔ کچھ دیر بعد پولیس آ گئی۔ منشی نے برآمدے میں سب کو کرسیوں پر بٹھا دیا۔ شیرو نے راجہ صاحب کو خبر دی۔ رستم علی جب باہر آیا تو سب لوگ تعظیم کے لئے کھڑے ہو گئے۔
"منشی جی؟" رستم علی ذرا مسکرا کر بولا۔ "معمولی سی بات کے لئے انسپکٹر صاحب کو کیوں تکلیف دی آپ نے۔ جس چیز نے جانا ہوتا ہے چلی ہی جاتی ہے۔ غفلت تو میری تھی جو گھڑی اٹھانے کا دھیان نہ رہا"۔
"کہاں رکھی تھی آپ نے ؟" انسپکٹر نے پوچھا۔
"کنوئیں پر ہاتھ دھونے گیا تھا۔ گھڑی کلائی سے اتار کر وہیں کہیں رکھ دی تھی۔ واپس آیا تو خیال آیا۔ بہت تلاش کیا لیکن ملی نہیں "۔ رستم علی نے جواب دیا۔
"سونے کی تھی؟" انسپکٹر نے پوچھا۔
"ہاں گھڑی اور زنجیر سونے کی تھی"۔
"کس مالیت کی ہو گی؟"
"سات آٹھ سو روپے کی دونوں چیزیں سمجھ لیجئے"۔
"کسی پر خاص طور پر تو شک نہیں "۔
"نہیں "۔ رستم علی نے جواب دیا۔ "مجھے اپنے نوکروں میں سے کسی پر شک نہیں "۔
انسپکٹر راجہ رستم علی کا بیان قلمبند کر کے بولا۔
"اجازت ہو تو میں بھی ذرا دیکھ بھال لوں "۔
"ہاں ! ہاں ! بڑی خوشی سی"۔
"منشی جی !" انسپکٹر اُٹھتے ہوئے بولا۔ آئیے ذرا مجھے کنواں تو دکھا دیجئے"۔
"چلیئے"۔
"انسپکٹر " اس کے سپاہی، منشی، شیرو اور نور علی سب کنوئیں پر آ گئے۔ انسپکٹر مسکرا کر بولا۔
"ہو سکتا ہے کہیں کنوئیں میں ہی نہ گر گئی ہو"۔
"اوہ! اس کا تو ہمیں خیال ہی نہیں آیا"۔ منشی مسکرا کر بولا۔"بہت دور کی کوڑی لائے آپ"۔
"کوئی غوطہ خورمل سکے تو اسے بلوائیے"۔ انسپکٹر نے کہا۔
"غوطہ خور کے آنے میں تو کچھ دیر لگے گی"۔ منشی نے جواب دیا۔ "اسے بلوا نے آدمی بھیج دیتا ہوں۔ آپ کو جو اور کارروائی کرنا ہو وہ کر لیں "۔
"اس کوٹھڑی میں کون رہتا ہے؟"
"میں رہتا ہوں جناب؟" نور علی نے کہا۔
"تم کون ہو؟"
"یہ راجہ صاحب کا مالی ہے"۔ شیرو نے کہا۔
"جس وقت راجہ صاحب کنوئیں پر تھے تم کہاں تھے؟"
"میں راجہ صاحب کے لئے گلدستہ تیار کر رہا تھا"۔
 "تم نے گلدستہ کہاں دیا تھا؟"
"حویلی پر"۔
"گلدستہ دے کر کہاں گئے تھے؟"
"یہاں اپنی کوٹھڑی میں آ گیا تھا جناب؟"
"کنوئیں پر بھی آئے تھے"۔
"ہاں جناب! کھانا کھا کر کنوئیں پر آیا تھا"۔
"تمہیں راجہ صاحب کی گھڑی کھو جانے کا کب علم ہوا؟"
"مجھ سے شیر محمد نے ذکر کیا تھا"۔
"کب؟"
"گھڑی کھو جانے کے تھوڑی دیر بعد ہے"۔ نور علی نے جواب دیا اور شیرو بولا
"یہ غریب بھی صبح سے ہمارے ساتھ مارا مارا پھر رہا ہے"۔
"کہاں ؟" انسپکٹر نے پوچھا"۔
"یہی نوکر گھروں میں دیکھ بھال رہے تھے"۔ شیرو نے جواب دیا۔
"اس کی کوٹھڑی بھی دیکھی"۔
"نہیں ؟"
"کیوں ؟"
"جناب!" شیرو مسکرا کر بولا۔ "مالی بڑا بھلا مانس آدمی ہے۔ اس پر کیسے شک ہو سکتا ہے"۔
"ہو گا؟" انسپکٹر نے جوابدیا۔ "لیکن کسی کی نیت بدلتے تو دیر نہیں لگتی"۔
"یہ تو سچ ہے جناب ؟" منشی نے کہا۔ اور انسپکٹر کوٹھڑی کی طرف جاتے ہوئے بولا۔ "تو پہلے یہیں سے شروع کریں "۔
کوٹھڑی کے دروازے پر قفل پڑا ہوا تھا۔
"چابی کہاں ہے؟"
"میری جورو کے پاس ہو گی جناب؟" نور علی نے جواب دیا۔
"تمہاری جورو کہاں ہے؟"
"کوٹھی میں ہو گی جناب ؟"
"منشی جی"۔ انسپکٹر بولا۔ "کسی کو بھیج کر چابی منگوائیے"۔
منشی نے ایک دوسرے نوکر کو چابی لانے بھیج دیا۔ جب چابی آئی اور کوٹھڑی کا دروازہ کھلا تو سب اندر چلے گئے اور تلاشی لینے لگی۔ کوٹھڑی میں دو چار مٹی کے دو ایک تانبے کے برتن تھی۔ ٹین کا ایک معمولی ساٹرنک تھا۔ اور ایک بستر تھا۔ جب تلاشی ہونے لگی ٹرنک میں سے کچھ روپے نکلے۔
"یہ روپے کیسے ہیں ؟" انسپکٹر نے پوچھا۔
"جناب؟ میری تنخواہ کے روپے ہیں "۔ نور علی نے جواب دیا۔
"یہ بستر بھی دیکھو"۔ انسپکٹر نے سپاہیوں سے کہا۔
بستر کھول کر دیکھا گیا تو اس میں بھی کچھ نہ تھا۔ شیرو بولا۔
"سنتری جی ! ذرا تکیہ بھی دیکھ لو"۔
سنتری نے جو تکیہ کو اٹھا کر جھٹکا دیا تو اندر سے گھڑی نکل آئی۔
"یہی گھڑی ہے؟" انسپکٹر نے گھڑی اٹھا کر پوچھا۔
"جی یہی"۔ منشی نے کہا۔ اور انسپکٹر مسکرا کر بولا۔
"چہ دلاور است دزدے کہ بکف چراغ دارد"۔
پھر نور علی سے
"کیوں بی؟ یہ گھڑی یہاں کیسے آ گئی؟"
"یہ خدا ہی کو معلوم ہے جناب"۔ نور علی نے ایک گہرا سانس لے کر کہا اور انسپکٹر مسکرا کر بولا۔
"خدا سے تو کوئی بات چھپ کر نہیں رہتی۔ لیکن اب خدا کے بندوں کو بھی معلوم ہو گیا ہے کہ چور کون ہے؟"
"خدا ہی بہتر جانتا ہے جناب ؟" نور علی نے کہا۔
انسپکٹر کے کہنے پر سپاہیوں نے نور علی کو ہتھکڑی لگا لی۔ دو چار روز بعد چالان عدالت میں پیش کر دیا گیا۔ نور علی نے اپنی مظلومی اور بے گناہی ثابت کرنے کو بہت کچھ کہا۔ لیکن عدالت سے اسے قید بامشقت کی سزا ہو گئی۔
 


 
پاسِ ناموس

لاشوں پہ جو نشاں ہیں فقط ان کو دیکھ لی
اور یہ کہ ہیں یہ کس کے تبرکے نشاں نہ پوچھ
نور علی کے قید ہو جانے کے بعد اس کی بیوی بے یارو مددگار رہ گئی۔ لیکن بیگم نے اسے دلاسہ دیا اور مستقل طور پر اپنی خدمت میں رکھ لیا۔ بیگم کا حکم تھا کہ سب نوکر چاکر مجیدن کا خیال رکھا کریں۔ راجہ رستم علی خاں بھی بظاہر اس روز کے بعد سے جب وہ مجیدن کی باتوں سے کھسیا نہ ہو کر چلا گیا تھا۔ کچھ اس سے بے تعلق ہی معلوم ہوتا۔ گو مجیدن دن بھر کوٹھی میں رہتی تھی۔ لیکن رستم علی کے وطیرہ سے کچھ ایسا معلوم ہوتا تھا گویا وہ اسے بھول ہی گیا ہے۔ لیکن بھیڑیا جس کے منہ کو خون لگا ہوا تھا برابر شکار کی تاک میں تھا۔ چنانچہ ایک روز اس نے شیرو سے کہا۔ 
"شیرو تمہاری ایک چال تو کامیاب ہو گئی۔ اب کب تک انتظار کرنا ہو گا"۔
"اب آپ کو روکنے والا کون ہے؟ شکار دن رات آپ کے پاس چلتا پھرتا ہے۔ پھانس لیجئے جب دل چاہے"۔
"دل تو ہر وقت چاہتا ہے۔ لیکن پھانسنے کی کوئی صورت نظر نہیں آتی"۔
"اب کیا مشکل ہے؟"
"تمہیں معلوم نہیں مجیدن بیگم کی حفاظت میں ہے"۔
"لیکن رات کو کبھی اپنی کوٹھڑی میں بھی تو آ جاتی ہے"۔
"ہاں ! کبھی کبھی"۔
"اور آپ کیا چاہتے ہیں۔ موقعہ ملے تو دبوچ لیجئے"۔
"تمہارا مطلب ہے کہ دروازہ توڑ کر اندر چلا جاؤں ؟" رستم علی نے مسکرا کر پوچھا۔
"دروازہ توڑنا تو ٹھیک نہیں "۔
"پھر کیا کیا جائے؟"
"کوٹھڑی کی چابی بھی تو مجیدن کے پاس ہی ہوتی ہو گی"۔
"ہاں ؟"
"اب دو ایک روز انتظار کریں۔ میں سب انتظام کر لوں گا"۔
"کیا کرو گے تم؟"
"مجیدن نے ایک روز مجھ سے کوٹھڑی کے کواڑ درست کروانے کو کہا تھا"۔
"کیا ہوا کواڑوں کو ؟"
"کچھ مرمت طلب ہیں "۔
"تم کیا کرو گے؟"
"مرمت کروا دوں گا"۔
 "کوئی اور چال سوجھ رہی ہے؟" راجہ رستم علی نے مسکرا کر پوچھا۔
"کچھ سوچ ہی رہا ہوں "۔
"اگر مجیدن کو کچھ شک ہوا تو وہ بیگم سے ضرور کہے گی۔ اتنا تم بھی سوچ لو"۔
"راجہ صاحب!" شیرو بولا۔ "شکار کو گھیر کر لانا غلام کا کام ہے۔ مارنا آپ کا۔ آج تک میری کبھی کوئی چال خالی بھی گئی؟"
"تم جانو؟"
اسی روز شیرو منشی کے کمرے کے سامنے برآمدے میں بیٹھا تھا کہ مجیدن پاس سے گزری"۔
"مجیدن"۔ شیرو اسے روک کر بولا۔ "اس روز تم نے کواڑ درست کروانے کو کہا تھا۔ مجھے ذرا دکھا تو دو۔ کس چیز کی مرمت ہو گی"۔
"تم درست کیسے کر سکو گی۔ وہ تو بڑھئی کا کام ہے"۔ مجیدن نے کہا۔
"پہلے میں تو دیکھ لوں۔ پھر بڑھئی کو بلوا کر بھی دکھا دوں گا"۔
"تو ابھی دیکھ لو"۔
دونوں مالی کی کوٹھڑی پر آ گئی۔ مجیدن نے تالا کھول دیا۔ اور شیرو کواڑوں کو ہلا جلا کر دیکھنے لگا۔
"تختے تو بڑے مضبوط ہیں صرف قبضوں کے پیچ ڈھیلے ہو گئے ہیں "۔
"قبضے بہت پرانے معلوم ہوتے ہیں "۔
"ہاں ! نئے لگنے چاہئےں "۔ شیرو نے جواب دیا۔ "یہ تو کوئی بڑا کام نہیں دس منٹ لگیں گے۔ تم اگر تھوڑی دیر بیٹھو تو بڑھئی کو ابھی بلوا لیتا ہوں۔"
"میں تو کرتی بدلنے آئی تھی۔ میں رک نہیں سکتی مجھے بیگم صاحب کے پاس ابھی واپس جانا ہے"۔
"تو تھوڑی دیر کے لئے چابی مجھے دے دو"۔ شیرو نے کہا۔ "یا پھر کبھی سہی"۔
"پھر کبھی کا مطلب تو یہ ہوا کہ تمہیں جب کبھی دھیان آئے"۔ مجیدن نے ذرا مسکرا کر کہا۔ پھر۔
"بڑھئی کتنی دیر میں آ جائے گا"۔
"گھنٹے آدھ گھنٹے میں سب کام ہو جائے گا"۔
"تو یہ لو چابی"۔ مجیدن نے اسے چابی دیتے ہوئے کہا۔ "ذرا ٹھیک کام کروا دینا بھائی"۔
"فکر مت کرو سب ٹھیک ہو جائے گا"۔
"میں کرتی بدل لوں پھر تم دروازہ بند کر لینا"۔ مجیدن نے کہا۔
اتنا کہہ کر وہ اندر چلی گئی۔ شیرو دروازے سے ہٹ کر ذرا فاصلے پر جا کھڑا ہوا۔ تھوڑی دیر بعد مجیدن اندر سے نکلی اور بولی۔
"شیرو! میں جاتی ہوں۔ کواڑ درست ہو جائیں تو چابی مجھے اندر بھجوا دینا"۔
"چلو! میں تمہارے ساتھ ہی چلتا ہوں "۔
"کواڑ کھلے رہیں گے کیا؟"
"کھلے کیوں رہیں گی۔ تالا لگا دیتا ہوں "۔ شیرو نے کہا۔ پھر مسکرا کر
"کوئی مال تو نہیں اندر"۔
"غریب کی کٹیا میں تو چوہے دوڑتے ہیں۔ مال کیسا؟"
"چوہے کبھی کہیں سے کوئی چیز بھی اٹھا لایا کرتے ہیں "۔ شیرو نے ہنس کر کہا۔ مجیدن نے ماتھے پر بل ڈال کر اس کی طرف دیکھا اور بولی۔
 "شیرو! تم میرے باپ کے برابر ہو۔ باپ بیٹی سے مذاق نہیں کیا کرتا۔ ہم پردیسی تھے۔ خیال تھا زندگی کے چار دن یہاں آرام سے کٹ جائیں گی۔ لیکن قسمت کو یہ بھی منظور نہ ہوا۔ کسی بیری نے ...."۔
"جب نیت ہی ٹھیک نہ ہو تو قسمت کیا کرے"۔ شیرو نے کہا۔
"شیرو!" مجیدن اس کی طرف دیکھ کر بولی۔ "غریب پر بہت ظلم ہوا ہے۔ لیکن غریب کی آہ بھی بری ہوتی ہے۔ جس نے ہم پر یہ ظلم کیا ہے وہ بدلا بھی پائے گا۔ ہم نے کئی ایک جگہ ملازمت کی لیکن چوری کا الزام کسی نے نہیں دیا۔ ذرا طبیعت کا سخت تھا اس لئے کہیں اطمینان سے بیٹھنا نصیب نہ ہوا ...."۔
"چھوڑ و یہ باتیں "۔ شیرو ٹوک کر بولا۔ "جو ہونا تھا ہو چکا۔ جو نوکر مالک کوخوش رکھتا ہے ہمیشہ آرام سے رہتا ہے"۔
مجیدن کوٹھی کی طرف چلی گئی۔ شیرو نے راجہ صاحب کی موٹر سے پیچ کس اور چھیدا کرنے کا ایک برمانکالا۔ اور پھر مالی کی کوٹھڑی کی طرف چلا گیا۔ یہاں آ کر اس نے دروازہ کھولا اور پیچ کس سے ایک کواڑ کے قبضے سے پیچ نکال کر برمے سے سوراخوں کو اور بھی بڑا کر دیا۔ اور پہلے کی طرح پھر پیچ کس دئیے۔ پھر کواڑ بند کے کے باہر سے کنڈی لگا کر اسی کواڑ کو جس سے پیچ نکالے تھے ذرا آہستہ آہستہ اندر کو دھکیلا۔ تھوڑا سا دباؤ ڈالنے سے قبضے اپنی جگہ سے نکل آئے اور کواڑ بھی اپنی جگہ سے ہٹ کر صرف کنڈی کے سہارے کھڑا رہا۔ شیرو نے پھر پہلے کی طرح پیچ لگا دئیے۔ اور اپنی چال سے مطمئن ہو کر اور باہر سے تالا لگا کر واپس آ گیا۔ پھر ایک نوکرانی کو بلوا کر اسے چابی دیتے ہوئے کہا کہ وہ مجیدن کو چابی واپس دے دے اور اس سے کہہ دے کر بڑھئی آج نہیں آ سکا کل آئے گا۔ ان کاموں سے فارغ ہو کر وہ رستم علی سے ملا اور اسے سب کچھ سمجھا دیا۔ رستم علی نے پوچھا۔
"لیکن اس کا کیا یقین کہ وہ آج رات اپنی کوٹھڑی میں آئے گی۔ شاید بیگم اجازت نہ دی"۔
"کوئی مشکل بات نہیں "۔
"کیسی؟"
"چھوٹی بی بی جی کی اَنا سکینہ کہہ رہی تھی کہ بیگم صاحبہ کی طبیعت ناساز ہونے کی وجہ سے مجیدن کو دورات متواتر جاگنا پڑا ہے۔ سرکار سکینہ کو سمجھا دیں کہ مجیدن کی جگہ وہ رات بیگم صاحبہ کی خدمت میں حاضر رہے اور مجیدن رات کو آرام کرے گی"۔
"شاباش!" رستم علی ہنس کر بولا۔ "اچھی ترکیب سوچی تم نے"۔
"ترکیب تو جیسی ہے سو ہے۔ لیکن آپ جلدی نہ کریں۔ جس وقت سب نوکر سو جائیں اس وقت مالن کی کوٹھڑی کا رخ کریں "۔ شیرو نے کہا۔ "چاندنی رات ہے اس لئے احتیاط ضروری ہے"۔
"تم ساتھ نہیں چلو گے"۔
"آپ کا حکم ہو گا تو چلا چلوں گا"۔
اور اسی رات جب ساری کائنات محو خواب تھی شیرو اور رستم علی کوٹھی سے نکلے اور چپکے سے مالن کی کوٹھڑی کو ہو لئے۔ یہاں پہنچ کر شیرو نے آہستہ آہستہ اس کواڑ کو جس کے پیچ اس نے ڈھیلے کر رکھے تھے اندر دھکیلا کو اڑ اپنی جگہ سے ہٹ گیا۔
"جائیے!" شیرو نے ہولے سے کہا۔
"تم کہاں ٹھہرو گے؟" رستم علی نے بھی ہولے سے پوچھا۔
"کوٹھڑی کے عقب میں آپ کا انتظار کروں گا"۔
رستم علی دبے پاؤں اندر گھس گیا۔ مجیدن لحاف اوڑھے سو رہی تھی۔ رستم علی نے چارپائی کے پاس جا کر آہستہ سے اس کے سر پر سے لحاف اٹھایا اور اس کے شانے پر ہاتھ رکھا ہی تھا کہ مجیدن کو جاگ آ گئی۔
 "کون ہے؟" اس نے خوفزدہ سی آواز سے پوچھا۔
"چپ رہو"۔ رستم علی نے دبی آواز سے تحکمانہ انداز سے کہا۔ لیکن مجیدن جست بھر کر چارپائی سے اٹھی۔ رستم علی نے اسے پکڑنا چاہا لیکن اس کے ہاتھ میں صرف مالن کا دوپٹہ آیا اور وہ لپک کر دروازہ سے باہر نکل گئی۔ رستم علی بھی اس کے پیچھے ہی اندر سے نکلا۔ کچھ گڑ بڑسی محسوس کر کے شیرو بھی عقب کی طرف سے آ گیا۔
"پکڑو اسے "۔ رستم علی نے کہا۔ مجیدن وہاں سے بے تحاشا بھاگی۔ شیرو سے بھی تعاقب کیا۔ سامنے کنواں تھا۔ پیشتر اس کے کہ شیرو اس تک پہنچے مالن نے کنوئیں میں چھلانگ لگا دی۔ شیرو جھک کر دیکھنے لگا۔ چاندنی میں کنوئیں میں ایک گرداب اٹھتا نظر آیا۔ کنواں خاصا گہرا تھا۔ مجیدن ڈوب چکی تھی۔ شیرو ابھی کنوئیں پر ہی تھا کہ رستم علی بھی آ گیا۔
کیا دیکھ رہے ہو؟ مجیدن کہاں ہے؟
"ڈوب گئی؟"
"کون مجیدن ؟"
"جی ہاں ؟"
رستم علی بھی جھک کر دیکھنے لگا۔
"اب کیا ہو گا؟" اس نے خوفزدہ سی آواز سے پوچھا۔
"صبح ہونے دیجئے پھر دیکھا جائے گا"۔ شیرو نے جواب دیا۔ "آپ تشریف لے جائیں مجھے کچھ اور کام بھی کرنا ہے"۔
"اور کام کیا ہیں؟"
"کواڑ کے قبضوں میں پیچ کسنے ہیں "۔
"تالا لگاؤ گے؟"
"جی نہیں۔ آپ جائیے۔ مجھے جو کچھ کرنا ہے میں خود کر لوں گا"۔
رستم علی کوٹھی کی طرف چلا گیا۔ شیرو نے واپس آ کر چاند کی روشنی میں کواڑ کے پیچ کس دئیے اور دروازہ بھیڑ کر واپس آ گیا۔
جب دن چڑھا تو کسی نوکرانی نے کنوئیں میں مجیدن کی لاش تیرتی ہوئی دیکھی وہ وہیں سے شورمچاتی ہوئی گھر کی طرف دوڑی۔ تھوڑی دیر بعد بہت سے آدمی کنوئیں پر پہنچ گئے۔ لاش کنوئیں میں تیر رہی تھی۔ اسی وقت پولیس کو اطلاع دی گئی۔ پولیس انسپکٹر دو تین سپاہیوں کے ساتھ آ گیا اور موقعہ پر جا کر لاش کنوئیں میں سے نکلوا کر ایک چارپائی پر ڈلوا دی پھر ضابطہ کی کارروائی شروع ہوئی۔ راجہ رستم علی خاں کے کہہ دینے پر شوہر کے سزا پا جانے سے مالن کا دماغی توازن کچھ خراب ہو گیا تھا۔ پولیس نے جو رپورٹ مرتب کی اس میں لکھ دیا کہ قرائن سے ایسا معلوم ہوتا ہے کہ مالن نے خودکشی کر لی ہے۔ لاش پوسٹ مارٹم کے لئے ہسپتال بھیج دی گئی۔ راجہ رستم علی اور شیرو کے جرم پر پھر پردہ پڑ گیا۔
 


 
اُجڑی ہوئی بساط
 
سوادِ شام ہے روشن نظارے چھپتے جاتے ہیں 
اداسی ہی اداسی چھا رہی تھی دشت و گلشن پر 
فضا خاموش طائر دم بخود شاخِ نشیمن پر
دلِ مغموم پر تاریک سائے بڑھتے جاتے ہیں 
ہنسی لب پر تھی میں دل شاد تھا کچھ دن ہوئے ہوں گے!
                                                                                                                               (ھما) 
مجیدن کی موت کے وقت راجہ رستم علی خاں کی اکلوتی بیٹی شیریں تین چار سال کی تھی۔ شیریں کی پیدائش کے کچھ عرصہ بعد سے اس کی ماں نفیسہ خانم کی صحت کچھ بگڑ گئی تھی۔ شیریں زیادہ تر اپنی انا سکینہ کے پاس ہی رہتی اور اس سے بہت مانوس ہو گئی تھی۔ نور علی کے سزا پانے اور اس کے کچھ روز بعد ہی اس کی بیوی مجیدن کی خودکشی کرنے کے واقعہ سے لوگوں میں بہت روز تک چہ میگوئیاں ہوتی رہیں وہ لوگ جو راجہ رستم علی کی بدعنوانیوں اور بداطواریوں سے واقف تھے۔ ان کا آج بھی یہی خیال تھا کہ راجہ صاحب کی دولت ان کے جرائم کو اپنے دامن میں چھپا لیتی ہے۔ اور تو اور خود شیریں کی آیا سکینہ کا جو ایک پارسا قسم کی عورت تھی یہی خیال تھا کہ مجیدن کی موت میں شیرو کا بھی ہاتھ ہے۔ لیکن بات وہی تھی کہ زبردست مارے بھی اور رونے بھی نہ دے۔ کسی کی شامت آئی تھی جو علانیہ کہہ سکی۔
رستم علی نے بھی شاید گناہوں سے تائب ہو کر چولا بدل لیا تھا۔ اب وہ پکا دیندار بن گیا تھا۔ رہا شیرو تو اس کی تسبیح تو ہر جگہ مشہور تھی۔ ماتھے پر گٹا بھی تھا اور پانچوں وقت کی نماز بھی مسجد میں جماعت کے ساتھ پڑھتا تھا۔ اور بابا شیرو کہلاتا تھا۔ وقت گزر رہا تھا اور زمانے کا چکر اسی رفتار سے جو اس نے روز اول سے اختیار کر رکھی تھی برابر چل رہا تھا۔ حتیٰ کہ شیریں چھ سال کی ہو گئی۔ اس کی سالگرہ بڑی دھوم دھام سے منائی گئی۔ نفیسہ کو چونکہ بیٹی بڑی منتیں ماننے کے بعد ملی تھی۔ اس لئے وہ پیروں فقیروں کو بہت مانتی تھی۔ فقراءکی خدمت کرتی۔ مزاروں پر نذرانے چڑھاتی۔ اور کبھی خود بھی حاضری دیتی۔ شہر میں کسی بزرگ کا مشہور مزار مرجع خاص و عام تھا۔ عرس بڑی دھوم دھام سے منایا جاتا۔ دور دور سے عقیدت مند آتے سات روز بڑی چہل پہل رہتی۔ نفیسہ بھی عرس کے موقعہ پر ریشم کی کامدار چادر چڑھایا کرتی۔ یہ رسم وہ شیریں کی پیدائش کے وقت سے بڑی عقیدت مندی کے ساتھ ادا کر رہی تھی۔ اس موقعہ پر وہ اپنے ملنے جلنے والی عورتوں کے ساتھ شام کے بعد مزار پر حاضری دیتی۔ اور مزار پر چادر چڑھا کر مجاوروں میں نذرانے کے روپے تقسیم کرتی۔ اور غربا اور مساکین کے لئے سات دیگوں کی نیاز دیتی عرس کے دن قریب آ رہے تھے۔ نفیسہ بڑے اہتمام سے چادر چڑھانے اور نیاز دینے کی تیاریاں کر رہی تھی۔ جب چادر چڑھانے کا دن آیا تو وہ اور چند عورتیں شیریں کو ساتھ لے کر مزار پر گئیں۔ آج عرس کا آخری دن تھا۔ جس بازار میں مزار تھا آج وہاں کھواسے کھوا چھلتا تھا۔ لوگوں کے ہجوم کا یہ عالم تھا کہ اگر تھالی پھینکی جائے تو دور تک لوگوں کے سروں پر ہی چلی جائی۔ نفیسہ نے بڑی عقیدت کے ساتھ مزار پر چادر چڑھائی۔ بیٹی سے سلام کروایا اور فاتحہ پڑھ کر سب وہاں سے لوٹیں۔ شیریں کو اس کی آیا سکینہ نے ہاتھ سے پکڑ رکھا تھا۔ لیکن دروازے پر اتنا ہجوم تھا کہ سکینہ کے ہاتھ سے شیریں کا ہاتھ چھوٹ گیا۔ سکینہ نے سمجھا کہ وہ اپنی ماں کے ساتھ ہو گی۔ لیکن جب مزار سے باہر آئیں تو شیریں موجود نہ تھی۔ نوکرانیاں جو ساتھ تھیں وہ ادھر ادھر تلاش کرنے لگیں۔ کبھی آوازیں بھی دیتیں۔ لیکن اتنے بڑے ہجوم میں شیریں کا کچھ پتہ نہ چل سکا۔ نفیسہ اور اس کے ساتھ والیاں ہجوم سے ذرا الگ ایک دیوار کے ساتھ حیران کھڑی تھیں۔ جس وقت راجہ رستم علی کو بیٹی کے گم ہو جانے کی خبر ملی وہ اسی وقت مزار پر آ پہنچا اور مزار کے لاؤڈ سپیکر سے بیٹی کے کھو جانے اور لڑکی کو لانے والے یا پتہ بتانے والے کے لئے پانچ سو روپے انعام کا اعلان کرا دیا۔ پولیس کو جب اطلاع ملی تو اس نے سب کچھ سننے کے بعد سب سے پہلے شیریں کی انا سکینہ کو حراست میں لے لیا۔ سکینہ کو حراست میں لئے جانے کی سب سے بڑی وجہ یہ تھی کہ گھڑی کے واقعہ کے بعد وہ اکثر مالی کی بیوی مجیدن سے بہت ہمدردی رکھتی تھی۔ رستم علی یا اس کی بیوی نفیسہ کو آیا پر شک ہو یا نہ ہو لیکن شیرو کو یہ یقین تھا کہ لڑکی کے گم ہونے میں سکینہ کا ہاتھ ضرور ہے۔ نور علی جب جیل سے نکل کر آیا تھا تو سکینہ نے اس سے بھی کھلے بندوں بہت ہمدردی کا اظہار کیا تھا۔ رات گزر گئی لیکن ننھی شیریں کا کوئی پتہ نہ چلا۔ پولیس نے بھی گرفتار مصیبت سکینہ کو بہت پریشان کیا لیکن اس سے بھی کچھ معلوم نہ ہو سکا۔ دو روز اور گزر گئے۔ رستم علی نے انعام کی رقم دو ہزار کر دی۔ مختلف اخبارات میں شیریں کے فوٹو بھی شائع کرائے گئی۔ ادھر نفیسہ نے جو بیٹی کی جدائی کے غم میں نیم مردہ ہو رہی تھی۔ شہر کے تمام مزاروں کی خاک چھان ڈالی۔ جہاں کسی اللہ والے کا پتہ ملا وہیں حاضر ہو کر طالب دعا ہوئی۔ گم شدہ لڑکی کو تلاش کرنے کے لئے امکان بھر کوشش کی جا رہی تھی۔ لیکن ہنوز روزِ اول والا معاملہ تھا۔ انعام کی رقم دو ہزار سے بڑھا کر تین ہزار کر دی گئی۔ نفیسہ کے کہنے سے سکینہ کو پولیس کی حراست سے نجات تو مل گئی لیکن رستم علی نے اسے گھر سے نکال دیا۔ مہینہ۔ دو مہینے۔ تین مہینے حتیٰ کہ اسی طرح چھ مہینے گزر گئے لیکن شیریں کا گم ہو جانا ایک راز ہی رہا۔ راجہ رستم علی نے انعام کی رقم پانچ ہزار تک بڑھا دی۔ نفیسہ خانم کی صحت یا تو پہلے ہی کچھ ایسی اچھی نہیں تھی اب اس صدمہ نے اور بھی نڈھال کر دیا۔ بخار بھی آنے لگا اور کھانسی کی شکایت بھی ہو گئی۔ علاج پہلے سے زیادہ توجہ سے ہونے لگا۔ مگر مریضہ پر وہی مثال صادق آتی کہ مریض بڑھتا گیا جوں جوں دوا کی! تھوڑے ہی عرصہ بعد ڈاکٹر بھی کچھ مایوس سے نظر آنے لگی۔ جب سے نفیسہ کی حالت کچھ زیادہ خراب رہنے لگی تھی راجہ رستم علی کے منشی کی بیوی زرینہ اور اس کی بیٹی مسعودہ عموماً رات دن کوٹھی پر ہی رہتیں۔
ایک روز نفیسہ نے باتوں باتوں میں منشی عظیم اللہ کی بیوی سے کہا۔
"زرینہ! میرا دل گواہی دیتا ہے کہ میری شیریں زندہ ہے .... ایک روز میں نے خواب میں بھی اسے دیکھا تھا۔ معلوم ہوتا تھا کہ وہ اپنے گھر کا راستہ بھول گئی ہے۔ اور یہ بھی نہیں بتا سکتی کہ اس کا گھر کہاں ہے...."
کہتے کہتے مامتا کی ماری ماں کی آنکھوں میں آنسو بھر آئی۔ زرینہ تسلی دیتے ہوئے بولی۔
"یہ تو بہت اچھا خواب ہے۔ اس سے تو یہ معلوم ہوتا ہے کہ خدا نے چاہا تو شیریں بی بی کسی روز آپ سے ضرور آ ملیں گی"۔
"شاید میرے مرنے کے بعد "۔ نفیسہ نے آہ بھر کر کہا۔
"نہیں !نہیں ! آپ کی زندگی میں انشاءاللہ "۔
"زرینہ!" نفیسہ بولی۔ "اگر میری شیریں کبھی مل جائے تو اسے میری قبر پر ضرور لانا .... اس سے کہنا کہ وہ اپنے ہاتھوں سے میری قبر پر پھول ڈالے...."
"یہ آپ کیا کہہ رہی ہیں "۔ زرینہ نے ٹوک کر کہا۔ "آپ انشاءاللہ اپنی آنکھوں سے اپنی بچی کو دیکھیں گی"۔
"زرینہ! مجھے کچھ ایسا یقین ہو چلا ہے کہ اب ان آنکھوں سے بیٹی کو دیکھنا میری قسمت میں نہیں .... مجھے افسوس ہے کہ میں نے شیریں کی انا سکینہ کو گھر سے نکال دیا۔ سکینہ ہوتی تو مجھ سے میری شیریں کی باتیں کیا کرتی .... بڑا ظلم ہوا اس غریب پر"۔
"ہاں ! سکینہ پر تو بڑا ظلم ہی ہوا ہے"۔ زرینہ نے جواب دیا۔
"اگر سکینہ کبھی مل جائے تو میری طرف سے اس سے معافی مانگنا .... اس سے کہنا کہ شیریں کی ماں سے اگر کوئی غلطی یا قصور ہوا ہو تو معاف کر دے ...."
"نجانے کہاں چلی گئی وہ غریب"۔
"شیرو نے تو اس کا جینا اجیرن کر دیا تھا۔ شہر چھوڑ کر کہیں چلی گئی ہو گی"۔ زرینہ نے جواب دیا۔
 "خیر ! اگر کبھی ملنا ہو تو میری طرف سے معافی ضرور مانگنا۔ بھولنا نہیں "۔
"بی بی!" زرینہ بولی۔ "مسعودہ کا باپ ہمیشہ یہ کہا کرتا ہے کہ چھوٹی بی بی کے گم ہونے کا ذمہ دار وہ مالی۔ کیا نام تھا اس کا ...."
"مالی!" نفیسہ نے حیرت سے کہا۔ "وہ نور علی کیا .... جس کی بیوی نے کنوئیں میں گر کر جان دے دی تھی"۔
"مسعودہ کے ابا تو ہمیشہ یہی کہا کرتے ہیں "۔
رستم علی بھی کہیں سے آ گیا۔ زرینہ پاس سے اُٹھ کر چلی گئی۔
"کیا کہہ رہی تھی عظیم اللہ کی بیوی ؟"
"آج اس نے ایک بڑی عجیب بات کہے"۔
"کیا؟"
تمہارے منشی کو پورا یقین ہے کہ شیریں کو وہ نور علی اٹھا کر لے گیا ہے"۔
"منشی عظیم اللہ نے مجھ سے بھی کئی بار کچھ ایسا ہی کہا تھا"۔ رستم علی نے کچھ کھوئے سے انداز سے کہا۔
"جیل سے نکل کر تو یہاں کئی بار آیا تھا"۔
"ہاں ! سکینہ سے ملنے آتا تھا"۔
"میرا دل نہیں مانتا کہ اس میں سکینہ کی بھی کچھ خطا تھی"۔
"اللہ بہتر جانتا ہے"۔
"مالی مل جائے تو شاید میری شیریں کا کچھ پتہ بھی معلوم ہو جائے"۔
رستم علی نے آہ بھر کر سر جھکا لیا۔ اس وقت اس کا دل بھی یہی کہہ رہا تھا کہ شیریں کو مالی نے ہی اغوا کیا ہے۔ اس گفتگو کے دو چار روز بعد نفیسہ اپنی شیریں کے لئے تڑپتی ہوئی دنیا سے رخصت ہو گئی۔ اور اپنے غموں کا بوجھ اٹھانے کے لئے رستم علی اکیلا رہ گیا۔
 
 



قسمت آزمائی
دونوں وقت ملتے ہیں کچھ ہوا سی چلتی ہے
جھٹپٹا ہے دنیا کی زندگی بدلتی ہے
ملک رحمت اللہ اپنے بڑے بھائی اکبر ملک سے جھگڑ کر جب گاؤں سے چلا تو اس کے ارادے بڑے عجیب سے تھی۔ وہ اپنے کو بڑا ہوشیار اور عیار آدمی سمجھتا تھا گاؤں کے سادہ لوح آدمی چونکہ اس کی عیاریوں سے نالاں رہا کرتے تھے۔ اسے امید تھی کہ وہ جہاں کہیں بھی جائے گا اور رہے گا مزے سے رہے گا۔ شہر جو اس کے گاؤں سے چند گھنٹوں کی مسافت پر تھا اس کا دیکھا بھالا تھا۔ اس کی جیب میں جب کچھ روپے ہوتے وہ باپ سے کوئی نہ کوئی بہانہ بنا کر شہر آ جاتا۔ اس کے اس دستور میں شادی کے بعد کچھ تبدیلی ہو گئی تھی۔ بیوی بھی ملی تو بڑی چالاک اور ہوشیار ملی۔اسی کے سکھائے پڑھائے اس نے بھائی کو مجبور کر کے اپنے حصے کی اراضی بانٹ لی۔ اسی کے مشورے پر وہ ہر فصل پر خسارہ دکھاتا۔ اور اکبر کو سرکاری لگان اپنی گرہ سے بھرنا پڑتا۔ بختاور کا باپ یعنی رحمت اللہ کا خسر بھی ایک چالاک آدمی تھا بختاور جو کچھ کرتی اور خاوند کو جو کچھ سکھاتی پڑھاتی اس میں اس کے باپ کا ہاتھ ہمیشہ ہوتا۔
خسرکے سکھائے سے ہی اس نے بھائی سے بالا بالا کچھ اراضی رہن رکھ کر روپیہ حاصل کیا۔ کچھ روپے بھائی کے چرائے اور قسمت آزمائی کے لئے شہر آ گیا۔ یہاں اس نے ایک سرائے میں قیام کیا۔ سب سے پہلے مستقل رہائش کا سوال تھا۔ دو چار روز اس نے شہر کے کئی ایک محلوں کے چکر کاٹے لیکن مکان نہ ملا۔ اور جو کوئی ملتا بھی اس کا کرایہ بہت زیادہ ہوتا۔ آخر کچھ تلاش کے بعد شہر سے کچھ فاصلے پر ایک بستی میں جو گوجروں کی بستی کے نام سے مشہور تھی۔ اسے ایک چھوٹا سا مکان کرایہ پر مل گیا۔ بستی پکی سڑک سے میل ڈیڑھ میل کے فاصلے پر تھی۔ اور سڑک پر دن بھر بسیں اور لاریاں چلتی تھیں۔ آنے جانے میں کوئی تکلیف نہ تھی۔ جب سر چھپانے کا انتظام ہو گیا تو رحمت اللہ کچھ کاروبار کے متعلق سوچنے لگا۔ اس کے پڑوس میں ایک شخص حسن دین رہتا تھا۔ حسن دین کبھی پولیس میں ملازم تھا۔ لیکن ایک روز رشوت لیتے ہوئے پکڑا گیا اور عدالت سے سزا ہو گئی۔ جب جیل سے رہا ہو کر آیا تو بستی میں روز کے استعمال کی چیزوں کی دکان کر لی۔ کچھ روز تو باقاعدہ دکان پر بیٹھتا رہا۔ پھر کبھی ایسا بھی ہوتا کہ دکان بند کر کے کبھی پانچ سات روز کے لئے کبھی دس پندرہ روز کے لئے کہیں چلا جاتا۔ بستی والوں کی اس کے متعلق کچھ اچھی رائے نہیں تھی۔ کسی کا خیال تھا کہ وہ بردہ فروشی کرتا ہے۔ کوئی کہتا تھا کہ اس نے جیب کترنے والوں کا ایک جتھا بنا رکھا ہے۔ آس پاس کی آبادیوں میں جو چوری چکاری کبھی ہوتی تھی تو اس میں بھی حسن دین کا ہاتھ ہی بتایا جاتا۔ الغرض جتنے منہ اتنی باتیں۔ اگر کوئی اس سے پوچھتا کہ وہ اتنے روز کہاں رہتا ہے تو وہ کہتا کہ کسی پہاڑی علاقے میں اس نے کچھ زمین خرید رکھی ہے۔ وہاں اس کا بھیڑوں کا ریوڑ ہے اور کچھ بھینسیں ہیں ان کی دیکھ بھال کے لئے جاتا ہے۔ حسن دین نے رحمت سے بھی چند ایک ملاقاتوں میں اچھے مراسم پیدا کر لئے۔ جب بستی میں ہوتا تو کبھی رحمت اللہ کے پاس جا بیٹھتا۔ حسن دین کے مشورے سے ہی رحمت اللہ نے بھی کچھ کاروبار شروع کر دیا۔ حسن دین نے منڈی کے چند آڑھتیوں سے اس کی سفارش کر کے اسے مال دلادیا۔ رحمت اللہ ہوشیار اور چالاک آدمی تھا۔ تھوڑے ہی دنوں میں وہ چار پانچ روپے روز کما لیتا۔ دو تین مہینے میں وہ اس قابل ہو گیا کہ اپنی الگ دکان کرنے کا منصوبہ تیار کرنے لگا۔ لیکن ایک روز اس کے ہاں چوری ہو گئی۔ رحمت اللہ اور اس کی بیوی کوٹھے پر سوتے تھے۔ چور نقب لگا کر گھر میں جھاڑو پھیر گئی۔ اور رحمت اللہ کے پاس وہی چاندی کے دو ایک زیور رہ گئے جو اس کی بیوی پہنے رکھتی تھی۔
گو حسن دین نے چورو ں کا پتہ لگانے میں بڑی سرگرمی دکھائی لیکن بستی میں کچھ ایسے لوگ بھی تھے جن کو پورا یقین تھا کہ جو کچھ ہوا ہے حسن دین کے اشارے سے ہی ہوا ہے۔ پولیس میں بھی رپورٹ لکھوائی گئی۔ لیکن مال اور چوروں کا کوئی سراغ نہ ملا۔ رحمت اللہ حیران تھا کہ اب کیا کرے۔ آڑھتیوں سے اس کے مراسم ابھی ایسے نہیں تھے کہ وہ اسے ادھارمال دے دیں۔ بھائی سے جو وہ دھوکہ اور فریب کر کے آیا تھا۔ اب بھائی کو منہ دکھانے یا اس سے کچھ مانگنے کی وہ جرأت نہیں کر سکتا تھا۔ رہا اس کا خسر تو وہ اس قابل ہی نہیں تھا کہ داماد کی کچھ مالی مدد کر سکے۔ ایک روز دونوں میاں بیوی میں کچھ اس قسم کی باتیں ہو رہی تھیں۔
"اتنے پریشان کیوں ہو رہے ہو"۔ بختاور نے کہا۔ "تم زمین کے مالک نہیں کیا۔ گاؤں جاؤ اور اپنا حصہ بیچ ڈالو۔ اور جس کام میں خدا نے برکت دی تھی وہی پھر شروع کر دو"۔
"پیچھے کون ہے؟" رحمت اللہ نے پوچھا۔
"تم اور کون؟" بیوی نے جواب دیا۔
"اسی لئے تو کہتے ہیں کہ عورتوں کی بات پر چلنے والا ہمیشہ گھاٹے میں رہتا ہے"۔ رحمت اللہ طنزاً بولا۔ "تمہارے کہے سے بھائی کو مجبور کر کے علیحدہ کاشت کا انتظام کیا۔ تمہارے کہے سے ہر فصل پر خسارہ دکھاتا رہا اور بھائی مجھے جیل سے بچانے کے لئے اپنی گرہ سے لگان ادا کرتا رہا۔ پھر تمہارے باپ کے مشورہ سے بھائی سے بالا بالا اس کے نام پر قرض لے کر یہاں آیا اور اب تم پھر واپس جانے کو کہہ رہی ہو۔ ایسا نہیں ہو سکتا"۔
"کیوں نہیں ہو سکتا؟"
"برادری کو کیا منہ دکھاؤں گا؟"
"کوئی خیرات مانگنے تو نہیں جا رہے"۔
"تم چلی جاؤ۔ میں نہیں جاؤں گا۔ اگر جاؤں گا تو اس وقت جاؤں گا جب میرے پاس بھی چار پیسے ہوں گے"۔
"جانتے ہو نتیجہ کیا ہو گا؟"
"کیا ہو گا؟"
"اکبر ساری جائیداد اپنے لڑکے منیر کے نام کر دے گا اور تم منہ دیکھتے رہ جاؤ گے"۔ بیوی نے جواب دیا۔
"میرے حصے کی جائیداد وہ اپنے لڑکے کو کیسے دے سکتا ہے؟"
"جیسے تم اس کے نام پر قرض لے سکتے ہو"۔
"میرے ہوتے اکبر یہ کبھی نہیں کر سکتا"۔
"تم کیا کرو گے اب ؟ اسی حسن دین سے کہو اپنے پاس سے یا کہیں سے کچھ روپے قرض لے دے۔ کام چل جائے گا تو ادا کر دیں گے"۔
"میرا اب کاروبار میں دل نہیں لگتا"۔
"پھر کرو گے کیا؟ گزر کیسے ہو گی؟"
"والد مرحوم کے ایک دوست ہیں۔ سوچتا ہوں ان کے پاس جاؤں شاید وہ کچھ مدد کر سکیں "۔
"کون ہے؟ کیا کرتا ہے؟"
"زمیندار ہی ہے۔ لیکن اللہ کا بڑا فضل ہے"۔
"کہاں رہتا ہے؟"
"ایک گاؤں میں ہی رہتا ہے"۔
"وہ تمہاری کیا مدد کرے گا۔ کیا کہو گے اس سے؟"
"شاید کچھ اراضی بٹائی پر مل جائے"۔ رحمت اللہ نے جواب دیا۔
 "ڈھور ڈنگر کہاں سے آئیں گے؟"
"باپ کا دوست ہو کر اتنی مروت بھی نہ کرے گا کہ دو ایک راس بیل دے دے"۔
"آزما دیکھو"۔ بختاور نے کہا۔ "کب جانے کا ارادہ ہے؟"
"چلا تو میں کل ہی جاؤں گا لیکن تمہارا فکر ہے"۔
"میرا اللہ مالک ہے"۔بیوی بولی۔ "میرے پاس پانچ سات لڑکیاں قرآن شریف پڑھنے آ جاتی ہیں۔ گزر ہو جائے گی۔ اتنا سوچ لو بارش کا موسم ہے"۔
"بارش کے موسم میں لوگ سفر نہیں کرتے کیا؟"
"چنتا ہی رہے گی۔ دریا پڑتا ہے راستہ میں۔ کب آؤ گے؟"
"اگر انتظام ہو گیا تو تمہیں وہیں بلوا لوں گا۔ ورنہ سات آٹھ روز تک واپس آ جاؤں گا"۔ رحمت اللہ نے جواب دیا۔ "دعا کرو خدا کام بنا دے"۔
"اس گفتگو کے دو ایک روز بعد رحمت اللہ سفر پر چلا گیا۔
 


 
مصیبت زدہ

زبان بند ہے آنکھوں سے اشک جاری ہیں 
حکایت غم دل یوں سنائی جاتی ہے
رحمت اللہ جس غرض سے اپنے دوست سے ملنے گیا اس میں اسے کامیابی نہ ہوئی اور وہ دو تین روز بعد وہاں سے واپس لوٹا۔ جب گھاٹ پر آیا تو کچھ بوندا باندی ہو رہی تھی۔ ادھر اُدھر سے کچھ اور بھی پار جانے والے بیٹھے تھے۔ دریا چونکہ طغیانی پر تھا۔ اس لئے ملاح کچھ شش و پنج میں معلوم ہوتے تھے اور مسافر اس بات پر مصر تھے کہ انہیں ابھی پار پہنچا دیا جائے۔ انہیں اس بات کا اندیشہ تھا کہ اگر طغیانی زور پکڑ گئی اور دریا میں سیلاب آ گیا تو نجانے کتنے روز رکنا پڑے گا۔ آخر ملاحوں نے خدا کا نام لے کر مسافروں کو کشتی میں سوار کر کے پتوار سنبھالی۔ اور لہروں کا مقابلہ کرتے ہوئے کشتی کو پار لے جانے کی کوشش کرنے لگے۔ تھوڑی تھوڑی دیر بعد "پیر بھائیو اللہ ہی اللہ" کے نعرے بھی سب مل کر لگاتے۔ لیکن ملاحوں کی کوشش کے باوجود کشتی کچھ بے قابو سی ہوتی جا رہی تھی۔ کشتی جب منجدھار میں پہنچی تو پانی کا ایک ایسا زبردست ریلا آیا کہ کشتی اُلٹ گئی۔ جو تیرنا جانتے تھے وہ پانی میں گر کر جان بچانے کے لئے ہاتھ پاؤں مارنے لگے۔کچھ گرتے ہی ڈوب گئے۔ تیر نے والوں میں رحمت اللہ بھی تھا۔ رحمت اللہ گو ایک اچھا تیراک تھا لیکن وہ سمجھتا تھا۔ کہ پانی کا مقابلہ کرنا ہلاکت کو خود آواز دینا ہے۔ اس نے خود کو موجوں کے رحم و کرم پر چھوڑ دیا۔ جہاں موقعہ ملتا کنارے کی طرف جانے کے لئے دو چار ہاتھ پاؤں بھی مار لیتا۔ اسی طرح وہ گھاٹ سے تین چار میل نیچے آ گیا اور مسلسل کوشش سے کنارے کے نزدیک ہوتا گیا۔ لیکن اب اس کی بھی ہمت جواب دے گئی تھی۔ اتفاق سے ایک جگہ کچھ آدمی لنگر لنگوٹ کس کر ہاتھ سے رسے پکڑے دریا میں بہتی ہوئی شہتیریاں پکڑ رہے تھے۔ جو شہتیری کنارے کے پاس سے گزرتی پانی میں کود کر اسے رستے سے جکڑ کر کنارے پر کھینچ لاتے۔ اتفاق سے ان کی نظر رحمت اللہ پر پڑ گئی۔ وہ پانی کے بہاؤ کے ساتھ بہتا چلا جا رہا تھا۔ آدمیوں کو دیکھ کر اس نے مدد کے لئے ہاتھ ہلایا۔ دو چار جی دار اسے بچانے کے لئے دریا میں کود پڑے اور بڑی ہمت کر کے اسے دریا میں سے نکال لائے۔ اس وقت کنارے سے تھوڑے فاصلے پر کسی نے ایک لڑکی کو بھی ایک بار پانی میں اُبھرتے دیکھ لیا۔ اور ہمت کر کے اسے بھی ڈوبنے سے بچا لیا۔ رحمت اللہ کنارے پر لیٹا ہانپ رہا تھا لڑکی جس کی عمر پانچ چھ سال کے لگ بھگ ہو گی بظاہر مردہ معلوم ہوتی تھی۔ لوگوں نے دیہاتی علاج کے طور پر اسے الٹا لٹکا کر اس کے پیٹ سے پانی نکالا اور سائے میں لٹا کر اسے ہوش میں لانے کی کوشش کرنے لگی۔ تھوڑی دیر بعد لڑکی ہو لے ہولے سانس لینے لگی۔ رحمت اللہ بھی اُٹھ کر بیٹھ گیا۔ اور کشتی کے ڈوبنے کا قصہ بچانے والوں کو سنایا۔
کسی نے پوچھا۔
"یہ لڑکی تمہاری ہے"۔
"نہیں !" رحمت اللہ نے جواب دیا۔ "یہ اپنے ماں باپ کے ساتھ گھاٹ پر سے میرے ساتھ ہی سوار ہوئی تھی"۔
"خدا کی باتیں خدا ہی جانے"۔ ایک شخص آہ بھر کر بولا۔ "ماں باپ کو ڈبو دیا اور بچی کو بچا لیا"۔
"اب اس بچی کا کیا ہو گا"۔ ایک اور نے پوچھا۔
"کیا ہونا ہے۔ میں بے اولاد ہوں ساتھ لے جاؤں گا"۔ رحمت اللہ نے جواب دیا۔
" بڑا نیکی کا کام ہے۔ یتیم کی پرورش کرنا"۔ کسی نے کہا۔
"شہر یہاں سے کتنی دور ہو گا؟ رحمت اللہ نے پوچھا۔
 "شہر تو یہاں سے آٹھ دس کوس ہے"۔ کسی نے جواب دیا۔ "سڑک یہاں سے دو میل ہے۔ وہاں سے لاری مل سکتی ہے"۔
"لڑکی اتنی دور چل کر کیسے جا سکے گی"۔ ایک اور نے لڑکی کی طرف دیکھتے ہوئے کہا۔
"سڑک تک کوئی سواری مل سکے گی"۔ رحمت اللہ نے پوچھا۔
"سواری تو گاؤں سے مل سکے گی"۔ کسی نے سورج کی طرف دیکھ کر کہا۔ "لیکن اب لاری نہیں مل سکے گی۔ آخری لاری اس وقت تک چلی جاتی ہے اب تو کل ہی لاری ملے گی"۔
پھر رحمت اللہ کو کچھ شش و پنج میں دیکھ کر ایک اور بولا۔
"میاں ! حیران کیوں ہو رہے ہو۔ رات گاؤں میں چل کر رہو۔ دن چڑھے گا تو تمہیں سڑک تک پہنچانے کا انتظام بھی ہو جائے گا"۔
رحمت اللہ نے لڑکی کو کندھے پر ڈالا اور اسی شخص کے ساتھ گاؤں آ گیا گھر والی نے اپنے مصیبت زدہ مہمانوں کو آرام پہنچانے کے لئے جو کچھ ہو سکتا تھا بڑی خوش دلی سے کیا۔ دن چڑھا تو کھلا پلا کر دونوں کو ایک چھکڑے پر بٹھا کر سڑک پر پہنچا دیا۔ جب لاری آئی تو رحمت اللہ اور وہ لڑکی دونوں سوار ہو گئے۔ دس بجتے بجتے رحمت اللہ گھر پہنچ گیا۔
"آ گئی؟" بیوی نے پوچھا۔ "یہ لڑکی کون ہے؟"
"خدا کا شکر کرو زندہ بچ کر آ گیا ہوں "۔ رحمت اللہ نے جواب دیا۔ اور کشتی کے ڈوبنے اور اپنی اور لڑکی کی جان بچنے کا سب قصہ سنا دیا۔
"اس لڑکی کا کیا ہو گا؟"
"ہونا کیا ہے فی الحال تو ہمارے پاس ہی رہے گی"۔
"کیا نام ہے تمہارا؟" بختاور نے لڑکی سے جو سہمی بیٹھی تھی پوچھا۔
"بیدی!"
"تمہارا گاؤں کہاں ہے؟ کیا نام ہے تمہارے گاؤں کا"۔
"چوہدری کا گاؤں "۔
"کون چوہدری؟"
"چوہدری؟" بیدی نے اس طرح سہمی ہوئی آواز سے کہا۔
"چھوڑو؟" رحمت اللہ بولا۔ "معصوم سے کیا پوچھتی ہو اسے کچھ کھانے پینے کو دو"۔
"اماں کہاں ہے؟" بیدی نے ادھر اُدھر دیکھ کر پوچھا۔
"تمہاری اماں ابھی آ جائے گی"۔ رحمت اللہ نے دلاسہ دیتے ہوئے کہا۔
بیدی رونے لگی۔ دونوں میاں بیوی اسے تسلی دلاسہ دینے لگے لیکن وہ غریب اسی طرح سہمی سہمی نظروں سے ادھر اُدھر دیکھتی تھی اور رو رو کر ماں کو پکارتی تھی۔ آخر اسی طرح روتے روتے سو گئی۔
"کیا بھولی بھالی شکل و صورت ہے"۔ بختاور بولی۔ "مجھے تو کسی اچھے گھرانے کی لڑکی معلوم ہوتی ہے"۔
"یہ تو خدا کو ہی معلوم ہو گا۔ خود تو غریب کچھ بتا نہیں سکتی"۔ رحمت اللہ نے کہا۔ "کوئی آ گیا تو لے جائے گا۔ ورنہ ہم پال لیں گے۔ تمہارا دل بھی بہلا رہے گا ہو سکا تو اسے کچھ تعلیم بھی دلوائیں گے"۔
"اس میں کچھ ذمہ داری تو نہیں "۔
 "ذمہ داری کیسی ؟ ہم کہیں سے اٹھا کر تو نہیں لائے۔ دریا میں بہتی مل گئی تھی۔ کوئی پوچھے گا تو جن لوگوں نے ہمیں دریا سے نکالا تھا گواہی دے دیں گے"۔
"تم جس کام کے لئے گئے تھے اس کا کیا بنا؟"
"زمین ملنے کی امید تو ہے لیکن اس فصل کے بعد"۔
"منیر تو نہیں آیا تھا"۔
"نہیں !"
"کسی روز اس سے ملنے کی کوشش کروں گا"۔
"تم جانو"۔ بختاور نے کہا اور گھر کے دھندے میں لگ گئی۔
 


 
حسن دین کا مشورہ
 
نئی فضا ہے نیا آسماں نئی راہیں 
گزر چکی ہے جو منزل اب اس کا غم کیوں ہو
نئے چراغ جلے زندگی کی محفل میں 
جو بجھ چکے ہیں دِئے ان کا دِل کو غم کیوں ہو
                                                                                                       (رضیہ نور)
رحمت اللہ جب بیدی کو ساتھ لے کر، بستی میں آیا تھا۔ اتفاق سے حسن دین موجود نہیں تھا۔ وہ کئی روز سے اپنے ریوڑ دیکھنے بھالنے گیا ہوا تھا۔ بختاور نے تھوڑے ہی دنوں میں بیدی کو پیار محبت سے رام کر لیا۔ اور لڑکی بھی اس سے بہت مانوس ہو گئی۔
بیدی دن بھر گاؤں کی لڑکیوں سے مل کر کھیلا کرتی۔ کبھی ماں کو بھی یاد کر کے بسور نے لگتی۔ لیکن بختاور بہلا لیتی۔
حسن دین دس بارہ روز کے بعد جب واپس آیا تو اس نے بھی بیدی کو گلی میں کھیلتے دیکھا۔
"یہ پڑھو ذرا"۔
یہ وہ اعلان تھے جو گاہے گاہے لڑکی کے متعلق راجہ رستم علی خاں کی طرف سے مختلف اخبارات میں شائع ہوتے رہتے تھے اور لڑکی کو لانے والے یا لڑکی کی خبر دینے والے کے لئے پانچ ہزار روپے کا انعام تھا۔
رحمت اللہ یہ سب تراشے بڑے غور سے پڑھتا رہا۔ حسن دین بولا۔
"تصویر بھی ذرا غور سے دیکھو"۔
"لیکن بیدی کے ماں باپ تو میرے ساتھ کشتی میں سوار ہوئے تھے"۔ رحمت اللہ نے تراشے اسے واپس دیتے ہوئے کہا۔ "بیدی راجہ رستم علی کی بیٹی کیسے ہو سکتی ہے"۔ 
"میں نے کب کہا کہ رستم علی کی بیٹی ہے"۔
"تو پھر تمہارا مطلب کیا ہے؟"
"ہم کوشش کریں تو پانچ ہزار روپے ہمیں مل سکتے ہیں "۔ حسن دین ذرا مسکرا کر بولا۔ "آدھے تمہارے آدھے میرے"۔
"مل کیسے سکتے ہیں ؟"
"بیدی کو راجہ رستم علی کی بیٹی بنا کر"۔
"زبردستی ہی کیا؟"
"زبردستی نہیں۔ حکمت اور عقل سے "۔ حسن دین نے جواب دیا۔ میاں رحمت! میں گذشتہ دو تین سال سے راجہ رستم علی کی لڑکی کی ٹوہ میں ہوں۔ میں نے اس کے لئے لمبے لمبے سفر کئے ہیں۔ بردہ فرشوں کے اکثر اڈے بھی میں نے چھان ڈالے ہیں میں نے بہت سی لڑکیاں دیکھی ہیں۔ لیکن صرف تمہاری اس بیدی کی شکل و صورت ہی شیریں سے ملتی ہے۔ جو کسر ہو گی وہ ہم خود پوری کریں گے"۔
 "کسر کیسی ؟" رحمت اللہ نے جو خاموش بیٹھا یہ باتیں سن رہا تھا پوچھا۔
"نقل کو اصل بنانا کوئی آسان کام تو نہیں "۔ حسن دین نے مسکرا کر کہا۔ "خیر! یہ سب باتیں تم مجھ پر چھوڑو۔ یہ بتاؤ تم مجھ سے تعاون کرو گے؟ .... جواب دو"۔
"تعاون سے تمہارا کیا مطلب ہے؟"
"مرے یار؟" حسن دین ہنس کر بولا۔ "تمہاری تو وہی بات ہے کہ رات بھر یوسف زلیخا کا قصہ سنتے رہے اور صبح پھر یہ پوچھنے بیٹھے کہ زلیخا عورت تھی یا مرد سنو! اس لڑکی کا ڈوبنے سے بچ جانا اور تمہارے ہاتھ لگنا بلاوجہ نہیں۔ یہ قدرت کا ایک ایسا کھیل ہے جو تم نہیں سمجھ سکتی۔ لیکن اگر تم میرے ساتھ مل کر کام کرو گے تو میں تم سے وعدہ کرتا ہوں کہ دو چار مہینوں میں اڑھائی ہزار روپے تمہاری جیب میں ہوں گے"۔
"اور اس کے بعد جیل "۔ رحمت اللہ نے بھی مسکرا کر کہا۔
"مرے یار؟" حسن دین ذرا بیزاری کا اظہار کرتے ہوئے بولا۔ "میں تو تمہیں بڑا عقلمند سمجھتا تھا لیکن تم تو بالکل ہی اناڑی ہو۔ لیکن اگر تم میرے مشورے پر چلو گے تو کبھی گھاٹے میں نہیں رہو گے"۔
پھر اس کی طرف معنی خیز انداز سے دیکھ کر۔
"میں تم سے کہہ چکا ہوں کہ میں گذشتہ دو تین سال سے اس کوشش میں لگا ہوا ہوں۔ آج قدرت نے ہمیں قسمت آزمائی کا موقعہ دیا ہے اور میں نے اس سے فائدہ اٹھانے کا پکا ارادہ کر لیا ہے۔ اگر میرے ساتھ مل کر کام کرو کے تو فائدے میں رہو گے۔ ورنہ سراسر تمہارا ہی نقصان ہو گا۔ اگر تمہیں میری بات کا یقین نہ ہو تو بستی والوں سے پوچھ لو۔ کوئی شخص بھی تمہیں حسن دین سے بگاڑنے کا مشورہ کبھی نہیں دے گا"۔
"یہ بھی تو بتاؤ ہمیں کرنا کیا ہو گا"۔ رحمت اللہ نے پوچھا۔
"سب سے پہلے تمہیں یہ بستی چھوڑنی ہو گی"۔ حسن دین نے جواب دیا۔ " کوئی پوچھے تو تم یہ کہہ سکتے ہو کہ تمہیں کسی گاؤں میں بٹائی پر کچھ زمین مل گئی ہے۔ اس لئے تم بستی چھوڑ رہے ہو"۔
"بستی چھوڑ کر جاؤں کہاں ؟"
"صبر کرو۔ ایک دو روز میں تمہیں یہ بھی بتا دوں گا۔ تم تیاری کر لو"۔
"تم بھی ہمارے ساتھ چلو گے؟"
"نہیں ؟ لیکن میں تم سے ملتا رہوں گا"۔ حسن دین نے جواب دیا۔ پھر ہنس کر۔
"ملک صاحب! پانچ ہزار روپے کوئی حلوہ نہیں جو جلدی سے نگل لو گے اس کے لئے بڑے پاپڑ بیلنے ہوں گی۔ اور یہ سب کچھ میں یہاں رہ کر نہیں کر سکتا۔ بولو! کیا صلاح ہے"۔
"نجانے نئی جگہ کیسی ہو؟" رحمت اللہ بولا۔ "میں اکیلا ہوتا تو کوئی ایسی فکر کی بات نہ تھی"۔
"فکر کی کوئی ایسی بات اب بھی نہیں "۔ حسن دین نے جواب دیا۔ "میں جس جگہ تمہیں بھیج رہا ہوں کھانے پینے کو سب کچھ مل جائے گا۔ تمہیں صرف ہاتھ پاؤں ہلانے ہونگے .... تیار ہو؟"
لالچ واقعی بری بلا ہے۔ رحمت اللہ کو اس کی بات ماننی ہی پڑی۔
 


 
فریب کاری

ہر قدم پر لاکھ تھپیڑے سہی طوفانوں کے 
حوصلے پست نہ ہوں گے کبھی انسانوں کی
حسن دین، رحمت اللہ، اس کی بیوی اور بیدی کو ایک بستی میں لے آیا جو پہاڑ کے دامن میں تھی۔ یہاں کوئی پندرہ بیس نفوس کی آبادی تھی۔ اور گوالوں کی بستی کہلاتی تھی یہ لوگ گرمیوں کے موسم میں اپنی بھینسیں لے کر پہاڑوں پر چلے جاتے اور سردی کے موسم میں میدانوں میں اُتر آتے تھی۔ اس جگہ رحمت اللہ کو رہنے کے لئے ایک مکان جس میں دو کوٹھڑیاں اور ایک چھوٹا سا صحن تھا مل گیا۔ حسن دین نے اس کے کھانے پینے کا بھی انتظام کر دیا۔
حسن کا رحمت اللہ کو یہاں لانا بھی اس اسکیم میں شامل تھا۔ یہاں آنے کے دوسرے روز ہی حسن دین نے بیدی کو پاس بلا کر پوچھا۔
"تمہارا نام کیا ہے؟"
"بیدی"۔
حسن دین نے اس زور سے طمانچہ مارا کہ بچی بلبلا اٹھی۔ 
"کیوں مارتے ہو بچی کو"۔ بختاور نے جو چولہے کے پاس بیٹھی برتن مانجھ رہی تھی پوچھا۔ لیکن حسن دین نے بختاور کی بات نظر انداز کر کے بیدی سے گھور کر کہا۔
"تمہارا نام بیدی نہیں۔ تمہارا نام شیریں ہے۔ سن لیا"۔
بیدی جو ایک ہاتھ سے گال بھی مل رہی تھی اور بسور بھی رہی تھی۔ کبھی خوفزدہ نگاہوں سے اس کی طرف دیکھ لیتی۔ حسن دین بولا۔
"بتاؤ کیا نام ہے تمہارا؟"
"بیدی؟" بیدی کے منہ سے بھولے سے پھر اپنا ہی نام بے اختیار نکل گیا حسن دین کا ایک اور طمانچہ پڑا اور وہ غصہ سے بولا۔
"تمہارا نام بیدی نہیں شیریں ہے۔ سن لیا؟ بتاؤ کیا نام ہے تمہارا؟"
لیکن بیدی نے جو رو رہی تھی۔کچھ جواب نہ دیا۔ بختاور بولی۔
"بھیا ؟ کیا ہو گیا آج تمہیں۔ کیوں مار رہے ہو بچی کو۔ اپنا نام تو وہ غریب بتا رہی ہے"۔
"بھائی؟" حسن دین بولا۔ "اس کا نام بیدی نہیں شیریں ہے"۔ اور بختاور نے کہا۔
"اصلی نام زبیدہ ہو گا۔ ماں باپ لاڈ سے بیدی کہتے ہوں گی۔ زبیدہ نام بھی تو بڑا پیارا ہے"۔
"بھابی!" حسن دین بولا۔ "تم ہماری بات میں مت دخل دو۔ آج سے اس کا نام شیریں ہے"۔
پھر لڑکی سے۔
"کیا نام ہے تمہارا؟"۔
 بیدی نے خوفزدہ نگاہوں سے اس کی طرف دیکھا لیکن کچھ جواب نہ دیا۔ حسن دین نے اس کے بال جھنجھوڑ کر پوچھا۔
"بتا کیا نام ہے تیرا .... کہو شیریں "۔
"شیریں "۔ بچی نے خوف سے کانپتے ہوئے کہا۔ بختاور بولی۔
"بھیا؟ چھوڑ دو بچی کو۔ ہمیں اس کا نام بیدی ہی پسند ہے"۔
اتنے میں رحمت اللہ بھی آ گیا اور لڑکی کو روتے دیکھ کر بولا۔
"بیدی؟ کیوں رو رہی ہو۔ کیا ہوا؟"
"اسے اس کا نام یاد کرا رہا ہوں "۔ حسن دین نے کہا اور بختاور بولی۔
"طمانچے مار مار کر غریب کا منہ لال کر دیا ہے۔ ہمیں نام بدلنا منظور نہیں "۔
"کس نے طمانچے مارے؟" رحمت اللہ نے پوچھا۔
"بھیا حسن دین نے"۔ بختاور نے غصے سے کہا۔ "نہ جرم نہ خطا اور مار مار کر ہلکان کر دیا معصوم کو"۔
پھر بیدی سے۔
"بیدی! ادھر آ جا میرے پاس"۔
بیدی بختاور کے پاس جسے وہ اب اماں کہتی تھی سہمی ہوئی جا بیٹھی۔ حسن دین رحمت کو باہر لے گیا۔ دونوں ایک پیڑ کے سائے میں جا بیٹھی۔ حسن دین ذرا ماتھے پر بل ڈال کر بولا۔
"رحمت اللہ! یوں تو کام نہیں چلے گا"۔
"بات کیا ہے؟"
"سب سے پہلے لڑکی کا نام بدلنا ضروری ہے۔ گمشدہ لڑکی کا نام شیریں تھا"۔ حسن دین نے جواب دیا۔ "بھابی اگر اسی طرح دخل دیتی رہی تو کچھ بھی نہ بنے گا"۔
"لیکن یہ بات تو محبت سے بھی سکھائی جا سکتی ہے"۔
"ہاں ! سکھائی جا سکتی ہے۔ لیکن لڑکی کو اپنے ڈھب پر لانے کے لئے شروع میں ہی خوفزدہ کر دینا بھی بہت ضروری ہے"۔ حسن دین نے جواب دیا۔ "میں تم سے کہہ چکا ہوں کہ پانچ ہزار کی رقم کوئی تر نوالہ نہیں۔ روپے لینے ہیں تو جو روکو سمجھا دو کہ وہ ہمارے کسی کام میں دخل مت دی! طوطے کو پڑھانا آسان نہیں ہوتا پھر پڑھا کر اس سے کام لینا اس سے بھی مشکل ہے"۔
"اگر یہ راز کہیں کھل گیا؟"
"راز کھلنے کا ڈر ہے تو دونوں آج ہی واپس چلے جاؤ،۔ حسن دین نے غصے سے کہا۔ "راز کھلنے کے ڈر سے ہی تو میں نے یہ جگہ پسند کی ہے"۔
"تم جانو!" رحمت اللہ بولا۔ "میں بختاور کو سمجھا دوں گا وہ دخل نہیں دیا کرے گی"۔
"وہ دخل نہیں دے گی تو میں اسے سب کچھ چند ہی روز میں سکھا پڑھا لوں گا"۔
"میرے خیال میں بیدی کو ...."۔
"میرے یار؟" حسن دین ٹوک کر بولا۔ "شیریں کہو۔ تم بھی یہ بھول جاؤ کہ لڑکی کا نام بیدی ہے۔ پہلے یہ ہمارا بتایا ہوا نام سیکھ جائے پھر اس کے باپ کا نام اسے یاد کرانا ہے۔ یاد رکھو ہم جو کھیل کھیلنا چاہتے ہیں اس کی کامیابی کا دارومدار صرف ناموں پر ہے"۔
"باپ کا کیا نام ہو گا؟"۔
 "راجہ جی"۔
"راجہ جی!"
"شیریں کے باپ کا نام راجہ رستم علی خاں ہے"۔ حسن دین نے جواب دیا۔ "لڑکی چونکہ پورا نام یاد نہیں رکھ سکتی اس لئے ہمیں صرف اتنا ہی سکھانا ہے کہ اس کے باپ کا نام راجہ جی ہے"۔
"لیکن تم نے مجھے اخبارات کے جو تراشے دکھائے تھے ان میں لڑکی کا جو حلیہ دیا ہوا ہے۔ تم سمجھتے ہو کہ بیدی .... یعنی شیریں کا حلیہ اس سے ملتا جلتا ہے"۔
"میں صرف سمجھتا ہی نہیں بلکہ مجھے تو یہ تعجب ہے کہ یہ لڑکی راجہ صاحب کی لڑکی سے شکل و شباہت میں اس قدر ملتی جلتی کیسے ہے۔ مجھے تو کچھ ایسا معلوم ہوتا ہے جیسے راجہ کی لڑکی شیریں اور یہ بیدی تواَم بہنیں ہوں گی۔ "حسن دین نے جواب دیا۔ "اگر کوئی کسر ہے تو وہ ہمیں خود پوری کرنی ہے"۔
"وہ کیا؟"
"اصلی شیریں کی بائیں ہاتھ کی ہتھیلی پر جلنے کا نشان ہے۔ وہ نشان ہمیں خود بنانا ہے"۔
"وہ نشان کیسے بنے گا؟"
"وقت آنے پر بتا دوں گا۔ فی الحال ہمیں اس کا اور اس کے باپ کا نام یاد کرانا ہے۔ اور یہ کام ڈرانے دھمکانے سے ہی ہو سکتا ہے"۔ حسن دین نے کہا۔ "اس لئے تم بختاور کو سمجھا دو۔ کہ وہ ہمارے کسی کام میں دخل مت دیا کرے اور لڑکی کو شیریں کہہ کر پکارا کرے"۔
رحمت اللہ نے کہا کہ وہ بیوی کو سمجھا دے گا۔ بیدی کو سکھانے پڑھانے کا کام حسن دین نے اپنے ذمہ لے رکھا تھا۔ چنانچہ چند ہی روز میں اس نے معصوم لڑکی کو بالکل طوطے کی طرح سکھا پڑھا لیا۔ اس سے جب کوئی پوچھتا کہ تمہارا نام کیا ہے تو وہ جواب دیتی کہ میرا نام شیریں ہے۔ جب اس سے پوچھا جاتا کہ تمہارے باپ کا کیا نام ہے تو وہ راجہ جی بتلاتی۔
ایک روز حسن دین کہیں سے ہتھیلی کی شکل کا ایک ٹین کا ٹکڑا لے آیا۔ یہ ٹین کی ہتھیلی دو ایک جگہ سے بیچ میں کٹی ہوئی تھی۔ جب حسن دین نے یہ مصنوعی ہتھیلی رحمت اللہ کو دکھائی تو اس نے پوچھا۔
"یہ کیا ہے؟"
"تمہیں کیا نظر آتا ہے؟"
"ٹین کی ہتھیلی ہے"۔
"اور یہ جو بیچ میں سے کاٹ کر نشان بنائے ہوئے ہیں "۔
"تم بتاؤ۔ میری تو سمجھ میں کچھ نہیں آ رہا"۔
"صبر کرو ابھی بتا دوں گا۔ لیکن یہاں نہیں۔ بستی سے ذرا فاصلہ پر جا کر"۔
"کوئی راز کی بات ہے کیا؟" رحمت اللہ نے ہنس کر پوچھا۔
"ہاں ! بڑے راز کی بات"۔ حسن دین نے بھی مسکرا کر کہا۔ "ایک مرحلہ طے ہو چکا اب دوسرا طے کرنا ہے"۔
"دوسرا مرحلہ کیا ہے؟"
"میں ندی پر جاتا ہوں۔ تھوڑی دیر بعد تم شیریں کو وہاں لے آنا۔ پھر یہ راز تمہیں بتا دوں گا"۔
حسن دین ندی پر جو بستی کے قرب و جوار میں ہی تھی چلا گیا
 یہاں پہنچ کر اس نے ادھر اُدھر سے سوکھی لکڑیاں جمع کر کے آگ جلائی اور رحمت اللہ کا انتظار کرنے لگا۔ تھوڑی دیر بعد رحمت اللہ بیدی یا شیریں کو ساتھ لے کر آ گیا۔ اور آگ دیکھ کر پوچھا۔
"یہ آگ کیا کرو گی؟"
"ابھی بتاتا ہوں "۔ حسن دین نے جواب دیا۔ پھر لڑکی سے۔
"شیریں ادھر آؤ میرے پاس"۔
شیریں جو حسن دین کو دیکھتے ہی سہم جاتی تھی۔ چپکے سے اس کے پاس چلی گئی۔
"بیٹھ جاؤ"۔
لڑکی بیٹھ گئی۔ حسن دین نے جیب سے وہ ٹین کی ہتھیلی اور لوہے کا ایک باریک سا تار نکالا اور لڑکی کا ہاتھ پکڑ کر وہ ٹین کی ہتھیلی اس کے ہاتھ پر تار سے باندھ دی۔اور رحمت اللہ سے کہا۔
"لڑکی کا ہاتھ پکڑ لو"۔
بیدی یا شیریں خوف سے رونے لگی۔ رحمت اللہ نے پوچھا۔
"یہ کیا کرنے لگے؟"
"آنکھوں سے دیکھ لینا پوچھو مت"۔ حسن دین نے جواب دیا۔ "اس کی کلائی زور سے پکڑ لو اور جب تک میں نہ کہوں چھوڑنا نہیں۔ اگر اس نے ہاتھ ہلایا تو ساری محنت خاک میں مل جائے گی"۔
رحمت اللہ نے لڑکی کی کلائی پکڑ لی اور حسن دین نے دہکتے ہوئے کوئلے معصوم لڑکی کی ہتھیلی پر رکھ دئیے۔ لڑکی ہاتھ جلنے سے بلبلا اُٹھی اور چیخنے لگی۔ کوئی ایک منٹ بعد ہی حسن دین نے ہتھیلی پر سے کوئلے گرا دئیے اور تار کو کھول کر جب ٹین اُٹھایا تو ہتھیلی پر ایک خاص قسم کا نشان بنا ہوا تھا۔ یہ نشان دیکھ کر حسن دین مسکرا کر بولا۔
"لو ! یہ مرحلہ بھی حل ہو گیا"۔
رحمت اللہ نے جو لڑکی کو پچکار رہا تھا کچھ جواب نہ دیا۔ لڑکی درد کی شدت سے چلا رہی تھی۔ حسن دین ایک جلتی ہوئی لکڑی اُٹھا کر بولا۔
"چپ ہو جا ورنہ زبان پر رکھ دوں گا"۔
"ہٹا لے اسے"۔ "رحمت اللہ بولا۔ "معصوم پر اتنا ظلم ٹھیک نہیں "۔
"پانچ ہزار روپے ہتھیانے اس سے بھی زیادہ مشکل ہیں "۔ حسن دین نے جواب دیا "اس نشان کے بغیر یہ شیریں بھی نہیں بن سکتی تھی"۔
کچھ دیر بعد جب دونوں واپس لوٹے تو حسن دین بولا۔
"شیریں ! خبر دار اگر تو نے کسی سے کہا کہ میں نے تمہارے ہاتھ پر کوئلے رکھے تھے۔ ورنہ ...."
"کوئی پوچھے تو کیا کہے؟" رحمت اللہ نے ٹوک کر پوچھا۔
"کہہ دے کہ کھیلنے میں آ گ پر ہاتھ پڑ گیا تھا"۔ حسن دین نے جواب دیا۔ پھر لڑکی سے۔
"اگر تو نے کسی سے کچھ کہا تو یاد رکھ تیرا دوسرا ہاتھ بھی اسی طرح جلا دونگا"۔
تو اس طرح دو ایک مہینے میں بیدی کو جواب شیریں بن چکی تھی حسن دین نے راجہ صاحب کے گھر کے اور نوکروں کے متعلق بھی کچھ باتیں سمجھا دیں۔ دن میں کئی کئی بار اس کا امتحان لیا جاتا۔ اسی طرح چار پانچ مہینے گزر گئی۔ جب حسن دین کو یقین ہو گیا کہ لڑکی آنے والے امتحان میں پوری اُترے گی تو ایک دن اس نے رحمت اللہ سے کہا۔
"مجھے جو کچھ کرنا تھا میں کر چکا ہوں۔ اب جو کچھ کرنا ہے تمہیں کرنا ہے"۔
 "مجھے کیا کرنا ہے؟"
"تم شیریں کو لے کر راجہ رستم علی کے پاس جاؤ۔ اور لڑکی پیش کر دو"۔
"تم ساتھ نہیں چلو گے؟"
"ساتھ تو چلوں گا لیکن راجہ رستم علی کے پاس تم ہی جاؤ گے"۔
"میں کیا کہوں ؟"
"جو کچھ تمہیں معلوم ہے؟"
"مجھے کیا معلوم ہے؟" رحمت اللہ نے تعجب سے پوچھا۔
"میرے یار ! تم بالکل ہی بے دال کے بودم ہو۔ "حسن دین ہنس کر بولا۔ "وہ کشتی کے ڈوبنے کا اور اپنا اور اس لڑکی کے بچنے کا قصہ سنا دینا"۔
"لیکن اس بات کو تین مہینے ہونے کو ہیں "۔ رحمت اللہ بولا۔ "راجہ صاحب یہ نہ پوچھیں گے کہ میں اسی روز لڑکی کو کیوں نہ لے آیا "۔
"اس وقت تم مجھے بلا لینا"۔
"تمہیں بلا لوں ؟ کہاں سے ؟"
"میں ان کے مکان کے قریب ہی تمہارا انتظار کروں گا"۔
"سکیم تو تمہاری بڑی عجیب ہے۔ لیکن اتنا سوچ لو کہ کہیں لینے کے دین نہ پڑ جائیں "۔ رحمت اللہ نے کہا۔
"اگر تم اتنے ہی بزدل ہو تو جاؤ۔ میں سب انتظام کر لوں گا۔ "حسن دین غصے سے بولا۔
"تم جانتے ہو کہ میں بزدل نہیں۔ لیکن احتیاط بھی تو ضروری ہوتی ہے"۔ رحمت اللہ نے جواب دیا۔
"احتیاط کسی وقت انسان کو بزدل بھی بنا دیتی ہے۔ ہمیں تو صرف یہ ظاہر کرنا ہے کہ جس وقت ہمیں یہ معلوم ہوا کہ یہ لڑکی راجہ صاحب کی ہے ہم اسی وقت اسے لے آئے ہیں "۔ حسن دین نے کہا۔ اور رحمت اللہ بولا۔
"یہ تو ٹھیک ہے۔ لیکن اگر راجہ صاحب پوچھیں کہ میں نے لڑکی کو اتنے دنوں کہاں رکھا تو کیا جواب دوں ؟"
"کہہ دینا کہ تم گوالوں کی بستی میں جہاں میں نے تمہیں کچھ زمین کاشت کرنے کو دی تھی لے گئے تھے"۔ حسن دین نے جواب دیا۔ "باقی جو کچھ کہنا ہو گا میں خود کہہ لوں گا"۔
آخر کچھ لیت و لعل کے بعد رحمت اللہ لڑکی کو راجہ صاحب کے پاس لے جانے پر تیار ہو گیا۔ دو ایک روز بعد دونوں لڑکی کو ساتھ لے کر وہاں سے چل دئے بختاور نتیجہ کے انتظار میں وہیں رُک گئی۔
 


 
یاد

چمن ہزار تھے لیکن نہ جانے کیوں بجلی
مچل رہی تھی بس اک میرے آشیاں کیلئے
ایک روز راجہ رستم علی اور اس کا دیرینہ خادم شیرو برآمدے میں بیٹھے گم شدہ شیریں کی باتیں کر رہے تھے۔ شیرو  کہہ رہا تھا۔
"آج اگر چھوٹی بی بی ہوتیں تو سات آٹھ سال کی ہوتیں "۔
"اگر ہوتی"۔ رستم علی آہ بھر کر بولا۔ "شیریں تو ایسی گم ہوئی جیسے دنیا میں کبھی آئی ہی نہ تھی"۔
"مالی کو بھی بہت تلاش کیا لیکن اس کا بھی کہیں پتہ نہ چلا"۔
"شیرو!" رستم علی بولا۔ "میرا دل کہہ رہا ہے کہ شیریں کو اٹھا لے جانے والا مالی کے سوا اور کوئی نہیں تھا"۔
"آپ کا ارشاد بجا ہے۔ میرا بھی کچھ ایسا ہی خیال ہے"۔
"وہ فقیر بھی تو اب کبھی نہیں آیا جس نے کہا تھا کہ شیریں ضرور مل جائے گی"۔
"ہاں ! اسے بھی بہت روز ہو گئے"۔
"شیرو! مجھے کچھ ایسا گمان ہوتا ہے کہ اس فقیر کو میری شیریں کا کچھ نہ کچھ پتہ ضرور تھا"۔
"یہ آپ نے کیسے سمجھ لیا؟"
"وہ شیریں کی باتیں جس دلچسپی سے سنتا اور پوچھتا تھا اس سے مجھے یہ گمان ہوا تھا"۔
" پھر تو اسے روک لینا چاہئے تھا"۔
" یہ خیال تو مجھے اس کے جانے کے بعد آیا"۔
"یوں تو کوئی خدا رسیدہ آدمی ہی معلوم ہوتا تھا"۔
"خدا رسیدہ آدمی بھی قسمت والوں کو ہی ملتے ہیں ،و۔ رستم علی نے آہ بھر کر کہا۔
"سچ ہے جناب!"
"شیریں کی ماں نے در در کی خاک چھان ڈالی۔ بچی کے گم ہو جانے کے بعد جب تک زندہ رہے۔ پیروں اور فقیروں کی خدمت کرتی رہے۔ آخر تھک ہار کر بیچاری اپنے اللہ کے پاس چلی گئی۔ میرا تو خیال ہے دنیا میں اب کوئی اللہ والا رہا ہی نہیں "۔
"جناب!" شیرو بولا۔ "یہ تو آپ مت کہیں اللہ والوں سے تو دنیا خالی ہو نہیں سکتی۔ ہاں ! یہ سچ ہے کہ دیکھنے والی اب آنکھ نہیں رہے۔
"یا ہماری آنکھیں نہیں یا وہ کرامات سے خالی ہو گئے ہیں "۔ رستم علی نے کہا۔
"راجہ صاحب!" شیرو بولا۔ "جس روز دنیا اللہ والوں سے خالی ہو گئی اس روز قیامت بھی آ جائے گی"۔
"شیرو ہمارے لئے تو قیامت اسی روز آ گئی تھی جس روز میری شیریں گم ہوئی تھی۔ بے اولادوں کا گھر تو قبرستان کی طرح ہوتا ہے۔ جہاں چاروں طرف اداسی اور وحشت برستی ہے۔ خدا نے دے کر اگر بچی چھین لینی تھی تو دی ہی نہ ہوتی۔ یا مر گئی ہوتی"۔ رستم علی نے کہا۔
 "جو جتن ہو سکے سب کئے۔ لیکن کچھ پتہ نہیں لگ سکا۔ نجانے میری شیریں کہاں ہے اور کس حال میں ہے۔ یہ خیال کسی وقت میرا جینا اجیرن کر دیتا ہے۔ لیکن موت بھی قسمت والوں کو ہی آتی ہے"۔
"سچ ہے جناب؟"
"میں تو کہتا ہوں کہ شیریں کی ماں بڑی خوش قسمت تھی۔ جو دنیا سے جلدی اُٹھ گئی"۔
"بچی کے صدمہ نے جینے نہیں دیا جناب!" رستم علی بولا۔
"شیریں اگر مر جاتی تو مجھے اتنا صدمہ نہ ہوتا۔ مرنے والی جب تک زندہ رہی دن رات مزاروں پر منتیں مانتی رہے۔ لیکن کسی پیر فقیر کو ہم لوگوں پر ترس نہ آیا ...."
"ایسا مت کہئے جناب!" شیرو بات کاٹ کر بولا۔ "پیروں فقیروں کی کرامات میں تو شک نہیں ہو سکتا۔ ہاں اگر اپنی ہی قسمت کھوٹی ہو تو اس کا علاج تو خدا کے سوا کسی کے پاس نہیں "۔
"میں بھی تو ان اللہ والوں کی کرامات کا منکر نہیں "۔ راجہ رستم علی نے جواب دیا۔ "بتاؤ کوئی مزار ایسا بھی ہے جہاں میں نے حاضری نہیں دی۔ کوئی فقیر ایسا بھی ہے جس کی خدمت میں نے نہیں کی۔ لیکن ملا کیا؟"
"جناب! مجھے تو پورا یقین ہے کہ چھوٹی بی بی کسی نہ کسی روز ضرور مل جائے گی"۔
"کیسے ؟ کیا اس فقیر کے کہنے سے؟"
"جب بھی اللہ کا فضل ہو جائے"۔
"میرے مرنے کے بعد کیا؟" رستم علی بولا۔ "شیرو! جو دکھ مجھے ہے تم نہیں سمجھ سکتی۔ کوئی بھی نہیں سمجھ سکتا۔ افسوس تو یہ ہے کہ اغوا کرنے والوں کو حکومت بھی کچھ ایسی سزا نہیں دیتی"۔
"جو پکڑا جائے اسے تو سزا ضرور ملتی ہے"۔
"کیا خاک سزا ملتی ہے۔ دو چار سال کی قید اتنے بڑے جرم کے لئے کوئی سزا نہیں۔ سزا تو ایسی ہونی چاہئے جو دوسروں کے لئے عبرت ناک ہو"۔ رستم علی بولا۔ "شیرو! تم خوش قسمت ہو کہ خدا نے تمہیں کوئی بچہ نہیں دیا۔ میرا خیال ہے بے اولاد مرتے بھی ہیں تو اطمینان سے مرتے ہیں۔ انہیں یہ فکر یا اندیشہ تو نہیں ہوتا کہ ان کے بعد ان کے بچوں کا کیا بنے گا"۔
"ہاں جناب!" شیرو نے کہا۔ "قدرت کے کھیل سمجھنا آسان نہیں "۔
اس وقت سامنے سے ایک آدمی ایک لڑکی کو ساتھ لئے آتا ہوا نظر آیا دونوں اس کی طرف دیکھنے لگی"۔
 



چکمہ

آلام روزگار میں بیتے دنوں کی یاد
مثل خیال آئی برنگ نظر گئی
اب میں ہوں اور جذبِ محبت کی منزلیں 
دنیا تو لے کے حسرتِ دنیا گزر گئی
                                                                                            (ظفر یوسف)
"یہ وہی فقیر تو نہیں ؟" راجہ رستم علی نے اس آدمی کی طرف جو ایک سات آٹھ سال کی خوبصورت بچی کا ہاتھ تھامے مکان کی طرف آ رہا تھا۔ پوچھا۔
"مجھے تو کوئی دیہاتی معلوم ہوتا ہے جناب!" شیرو نے جواب دیا۔ "آج کل اکثر دیہاتی بھی گدا گری کرنے لگے ہیں۔ کچھ مانگنے آیا ہو گا ...."
پھر خود ہی 
"نجانے میرا دل کیوں دھڑک رہا ہے؟"
آنے والا رحمت اللہ تھا اور اس کے ساتھ وہی نقلی شیریں تھی۔ رحمت اللہ نے گوالوں کا بھیس بنا رکھا تھا۔ دونوں برآمدے کے پاس آ کر کھڑے ہو گئے۔
"کیسے آئے ہو؟" شیرو نے لڑکی کی طرف دیکھتے ہوئے پوچھا۔
"راجہ صاحب کے سلام کو آیا ہوں "۔ رحمت اللہ نے جواب دیا اور رستم علی جو کوئی اخبار دیکھ رہا تھا بولا۔
"شیرو کچھ دے کر رخصت کر دو"۔
"جناب!" رحمت اللہ بولا۔ "میں بھکاری نہیں "۔
شیرو نے جو بڑے غور سے لڑکی کی طرف دیکھ رہا تھا پوچھا۔
"یہ لڑکی کون ہے؟"
"یہ تو مجھے خود معلوم نہیں "۔ رحمت اللہ نے جواب دیا۔ "شاید راجہ صاحب کچھ بتا سکیں "۔
رستم علی نے اخبار سامنے سے ہٹایا اور لڑکی کی طرف دیکھنے لگا۔ نقلی شیریں آنکھیں جھکائے رحمت اللہ کا ہاتھ پکڑے کھڑی تھی۔
"کون ہے یہ لڑکی؟" رستم علی نے پوچھا۔
"آپ پہچان نہیں سکتے؟" رحمت اللہ نے بناوٹی تعجب ظاہر کرتے ہوئے کہا اور شیرو ایک گہرا سانس لے کر بولا۔
"خدا کی باتیں خدا ہی جانے"۔
پھر رستم علی سے۔
 "راجہ صاحب...."
"کہاں سے آئے ہو تم؟" رستم علی نے شیرو کو ٹوک کر پوچھا۔
"میں بہت دور کا رہنے والا ہوں جناب"۔ رحمت اللہ نے جواب دیا۔ پھر لڑکی سے۔
"چلو بیٹا"۔
"ٹھہرو؟" رستم علی تحکمانہ انداز سے بولا۔ "اس لڑکی کا نام کیا ہے؟"
"نام بتاؤ بیٹا"۔ رحمت اللہ نے لڑکی کے سر پر ہاتھ پھیرتے ہوئے کہا۔
"شیریں "۔ لڑکی نے سہمی ہوئی آواز میں جواب دیا۔
راجہ رستم علی کو ایسے محسوس ہوا گویا اس کے بدن میں بجلی کی لہر دوڑ گئی ہے۔ وہ گھور گھور کر شیریں کی طرف دیکھ رہا تھا اور سینے کے جلدی جلدی اٹھنے بیٹھنے سے اس کے دلی جذبات کا اظہار ہو رہا تھا۔ شیرو بولا۔
"فقیر کا کہا جھوٹ کیسے ہو سکتا تھا"۔
"ادھر آؤ میرے پاس"۔ رستم علی نے لڑکی کی طرف دیکھتے ہوئے کہا۔
شیریں ہولے ہولے قدم اٹھاتی اور کچھ سہمی سہمی نظروں سے دیکھتی ہوئی اس کے سامنے جا کر کھڑی ہو گئی۔
"کیا نام ہے تمہارا؟" راجہ رستم علی نے پوچھا۔
"شیریں "۔ شیریں نے ہولے سے کہا۔
"تم کس کی بیٹی ہو؟"
"شیریں نے ذرا ڈرتے ڈرتے اس کی طرف دیکھا۔ رستم علی نے پھر پوچھا۔
"تمہارے باپ کا کیا نام ہے بیٹی؟"
"راجہ جی"۔ شیریں نے ہولے سے کہا۔
"کون راجہ جی؟"
"میرے ابا کا نام راجہ جی ہے"۔ شیریں نے پھر وہی جواب دیا اور شیرو بار بار "شکر ہے مولا تیرا" کہہ رہا تھا۔ راجہ رستم علی کی پیشانی پر پسینے کے قطرے چمک رہے تھے۔ اس کی آنکھیں شیریں کے چہرے پر جمی ہوئی تھیں اور شیریں اِدھر اُدھر کچھ اس طرح دیکھ رہی تھی۔ جیسے وہ اپنے گرد و پیش کی چیزوں کو پہچاننے کی کوشش کر رہی ہے۔
"مجھے جانتی ہو بیٹی؟" شیرو نے مسکرا کر پوچھا۔
"بابا"۔ شیریں نے اس کی طرف دیکھتے ہوئے کہا۔ اصلی شیریں شیرو کو بابا ہی کہا کرتی تھی۔ راجہ رستم علی نے جو بت کی طرح خاموش بیٹھا لڑکی کی طرف دیکھ رہا تھا اور کچھ سوچتا معلوم ہوتا تھا۔ اچانک شیریں کا بایاں ہاتھ اپنے ہاتھ میں لے کر دیکھنے لگا۔ ہتھیلی پر جلنے کا نشان تھا۔ شیریں کا ہاتھ راجہ رستم علی کے ہاتھ میں تھا اور ہاتھ کانپ رہا تھا۔ آنکھوں میں آنسو چھلک رہے تھے۔ رحمت اللہ خاموش کھڑا تھا۔ شیرو اُٹھ کر ایک کرسی اُٹھا لایا اور شیریں سے کہا۔
"بیٹی بیٹھ جاؤ"۔
پھر رحمت اللہ سے
"تم بھی بیٹھو بھائی"۔
"یہ لڑکی تمہیں کہاں سے ملی؟" رستم علی نے پوچھا اور رحمت اللہ نے کشتی کے ڈوبنے اور اپنے اور لڑکی کے بچنے کا سارا قصہ سنا دیا۔
 "تم بھی کشتی میں سوار تھیں "۔ رستم علی نے شیریں سے ذرا محبت سے پوچھا۔ اور شیریں نے اقرار کے طور پر ایک دو بار سر ہلا دیا۔ رستم علی نے لڑکی کا ہاتھ اپنے ہاتھ میں لیتے ہوئے پوچھا۔
"تمہارے ساتھ کون تھا؟"
"بابا؟" شیریں نے بھولے پن سے جواب دیا۔
"تمہارے بابا کا کیا نام تھا؟"
"بابا!" شیریں نے وہی پھر ہولے سے کہا۔
"یہ لڑکی تمہارے پاس کب سے ہے؟" رستم علی نے پوچھا۔
"کچھ ٹھیک تو یاد نہیں۔ بڑی طغیانی کے روز سے میرے پاس ہی ہے رحمت اللہ نے جواب دیا۔ اور شیرو ذرا مسکرا کر بولا۔
"جناب اس فقیر کو آئے بھی تو تیسرا مہینہ جاتا ہے"۔
"تم اسے اسی روز میرے پاس کیوں نہ لے آئی؟" رستم علی نے پوچھا۔
"میں تو سمجھ رہا تھا کہ یہ بچی ہمیں خدا نے دی ہے۔ لیکن اتفاق سے مجھے معلوم ہو گیا کہ آپ کی بھی ایک بچی گم ہو گئی ہے۔ آخر اس خیال سے کہ کہیں کوئی مصیبت نہ پڑ جائے میں اسے یہاں لے آیا ہوں "۔ رحمت اللہ نے جواب دیا۔ پھر۔ "یہ آپ کی ہی بچی ہے؟ آپ کی ہے تو آپ کو مبارک ہو"۔
"تمہیں یہاں آنے کو کس نے کہا؟"
"جس شخص کی زمین کاشت کرتا ہوں وہ مجھے یہاں لایا ہے"۔
"کہاں ہے وہ؟"
"میرے ساتھ ہی آیا ہے"۔
"ہے کہاں ؟"
"باہر رک گیا ہو گا"۔
"کیا نام ہے اس کا؟"
"حسن دین"۔
"شیرو! ذرا دیکھو تو کون ہے؟" رستم علی نے کہا۔
شیرو حسن دین کو بلا لایا۔ حسن دین جس نے کسی معزز زمیندار کا بھیس بنا رکھا تھا۔ رستم علی کو سلام دیا اور ایک خالی کرسی پر بیٹھ گیا۔
"کیا نام ہے تمہارا؟" رستم علی نے پوچھا۔
"حسن دین"۔
"تم یہ کیسے جانتے ہو کہ یہ لڑکی میری ہے؟"
"جناب!" حسن دین حیرت کا اظہار کرتے ہوئے بولا۔ "میں نے کب کہا کہ یہ لڑکی آپ کی ہے؟"
"تم نے اس شخص کو میرے پاس کیوں بھیجا؟"
"جناب میں کئی بار لوگوں سے سن چکا ہوں کہ آپ کی لڑکی مدت سے گم ہے۔ کچھ روز ہوئے میں نے یہ لڑکی جو اپنا نام شیریں بتاتی ہے۔ رحمت کے پاس دیکھی۔ جسے پہلے تو اس نے اپنی بیٹی بتایا لیکن لڑکی کی شکل و صورت دیکھ کر جب مجھے یقین نہ آیا۔ تو اس نے کشتی کے دریا میں الٹ جانے اور مسافروں کے ڈوب جانے اور اس لڑکی کے دریا میں بہتے ہوئے پکڑے جانے کا قصہ بیان کیا۔ لڑکی کی شکل و صورت صاف بتاتی تھی کہ یہ لڑکی کسی دیہاتی کی نہیں ہو سکتی۔ اس خیال سے کہ شاید یہی وہ گم شدہ لڑکی نہ ہو ہم اسے آپ کے پاس لے آئے ہیں۔ اگر آپ کی بچی ہے تو آپ کو مبارک ہو۔ ورنہ ہمیں اجازت دیجئیے۔"
"تم کیا کرتے ہو؟" رستم علی نے پوچھا۔
"جناب! میں پہلے ملازم تھا اب کچھ کاروبار کرتا ہوں "۔ پھر 
"کیا حکم ہے ہمارے لیئے۔"
یہ باتیں ہو ہی رہی تھیں کہ راجہ رستم علی کا منشی عظیم اللہ جو ادھیڑ عمر کا آدمی تھا کہیں سے آ گیا۔ شیرو بولا۔
"منشی جی ! وہ فقیر یاد ہے آپ کو؟"
"کون؟"
"وہی جس نے کہا تھا کہ بچی مل جائے گی"۔ شیرو نے لڑکی کی طرف دیکھتے ہوئے کہا۔
"شیریں !" منشی حیرت سے بولا۔ "چھوٹی بی بی"۔
"دیکھ لو؟" شیرو نے مسکر کر کہا۔ "شیریں ہی ہے نا؟"
منشی غور سے لڑکی کی طرف دیکھنے لگا۔ راجہ رستم علی سر جھکائے خاموش بیٹھا تھا۔ منشی مسکرا کر بولا۔
"مبارک ہو جناب!" پھر
لڑکی سے۔
"بیٹی تم کہاں چلی گئی تھی؟"
"بابا کے ساتھ!" شیریں نے پھر وہی بھولے پن سے جواب دیا۔ راجہ رستم علی نے لڑکی کو کرسی سے اٹھا کر گود میں لے لیا اور سینے سے لگا لیا۔
حسن دین اور رحمت اللہ نے ایک دوسرے کی طرف دیکھا اور آنکھوں ہی آنکھوں میں مسکرا دئیے۔
فرطِ خوشی سے راجہ رستم علی کی آنکھوں میں آنسو ڈبڈبائے ہوئے تھے شیرو بھی کسی وقت پلو سے آنکھیں پونچھ لیتا۔ منشی مسکرا رہا تھا۔
"جناب!" حسن دین بولا۔ "ہمارے لئے کیا حکم ہے؟"
"میں تم لوگوں کا ہمیشہ احسان مند رہوں گا"۔ رستم علی نے کہا۔ "اب تم کہاں جاؤ گے؟"
"واپس جائیں گے جناب!"
"آج ہمارے پاس ہی رہو"۔
"جناب کی بڑی عنایت ہے۔ اب اجازت دیں ہمیں۔ "حسن دین نے کہا"۔
"منشی جی!" رستم علی بولا۔ "ان کے لئے کھانا تو منگوائیے"۔
"انعام کے متعلق کیا خیال ہے جناب؟" منشی نے جھک کر ہولے سے پوچھا۔
"ہاں !ہاں !" رستم علی بولا۔ "انہیں انعام کی رقم بھی دے دیجئے اور سو روپیہ سفر خرچ کے لئے اس کے علاوہ دے دو"۔
دو گھنٹہ بعد حسن دین اور رحمت اللہ موعودہ انعام لے کر لمبے لمبے ڈگ بھرتے بسوں کے اڈے کی طرف جا رہے تھے۔ اور اپنی چال کی کامیابی پر بہت خوشی تھی۔
"اب جانا کہاں ہے؟" رحمت اللہ نے پوچھا۔
 "جانا مت کہو"۔ حسن دین بولا۔ "غائب ہونا کہو"۔
"غائب! کیا مطلب ؟"
"میاں رحمت !" حسن دین بولا۔ "تیر تو نشانے پر بیٹھ گیا ہے۔ لیکن ڈر یہ ہے کہ ہم بھی کہیں اسی تیر کا شکار نہ ہو جائیں۔ اس لئے احتیاط ضروری ہے"۔
"کچھ بتاؤ تو سمجھ بھی آئے"۔
"سنو!" حسن دین بولا۔ "اب نہ تو تم شہر میں رہ سکتے ہو اور نہ بستی میں ...."
"گوجر بستی میں ؟" رحمت اللہ نے ٹوک کر پوچھا۔
"گوجر بستی ہو یا گوالوں کی بستی"۔ حسن دین نے جواب دیا۔ "ہم نے جو کھیل کھیلا ہے اس کے بعد تمہارا یہاں رہنا مناسب نہیں "۔
"وطن چلا جاؤں ؟"
"جہاں مرضی ہو جاؤ۔ لیکن کچھ عرصہ یہاں سے دور دور  رہو"۔
"تمہارا خیال ہے کہ لڑکی ہمارا بھانڈا نہ پھوڑ دے کہیں "۔
"مجھے لڑکی کی طرف سے کوئی خطرہ نہیں۔ وہ ابھی اتنی سیانی نہیں کہ کچھ بتا سکے لیکن ہو سکتا ہے کہ کسی کو کچھ شک ہو۔ اس لئے احتیاط ضروری ہے"۔ 
رحمت اللہ کو بھی یہ بات پسند آئی اور وہ گوالوں کی بستی سے بیوی کو لے کر اپنے گاؤں چلا گیا۔ برادری والوں نے اس کے بڑے بھائی اکبر سے صلح کرا دی۔ اس کے بعد اس نے اپنے بھتیجے سے جو سلوک کیا وہ گذشتہ اوراق میں بیان ہو چکا ہے۔
 



دوست

مہرو وفا کہاں ہے مہر و وفا کے بندو
اک رسم رہ گئی ہے اس دور زندگی میں 
ہر گام پر ہے حائل اے دوست تیرہ بختی
منزل کو ڈھونڈتا ہوں تاروں کی روشنی میں 
                                                                                                    (اسلم)
ان واقعات کو جو ہم گذشتہ اوراق میں بیان کر چکے ہیں بہت روز ہو چکے تھے۔ منیر نے جس روز سے اپنا وطن چھوڑا تھا پھر بھول کر بھی ادھر کا رُخ نہیں کیا وہ ایک بڑا مستقل مزاج اور با ہمت لڑکا تھا۔ دن بھر بسوں میں چیکنگ کرتا۔ رات کو ایک مولوی کے پاس علوم شرقیہ کی تعلیم حاصل کرتا۔ مکان پر واپس آ کر دیر تک مطالعہ کرتا۔ اس طرح اس نے ادیب عالم کا امتحان پاس کر لیا۔ اور اب انگریزی میں ایف۔ اے کی تیاری کر رہا تھا۔ انگریزی کی تیاری میں اسے اپنے دوست نصیر سے بہت مدد ملتی تھی۔ امتحان کے سلسلہ میں کالج بند ہونے میں اب تھوڑے دن باقی تھے۔ ایک روز جب دونوں دوست ملے تو نصیر نے کہا۔
"منیر ! دو ایک روز میں کالج بند ہونے والا ہے۔ میرا ارادہ ہے کہ گاؤں جا کر اطمینان سے مطالعہ کروں۔ اس ماحول میں تو دل جمعی سے پڑھنا بہت مشکل ہے"۔
"کیا مضائقہ ہے چلے جاؤ"۔ منیر نے کہا۔
"تم بھی چلو تمہیں بھی تو امتحان میں شامل ہونا ہے"۔
"میں کہاں چلوں ؟"
"اپنے گاؤں۔ وطن"۔ نصیر نے جواب دیا اور منیر آہ بھر کر بولا۔
"نصیر ؟ میں بے وطن ہوں میرا کوئی وطن نہیں ہے"۔
"یہ کہو کہ تم نے خود وطن کو بھلا رکھا ہے۔ تمہارا گھر نہیں کیا۔ تم نے جائداد دی تھی گھر تو نہیں دیا تھا"۔
"مرے یار؟" منیر آہ بھر کر بولا۔ "جس چچا نے فریب سے جائیداد چھین لی وہ اب گھر میں کب گھسنے دے گا۔ سگا چچا ہوتا تو کوئی بات بھی تھی۔ پھر چچی بھی تو زہر کی پڑیا ہی ہے۔ وہ کب امن و چین سے بیٹھنے د ے گی"۔
"ہاں ! تمہارا کہنا بھی ٹھیک ہے"۔
"تو بس دعا کرو کہ خدا مجھے اپنا گھر بنا کر رہنے کی توفیق دے۔ گو میری عمر کچھ ایسی زیادہ نہیں لیکن اس بے مہر زمانے سے میں نے بہت کچھ سیکھ لیا ہے"۔
"کیا سیکھا ہے تم نے ؟"
"میں نے یہ سیکھا ہے کہ مجھے اپنے پاؤں پر کھڑے ہونے کی کوشش کرنی چاہئے گھر چھوڑنے کے بعد میرے لئے پڑھنے لکھنے کا کوئی وسیلہ نہ تھا۔ لیکن دیکھ لو اللہ کے فضل سے تمہارے ساتھ ہی ایف۔ اے کے امتحان میں شامل ہو رہا ہوں"۔
"امتحان کے بعد کیا کرو گے؟"
"اگر پاس ہو گیا تو انگریزی کا بی۔ اے کروں گا"۔
"لیکن مجھے تمہاری یہ ملازمت بالکل پسند نہیں "۔
"تمہیں غالباً میری ملازمت اس لئے پسند نہیں کہ تمہارا باپ پیسے والا ہے"۔ منیر نے مسکرا کر کہا۔ "اور مجھے اس لئے پسند ہے کہ اس ملازمت کی بدولت میں کسی کا محتاج نہیں "۔
"کبھی اپنے چچا سے بھی ملاقات ہوئی۔ میں نے سنا تھا وہ شہر میں اکثر آتا جاتا ہے"۔
"ایک روز ہوئی تھی"۔
"کہاں ؟"
"بس میں ہی مل گیا تھا"۔
"کیا باتیں ہوئی؟ کچھ کہا سنا بھی؟"
"پوچھتے تھے میں نے گاؤں آنا کیوں چھوڑ دیا ہے؟"
"تم نے کیا جواب دیا؟"
میں نے صاف کہہ دیا کہ اگر آپ کو میرا گھر میں رہنا پسند ہوتا تو میں گھر چھوڑتا ہی کیوں ؟"
"کیا جواب دیا؟"
"جواب یہ دیا کہ جب سٹاپ آیا چپکے سے اُتر گیا"۔
"میرا خیال ہے کہ تمہیں گاؤں ضرور چلنا چاہئے"۔
"کیا کرونگا جا کر؟"
"اپنے مکان پر قبضہ کر لو"۔
"دل کے بہلانے کو غالب یہ خیال اچھا ہے"۔ منیر نے مسکرا کر کہا۔
"تم جھگڑا کرنے سے ڈرتے ہو؟"
"اول تو مجھے جھگڑا کرنا پسند نہیں۔ دوسرے امتحان سر پر آ رہا ہے"۔
"کم از کم اسے شرمندہ تو ضرور کرنا چاہئے"۔
"مرے یار؟" منیر ہنس کر بولا۔ "دوسروں کا حق مارنے والے کبھی شرمندہ نہیں ہوا کرتے۔ وہ حق مارنے کے بھی سو سو جواز ڈھونڈ لیتے ہیں "۔
"سچ ہے؟ تو تم میرے ساتھ نہیں چلو گے؟"
"تم تو بے وقوف ہو ...."
"امتحان کی تیاری کیسے کرو گے؟"
"جیسے کر رہا ہوں "۔
"دس بیس روز کی چھٹی لے لو۔ اطمینان سے مطالعہ کر سکو گے"۔
 "یہاں چھٹی بغیر تنخواہ کے ملتی ہے۔ میں اتنے روپے کیوں گنواؤں "۔ منیر نے جواب دیا۔ "پڑھنے کو رات کافی ہوتی ہے"۔
"پھر تو وہ لڑکی نہیں دیکھی؟"
"کون لڑکی؟"
"وہی خانہ بدوش...."۔
"نصیر؟" منیر بات کاٹ کر بولا۔ "مجھے جب اس لڑکی کا خیال آتا ہے تو آج بھی مجھے کچھ ایسا ہی گمان ہونے لگتا ہے کہ راگنی خانہ بدوش نہیں تھی"۔
"اوہ !" نصیر مسکرا کر بولا۔ تمہیں ابھی تک اس کا نام بھی یاد ہے۔ دل تو نہیں آ گیا تھا۔ خوبصورت بھی تھی اور ناچتی بھی خوب تھی"۔
"تم اس کا ناچ دیکھتے تھے اور میں اس کے چہرے کے تاثرات دیکھتا تھا ...."
"تاثرات کیسے؟"
"اس کے چہرے سے صاف معلوم ہوتا تھا کہ اس کا ناچنا مجبوری کا ناچنا ہے"۔ منیر نے جواب دیا۔ "دو ایک بار تو میں نے ارادہ بھی کیا کہ راگنی کے متعلق کچھ ان لوگوں سے پوچھوں۔ لیکن تمہارے دوست کی وجہ سے مناسب نہ سمجھا۔ نوازش تو ...."
"نوازش بھی مجھ سے چلنے کو کہہ رہا ہے"۔ نصیر نے اسے بات بھی پوری نہ کرنے دی"۔
"کہاں ؟"
"وہ کہتا ہے کہ میں اپنے گاؤں جانے کی بجائے اس کے ساتھ چلا جاؤں "۔
"چلے جاؤ۔ مل کر تیاری کرو گے"۔
"نواز ش نے تو مجھ سے تمہارے چلنے کو بھی کہا تھا۔ لیکن مجھے تم سے ذکر کرنے کا خیال نہ رہا"۔ نصیر نے کہا۔ "میں تو کہتا ہوں تم بھی چلو"۔
"ایک غریب کا تم امیروں کے ساتھ کیا واسطہ؟" منیر نے مسکرا کر کہا۔
"پھر لگے بے تکی ہانکنے"۔
"جھوٹ تھوڑا ہی کہہ رہا ہوں "۔ منیر نے بھی مسکرا کر کہا۔ "کب جاؤ گے؟"
"تمہیں جب چلنا نہیں تو تم پوچھتے کیوں ہو؟" نصیر نے پوچھا۔
"جب جاؤ گے وطن سے میرا سلام کہہ دینا"۔ منیر نے آہ بھر کر کہا۔
اتنے میں نوازش بھی آ گیا۔


 
خانہ بدوش
حسن کی فتنہ نگاہی کم نہیں 
عشق ہی پر کیوں یہ سب الزام ہے
نوازش علی اور نصیر دونوں کلاس فیلو بھی تھے اور دوست بھی۔ نوازش علی ہوسٹل میں ہی رہتا تھا۔ نصیر کے توسل سے ہی نوازش اور منیر کی ملاقات بھی ہوئی تھی۔ نوازش بھی گاؤں کا ہی رہنے والا تھا۔ اس کے باپ کا پیری مریدی کا سلسلہ تھا۔ مریدوں کی تعداد ہزاروں تک تھی آمدنی کے وسائل بہت وسیع تھے۔ پیری کا سب سے بڑا کمال یہ ہے کہ دولت خودبخود گھر کی لونڈی بن جاتی ہے۔ نوازش علی کے جو کالج میں نوازش پیر کہلاتا تھا سب ٹھاٹھ امیرانہ تھے۔ سواری کے لئے موٹر سائیکل تھا۔ انگریزی لباس۔ انگریزی قطع وضع۔ دوستوں کا دوست۔ یاروں کا یار۔ باپ نے تو شہر میں تعلیم حاصل کرنے کے لئے بھیجا ہوا تھا۔ لیکن وہ زیادہ تر وقت شہر کی رنگینیوں کے مطالعہ میں صرف کرتا۔ ایف۔ اے میں ایک بار فیل ہو چکا تھا۔ اب دوسری بار امتحان کی تیاری کر رہا تھا۔ نصیر سے اس کی گہری چھنتی تھی۔ منیر سے بھی اچھے مراسم تھے۔ نصیر تو کئی بار نوازش پیر کے ساتھ اس کے گاؤں کی سیر کر آیا تھا۔ لیکن منیر کو صرف اس کے بڑے بھائی نازش علی کی شادی پر ہی جانے کا اتفاق ہوا تھا۔ چھوٹے پیر نازش علی کی شادی بڑے دھوم دھام سے ہوئی تھی۔ دور دور سے پیر بھائی اور مالدار مرید آئے ہوئے تھے۔ مہمانوں کی خاطر سے شہر سے دو تین گانے والیاں بھی منگوائی گئی تھیں۔ یہ طائفے پیروں کی اصطلاح میں "سلام کو آئے تھے"۔ پیر مریدوں کی جیب پر ڈاکہ ڈالتے تھے اور یہ طوائفیں اپنے کمال ہنر مندی سے پیروں کی جیب خالی کرتی تھیں۔ پیروں کا لنگر چونکہ بہت وسیع تھا۔ آس پاس سے بھی ہر روز بہت سے لوگ گانا سننے آ جاتے۔ بھک منگوں کی ٹولیاں نقل مکانی کرنے والے پرندوں کی طرح ہر طرف جھنڈ باندھ کر آ گئی تھیں۔ انہی میں کچھ خانہ بدوش بھی تھے ان لوگوں کا ڈیرہ دوسروں سے الگ تھا۔ اس ڈیرے میں تین چار جوان لڑکیاں بھی تھیں جو کئی ایک ملکوں کے ناچ ناچتی تھیں۔ ان کے ناچ کا انداز طوائفوں کے ناچ سے بالکل مختلف تھا۔ یہ خانہ بدوش لڑکیاں جس ملک کا ناچ دکھاتیں اسی ملک کا لباس بھی ہوتا اور اسی ملک کے گیت گاتیں۔ انہی لڑکیوں میں ایک تیرہ چودہ سال کی لڑکی تھی جو شکل و صورت سے خانہ بدوش معلوم نہیں ہوتی تھی۔ اس کا میدہ شہابی رنگ آ ہو کی طرح مست آنکھیں۔ سیاہ لمبے لمبے بال۔ ہلال عید کی طرح نازک ابرو۔ موزون خوبصورت بدن اور قد چہرے پر ایک ملکوتی معصومیت جو سب زبانِ حال سے کہہ رہی تھیں کہ یہ چڑیا اس دیس کی نہیں۔ وہ ناچتی بھی تھی اور گاتی بھی۔ لیکن اس کے بدن کی ہر جنبش صاف بتاتی تھی کہ قدرت نے اسے اس کام کے لئے کبھی پیدا نہیں کیا تھا۔ اس کے ساتھ والیاں جب ناچتیں تو نظر بازوں کی آنکھوں میں آنکھیں ڈال کر مسکرا بھی لیتیں۔ کولہے مٹکا کر دلوں کو لبھا بھی لیتیں۔ لیکن اس کی طرف اگر کوئی شوق یا شرارت سے دیکھتا تو وہ آنکھیں چرا لیتی۔ دوسری ناچنے والیوں کے چہرے پر ایک شوخی کھیلتی۔ ان کی ہر ادا میں ایک بے حجابی ہوتی۔ ہر بات میں بے باکی ہوتی۔ کوئی ہنس کر بات کرتا تو وہ بھی ہنس کر جواب دیتیں۔ کوئی انعام دیتا تو بڑے بانکپن سے سر اور کمر کو جھکا کر تسلیمات بجا لاتیں۔ لیکن اس لڑکی کی جسے ساتھ والیاں راگنی کہتی تھیں ہر حرکت اور ہر ادا صاف بتلاتی کہ وہ جو کچھ کر رہی ہے ایک مجبوری سے کر رہی ہے۔ شوخ اور دلکش مسکراہٹوں کی بجائے راگنی کے چہرے سے کچھ ہر اس سا نمایاں ہوتا۔
نوازش پیر نے بھائی کی شادی پر اپنے کالج کے چند دوست بھی مدعو کئے تھے یہ نوجوان ناچ گانے کی مجلسوں میں شامل تو ہوتے لیکن پیروں کے احترام سے کچھ چپ چپ سے بیٹھے رہتے۔ یہ لوگ اس وقت موڈ میں ہوتے جب نوازش صرف اپنے دوستوں کے لئے خانہ بدوشوں کے ناچ کا انتظام کرتا۔ اس مجلس میں جوانی پوری طرح بیباک نظر آتی۔ جوانی کا رنگ نوجوانوں کے قہقہوں میں چھلکتا نظر آتا۔
 ایک روز منیر اور نصیر دونوں سیر کرتے خانہ بدوشوں کے ڈیرے کی طرف جا نکلی۔ صبح کا سہانا وقت تھا۔ دور دور تک کھیتوں کی ہریالی فردوس نظر بنی ہوئی تھی۔ بیری اور کیکر کے پیڑوں پر طوطوں اور میناؤں کی دنیا آباد تھی۔ کہیں کھیتوں کے کنارے کلنگ اور سپید سپید پروں والے بگلے بھی منڈلا تے نظر آتی۔ آسمان کی نیلی نیلی فضاؤں میں گدھ پرواز کر رہے تھی۔ کھیتوں کی منڈیروں پر کہیں کہیں جھاڑیاں بھی تھیں۔ ان جھاڑیوں سے کبھی کبھی تیتر کی آواز بھی سنائی دینے لگتی کہیں ہری ہری دھوب پر شبنم کے موتی چمک رہے تھے جیسے کسی دوشیزہ دہقان کی ناک کی کیل کا سفید نگینہ کہیں خود رو بیلوں میں بسنتی رنگ کے ننھے پھول اس طرح مسکرا مسکرا کر جھوم رہے تھے جیسے کسی برہمن کی کنیا بسنت ناچ ناچ رہی ہو۔ دونوں دوست اس لڑکی کی باتیں کرتے جا رہے تھے۔ اچانک ایک جھاڑی کے عقب سے ایک لڑکی اُٹھ کر ان کی طرف دیکھنے لگی۔ یہ راگنی تھی۔ راگنی انہیں اپنی ہی طرف آتے دیکھ کر اپنے ڈیرے کو جانے کے لئے مڑی۔ نصیر بولا۔
"منیر ! آؤ تو ذرا اس سے باتیں کریں "۔
"باتیں کس سے کرو گی۔ وہ تو جا رہی ہے"۔ منیر نے کہا۔
"جا کیسے سکتی ہے ہماری ٹانگیں نہیں کیا"۔ نصیر نے کہا۔ "آؤ"۔
دونوں نے لمبے ڈگ بھر کر راگنی کو راستہ ہی میں جا لیا۔
"راگنی کہاں بھاگی جا رہی ہو۔ رک جاؤ ذرا"۔
"کیا ہے بابو جی؟" راگنی نے سہمی سہمی نظروں سے ان کی طرف دیکھتے ہوئے پوچھا۔
"تم ہم سے ڈر کر بھاگنے لگی تھیں کیا؟" نصیر نے مسکرا کر پوچھا۔
"بابو جی کیا حکم ہے؟" لڑکی نے اسی طرح سہمے سے انداز سے اپنے ڈیرے کی طرف دیکھتے ہوئے پوچھا۔
"ڈرو نہیں "۔ نصیر بولا۔ "ہم تم سے کچھ پوچھنا چاہتے ہیں۔ تم کون ہو؟"
" میں راگنی ہوں بابو جی"۔
"یہی تمہارا نام ہے"۔
"ہاں بابو جی"۔
"کہاں کی رہنے والی ہو تم؟"
"ڈیرے میں رہتی ہوں "۔
"اپنے باپ کے ساتھ کیا؟"
راگنی نے کچھ جواب نہ دیا اور دو ایک بار ان کی طرف دیکھ کر پھر ڈیرے کی طرف دیکھنے لگی۔
منیر نے پھر پوچھا۔
"راگنی ! تم بھی خانہ بدوش ہو کیا؟"
راگنی پھر پہلے کی طرح ان کی طرف دیکھ کر چپ ہو گئی۔
"میرا خیال ہے یہ خانہ بدوش نہیں "۔ منیر نے انگریزی میں کہا۔
"لیکن خوبصورت ہے"۔ نصیر نے بھی انگریزی میں کہا۔
"کس دیس کی ہو تم؟" نصیر نے پوچھا۔
راگنی ٹکر ٹکر اس کی طرف دیکھنے لگی۔
 "تم نے ناچنا گانا کہاں سے سیکھا ہے؟" منیر نے پوچھا۔
"علیا سے"۔
"علیا کون ہے؟"
"میں علیا کے ساتھ رہتی ہوں "۔ راگنی نے جواب دیا۔ ڈیرے کی طرف سے دو تین عورتیں آ رہی تھیں۔ پیشتر اس کے کہ ان دونوں میں سے کوئی اس سے کچھ پوچھ سکے راگنی ان عورتوں کو دیکھ کر جلدی جلدی قدم اٹھاتی ڈیرے کی طرف چلی گئی۔ لیکن اسی روز جب خانہ بدوش لنگر سے شام کا کھانا لینے آئے تو راگنی ان کے ساتھ نہیں تھی۔ دریافت کرنے پر معلوم ہوا کہ وہ اپنے علیا کے ساتھ کہیں چلی گئی ہے۔ رہا یہ کہ علیا کون تھا یہ کسی کو معلوم نہ تھا۔ منیر اور نصیر نے بھی کچھ اور پوچھنا مناسب نہ سمجھا۔ گو آج اس واقعہ کو سال سے کچھ اوپر ہو چکا تھا۔ لیکن جب کبھی بھی نوازش پیر کا ذکر ہوتا۔ منیر کو راگنی بھی یاد آ جاتی۔ اور وہ ہمیشہ کچھ اس قسم کا خیال ظاہر کرتا کہ راگنی خانہ بدوش قوم سے نہیں تھی۔ اور اسے اس بات کا بھی افسوس تھا کہ پیر نازش علی کی شادی پر جب اس نے اسے دیکھا تھا تو اچھی طرح چھان بین کیوں نہ کی۔ اس کا دل کہہ رہا تھا کہ وہ کوئی مظلوم لڑکی تھی جسے اغوا کیا گیا تھا۔ نصیر اور منیر میں آج بھی یہی باتیں ہو رہی تھیں کہ نوازش پیر بھی آ گیا۔
"کیا باتیں ہو رہی ہیں ؟" نوازش پیر نے پوچھا۔
"کچھ تمہارے گاؤں کا ہی ذکر کر رہے تھے"۔ نصیر نے جواب دیا۔
"تو منیر چلنے پر تیار ہو گیا کیا۔ نوازش پیر نے پوچھا۔ پھر خود ہے۔
"منیر! میرے یار چلو تم بھی۔ تینوں ہونگے تو وقت خوب کٹے گا"۔
"تم وقت کاٹنے جا رہے ہو یا امتحان کی تیاری کرنے ؟" نصیر نے مسکرا کر پوچھا۔ 
"بھئی !" نوازش پیر ہنس کر بولا۔ "بڑے کور مغز ہو تم۔ تینوں ہوں گے تو تیاری بھی خوب کر سکیں گے۔ بولو ! کیا ارادہ ہے؟"
"نوازش ! ہم جب تمہارے گاؤں کا ذکر کرتے ہیں تو منیر کو راگنی بھی یاد آ جاتی ہے"۔ نصیر نے مسکرا کر کہا۔
"راگنی کون؟"
"ارے وہی ! جوان لڑکی جو خانہ بدوشوں کے ساتھ تھی۔ بھول گئے کیا؟"
"گاؤں میں ہوتا تو شاید نہ بھولتا"۔ نوازش پیر نے مسکرا کر کہا۔
"کیا مطلب؟"
"مطلب یہ کہ اب تک مریدنی ہو چکی ہوتی"۔ نوازش پیر نے ہنس کر جواب دیا۔
"بڑے بدمعاش ہو تم"۔ نصیر نے بھی ہنس کر کہا۔
"میرے یار!" نوازش پیر ہنس کر بولا۔ "تمہیں اتنا بھی معلوم نہیں کہ ہم لوگ اُمت کی کشتی کے کھویا متصور ہوتے ہیں۔ ہم جس کا چاہیں بیڑا پار کر دیں۔ جس کا چاہیں ڈبو دیں "۔
پھر منیر سے۔
"منیر؟ تم نے اس وقت مجھ سے کیوں نہ کہا"۔
"کیا؟" منیر نے پوچھا۔
"یہی کہ تمہارا دل اس پر آ گیا ہے"۔
"دل آ گیا ہے؟" منیر نے ذرا مسکرا کر کہا۔ "بے پر کی اڑانا کوئی تم سے ہی سیکھے"۔
 "میں بے پر کی تو نہیں اڑا رہا "۔ نوازش پیر نے جواب دیا۔ "نصیر ابھی ابھی تو کہہ رہا تھا۔ یہ عورتیں تو گھڑے کی مچھلی ہوتی ہیں "۔
"گھڑے کی مچھلی سے کیا مطلب ہے تمہارا؟" نصیر نے پوچھا۔
"جب چاہو پکڑ لو"۔ نوازش پیر نے جواب دیا۔ "چاہو تو خود ہی کھنچی چلی آئیں "۔
"کوئی ایسا تعویذ بھی تمہارے پاس ہے؟"
"زر علیہ السلام"۔ نوازش پیر نے جواب دیا۔
"بالکل ٹھیک کہا تم نے"۔ منیر بولا۔ "گر ہمیں مکتب و ہمیں ملا کار طفلاں تمام خواہد شد"۔
"منیر!" نوازش بولا۔ "تم بالکل ہی اناڑی ہو۔ تمہیں اتنا بھی معلوم نہیں کہ اب محبت کی اقدار بھی بدل چکی ہیں۔ عشق جنوں پیشہ بھی کچھ مہذب اور باتمیز ہو گیا ہے۔ اب نہ تو کوٹھے پر چڑھ کر آنکھیں لڑانے اور بدنام ہونے کی ضرورت ہے اور نہ اب قیس فرہاد۔ وامق۔ رانجھا۔ پنوں اور مہینوال کی طرح فراق میں تڑپنے اور آہیں بھرنے کی ضرورت ہے۔ عشق نے اپنی قدامت پسندی چھوڑ دی ہے اور حسن منظر عام پر دعوت نظارہ دینے لگا ہے۔ اب رقابت۔ عشق اور محبت بھی سائینٹفیک طریق سے ہونے لگی ہے۔ یعنی 
ہے زمانہ بھی نیا اس کے نئے اوزار ہیں 
اب بازی گاہ محبت کے لئے دشت و صحرا نہیں بلکہ ہماری سوسائٹی کے کلب ریسٹورینٹ، کالج،تفریح گاہیں سینما اور ڈانسنگ ہال ہیں۔جہاں نہ کسی کی روک ٹوک نہ محبت کا ڈر،نہ محرم کا سوال، نہ کشمکش کی، ضرورت، زنا مہ و پیام کا دردِ سر آج دنیا اس منزل پر پہنچ چکی ہے۔ جہاں بغیر کسی قسم کی تحریک کے عشق حُسن پر چلتا ہے اور حُسن کی خود نمائیاں دِلوں کو گرماتی ہیں چائے دانیوں میں آب رنگیں پریم کا ساغر بن کر سامنے آتا ہے اور دو ایک ملاقاتوں ہی میں معاملاتِ عشق طے ہو جاتے ہیں۔ اس رنگ رنگیلے زمانے میں بھی اگر کوئی فراقِ محبوب میں آہیں بھرے تو اس سے زیادہ اناڑی کوئی نہیں۔ یہاں تو زباں بے باک، نگاہ شوخ محبت کے ہفت خوان لمحہ بھر میں طے کرتی ہے۔ اس ترقی کے زمانے میں اگر کوئی مرید اپنے مقدس پیر کی خدمت تن من اور دھن سے کرے تو کسی کو اعتراض کیوں ہو۔ پھر تم اتنا نہیں سوچتے کہ ہم کسی کو گھر سے خود تو بلانے جاتے نہیں۔ دہ تو ہمارا تقدس اور پیری کی کرامت ہے جو
عشق از پردۂ عصمت بروں آرد زلیخا را
اگر راگنی تمہیں پسند آ گئی تھی تو ...."۔
"فکر ہر کس بقدر ہمت اوست!" منیر نے ہنس کر کہا۔ اور نصیر بولا۔
"منیر کا خیال ہے کہ راگنی خانہ بدوشوں کی قوم سے معلوم نہیں ہوتی تھی، بلکہ کہیں سے اغوا کی گئی تھی"۔
"یہ محض بے وقوفوں کی باتیں ہیں "۔ نوازش پیر نے جواب دیا۔ "شکر کھانے والے کو شکر سے کام رکھنا چاہئے اس سے کیا کہ شکر کہاں سے آئی ہے"۔
"سچ کہا تم نے!" نصیر نے ہنس کر کہا اور نوازش نے پوچھا۔
"تو کیا فیصلہ ہوا؟ چلتے ہو میرے ساتھ"۔
"نہیں !" نصیر نے جواب دیا اور نوازش ہنس کر بولا۔
"تو جہنم میں جاؤ دونوں "۔
"پہلے پیر پھر مرید"۔ نصیر نے بھی ہنس کر کہا۔


 
رنگِ جہاں 

اِس پیڑ تلے سوئے ہوئے رات کٹی ہے
پتوں میں کھنکتے ہوئے سنگیت نے مجھ کو
ہولے سے کہا ہے کہ ابھی لیٹے رہو تم
خاموش خنک نکھری ہوئی صبح کا آنگن
شرمائی ہوئی کرنوں کی رہ دیکھ رہا ہے
                                                                                                   (بلراج کومل) 
بیدی یا نقلی شیریں راجہ رستم علی خاں کی بیٹی کی حیثیت سے امیرانہ ٹھاٹھ سے زندگی بسر کر رہی تھی۔ رستم علی چونکہ بوڑھا ہو چکا تھا وہ اب اس فکر میں تھا کہ لڑکی کی کہیں شادی کر دے۔ چونکہ وہ ایک دولت مند آدمی تھا اور اس کی بیٹی جائداد کی واحد مالک تھی۔ اس لئے اچھے اچھے گھرانے شادی کے خواستگار تھے۔بیدی یا شیریں کا ماحول گو امیرانہ تھا۔ لیکن اس کے چہرے سے وہ خوشی اور چلبلاہٹ جو اس عمر کا ایک خاصہ ہوتا ہے۔ کبھی شاذ و نادر ہی نظر آتی۔ وقت گزر رہا تھا اور بیدی یا نقلی شیریں کا شباب زوروں پر تھا۔ اچھا کھانا، اچھا پہننا۔ لیکن وہ کسی وقت کچھ کھوئی کھوئی سی نظر آتی کبھی کسی چیز کے خوف سے سہم بھی جاتی۔ اسے دریا میں کشتی کے الٹ جانے کا حادثہ بھی ابھی تک یاد تھا۔ جب وہ اپنی ہتھیلی کی طرف دیکھتی تو اسے وہ مظالم بھی یاد آ جاتے جو حسن دین نے کبھی اس پر توڑے تھے۔ وہ ابھی تک اپنا اصلی نام بیدی بھی نہیں بھولی تھی۔ اور جس وقت اسے شیریں کہہ کر پکارا جاتا تو وہ یہ نام سن کر کچھ سہم سی جاتی۔
راجہ رستم علی کا زندگی بھر کچھ ایسا وطیرہ رہا کہ اس کے سب رشتہ دار اس سے علیٰحدہ ہو گئے۔ کبھی وہ دن تھے کہ رستم علی سردار محمد زمان کے ہاں ملازم تھا۔ اس زمانے میں سردار محمد زمان فوج میں صوبیدار تھا۔ پنشن لینے کے بعد محمد زمان نے محکمہ تعمیرات میں ٹھیکیداری کا کام شروع کر دیا اور یہی رستم علی زیادہ تر دیکھ بھال کا کام کرتا۔ پھر کچھ ایسے واقعات پیش آئے کہ محمد زماں کا سرکاری کام بند ہو گیا اور پے درپے گھاٹوں سے اس کی مالی حالت بہت کمزور ہو گئی۔لیکن یہ سب کچھ کیسے ہوا یہ ایک راز تھا۔ محمد زمان کی تباہی رستم علی کے عروج کا پیش خیمہ ثابت ہوئی۔ اور وہ رستم علی سے راجہ رستم علی خان بن گیا۔ گو رستم علی خان کا ایک معمولی حیثیت سے راجہ رستم علی بن جانا بھی ایک معمہ ہی تھا لیکن کچھ لوگ ایسے بھی تھے جو سردار محمد زمان کی تباہی اور رسوائی کا اسی رستم علی کو ذمہ دار سمجھتے تھے۔
محمد زمان ایک غیور آدمی تھا۔ اپنی ذلت اور رسوائی کے صدمہ سے کچھ روز بعد اس کا انتقال ہو گیا۔ اور اس کے مرنے کے کچھ عرصہ بعد رستم علی نے اس کا کام سنبھال لیا اسی طرح آج کچھ لوگ اس خیال کے بھی تھے جو کھوئی ہوئی لڑکی کا اتنے عرصہ بعد مل جانا بھی رستم علی کی ایک چال ہی سمجھتے تھے۔ رستم علی جس گاؤں میں کبھی رہا کرتا تھا وہاں اس کے کچھ عزیز ابھی تک موجود تھے لیکن ان لوگوں سے ابتدا سے ہی اس کا بگاڑ تھا۔ اور بیٹی کے گم ہو جانے کا ذمہ دار چونکہ وہ انہی لوگوں کو سمجھتا تھا۔ اس لئے اس نے پولیس کے ذریعہ کچھ روز انہیں مبتلائے مصیبت بھی رکھا۔ آخر ان کی خلاصی اس وقت ہوئی جب پولیس کو عدمِ ثبوت کی وجہ سے انہیں چھوڑ دینا پڑا۔ لوگوں کا خیال تھا کہ اپنے عزیزوں کو اپنی جائداد سے محروم کرنے کے لئے وہ کہیں سے دوسری لڑکی لے آیا ہے اور اسے شیریں یعنی اپنی بیٹی کے نام سے مشہور کر رکھا ہے۔ شروع شروع میں تو رستم علی کو اس بات کا پورا یقین تھا کہ اس کے رشتہ داروں میں ہی سے کسی نے جو کہیں دور کسی گاؤں میں رہتے تھی۔ اور معمولی حیثیت کے آدمی تھے شیریں کو اغوا کیا ہے۔ اس کا یہ خیال اس وقت بدلا جب شیریں کی ماں نے مرنے سے چند روز پہلے نور علی مالی پر اپنا شک ظاہر کیا تھا۔ اسی روز سے وہ نور علی کی جستجو میں تھا۔ اس نے پولیس کو بھی اس کی ٹوہ میں لگا رکھا تھا۔ لیکن جس طرح وہ خود اس کوشش میں ناکام رہا تھا اسی طرح پولیس بھی اس کا کھوج لگانے میں ناکام رہی تھی۔
رستم علی کے جب دن پلٹے تو اس نے شہر سے کچھ فاصلہ پر بہت سی زمین خرید کر وہیں سکونت اختیار کر لی۔ نوکر چاکر ، موٹر سب کچھ تھا۔ لیکن وہ لوگوں کے دلوں میں کبھی گھر نہ کر سکا۔ لوگ اس کی عزت محض اس کی دولت کی وجہ سے کرتے تھی۔ یوں بھی وہ ایک بد چلن اور عیاش آدمی تھا۔
جہاں تک لڑکی کا تعلق تھا گو ناز و نعمت سے اس کی پرورش ہو رہی تھی تاہم رستم علی کو کبھی یہ خیال بھی آتا کہ کہیں اس سے دھوکا تو نہیں کیا گیا۔ اس خیال کے آنے کی ایک وجہ شاید یہ بھی تھی کہ کسی وقت وہ اپنے دل میں اس شفقت پدری کی نمایاں کمی محسوس کرتا تھا جو روح کی تسکین کا باعث ہوتی ہے۔ لیکن وہ اب اتنا دور جا چکا تھا کہ اس کے متعلق کچھ سوچنا یا کرنا وہ اپنے لئے باعث تضحیک سمجھتا تھا۔
وہ اس حقیقت سے بھی بے خبر نہیں تھا کہ لوگ جو اس کی عزت کرتے ہیں محض ایک لفافہ بازی ہے۔ اس لئے وہ ہر قیمت پر اپنا وقار قائم رکھنے کی فکر میں رہتا۔
ادھر کچھ اس قسم کے جذبات بیدی یا شیریں کے تھے۔ جیسے جیسے اس کا شعور پختہ ہوتا جا رہا تھا یہ حقیقت بھی اس پر آشکار ہوتی جاتی تھی کہ وہ شخص جسے وہ ابا کہتی ہے اس کے طرز عمل میں وہ قدرتی جذبہ جو ایک باپ کے دل میں اپنی حقیقی اولاد کے لئے ہوتا ہے بہت کم پاتی ہے۔ اور جب اسے وہ دن جو اس نے رحمت اور حسن دین کے پاس گزارے تھے یاد آتے تو یہ خیال اور بھی مستحکم صورت اختیار کر لیتا۔
شیریں گھر پر ہی تعلیم پاتی تھی۔ لیکن رستم علی کا چونکہ کوئی کنبہ یا خاندان نہیں تھا اس لئے وہ اکیلی ہی رہتی۔ کبھی راجہ صاحب کے منشی کی لڑکی مسعودہ بھی آ جاتی اور دونوں ہنس کھیل کر وقت گزار لیتیں۔ دونوں ایک دوسرے سے بہت مانوس تھیں۔
جہاں تک وراثت کا تعلق تھا۔ بظاہر رستم علی کے بعد یہی لڑکی وارث تھی۔ لڑکی کے رشتہ کے خواستگار جو لوگ تھے گو شریف آدمی تھے لیکن وہ جانتا تھا کہ ان لوگوں کی سب سے زیادہ کی دولت پر نظر ہے۔ یوں تو شہر کے اکثر شرفاء سے اس کے دوستانہ مراسم تھی۔ لیکن یہ بھی اس کی بدقسمتی تھی کہ اسے آج تک کوئی ایسا دوست نہ مل سکا جو اس کا راز دار بھی ہو۔ یوں بھی رستم علی کی ذہنیت کے آدمی کسی کا بھی اعتماد حاصل کرنے کے اہل نہیں ہوتی۔ گذشتہ زندگی کا خیال انہیں ہمیشہ چوکس رکھتا ہے۔ ہر کسی سے بدگمانی ان کی عادت ثانیہ بن جاتی ہے۔ اس قسم کے آدمی کو کوئی مخلص دوست مشکل سے ہی ملتا ہے۔ ایک زمانہ وہ تھا کہ شیرو اس کی مونچھ کا بال بنا ہوا تھا۔ لیکن جب سے اس نے غلط روی سے توبہ کی تھی شیرو کی حیثیت بھی ایک نوکر کی ہو کر رہ گئی تھی۔ جب تک نفیسہ زندہ رہی وہ پیروں فقیروں کے نام کی نیاز بھی دیتی رہے۔ اس کے مرنے کے بعد یہ سلسلہ بالکل ختم ہو گیا۔ رستم علی جیسے کہ بیان ہو چکا ہے ایک خود غرض آدمی متصور ہوتا تھا۔ گو رہن سہن امیرانہ تھا لیکن خیالات دقیانوسی تھی۔ نہ کسی کلب سے اس کا تعلق، نہ وہ کسی انجمن یا مجلس کا رکن۔ اس کے الگ الگ رہنے کی وجہ بعض لوگوں کے نقطہ نظر سے یہ تھی کہ وہ کچھ ایسا پڑھا لکھا آدمی نہیں تھا۔ چونکہ وہ شہر سے کچھ فاصلے پر رہتا تھا اس لئے اس کے ملنے جلنے والوں کا حلقہ بھی بہت محدود تھا۔ رستم علی فطرتاً بڑا ہوشیار اور معاملہ فہم آدمی تھا۔ پیسہ وہاں خرچ کرتا جہاں اسے فائدہ نظر آتا۔ شہر میں ایک شخص قاضی غلام قادر رہتا تھا۔ اچھا کھاتا پیتا آدمی تھا۔ قاضی اور راجہ کے تعلقات بہت گہرے تھے۔ رستم علی اسے موٹر بھیج کر دوسرے تیسرے بستی میں بلوا لیا کرتا۔ اور دونوں بیٹھے گپیں ہانکا کرتے۔ ہم بتا چکے ہیں کہ رستم علی کئی روز سے لڑکی کی شادی کی فکر میں تھا۔ ایک روز دونوں میں کچھ اس قسم کی باتیں ہو رہی تھیں۔
"قاضی صاحب! میں چاہتا ہوں کہ لڑکی کے فرض سے جلدی سبکدوش ہو جاؤں کچھ عرصہ سے میری صحت اچھی نہیں رہتی نجانے کب بلاوا آ جائے"
 "آپ نے ایک روز کچھ اس قسم کا ذکر بھی تو کیا تھا کہ لڑکی کے کئی ایک گھرانے خواستگار ہیں "۔
"ہیں تو سہی لیکن ابھی تک میں کچھ فیصلہ نہیں کر سکا"۔ رستم علی نے جواب دیا۔
"فیصلہ نہ کرنے کی کچھ وجہ بھی؟"
"میں یہ سوچتا ہوں کہ لڑکی کو کسی ایسی جگہ بیاہوں جہاں لڑکی کی قدر بھی ہو اور عزت بھی۔ خواستگار جتنے بھی ہیں انکی نگاہ صرف جائیداد پر ہے"۔
"جائیداد کی تو بہرحال لڑکی ہی وارث ہو گی"۔ قاضی نے ٹوہ لینے کو پوچھا۔
"واہ! یہ بھی کوئی پوچھنے کی بات ہے"۔
"کیا اچھا ہوتا جو آپ لڑکی کو اعلیٰ تعلیم دلواتے"۔
"لڑکیوں میں اعلیٰ تعلیم جو گل کھلا رہی ہے وہ آپ نہیں دیکھتے کیا؟"
"آپ تعلیم نسواں کے مخالف ہیں ؟"
"میں مخالف تو نہیں لیکن میں چاہتا ہوں کہ تعلیم کے ساتھ ساتھ استاد تربیت کا بھی خیال رکھیں "۔ رستم علی نے جواب دیا۔ "قاضی صاحب! خربوزہ کو دیکھ کر خربوزہ رنگ پکڑتا ہے۔ اس بے راہ روی کی ذمہ دار آپ لوگوں کی سوسائٹی ہے۔ آپ لوگ مجھے یہ طعن دیتے ہیں کہ میں آپ کی دنیا سے الگ الگ رہتا ہوں۔ اگر آپ برا نہ مانیں تو میں یہ ڈنکے کی چوٹ پر کہوں گا کہ آپ کی موجودہ سوسائٹی میں رہ کر نہ تو کسی کا ایمان سلامت رہ سکتا ہے نہ اخلاق"۔
"راجہ صاحب!" قاضی نے جواب دیا۔ "آپ جو کچھ فرما رہے ہیں بجا ہے۔ لیکن آپ کو یہ بھی ماننا پڑے گا کہ ہمارے معاشرے کو بگاڑنے والا اور قومی اقدار کو تباہ کرنے والا وہ طبقہ ہے جو امیر کہلاتا ہے۔ میں یہ علی الاعلان کہتا ہوں کہ جتنا کوئی دولت مند ہے اتنا ہی وہ خدا اور رسول صلعم سے دور ہے۔ آپ کو معلوم ہے کہ میں تقریباً ہر سال گرمیوں کے موسم میں پہاڑ پر جاتا ہوں۔ مسلمان مردوں کی بے غیرتی اور مسلمان عورتوں کی بے باکی اور بے حجابی کے جو منظر پہاڑ پر نظر آتے ہیں دیکھ دیکھ کر حیرت ہوتی ہے۔ گو سب سے زیادہ پر رونق جگہ کے قریب مسجد ہے۔ شام کو یہاں کھوئے سے کھو اچھلتا ہے۔
مؤذن للکار للکار کر اللہ اکبر ، اللہ اکبر کا اعلان کرتا ہے۔ پھر قد قامت الصلوٰة کا حکم ربانی سناتا ہے۔ لیکن 
آ کے ہوتے ہیں صف آرا تو غریب!
اور ہماری مہذب اور تعلیم یافتہ سوسائٹی کے رنگیلے نوجوان اور رنگیں تتلیاں ہنستی، بولتی، ایک دوسرے کی طرف نظروں کے بان چلاتے اس طرح گزرتے رہتے ہیں جیسے انہیں مذہب سے دور کا بھی واسطہ نہیں۔ پردہ تو خیر مسلمان عورت نے چھوڑا ہی تھا۔ افسوس تو یہ ہے کہ وہ اس نسوانی حجاب سے بھی جو عورت کا زیور سمجھا جاتا ہے۔ عاری ہو گئی ہے"۔
"قاضی صاحب!" رستم علی مسکرا کر بولا"۔ 
ابتدائے عشق ہے روتا ہے کیا ۔۔  آگے آگے دیکھئے ہوتا ہے کیا 
"آپ یہ بتائیں کہ اس کا کوئی علاج بھی ہے"۔
"علاج خالی باتوں یا پند و نصیحت سے نہیں ہوتا۔ اس مرض کا علاج جب بھی ہو گا ١ انقلاب سے ہو گا۔ اور انقلاب عوام الناس کی بیداری سے ہوتا ہے اور عوام الناس بیدار اس وقت ہوتے ہیں جب ضروریاتِ زندگی مہیا کرنا مشکل ہو جاتا ہے"۔ قاضی نے جواب دیا۔ "آثار آپ دیکھ رہے ہیں۔ امیر جو ہیں وہ زیادہ امیر ہوتے جاتے ہیں اور غریب روز بہ روز غریب۔ اور غریب کی بیداری کا دوسرا نام انقلاب ہے"۔
  لیڈروں کو صرف حکومت اور وزارت چاہئے۔ قوم اور ملک جائے بھاڑ میں "۔
"ممکن ہے آپ کا خیال درست ہو لیکن میں تو آج کی زندگی میں ایک ایسی سبک سری اور نرم روی دیکھ رہا ہوں جو ایک افیونی کا خواب ہوتا ہے"۔ راجہ صاحب نے کہا۔ "اور افیونی کا خواب آپ جانتے ہیں بیداری کی ایک ایسی شکل ہوتی ہے جہاں چین ہی چین نظر آتا ہے۔ حالات سے کچھ ایسا معلوم ہوتا ہے کہ قوم میٹھی نیند سو رہی ہے اور حکمران کی ساحری اسے پنکھا کر رہی ہے ...."
"معاف فرمائیے!" قاضی نے ٹوک کر کہا۔ "مجھے آپ سے اتفاق نہیں۔ میں تو یہ کہوں گا کہ حکمران طبقہ کی ساحری صرف ذاتی اغراض اور جلب زر میں صرف ہو رہی ہے۔ جہاں تک عوام الناس کا تعلق ہے وہ حکمران طبقہ کی شعبدہ بازیوں سے بدگمان ہو چکے ہیں "۔
"اگر بدگمان ہو چکے ہیں تو خاموش کیوں ہیں ؟" رستم علی نے پوچھا۔
"راجہ صاحب! طوفان کی آمد سے پہلے فضا پر سکوت طاری ہو جاتا ہے جو آتش فشاں پہاڑ مدت سے خاموش ہو سائنس دان اسے بہت خطرناک سمجھتے ہیں۔ کیونکہ وہ جب تباہی لاتا ہے، اچانک لاتا ہے۔ اور لاوا کیا قرب و جوار میں رہنے والے اور کیا دور دور بسنے والوں سب کو اپنی لپیٹ میں لے لیتا ہے"۔ قاضی صاحب نے جواب دیا۔ "اس میں تو کچھ شک نہیں کہ عوام الناس بظاہر تو ایک گہری میٹھی نیند سو رہے ہیں لیکن جب وہ بیدار ہوں گے یہ بیداری بھی ایک خوفناک بھونچال سے کم نہیں ہو گی۔ وہی ملک خوشحال سمجھا جاتا ہے جو معاشی طور پر خوشحال ہو۔ اور یہاں یہ حالت ہے کہ ابھی گذشتہ سال ہی 80 کروڑ روپے کا غلہ ملک کو باہر سے خریدنا پڑا ہے۔ حالانکہ یہ وہی ملک ہے جو کبھی غیر ملک والوں کو غلہ مہیا کیا کرتا تھا۔ ضروریاتِ زندگی کی مہنگائی کا یہ حال ہے کہ جو چیز کبھی دو آنے میں ملتی تھی اب روپے میں ملتی ہے۔ ہمارا تجارت پیشہ طبقہ جس کی لاٹھی اس کی بھینس والی مثل پر عمل کر رہا ہے دکاندار جو دام منہ سے مانگتے ہیں وہی لیتے ہیں۔ اور ہم اتنے ڈھیٹ ہیں کہ مر مر کر جئے جاتے ہیں۔ قوم کی ناؤ منجدھار میں پھنس ہوئی ہے"۔
"تو نکالے گا کون ؟ بیڑا پار کون لگائے گا؟"
"کون نکالے گا اس کا علم تو خد کو ہو گا۔ لیکن موجودہ لیڈروں سے آپ ایسی توقع ہرگز نہ رکھیں "۔
"آپ کے نقطہ نظر سے گویا یہ شر کا زمانہ ہے"۔
"خیر اور شر دونوں کا"۔
"خیر کیسی؟" رستم علی نے پوچھا۔ قاضی نے جواب دیا۔
"خیر اس طرح کہ سائنس نے انسان کی زندگی کو سہل بنانے کے لئے ہزاروں چیزیں ایجاد کی ہیں۔ جیسے یہ ریل۔ ہوائی جہاز۔ بحری جہاز۔ ٹیلی فون۔ لاسلکی۔ موٹریں۔ ریڈیو۔ مختلف قسم کا کپڑا بنانے کے کارخانے۔ بجلی کے کارخانے۔ آلاتِ کشاوری۔ مردوں اور عورتوں کی زینت کا سامان۔ گھروں کی آرائش کا سامان۔ کالج۔ مدرسے اور مختلف قسم کی تعلیم کا سامان۔ رسد گاہیں۔ صنعتی ادارے۔ حرفت کو فروغ دینے والے کارخانے۔ مدافعت کا سامان اور اسی قسم کی ہزاروں چیزیں۔ یہ سب کچھ انسان کے لئے خیر ہے۔ لیکن انہیں خیر کا سامان مہیا کرنے والوں نے ہمارے سامنے ایک ایسی تہذیب اور ایسا تمدن پیش کر دیا ہے جو انسان کو اپنے خالق سے بہت دور لے جا رہا ہے۔ جو قوموں کے اخلاقی اقدار بالکل تباہ کر رہی ہیں۔ جس کے عقب میں دہریت۔ الحاد۔ بے دینی۔ بد اخلاقی۔ عیاشی۔ بے حجابی اور بے راہ روی کا سیلاب بھی موجیں مارتا آ رہا ہے۔ اور یہی وہ چیز ہے جسے اہل نظر شر کے نام سے پکارتے ہیں۔ راجہ صاحب! چشم ظاہر کے لئے یہ سب چیزیں بہت خوبصورت اور بڑی دلکش ہیں اور ہم ان کے اتنے خوگر ہو چکے ہیں کہ شر کو بھی خیر سمجھ رہے ہیں۔ اور جو ڈگر ہم نے اہل مغرب سے سیکھی ہے اسی کو شرافت اور تہذیب کی راہ سمجھ کر اندھا دھند اس پر گامزن ہیں۔ لیکن یہ بالکل فراموش کئے بیٹھے ہیں کہ آج کی یہ پر رونق راہیں۔ یہ زندگی کے رنگ رنگیلے میلے ٹھیلے یہ خود فراموشیاں اور خود پسندیاں کسی ایسے امروز و فردا کی بھی منتظر ہیں جو خواب غفلت کے پردے اٹھا دے گا اور خیر کو شر سے الگ کر دے گا"۔
 "قاضی صاحب!" رستم علی بولا۔ "زندگی کے نازک مسائل میں سے ایک مسئلہ لڑکی کی شادی کا ہے۔ چونکہ مجھے بھی لڑکی بیاہنی ہے۔ اس لئے میں اس کے متعلق اکثر سوچتا رہتا ہوں۔ آپ کو معلوم ہے کہ شیریں کے لئے کئی ایک جگہ سے پیغام آ چکے ہیں۔ لیکن میں ابھی تک کچھ فیصلہ نہیں کر سکا"۔
"ان لوگوں میں سے آپ کو کسی سے رشتہ کرنا پسند نہیں ؟" قاضی نے پوچھا "سب میں عیب ہے؟"
"سب سے بڑا عیب یہ ہے کہ یہ لوگ شیریں کے اس لئے خواہش مند ہیں کہ انہیں لڑکی کے علاوہ ایک خاصی معقول جائیداد بھی نظر آ رہی ہے"۔ رستم علی نے جواب دیا۔ یہ لوگ صرف لڑکی ہی نہیں چاہتے بلکہ اس رشتہ کے پردے میں ان کی نظر میری جائیداد پر ہے"۔
"آپ کیا چاہتے ہیں ؟"
"میں یہ چاہتا ہوں کہ کوئی ایسا لڑکا مل جائے جسے جائیداد کا لالچ نہ ہو"۔
"یعنی وہ لڑکی کے ساتھ جائیداد لینے سے انکار کر دے"۔ قاضی نے مسکرا کر پوچھا۔ "آخر جائیداد کی مالک بھی تو آپ کی لڑکی ہی ہے"۔
"ہے تو سہی! لیکن مجھے کسی وقت یہ خوف بھی ہونے لگتا ہے کہ یہ جائیداد کبھی لڑکی کے لئے استروں کی مالا نہ بن جائی"۔ رستم علی نے جواب دیا۔ "آپ لوگوں نے مجھ سے کئی بار کہا کہ میں لڑکی کو اعلیٰ تعلیم دلاؤں یا کم از کم گھر پر ہی ایسا انتظام کر دوں کہ وہ نئی تہذیب کے رنگ ڈھنگ سے واقف ہو جائی۔ لیکن میں نے اپنا نظر یہ نہیں بدلا موجودہ زمانے کے مطابق لڑکی میں یہ ایک عیب سمجھا جائے کہ وہ کچھ ایسی تعلیم یافتہ نہیں مگر یہ دیکھ کر کہ رشتہ کے خواستگار وہ لوگ ہیں جو آپ کی سوسائٹی میں بڑے روشن خیال اور آزاد مسلک لوگ سمجھے جاتے ہیں۔ تو میں اس نتیجہ پر پہنچا ہوں کہ لڑکی کا رشتہ صرف جائیداد پر قبضہ کرنے کے لئے ہے جو میرے مرنے کے بعد لڑکی کو ملے گی۔ آپ کا کیا خیال ہے؟"
"مجھے آپ سے اتفاق ہے"۔
"شکریہ! لیکن کسی کے مجھ سے متفق ہونے سے تو یہ مسئلہ حل نہیں ہو سکتا"۔
"کاش خدا نے آپ کو کوئی اولاد نرینہ بھی عطا کی ہوتی"۔
"معاف فرمائیے! میں ان لوگوں میں سے نہیں جو لڑکی کو منحوس یا لڑکے سے کم قابل عزت سمجھتے ہیں۔ میرے خیال میں لڑکی لڑکے سے زیادہ والدین کی محبت اور شفقت کی مستحق ہوتی ہے۔ ماں باپ کا درد جو لڑکی کو ہوتا ہے لڑکے کو نہیں ہوتا"۔رستم علی نے جواب دیا۔ "میری نگاہ میں ان لوگوں کی کوئی عزت نہیں جو لڑکے کے مقابلے میں لڑکی سے سرد مہری سے پیش آتے ہیں اور لڑکی کی پیدائش کو باعث عار سمجھتے ہیں "۔
"بجا ہے"۔ قاضی نے کہا۔ "لڑکی تو ماں باپ کے لئے باعث رحمت ہوتی ہے حضور سرور عالم صلعم کو اپنی پیاری بیٹی خاتون جنت حضرت فاطمہ زہرا سے جو محبت اور پیار تھا کسے معلوم نہیں "۔
پھر مسکرا کر۔
"لیکن آپ یہ بھی تسلیم کریں گے کہ آج ایک لڑکی کی بے راہ روی اور بیباکی کے ذمہ دار بھی اس کے والدین ہی ہوتے ہیں "۔
"کم از کم میں نے تو وہ ڈگر اختیار نہیں کی"۔ رستم علی نے بھی مسکرا کر جواب دیا "لیکن قاضی صاحب ! آپ یہ مت بھولیں کہ زمانہ ان کا یہ جرم کبھی معاف نہ کرے گا۔ زمانہ بھی ان لوگوں کی تاک میں ہے۔ لیکن کسی مصلحت سے انہیں ان کے عیوب ان کی نظروں میں اوصاف بنا کر دکھا رہا ہے۔ اور پیاری پیاری تھپکیاں دے کر حقیقتوں سے دور رکھنے کے لئے سلا رہا ہے لیکن وہ وقت بھی کسی روز آئے گا جب یہی پیاری پیاری تھپکیاں اور میٹھی میٹھی لوریاں ان کے لئے تازیانہ بن جائیں گی جب تک معاشرے کی اصلاح نہ ہو گی یہ خرابیاں دور نہ ہو سکیں گی"۔
"لیکن معاشرے کی اصلاح کا کوئی علاج بھی ہے۔ معاشرہ صرف ہم مسلمانوں کا ہی نہیں بگڑا ہوا بلکہ اس حمام میں سب ننگے نظر آتے ہیں "۔ قاضی نے کہا۔
"قاضی صاحب! آپ کا ارشاد بجا ہے کہ اس حمام میں واقعی سب ننگے نظر آتے ہیں "۔ رستم علی نے جواب دیا۔ 
 "معاشرے کی اصلاح نہ ہماری موجودہ تہذیب سے ہو سکتی ہے نہ تمدن سی۔ اصلاح کا علاج مذہب کے ہاتھ میں ہے۔ جس سے ہم دور بھاگ رہے ہیں "۔
"بالکل بجا فرمایا آپ نے"۔ قاضی نے جواب دیا۔ "کوئی ہندو ہو، سکھ ہو، عیسائی ہو، یہودی ہو یا مسلمان۔ سب کا ایک نہ ایک مذہب ہے۔ اور یہ بات بھی سب مذاہب میں مشترک ہے کہ وہ خیر کو خیر اور شر کو شر کہتے ہیں۔ اعلیٰ اخلاق پیدا کرنے کی تعلیم دیتے ہیں۔ راست بازی اور پاک بازی سکھاتے ہیں۔ جب تک ہم مذہب کا دامن نہ پکڑیں گے معاشرے کی اصلاح بھی نہ ہو سکے گی۔ کہا جاتا ہے کہ آج کے اقتصادی حالات بگڑنے سے ہمارے معاشرے میں خرابیاں پیدا ہو گئی ہیں۔ میں یہ بھی تسلیم کرتا ہوں لیکن اس کے ساتھ میں یہ بھی کہوں گا کہ ہمارے اقتصادی حالات بگڑنے کی وجہ بھی یہی ہے کہ ہم نے مذہب کے عالمگیر اصولوں اور احکام کو پس پشت ڈال رکھا ہے ہر مذہب اپنے پیروں کو ایک نظام حیات دیتا ہے لیکن آج جتنی بھی قومیں ہیں انہوں نے قدرت کے عطا کردہ نظام حیات سے رو گرداں ہو کر مادی نظریات کو اپنا لیا ہے۔ یہ اسی خود ساختہ نظام حیات کی برکات ہیں کہ ہماری اخلاقی اقدار اس قدر پست ہو گئی ہیں کہ ہم خیر اور شر میں تمیز کرنے کے قابل ہی نہیں رہے۔ اسی لئے میں یہ کہتا ہوں کہ مسلمان کی دنیوی اور اخروی نجات اور کامیابی اسی میں ہے کہ وہ مذہب کا دامن پھر ایک بار مضبوطی سے تھام لے اور دیکھے کہ خدا کیا کرتا ہے"۔
"آپ کا خیال بجا ہے"۔ رستم علی نے جواب دیا۔ "معاشرے کی اصلاح ہونی بہت ضروری ہے۔ ہمارا مکمل نظام یا تو اسلامی ہونا چاہئے یا پھر فوجی۔ ان سر پھروں کو یا تو مذہب کا تازیانہ راہ پر لا سکتا ہے یا پھر فوج کا ڈنڈا۔ مشکل یہ ہے کہ گھروں میں والدین اور سکول اور کالجوں میں اساتذہ بچوں کی تربیت کی طرف مطلق توجہ نہیں دیتی"۔
"میرے خیال میں والدین سے زیادہ یہ اساتذہ کا فرض ہے کہ وہ بچوں اور نوجوانوں کی اخلاقی اصلاح کی طرف توجہ دیں "۔
نوکر نے اطلاع دی کہ کھانا تیار ہے۔ دونوں کھانے پر بیٹھ گئے اور گفتگو کا موضوع بھی بدل گیا۔ 
 



ہمتِ مرداں 

گو تکالیف ہزاروں تھیں مگر اے ساقی 
کسی تکلیف کا اب نام مجھے یاد نہیں 
منیر اتنا با ہمت نوجوان تھا کہ اس نے نہ تو کبھی زندگی کی تلخیوں کی ہی کچھ پروا کی نہ اپنے ناخوشگوار اور مخالف ماحول سے ہی متاثر ہوا۔ آپ کو معلوم ہے کہ سوتیلے چچا نے جب فریب اور مکاری سے اسے اس کے جائز ورثہ سے محروم کر دیا اور وہ دل برداشتہ ہو کر وطن چھوڑ کر شہر میں آ گیا تو کس ہمت سے ایک عام مزدور کا پیشہ اختیار کر لیا۔ لیکن کچھ روز بعد ایک شفیق استاد کی کوشش سے اسے ایک معمولی سی ملازمت مل گئی تو وہ کس تندہی اور دیانت داری کے ساتھ اپنے فرائض بھی پورے کرتا رہا اور تعلیم کا سلسلہ بھی جاری رکھا۔ چونکہ نامساعد حالات کی وجہ سے اس کا کالج میں داخلہ لینے کا شوق پورا نہ ہو سکا تھا۔ اس نے ایف۔ اے کے لئے علوم شرقی پڑھنے شروع کر دئیے۔ وہ صبح سے شام تک نوکری کرتا پھر ایک عالم سے جسے اس کے استاد مولوی خدا بخش نے ہی اس کی مدد پر آمادہ کیا تھا۔ علوم شرقی پڑھنے چلا جاتا۔ کبھی وقت ملتا تو اپنے دوست نصیر سے انگریزی اسباق میں بھی مدد لیتا یا لائبریری میں جا بیٹھتا۔ رہا کھانا پینا تو دونوں وقت نانبائی کی دکان سے برا بھلا جیسا کھانا ملتا کھا لیتا۔ آخر وہ دن بھی آیا کہ ادیب عالم کا امتحان پاس کرنے کے بعد اسے ایف۔ اے انگریزی کرنے کی اجازت مل گئی۔ اور وہ پاس ہو گیا۔ اور پھر ایک بار اپنے اسی استاد کے وسیلے سے ہی اسے ایک اور دفتر میں ملازمت مل گئی۔ اور پھر وہ چیکری چھوڑ کر حکومت کی سلک ملازمت میں منسلک ہو گیا۔ دوسرے معنوں میں اب اس کے لئے کامیابی کے کئی راستے کھل گئے اور اسے یہ اُمید ہونے لگی کہ اس کی دیرینہ آرزو یعنی بی۔ اے کی ڈگری کا راستہ بھی کھل گیا ہے۔ کیونکہ ادیب فاضل کا امتحان پاس کر لینے کے بعد اعلیٰ تعلیم کے تمام راستے اس کے لئے آسان ہو گئے تھے۔ منیر جب تک چیکر رہا کمپنی کی بسوں کے احاطے میں ہی مقیم رہا۔ لیکن جب کمپنی کی ملازمت چھوڑی تو کمپنی کا مکان بھی چھوڑنا پڑا۔ شہر میں اول تو مکان کا ملنا ہی مشکل تھا اگر کوئی ملتا بھی تو اس کا کرایہ ادا کرنا اس کی استطاعت سے باہر تھا۔ لیکن اسی قادر مطلق نے جو اس وقت تک زندگی کی راہیں اس کے لئے آسان کر رہا تھا اس کی سکونت کا انتظام شہر کے ایک بیرونی محلے میں کر دیا۔ یہ معمولی سا مکان جس کی اوپر کی منزل میں صرف ایک کمرہ تھا اور نچلی منزل میں دو کوٹھڑیاں اور ایک صحن تھا جو سکینہ نام کی ایک بیوہ کا تھا۔ یہ وہی سکینہ تھی جو کسی زمانے میں راجہ رستم علی کی بیٹی شیریں کی آیا تھی۔ لیکن شیریں کے گم ہو جانے کے بعد راجہ رستم علی نے اسے ملازمت سے جواب دے دیا تھا۔ سکینہ کچھ عرصہ تو ادھر ادھر کام کرتی رہے۔ لیکن جب عمر زیادہ ہو گئی تو گھر بیٹھ گئی۔ نیچے کی دو کوٹھڑیوں میں وہ اور اس کا بیٹا غلام اور اس کی بہو رہتی۔ غلام کے پاس پانچ سات بکریاں تھیں۔ وہ صبح شام ان کا دودھ بیچتا تھا۔ غلام کی بیوی محمدی فرصت کے وقت دو پٹوں میں لگانے کے فیتے بناتی تھی اس طرح تینوں کی گزر ہو رہی تھی۔ منیر ملک نے جب اوپر کا کمرہ کرائے پر لے لیا تو سکینہ نے اس کا کھانا پکانے کی حامی بھی بھر لی۔ منیر کو پیٹ کی فکر سے فراغت ہو گئی۔ سکینہ کو یہ فائدہ ہوا کہ کرایہ کے علاوہ پانچ سات روپے اور بچی کھچی روٹی کی اور امداد مل گئی۔
منیر ملک کو جو مالی پریشانیوں کی طرف سے کچھ اطمینان ہوا تو اس نے اپنا رہن سہن کا طریق بھی بدل لیا اور ایک با عزت شریف آدمی کی طرح رہنے لگا۔ وہ فطرتاً ایک خوش مزاج نوجوان تھا اس میں کچھ ایسی خوبیاں بھی تھیں کہ وہ دوسروں کو جلدی ہی اپنا گرویدہ بنا لیتا۔ قدرت نے بھی اسے مردانہ حسن عطا کرنے میں فیاضی سے کام لیا تھا۔ اس کا اندازِ گفتگو اتنا پیارا اور طور طریق اتنے پسندیدہ تھے کہ اس کے افسر بھی اسے عزت کی نگاہ سے دیکھنے لگی۔ 
 منیر یہ نکتہ خوب سمجھتا تھا کہ دنیا میں ایک کامیاب زندگی گزارنے کے لئے خود داری کے ساتھ ساتھ بنی نوع انسان سے ہمدردی کا جذبہ ہونا بھی ضروری ہے۔ اس نے اپنے انگریزی کورس میں کہیں یہ بھی پڑھا تھا کہ زندگی صرف سدا بہار پھولوں کا ہاری نہیں۔ بلکہ اس میں ایسے کانٹے بھی ہیں جن کی خلش کبھی انسان کو زندگی سے بیزار بھی کر دیتی ہے۔ لیکن انسان اگر با ہمت ہو تو زندگی کی ہر منزل کے لئے آسانی ہو جاتی ہے۔ اور نوجوان منیر اپنی زندگی کو آسان اور پھولوں کا ہار بنانے کی کوشش میں بڑی مستقل مزاجی سے لگا ہوا تھا۔ اس کے دونوں ساتھی نوازش پیر اور نصیر بھی امتحان میں کامیاب ہو گئے تھے۔ اور دونوں نے ڈگری لینے کے لئے کالج میں داخلہ لے لیا تھا۔ نوازش پیر جیسے کہ بیان ہو چکا ہے ذرا رنگین مزاج نوجوان تھا۔ چونکہ پیرزادہ تھا اس لئے فطرتاً کچھ خوشامد پسند بھی تھا۔ امارت نے اسے کچھ مغرور بھی بنا دیا تھا۔ وہ دوستوں سے بھی یہ توقع رکھتا تھا کہ سب اس کی عزت کریں اور ہر بات میں اس کی برتری تسلیم کی جائے۔ یہاں تک کہ وہ بعض اوقات اپنے دوستوں سے بھی رعونت سے پیش آتا۔ نصیر سے اس کی گہری چھنتی تھی۔ دونوں کلاس فیلو بھی تھے اور ہوسٹل میں بھی ساتھ ساتھ رہتے تھے۔ لیکن منیر ملک کو نوازش ذرا حقارت سے دیکھتا تھا۔ اس کی وجہ غالباً یہ تھی کہ منیر اس کی نظروں میں غریب تھا۔ وہ غالباً منیر سے یہ توقع رکھتا تھا کہ وہ بھی اس کی خوشامد کرے اور ہمیشہ اس کی ہاں میں ہاں ملایا کرے۔ لیکن اس قسم کی باتوں کی منیر جیسے خود دار آدمی سے توقع رکھنی اس کی غلطی تھی چنانچہ دو ایک بار دونوں میں کچھ بدمزگی بھی پیدا ہو گئی۔ آخر منیر نے اس سے ملنا جلنا بالکل چھوڑ دیا۔ یہ ملاقاتیں عموماً اس وقت ہوتیں جب تینوں یعنی نصیر، نوازش اور منیر سینما دیکھنے جاتے یا کسی ریسٹورنٹ میں چائے پینے جا بیٹھتے۔ منیر کو چونکہ اب علوم شرقی کی تیاری نہیں کرنی ہوتی تھی اس لئے اسے انگریزی کا مطالعہ کرنے کا کافی وقت مل جاتا۔ لیکن جب اس نے نوازش پیر سے علیحدگی اختیار کی جو ایک معنوں میں نصیر سے بھی علیحدگی ہی تھی تو اس نے ٹائپ اور شارٹ ہینڈ سیکھنا شروع کر دیا۔ اس طرح وہ کئی کئی روز نصیر سے بھی نہ مل سکتا۔ چنانچہ ایک روز جو وہ نصیر سے ملا تو اس نے شکایت کے طور پر کہا۔
"منیر! کیا وجہ ہے کہ تم کئی کئی روز ملتے بھی نہیں۔ دفتر سے آ کر کہاں چلے جاتے ہو؟"
"میں شارٹ ہینڈ اور ٹائپ سیکھتا ہوں "۔
"تو ڈگری لینے کا ارادہ چھوڑ دیا ہے کیا؟"
"انشاءاللہ ضرور لوں گا"۔
"تو شارٹ ہینڈ سیکھنے کی کیا ضرورت پڑی ؟"
"دنیا میں عزت اور آبرو سے رہنے کے لئے"۔ منیر نے جواب دیا۔ "میری منزل چونکہ تم لوگوں کی منزل سے بہت دور ہے اس لئے مجھے منزل پر پہنچنے کے لئے محنت اور کوشش بھی زیادہ کرنی پڑتی ہے۔ کلر کی میں ترقی کرنے کا امکان چونکہ بہت کم ہے۔ اس لئے میں نے شارٹ ہینڈ سیکھنا شروع کر دیا ہے۔ قسمت نے اگر یاوری کی تو شاید کبھی سٹینو گرافر بن جاؤں۔ اور تم جانتے ہو کہ گریجویٹ سٹینوگرافر کے لئے ترقی کا میدان زیادہ ہوتا ہے"۔
"پورے شیخ چلی ہو"۔ نصیر نے ہنس کر کہا۔ "ہاں ! یہ تو بتاؤ تم نے نوازش پیر سے ملنا جلنا کیوں چھوڑ دیا ہے؟"
"نصیر! یہ میری خود داری کا سوال ہے"۔ منیر نے اس کی طرف دیکھتے ہوئے کہا۔ "اور میری خود داری کا تجربہ شاید تم سے زیادہ اور کسی کو نہیں۔ میں اس مقام پر جس طرح پہنچا ہوں تم کو بھی معلوم ہے۔ جس ماحول میں میں ہوں اس ماحول کے لئے جن چیزوں کی ضرورت ہے اللہ تعالیٰ نے مجھے وہ سب عطا کر رکھی ہیں۔ لیکن جہاں میری خود داری کو ٹھیس لگنے کا اندیشہ ہو گا تم مجھے وہاں سے ہمیشہ دور دور دیکھو گے۔ قدرت نے تمہیں مستقبل کے فکر سے بے نیاز کر رکھا ہے۔ اور مجھے سب سے زیادہ اپنے مستقبل کی فکر ہے۔ مجھے اپنی دنیا خود بنانی ہے۔ اور اکیلے اس دنیا کا مقابلہ کرنا ہے۔ خدا کا شکر ہے کہ ابتدا بڑی حوصلہ افزا ہے"۔
"چھوڑو!" نصیر بولا۔ "میری بات سنو۔ نوازش کے باپ کا موٹر یہاں مرمت کے لئے آیا تھا۔ کل ڈرائیور نے اسے واپس لے جانا تھا لیکن نوازش نے اسے اتوار تک کے لئے روک لیا ہے۔ اتوار کو ہم نے ندی پر پک نک کا پروگرام بنایا ہے۔ تمہیں بھی ساتھ چلنا ہو گا"۔
"اور اگر میں نہ جا سکوں "۔
"جا کیسے نہ سکو۔ مجھے نوازش نے خاص طور پر تمہیں مدعو کرنے کے لئے کہا تھا"۔
"ضرور کہا ہو گا۔ اور تم نے اس کا پیغام بھی مجھے پہنچا دیا ہے۔ اب جانا نہ جانا میری مرضی پر ہے"۔
"بیوقوف مت بنو"۔ نصیر نے کہا۔ "تم خود یہ کہا کرتے ہو کہ جو دوستی کا ہاتھ بڑھائے اس کی طرف خود بھی ہاتھ بڑھانا چاہئے۔ دوستوں میں کبھی اختلاف ہو ہی جاتے ہیں۔ لیکن اختلاف کا مطلب لڑائی نہیں ہوتا۔ ہم جب اس کے گاؤں گئے تھے تو وہ سب سے زیادہ تم سے خاطر و مدارات سے پیش آتا تھا۔ تمہیں پک نک پر خاص طور پر مدعو کرنے کا اصل مطلب یہ ہے کہ اگر کوئی غلط فہمی ہے تو وہ بھی رفع ہو جائے"۔
"اور کون ہو گا؟"
"شاید ایک آدھ لڑکا اور ہو۔ چلو گے نا؟"
"اگر تم کہتے ہو تو چلا چلوں گا"۔
"گڈ بوائے"۔ نصیر تھپکی دے کر بولا۔ "اتوار کو ہم تمہیں گھر سے لے جائیں گے تیار رہنا۔ 


 
پِک نِک 

یہ اظہار غضب کیوں ہے؟
اگر تھی بات کوئی میں نے آہوں میں چھپا لی ہے
نہ میرے دل میں رنجش ہے نہ میرے لب پہ گالی ہے
حضور! اب تک میری دیوانگی کا ظرف عالی ہے
ذرا سی دل لگی پر آپ کیوں اتنا بگڑتے ہیں ؟
                                                                                                              (قتیل شفائی)
اتوار کے دن منیر، نوازش پیر، نصیر اور ایک اور لڑکا جس کا نام ذاکر تھا۔ پک نک کے لئے ندی پر پہنچ گئے۔ ذاکر اپنے ساتھ مچھلی پکڑنے کا سامان بھی لایا تھا۔ موٹر چونکہ ندی تک نہیں جا سکتا تھا اس لئے وہ سڑک پر ہی کھڑا کر دیا گیا۔ اور چاروں کھانے پینے کا سامان اٹھا کر ندی پر آ بیٹھی۔ پہلے چائے کا ایک دور چلا پھر مچھلی کے شکار کا شغل ہونے لگا۔ اور شکار کے ساتھ ساتھ فلمی گانے۔ ہنسی مذاق اور پھکڑ بازی بھی ہوتی رہے۔ پھکڑ بازی میں نوازش اور ذاکر کا مقابلہ خوب رہا۔ نصیر بھی شامل تھا لیکن کم رہا۔ منیر تو اس کی حیثیت محض تماشائی کی تھی۔
"بھئی! نوازش بولا۔ "میری تو انتڑیاں اب قل ہوا للہ پڑھنے لگی ہیں۔ کھانا گرم کرو"۔
"میرے یار!" ذاکر بولا۔ "گرم کیا کرنا ہے پیٹ میں ہی گرم ہو جائے گا"۔
"شوفر کو ساتھ لاتے تو سب کام ہو جاتا"۔ نواز ش نے کہا۔
"کام کیا ہے؟"
"چولہا بنانا۔ سوکھی لکڑی لانا۔ آگ جلانا۔ پھر کھانا گرم کرنا۔ نوازش نے جواب دیا۔
"منیر!" نصیر بولا۔ میں چولہا بناتا ہوں۔ تم ادھر ادھر سے سوکھی سوکھی ٹہنیاں اٹھا لاؤ۔ ذاکر! تم بالٹی میں ندی سے پانی بھر لاؤ"۔
"اور یہ پیر بے تدبیر!" ذاکر نے ہنس کر پوچھا۔
"پیر پیروں والا کام کرے گا"۔ نوازش نے ہنس کر کہا۔
"کیا؟"
"تم جو کچھ دو گے کھا لوں گا"۔
کھانا گرم ہو گیا تو سب کھانے پر بیٹھ گئی۔ اب کچھ عورتوں کے متعلق باتیں ہونے لگیں۔
"نوازش پیر تم کس قسم کی عورت سے شادی کرنا پسند کرو گے؟" نصیر نے پوچھا۔ 
 "میں تو کوئی الٹرا ماڈرن لڑکی پسند کرونگا"۔ نوازش نے جواب دیا۔
"الٹرا ماڈرن میں کیا خصوصیت ہے؟" ذاکر نے پوچھا۔
"جورو اس لئے نہیں ہوتی کہ وہ ایک مشین کی طرح بچے پیدا کرتی رہے۔ جورو کا صحیح مفہوم یہ ہے کہ مرد کو ایک اچھا ساتھی مل جائے۔ اگر خوبصورت بھی ہو تو سبحان اللہ زندگی کا لطف یا تو مجرد آدمی اُٹھاتا ہے یا وہ جس کی جورو سوسائٹی کے رنگ ڈھنگ سے بھی واقف ہو۔ جس کے ساتھ چلنے پھرنے سے مرد فخر اور خوشی محسوس کرے"۔
"ذاکر!" نصیر نے پوچھا۔ "تم کہو تمہیں کیسی عورت پسند ہے؟"
"جو نہ کھجور کے پیڑ کی طرح لمبی ہو اور نہ ہی شاخ سنبل کی طرح لچک دار ہو اور نہ دیکھنے میں گاؤ تکیہ ہو۔ واجبی حسین ہو لیکن سینہ کا ابھار تو بہ شکن ہو"۔ ذاکر نے جواب دیا۔
"تم منیر؟"
"میں پیش از مرگ واویلا کا قائل نہیں "۔ منیر نے مسکرا کر کہا۔ "میری شادی میں ابھی بہت دیر ہے۔ میرا نظریہ یہ ہے کہ انسان کو شادی اس وقت کرنی چاہئے جب وہ جورو کے لئے آرام و آسائش کا سامان مہیا کر سکے۔ جب اس کی جائز ضروریات آسانی سے پوری ہو سکیں "۔
"یعنی سگنل ڈاؤن"۔ نوازش نے مسکرا کر کہا۔ پھر نصیر سے۔
"اب تم بتاؤ؟"
"مجھے تو ایک مسلمان عورت چاہئے"۔
"ایسی عورت تو اس زمانے میں ملنی واقعی مشکل ہے لیکن دیہات میں نہیں "۔
"یعنی تم ایسی عورت چاہتے ہو جو تمہاری خدمت بھی کرے، نماز بھی پڑھے، روزے بھی رکھے چولہا بھی گرم کرے اور بچے بھی پیدا کرے"۔ نوازش نے پوچھا۔
"جہاں تک چولہا گرم کرنے کا سوال ہے یہ شوہر کی حیثیت پر منحصر ہے۔ مالی حالت اچھی ہو تو بیوی کو چولہا گرم کرنے کی ضرورت نہیں۔ باقی سب باتیں اس کے فرائض میں داخل ہیں "۔
"نہ حسن رہتا ہے نہ جوانی نہ بدن میں لچک اور سینہ کا ابھار"۔
"احمق ہو تم"۔ نصیر نے جواب دیا۔ "شادی کا سب سے بڑا مقصد بھی تو یہی ہوتا ہے کہ اولاد ہو۔ اور جب اولاد ہوتی ہے تو میاں بیوی کی محبت اور بھی استوار ہوتی ہے رہا سینہ کا ابھار تو یہ کوئی ایسی چیز نہیں کہ جس پر فخر کیا جا سکے"۔
"محض اناڑی ہو تم"۔ ذاکر نے کہا۔ "اگر سینہ کا ابھار ضروری نہ ہوتا تو آج عورت کو مصنوعی ابھار دکھانے کی کیوں ضرورت پیش آتی۔ اور ہر دکان پر ولایت کے بنے ہوئے محرم کیوں نمائش کے طور پر رکھے ہوتے"۔
"کیا فضول بحث لے بیٹھے ہو تم، کوئی اور بات کرو"۔ نصیر نے کہا اور ذاکر بولا۔ "تو آؤ ذرا مشاعرہ ہو جائے"۔
"یہاں شاعر کون ہے؟" نوازش نے پوچھا۔
"میرا مطلب ہے کہ ظریفانہ اشعار کا مقابلہ ہو"۔ ذاکر نے جواب دیا۔ "جسے کوئی ظریفانہ شعر یاد ہو وہ سنائے"۔
"پہلے تم ہی سنا دو"۔ نصیر نے کہا۔
"سنو!" ذاکر نے کہا۔ 
 ہجر میں کیا حال ہے معشوق کے بھائی نہ پوچھ
نام سے بیزار ہیں کیوں میرے حلوائی نہ پوچھ
کتنی کھا جاتا ہوں اس کے غم میں بالائی نہ پوچھ
کاوے کاوے سخت جانے ہائے تنہائی نہ پوچھ
صبح کرنا شام کا لانا ہے جوئے شیر کا!
"واہ وا!" نصیر ہنس کر بولا۔ "یہ معشوق کا بھائی بھی خوب رہا"۔ اور نوازش بولا۔
"لیکن یہ مت بھولنا کبھی معشوق کا بھائی جان کالا گو بھی ہو جاتا ہے"۔
"معلوم ہوتا ہے تمہیں اس کا کچھ تجربہ ہو چکا ہے"۔ ذاکر نے کہا اور نوازش مسکرا کر بولا۔
"دنیا ہے بھی تو ایک تجربہ گاہ "۔ لو اب مجھ سے سنو!
لو شباب آیا مزاج یار ٹیڑھا ہو گیا
نیم پر چڑھ کر کریلا اور کڑوا ہو گیا
نت نئے ارماں نکالے اک حسیں کے عشق میں 
دل میرا گویا مداری کا پٹارا ہو گیا
"یہ تو تم نے اپنے حسب حال ہی کہا۔ "ذاکر نے مسکرا کر کہا۔ "لیکن ایک دل پھینک کا دل مداری کے پٹارے میں بند نہیں رہ سکتا۔ یہ کہو دل میرا گویا مشہور ہر جائی ہو گیا"۔
"لیکن جب سے مغربی تہذیب کا رنگ چڑھا ہے "یار " اب کڑوا کریلا نہیں رہا"۔ نوازش بولا۔ "آج کل محبوب تو کیڈبری چاکلیٹ معلوم ہوتے ہیں۔ یعنی نرم نوالے اور نرم لچھے "۔
سب ہنسنے لگے۔
"منیر!" نصیر نے کہا۔ "اب تمہاری باری ہے"۔ منیر نے یہ اشعار سنائی۔
محفل عیش میں ایں زیرو زبر می  بینم
ٹاٹ اور بانس کے فٹ پاتھ پہ گرمی بینم
ٹھوکریں کھاتے ہوئے لعل و گہر می  بینم
عارض خشک پہ فاقے کا اثر می  بینم
چار سو تاک میں اغوا کے ہنر می بینم!
"واہ وا!" ذاکر نے داد دی۔ "یہ اغوا کے ہنر نے تو مزا دے دیا"۔ اور نصیر بولا۔
"یہ اشعار گو ہیں تو مزاحیہ لیکن ان میں نکتے بھی بڑے نازک نازک پوشیدہ ہیں "۔ لو ! اب مجھ سے سنو !
چڑھا ہے خود آرائی کا بھوت سر پر
خریدیں گے وہ آج بازار جا کر
مسی سرمہ غازہ لپ اسٹک پاؤڈر
انگوٹھی کرن پھول صابن کی بٹی 
بمشکل ہمیں ہاتھ دھرنے دئیے ہیں۔ 
 یہ تحفے انہیں نذر ہم نے کئے ہیں 
اودھ کا غرارہ بنارس کی ساڑھی
نگینے کا موباف دلی کی چٹی!
"میرے یار!" نوازش نے ہنس کر کہا۔ "پہلے شادی تو کر لو پھر اودھ کا غرارہ بنارس کی ساڑھی اور نگینہ کا موباف اور دلی کی چٹی کی فکر بھی کر لینا"۔ اور ذاکر بولا۔
"تم کیا جانو شاید نصیر نے کسی کو یہ تحائف دئے ہی ہوں۔ خیر! اب پروگرام کیا رہے گا"۔
"میں تو مچھلی پکڑوں گا"۔ نوازش نے کہا۔ "ذاکر تم آؤ میرے ساتھ کیمرہ بھی اُٹھا لو"۔
نوازش اور ذاکر بنسی اٹھا کر ندی کی طرف چلے گئے۔
"منیر!" نصیر نے پوچھا۔ "کیا صلاح ہے؟"
"میں پہلے نماز پڑھوں گا"۔
"اور میں ذرا کمر سیدھی کرتا ہوں "۔ نصیر نے کہا۔
منیر ندی پر بیٹھ کر وضو کرنے لگا۔ ذاکر اور نوازش بنسی اٹھا کر چل دئیے۔
ذاکر اور نوازش ندی کے کنارے چلتے چلتے ایک ایسی جگہ پہنچ گئے جہاں دو تین لڑکیاں ندی میں نہا رہی تھیں۔ ان میں سے ایک نوجوان تھی اور دوسری کم عمر کی بچیاں تھیں۔ سب کے کپڑے کنارے پر رکھے تھی۔ جوان لڑکوں کو دیکھ کر بڑی لڑکی اپنا ستر چھپانے کو پانی میں بیٹھ گئی۔ چھوٹی لڑکیاں ٹکر ٹکر دیکھنے لگیں۔
"ذاکر!" نوازش بولا۔ "آؤ ذرا ان سے دل لگی کریں "۔
"ان بچیوں سے کیا؟"
"اری! وہ جوان لڑکی بھی تو ہے۔ دیکھو نا ذرا کیا سہمی ہوئی ہرنی کی طرح دیکھ رہی ہے"۔
"اس سے کیا دل لگی کرو گے؟"
"ذرا صبر کرو۔ پھر تماشہ دیکھ لینا"۔ نوازش نے جواب دیا اور کنارے پر سے جہاں ان کے کپڑے رکھے تھے اٹھا لئے اور قدم آگے بڑھایا۔ اور ایک لڑکی بولی۔
"بابو جی! ہمارے کپڑے دے دو۔ کپڑے کیوں اٹھا لئے"۔
"تمہارے کون سے کپڑے ہیں ؟" نوازش نے پوچھا۔
"وہ سرخ اوڑھنی اور نیلی گھگھری"۔ لڑکی نے جواب دیا۔ اور نوازش نے دوسری لڑکی سے پوچھا۔
"اور تمہارے "۔
"میری وہ کرتی اور شلوار ہے۔ دوسری لڑکی نے کپڑوں کی طرف انگلی سے اشارہ کرتے ہوئے کہا۔
"یہ لو !" نوازش نے دونوں کے کپڑے کنارے پر پھینکتے ہوئے کہا اور قدم آگے بڑھایا۔ دونوں چھوٹی لڑکیوں نے ندی سے نکل کر اپنے اپنے کپڑے لے لئے۔ بڑی لڑکی بولی۔
"بابو جی! میرے بھی دے دو نا"۔
"یہ تمہارے ہیں ؟" نوازش نے وہ بوسیدہ سا جوڑا جو اس کے پاس رہ گیا تھا دکھاتے ہوئے پوچھا۔ 
 "ہاں بابو جی یہ میرا ہے"۔
"کپڑے لینے ہیں تو ذرا کھڑی ہو جاؤ؟ ہم تمہاری تصویر کھینچیں گے"۔
"بابو جی! میرے کپڑے دے دو...."
"اری! " نوازش کیمرہ کھولتے ہوئے بولا۔ "کہہ تو رہا ہوں ذرا پانی میں کھڑی ہو جاؤ تمہاری تصویر کھینچ کر کپڑے دیدیں گے"۔
دونوں چھوٹی لڑکیاں جنہوں نے کپڑے پہن لئے تھے ٹکر کر ان کی طرف دیکھ رہی تھیں۔ بڑی لڑکی عاجزی سے بولی۔
"بابو جی! رب آپ کا بھلا کرے گا۔ میرے کپڑے دیدیجئے"۔
"تم کون ہو؟ کہاں رہتی ہو؟ " ذاکر نے پوچھا
"ہمارا ڈیرہ وہ گاؤں کے پاس ہے بابو جی"۔ دونوں لڑکیوں میں سے ایک نے جواب دیا۔ نوازش بولا۔
"ہم تمہارے کپڑے ڈیرے پر چھوڑ جائیں گے۔ وہاں سے لے لینا"۔ 
پھر ذاکر سے۔
"آؤ ! چلیں "۔ بڑی لڑکی پھر منت سے بولی۔
"بابو جی! مہربانی کرو میرے کپڑے دیدو"۔
"تصویر نہیں کھچواؤ گی؟" نوازش نے پوچھا۔
"پہلے میرے کپڑے دیدو بابو جی"۔
"ذاکر؟" نوازش بولا۔ "یہ یوں نہیں مانے گی۔ تم اسے پکڑ لاؤ باہر"۔
ذاکر کنارے پر بیٹھ کر جب بوٹ اتارنے لگا تو دونوں لڑکیاں شور مچاتی اور چلاتی اپنے ڈیرے کی طرف بھاگ گئیں۔ ان لڑکیوں کی آواز منیر نے بھی جو نماز سے فارغ ہو چکا تھا سن لی۔ نصیر سو رہا تھا۔ تھوڑی دیر بعد اسے بھی کسی کے چیخنے کی آواز سنائی دی۔ وہ اسی رخ پر جدھر سے آواز آئی تھی ہو لیا۔ تھوڑی ہی دور گیا تھا کہ اس کو کنارے پر نوازش کھڑا نظر آیا۔ وہ چار قدم اور آگے جا کر اس نے دیکھا کہ ذاکر گھٹنے گھٹنے پانی میں کھڑا ایک لڑکی کو جو ندی میں دبکی بیٹھی تھی ہاتھ سے پکڑ کر باہر لانے کو کھینچ رہا ہے۔ اور لڑکی خوف زدہ ہو کر چلا رہی ہے منیر نے دیکھتے ہی اسے پہچان لیا۔ یہ راگنی تھی۔ اور راگنی بھی اسے دیکھتے ہی بولی بابو جی! میں راگنی ہوں۔ مجھے بچائیے۔
"کیا کر رہے ہو ذاکر؟" منیر نے پوچھا۔
"یہ باہر نہیں آتی۔ میں اسے باہر کھینچ رہا ہوں "۔ ذاکر نے جواب دیا۔ اور نوازش جو کیمرہ پکڑے کھڑا تھا بولا۔
"منیر! ذرا تم بھی مدد کرو۔ میں اس کی تصویر کھینچنا چاہتا ہوں۔ یہ مانتی نہیں "۔
"لیکن وہ تو برہنہ معلوم ہوتی ہے"۔ منیر نے کہا۔
"ہاں میں اس کی نیوڈ تصویر لینا چاہتا ہوں "۔ نوازش نے جواب دیا۔ "دونوں کھینچ لاؤ اسے باہر"۔
اور وہ لڑکی جورو بھی رہی تھی اور ہاتھ چھڑانے کی کوشش بھی کر رہی تھی۔عاجزی سے بولی۔
"بابو جی ! میرے کپڑے دے دیجئے میں باہر آ جاؤں گی"۔
"تمہارے کپڑے کہاں ہیں ؟" منیر نے پوچھا۔
"بابو جی نے کہیں چھپا دئیے ہیں "۔ لڑکی نے روتے ہوئے جواب دیا۔
"نوازش !" منیر نے پوچھا۔ "تمہارے پاس ہیں کپڑے"۔ 
 "وہ جھاڑی کے پاس رکھے ہیں "۔ نوازش نے ایک جھاڑی کی طرف اشارہ کرتے ہوئے کہا۔ "میں اس کی ایک نیوڈ تصویر پانی میں لینا چاہتا ہوں۔ لیکن یہ مانتی نہیں کم بخت"۔
"ذاکر!" منیر بولا۔ "چھوڑ دو اس کا ہاتھ"۔
"ہاتھ کیوں چھوڑ دے"۔ نوازش نے پوچھا۔
"میں جو کہہ رہا ہوں "۔ منیر غصے سے بولا۔ "تم دونوں کو شرم آنی چاہئے"۔
"شرم کی بات ہے تو بعد میں دیکھی جائے گی۔ لیکن میں اس کی تصویر ضرور لوں گا"۔ نوازش نے جواب دیا۔ "یہ تو ایسے ہی ڈر رہی ہے"۔ پھر ذاکر سے۔
"اسے کھڑا کرو کسی طرح "۔ اور منیر نے کہا۔
"ذاکر! میں کہہ رہا ہوں اس کا ہاتھ چھوڑ دو"۔
"ذرا چلتے بنو یہاں سے"۔ نوازش حقارت کے انداز سے بولا۔ "تم ہو کون دخل دینے والے؟ کیا واسطہ ہے تمہارا اس سے؟"
دونوں اونچی اونچی آواز میں بول رہے تھے۔
"جو ایک انسان کا دوسرے انسان سے ہوتا ہے"۔ منیر نے جواب دیا۔ پھر ذاکر سے۔
"ذاکر میں کہہ رہا ہوں اس غریب کا ہاتھ چھوڑ دو"۔
اتنا کہہ کر وہ لپک کر لڑکی کے کپڑے اٹھا لایا۔ اتنے میں ذاکر نے لڑکی کی کمر میں ہاتھ ڈال کر اسے پانی سے کچھ اوپر اٹھا لیا تھا۔ اور نوازش تصویر لینے کو فوکس کر رہا تھا۔ منیر نے جھپٹ کر اس کے ہاتھ سے کیمرہ چھین لیا اور پاجامہ اوپر کھینچتا ہوا لڑکی کو ذاکر سے چھڑانے کے لئے پانی میں اترنے ہی کو تھا کہ نوازش نے ایک گھونسہ اس کے دے مارا۔ منیر ہکا بکا ہو کر اس کی طرف دیکھنے لگا۔ نوازش نے پھر ہاتھ اٹھایا ہی تھا کہ نصیر بھی آ پہنچا۔
"یہ کیا ہو رہا ہے؟" اس نے آگے بڑھ کر پوچھا۔ ذاکر بھی لڑکی کو چھوڑ کر باہر آ گیا اور لڑکی پھر اکڑوں ہو کر پانی میں بیٹھ گئی۔ نوازش غصے سے بولا۔
"میں کہہ چکا ہوں کہ میں تصویر ضرور لوں گا۔ مجھے کوئی نہیں روک سکتا۔ لاؤ میرا کیمرہ دے دو"۔
"بات کیا ہے؟" نصیر نے پوچھا۔
"کوئی بات نہیں "۔ ذاکر بولا۔ "نوازش اس لڑکی کی ایک تصویر لینا چاہتا ہے"۔
"یہ لڑکی کون ہے؟" نصیر نے پوچھا۔
"مجھے تو معلوم نہیں یہیں کہیں ان کا ڈیرا ہے"۔ ذاکر نے جواب دیا۔ "شاید منیر جانتا ہو"۔ اور نوازش منیر کی طرف ہاتھ بڑھا کر غصے سے بولا۔
"میں کہتا ہوں میرا کیمرہ مجھے دیدو۔ ورنہ ایک اور دوں گا"۔
نصیر نے منیر سے کیمرہ لے لیا اور کہا۔
"تم دونوں ہی بیوقوف ہو۔ سوچو تو کیسی نکمی بات پر جھگڑ رہے ہو"۔
اور منیر بولا۔
"نوازش ؟ اگر میں تمہارے ساتھ نہ آیا ہوتا تو گھونسہ مارنے کا تمہیں مزہ چکھا دیتا"۔
"گھونسا کس نے مارا؟" نصیر نے حیرت سے پوچھا۔ 
 إ"مذاق مذاق میں ہی دونوں آپس میں الجھ پڑے "۔ ذاکر نے جواب دیا۔ پھر لڑکی کی طرف اشارہ کر کے۔
"اس بھتنی نے بھی بلاوجہ چلانا شروع کر دیا۔ نوازش تو صرف اس کی تصویر لینا چاہتا تھا"۔ پھر نوازش کا ہاتھ پکڑ کر۔
"چلو!"
دونوں جہاں سب نے بیٹھ کر کھانا کھایا تھا ادھر چلے گئی۔ منیر اور نصیر وہیں کھڑے تھے۔ منیر نے لڑکی کے کپڑے کنارے پر رکھ دئیے اور جیب سے ایک روپیہ نکال کر کپڑوں کے پاس رکھ کر بولا۔
"یہ روپیہ تمہارے لئے ہے۔ ہم جاتے ہیں۔ اطمینان سے کپڑے پہنو"۔ اتنا کہہ کر وہ جب سڑک کو مڑا تو نصیر نے پوچھا۔
"ادھر کہاں چلے؟"
"سڑک پر سے لاری پکڑوں گا"۔
"لاری؟ کیوں ؟"
"واپس جانے کے لئے"۔
"موٹر میں نہیں چلو گے؟"
"نہیں !"
"چلو چھوڑو۔ غلطی بھی انسان سے ہی ہوتی ہے"۔
"بیشک! غلطی بھی انسان سے ہی ہوتی ہے"۔ منیر نے جواب دیا۔ "لیکن جو بے غیرت ہو وہ انسان نہیں ہوتا"۔
تھوڑی دیر دونوں خاموش چلتے رہے۔ نصیر کو بھی افسوس ہو رہا تھا کہ نوازش نے کیوں اتنی حماقت کی۔ منیر بولا۔
"تم جاؤ! مجھے یہ لاری پکڑنی ہے"۔
"منیر!" نصیر معذرت کے طور پر بولا۔ "میں بہت نادم ہوں ...."
"چھوڑو میرے یار! تم نادم کیوں ہونے لگے۔ اس میں تمہارا کیا قصور"۔ منیر نے ٹوک کر کہا۔ "ہاں ! اس بات کا افسوس ہے کہ تمہارا دوست اخلاق سے بہت گر گیا ہے۔ ایک بے کس لڑکی کو اس طرح پریشان کرنا شرافت اور انسانیت دونوں کی توہین ہے"۔
"نجانے یہ لڑکی کون تھی"۔ نصیر نے کہا اور منیر اس کی طرف دیکھ کر بولا۔
"راگنی!"
"راگنی کون؟"
"وہی خانہ بدوش"۔ منیر نے جواب دیا۔ "جو خانہ بدوشوں کے ساتھ تھی"۔
دونوں سڑک پر پہنچ چکے تھی۔ منیر نے ہاتھ کھڑا کر کے بس رکوا لی اور سوار ہو گیا۔ 
 


 
ایک اور تازیانہ

میں تو سمجھا تھا کہ ہستی کے سلاسل ٹوٹی
قلب اس ساز کے شعلوں سے ہی مضراب ہوا
زیست کا صبح و مسا بڑھتا ہوا سوزِ وروں 
ایک افسانہ ہوا سپنا ہوا خواب ہوا
لیکن افسوس کہ پاؤں میں وہی خار رہا
ایک مجبور گرفتار گرفتار رہا
                                                                                                   (متین عارف)
راجہ رستم علی خاں ایک روز اپنی اراضیات سے موٹر میں بیٹھا واپس آ رہا تھا شیریں یا بیدی بھی ساتھ تھی۔ رات کو بارش ہو جانے سے سڑک پر کچھ کیچڑ سا ہو رہا تھا دیہاتی راستہ تھا۔ سڑک کے دونوں جانب کہیں سرکنڈے کے پودے تھے۔ کہیں جھاڑیاں تھیں۔ کہیں سرسوں پھولی ہوئی دیکھ کر بسنت رت کا لطف آ رہا تھا۔ کہیں گندم اور جوکے کھیت نونہالانِ شباب کی طرح مستی سے جھوم رہے تھے۔ کہیں سن ککڑے اور ہر ہر کے پودے مجاہدوں کی طرح ایک وقار سے قطار اندر قطار کھڑے تھے۔ کہیں کھیتوں میں عورتیں ساگ پات چن رہی تھیں۔ کہیں کوئی درانتی ہاتھ میں پکڑے اکڑوں اکڑوں اِدھر اُدھر سے گھاس کاٹ رہا تھا۔ کسانوں کے بچے موٹر کو دیکھتے تو بھاگ کر سڑک پر آ جاتی۔ کبھی کوئی کتا دور سے موٹر کو دیکھ کر بڑی تیزی کے ساتھ بھاگتا ہوا موٹر کی طرف اس طرح آتا جیسے پکڑ کر اسے کاٹ کھائے گا۔
"میں یہ آج تک نہیں سمجھ سکا کہ کتے موٹر کو دیکھ کر اس کا تعاقب کیوں کرتے ہیں "۔ رستم علی بولا۔ "حالانکہ ریل گاڑی کو دیکھ کر بھاگ جاتے ہیں "۔
"جناب!" ڈرائیور بولا۔ "واقعی یہ عجیب بات ہے کہ کتے کے سوا اور کوئی چوپایہ موٹر کا تعاقب نہیں کرتا۔ نجانے کیا سمجھتا ہے اسے"۔
"شہر کے کتے تو کچھ کم ہی موٹر کی طرف لپکتے ہیں "۔ لڑکی نے کہا۔
"شہر کے کتے موٹر سے مانوس ہو جاتے ہیں "۔ ڈرائیور نے جواب دیا "اور دیہاتی کتوں کے لئے یہ ایک عجیب سی چیز ہوتی ہے"۔
"میں تو یہ پوچھنا چاہتا ہوں کہ ڈھور ڈنگر۔ بھیڑ بکری تو موٹر کو دیکھ کر کچھ خوفزدہ ہو جاتے ہیں۔ کتا کیوں پیچھا کرتا ہے"۔ رستم علی نے پوچھا۔
"جناب!" ڈرائیور بولا۔ "غالباً کتا اسے بھی کوئی حیوان سمجھ کر اس کا پیچھا کرتا ہے"۔
"میرا بھی کچھ ایسا ہی خیال ہے"۔ رستم علی نے کہا۔
سڑک پر خانہ بدوشوں کا ایک چھوٹا سا قافلہ گزر رہا تھا۔ کچھ گدھے اور کتے بھی ساتھ تھی۔ گدھوں پر اسباب لدا ہوا تھا۔ قافلے کی مختلف ٹولیاں تھیں۔ کچھ آگے چل رہے تھی۔ کچھ پیچھے پیچھے آ رہے تھی۔ کچی سڑک پر کہیں کیچڑ تھا۔ کہیں دلدل تھی۔ کہیں پانی تھا۔ ڈرائیور متواتر پوں پوں کرتا چلا آ رہا تھا۔  کہیں کوئی بچہ یا گدھا سامنے آ جاتا تو اسے موٹر روکنا بھی پڑتا۔ کہیں کوئی گدھا عین سڑک کے درمیان آ کر رک جاتا اور مالک اس کے سونٹا مار کر ایک طرف ہٹا دیتا۔ جہاں پانی اور کیچڑ ہوتا تو چھینٹے اڑ اڑ کر دوسروں پر بھی پڑتے۔
"آہستہ چلاؤ"۔ رستم علی بولا۔ "یہ لوگ بھی ہماری طرح انسان ہی ہیں "۔
"انسان تو ہیں لیکن انہیں اتنی تمیز نہیں کہ ذرا سڑک سے الگ ہو کر کھڑے ہو جائیں "۔ ڈرائیور نے جواب دیا۔
"سڑک چھوڑ دیں تو گدھوں کو کون سنبھالے؟" لڑکی نے جواب دیا۔
"ہمیں ان لوگوں کی زندگی سے سبق سیکھنا چاہئے"۔ رستم علی بولا۔ "ایک ہم ہیں کہ دنیا بھر کی آسائشیں ہمارے لئے موجود ہیں اور ایک یہ ہیں جن کے پاس رہنے کو جھونپڑا بھی نہیں۔ خدا کی دنیا میں مارے مارے پھرتے ہیں "۔
"گھر کہاں سے بنائیں۔ مانگ تانگ کر پیٹ بھر لینا بھی غنیمت ہے ان کے لئے"۔
موٹر آہستہ آہستہ جا رہا تھا۔ ایک جگہ ایک موڑ تھا یہاں سڑک بہت خراب تھی دلدل، کیچڑ، پانی، گڑھے سب کچھ تھا۔ اور ڈرائیور کی چابک دستی کے باوجود موٹر جگہ بہ جگہ پھسلتا بھی تھا۔ موٹر موڑ پر پہنچا تو ایک ادھیڑ عمر کا آدمی جس کے ساتھ ایک جوان لڑکی بھی تھی سڑک پر نظر آئی۔ آدمی کے ہاتھ میں لٹھ تھا اور کمر پر ایک گٹھڑی بندھی ہوئی تھی۔ لڑکی کا لباس سرخ رنگ کا تھا جیسے نئی بیاہی ہوئی ہو۔ کیچڑ سے بچتے ہوئے سڑک ساتھ ساتھ آگے پیچھے چل رہے تھی۔ موٹر بھی اسی سمت آ رہا تھا۔ ڈرائیور نے آگے جانے والوں کو خبردار کرنے کے لئے ہارن بجایا تو وہ آدمی جو آگے چل رہا تھا کچھ بولا سا گیا اور یہ سمجھ کر کہ موٹر سر پر آ گیا ہے بجائے اس کے کہ پیچھے ہٹ جاتا۔ چھلانگ مار کر دوسری جانب جانے کی کوشش میں موٹر کی زد میں آ گیا۔ "روکو۔ روکو"۔ رستم علی نے چلا کر کہا۔ لیکن موٹر کے رکتے رکتے ایک پہیہ اس کے اوپر سے گزر گیا لڑکی نے جو اس کے پیچھے پیچھے چل رہی تھی خوفزدہ ہو کر کچھ کہا جو دوسروں نے نہیں سنا موٹر کے رکتے ہی تینوں باہر نکل آئی۔ مجروح موٹر کے نیچے پڑا تھا۔ تینوں نے مل کر اسے نیچے سے نکالا اور خشک جگہ پر لٹا دیا۔ مجروح کے سینہ پر سے موٹر کا ایک پہیہ گزرنے سے منہ سے خون نکل رہا تھا۔ اور وہ بیہوش معلوم ہوتا تھا۔
"مر گیا بے چارا؟" شیریں نے خوف زدہ سی آواز سے پوچھا۔
"نہیں ! زندہ ہے بی بی جی"۔ ڈرائیور نے جو اس حادثہ سے سہما ہوا سا نظر آ رہا تھا۔ جواب دیا۔
"اسے فوراً ہسپتال پہنچانا چاہئے"۔ رستم علی نے کہا۔ "آؤ اسے موٹر میں ڈالیں اور لے چلیں "۔
"ابا اس کے ساتھ ایک لڑکی بھی تو تھی"۔ شیریں نے کہا۔ "وہ کہاں گئی"۔
"ساتھ والوں کو خبر کرنے چلی گئی ہو گی"۔ رستم علی نے جواب دیا۔ "شہر پہنچ کر پولیس میں رپورٹ درج کروا دیں گی۔ لیکن پہلے اسے ہسپتال پہنچانا چاہئے"۔
تینوں نے مل کر مجروح کو پچھلی نشست پر ڈال دیا۔ رستم علی ساتھ بیٹھ گیا۔ لڑکی ڈرائیور کے ساتھ ہو بیٹھی۔ سامنے مجروح کی گٹھڑی پڑی تھی۔ شیریں یا بیدی بولی۔
"ابا اس کی گٹھڑی بھی اٹھا لیں "۔
"نہیں۔ پڑی رہنے دو۔ اس کے ساتھ جب آئیں گے اٹھا لیں گے"۔
نقلی شیریں بار بار سر نکال کر باہر کو دیکھتی تھی۔ رستم علی نے پوچھا۔
"اس لڑکی کو دیکھتی ہو"۔
پھر ڈرائیور سے۔
"تم بھی ذرا آنکھیں کھول کر موٹر چلاؤ"
 "جناب! تقدیر کی بات ہے۔ خود ہی سامنے آ گیا"۔
"سیدھے ہسپتال چلو"۔
جب وہ مجروح کو لے کر ہسپتال پہنچے تو عملہ والے اسے سٹریچر پر ڈال کر "کجولٹی وارڈ" (حادثات کے علاج کا وارڈ) میں لے گئے۔ ڈاکٹر نے دیکھ بھال کر مرہم پٹی کر دی۔
"کیا خیال ہے آپ کا؟" رستم علی نے پوچھا۔
"خطرہ ہے بھی اور نہیں بھی"۔ ڈاکٹر نے جواب دیا۔ "پہیہ سینے کے ایک طرف سے گزرا ہے۔ سینے کی کچھ پسلیاں ٹوٹ گئی ہیں۔ لیکن چونکہ دائیں جانب ہے اس لئے امید ہے کہ شاید بچ ہی جائے۔ ہاں دائیں مونڈ ہے کی ہڈیاں بالکل کچلی گئی ہیں۔ 
"علیحدہ کمرہ مل سکے گا"۔
"کیوں نہیں "۔ ڈاکٹر نے کہا۔ "آپ اسے علیحدہ کمرے میں رکھیں گے"۔
"ہاں ! علیحدہ کمرے میں "۔ رستم علی نے جواب دیا۔ "ایک نرس کا انتظام بھی کر دیجئیے۔ سب خرچ میں دوں گا۔ کسی طرح اس کی جان بچ جائے"۔
"بچ بھی گیا تو دو مہینے سے پہلے نہیں اٹھے گا"۔
"کچھ مضائقہ نہیں "۔ رستم علی نے کہا۔ "دوا اور اس کے کھانے پینے کا خاص خیال رکھیں آپ"۔
"آپ بے فکر رہیں۔ ہم سے جو کچھ ہو گا سب کریں گے"۔
مجروح کو ایک علیحدہ کمرے میں منتقل کر دیا گیا۔ رستم علی نے ہسپتال کے اخراجات کے لئے چیک دے دیا اور یہ کہہ کر کہ وہ شام سے پہلے اسے پھر دیکھنے آئے گا۔ لڑکی کو ساتھ لے کر واپس چلا گیا۔ شام کو جب وہ پھر مجروح کو دیکھنے آیا تو وہ آنکھیں بند کئے پلنگ پر چت لیٹا ہوا تھا۔ ناک میں آکسیجن دینے کی نالیاں لگی ہوئی تھیں۔ نرس پاس بیٹھی تھی۔
"ہوش نہیں آیا؟" رستم علی نے پوچھا۔
"ڈاکٹر نے بیہوشی کا ٹیکہ لگا رکھا ہے"۔ نرس نے جواب دیا۔
"حالت کیسی ہے؟"
"ابھی تو کچھ نہیں کہا جا سکتا۔ کم از کم چوبیس گھنٹے گزرنے کے بعد معلوم ہو سکے گا"۔
رستم علی واپس چلا گیا۔ لیکن رات بھر اسے فکر اور پریشانی کی وجہ سے نیند نہ آئی اور وہ اگلے روز ناشتہ کرنے کے بعد شیریں یا بیدی کو ساتھ لے کر پھر ہسپتال پہنچ گیا۔ اتفاق سے اس وقت مجروح ہوش میں تھا۔ وہ لمبے لمبے سانس لے رہا تھا۔ کبھی آنکھیں بند کر لیتا کبھی کھول کر دیکھنے لگتا۔ ڈاکٹر اور نرس پاس کھڑے تھے۔ ڈاکٹر خواب آور ٹیکہ لگانے کی تیاری کر رہا تھا۔
"رات کیسے گزری؟" رستم علی نے پوچھا۔
"کچھ سوتا رہا کچھ جاگتا رہا"۔ ڈاکٹر نے جواب دیا۔
"حالت کیسی ہے؟"
"نہ بری نہ اچھی"۔
"میں بات کر سکتا ہوں "۔
"ہاں ! کیوں نہیں "۔ 
 اس وقت مجروح آنکھیں کھولے رستم علی کی طرف ہی دیکھ رہا تھا۔ اس کے چہرے پر کچھ شکن پڑے ہوئے تھے۔ معلوم ہوتا تھا وہ رستم علی کو پہچاننے کی کوشش کر رہا ہے۔
"کیا حال ہے؟" رستم علی نے اس کا ہاتھ پکڑ کر پوچھا۔ مجروح کے ماتھے کے شکن اور بھی ابھر آئی۔ وہ آنکھیں پھاڑ پھاڑ کر اس کی طرف دیکھنے لگا۔ رستم علی بولا۔
"تمہیں بہت تکلیف ہوئی۔ ہمیں معاف کر دو۔ تم اچھے ہو جاؤ گے تو میں تمہاری تکلیف کا تمہیں پورا پورا معاوضہ دوں گا"۔
پھر لڑکی سے۔
"شیریں ! تم بھی معافی مانگو"۔
لیکن یہ نام سنتے ہی مجروح نے ایک کمزور سا قہقہہ لگایا۔ ڈاکٹر اور نرس تعجب سے اس کی طرف دیکھنے لگی۔ مجروح بولا۔
"کیا کہا .... شیریں ؟ .... ارے راجہ جی؟ .... پھر ایک قہقہہ مار کر۔
"اری! یہ تمہاری بیٹی ہے .... سٹھیا گئے راجہ جی .... راجہ رستم علی .... اس نے پھر ایک قہقہہ مارا۔
رستم علی۔ ڈاکٹر۔ نرس اور شیریں بڑے تعجب سے اس کی طرف دیکھ رہے تھے۔ ڈاکٹر آگے بڑھ کر بولا۔
"بولو مت۔ چپکے پڑے رہو"۔
"ہٹو؟" مجروح نے اسے ہاتھ سے ہٹنے کا اشارہ کر کے رستم علی سے کہا۔
"راجہ جی! مجھے پہچانا نہیں .... میں نور علی ہوں نور علی تمہارا مالی .... تم میری بیوی کی عصمت لوٹنے کی فکر میں تھی۔ تھے نا؟ تم نے اپنی گھڑی میرے بستر میں رکھوا دی۔ رکھوا دی تھی نا؟۔ مجھے پکڑوا دیا۔ قید کروا دیا۔ میرے بعد نجانے تم نے مجیدن سے کیا کیا۔ کیا کیا؟ جو وہ غریب کنوئیں میں ڈوب مری .... تم نے پولیس سے کہہ دیا کہ وہ پاگل تھی .... میں قید سے نکلا تو مجھے سب کچھ معلوم ہو گیا .... ظالم ! غریب میں بھی غیرت ہوتی ہے ...."
پھر حقارت سے اس کی طرف تھوک کر۔
"یہ شیریں ہے .... ظالم! .... دیکھا۔ خدا کا قہر .... بیٹی کو بھی نہیں پہچان سکتا"۔
مجروح کی آواز لحظہ بہ لحظہ کمزور ہو رہی تھی اور الفاظ بڑی مشکل سے اس کے منہ سے نکلتے تھے۔ رستم علی دونوں ہاتھ جوڑ کر بڑی عاجزی سے بولا۔
"نور علی! مجھے معاف کر دو.... خدا کے لئے بتاؤ میری شیریں کہاں ہے"۔ اتنا کہہ کر وہ پلنگ کے پاس دو زانو ہو کر بیٹھ گیا اور بولا۔
"بولو نور علی! بتاؤ .... خدا کے لئے بتاؤ۔ میری بیٹی کہاں ہے"۔
نور علی لمبے لمبے سانس لے رہا تھا۔ پیشانی پر پسینے کے خطرے چمک رہے تھی۔ اور وہ اسی طرح گھور گھور کر رستم علی کی طرف دیکھ رہا تھا۔ وہ ایک بار اس نے کچھ کہنا بھی چاہا۔ لیکن الفاظ منہ سے نہ نکل سکے۔ رستم علی پھر بولا۔
"میاں نور علی.... مجھ پر رحم کرو .... بتاؤ میری شیریں کہاں ہے؟"
اچانک نور علی کے چہرے پر ایک مسکراہٹ سی کھیلتی ہوئی نظر آئی اور وہ رک رک کر بولا۔
"تیری .... بیٹی .... تیری شیریں ...."
اس نے فقرہ پورا کرنے کی کوشش تو کی لیکن منہ سے خون آ جانے سے اس کی زبان بند ہو گئی اور وہ ایک ہچکیاں لے کر ہمیشہ کے لئے خاموش ہو گیا۔ 
 


بے چارگی

کچھ ایسے محو لذتِ دردِ نہاں رہے
دنیا سے بے نیاز رہے ہم جہاں رہے
یوں ہو نثار راہِ محبت تو لطف ہے
دل میں بھرا ہو درد مگر چپ زباں رہے
                                                                                                (مرزا احسان احمد)
نور علی نے مرنے سے پیشتر ہسپتال میں جس راز کا انکشاف کیا تھا۔ دو ایک روز میں گھر گھر یہی چرچے ہونے لگے۔ رستم علی کی سونے کی گھڑی کا گم ہو جانا۔ گھڑی کا مالی کے بسترے میں سے نکلنا۔ مالی کو قید کی سزا ہونا۔ پھر مالی کی بیوی مجیدن کی لاش ایک روز باغ کے کنوئیں سے ملنا۔ گو ان باتوں کو آٹھ دس برس ہو چکے تھے۔ لیکن آج یہ واقعات اس طرح معلوم ہوتے تھے جیسے یہ کل کی باتیں ہیں۔ رسوائی کے علاوہ جو جگ ہنسائی ہوئی وہ اس کے علاوہ تھی۔ وہ لڑکی جسے اس نے اپنی شیریں سمجھ کر اتنے روز سے سینہ سے لگا رکھا تھا اور ناز و نعمت سے اس کی پرورش کر رہا تھا۔ یہ معلوم ہونے پر کہ وہ کوئی اور لڑکی ہے اور اسے چکمہ دے کر اس سے پانچ ہزار روپے ہتھیا لئے گئے تھے اس پر جو گزری وہ وہی کچھ جانتا تھا۔ پھر یہ خیال کہ حادثہ کے وقت نور علی کے ساتھ جو ایک لڑکی تھی شاید وہی اس کی شیریں ہو۔ جتنا کچھ تکلیف دہ ہو سکتا تھا اس کا اندازہ کرنا بھی مشکل نہیں۔ مکان پر واپس آ کر جب اس نے لڑکی سے پوچھا تو اس غریب کو جو کچھ یاد تھا اس نے ڈرتے ڈرتے بتا دیا یعنی یہ کہ وہ اپنے ماں باپ کے ساتھ ایک کشتی میں سوار ہوئی تھی۔ اسے یہ بھی یاد تھا کہ دو آدمی اسے ڈرا کر اور دھمکا کر کئی باتیں یاد کرایا کرتے تھے۔ اس نے یہ بھی بتایا کہ اس کا نام پہلے بیدی (زبیدہ) تھا۔ لیکن ان دو آدمیوں نے اس کا نام شیریں رکھا اور اگر وہ اپنا نام بیدی بتلاتی تو اسے وہ بہت مارتے پیٹتے تھے۔ اس نے یہ بھی بتایا کہ ایک روز ان دونوں نے اس کی ہتھیلی پر جلتے ہوئے کوئلے رکھ کر اس کی ہتھیلی جلا دی تھی۔ اور اس نے یہ بھی بیان کیا کہ اسے یہ دھمکی بھی دی جاتی تھی کہ اگر وہ اپنے باپ کا نام راجہ جی نہیں بتلائے گی تو وہ اسے جان سے مار ڈالیں گے۔ لیکن وہ دونوں کون تھے، کہاں رہتے تھے یا وہ خود کس جگہ کے رہنے والی تھی یہ اسے کچھ یاد نہ تھا۔
راجہ رستم علی نے اسی روز ان خانہ بدوشوں کی تلاش میں جو حادثہ کے روز اسے راستہ میں ملے تھے اپنے آدمی دوڑا دئیے تھی۔ دو تین روز بعد اس کے آدمی دو تین خانہ بدوشوں کو اس کے پاس پکڑ لائی۔ ان میں سے ایک بوڑھا بھی تھا جو اپنے قافلہ یا ٹولی کا سردار تھا اور اپنے لوگوں میں ڈیرے دار کہلاتا تھا۔ رستم علی کے پوچھنے پر اس بوڑھے نے بتایا کہ اس روز جو حادثہ ہوا تھا اس کی خبر انہیں ایک لڑکی نے دی تھی۔ یہ لڑکی ایک شخص علیا کے ساتھ رہتی تھی جو اس موٹر کے نیچے آ کر زخمی ہو گیا تھا۔ علیا ان کی ذات برادری کا آدمی تو نہیں تھا لیکن اکثر خانہ بدوشوں کے ساتھ ہی دونوں رہتے تھے۔ لڑکی نے جسے وہ راگنی کہا کرتا تھا خانہ بدوش لڑکیوں سے ناچنا گانا سیکھ لیا تھا۔ لیکن علیا کبھی کسی ڈیرے کے ساتھ آٹھ دس روز سے زیادہ نہیں رہتا تھا۔ جب ڈیرے کسی شہر کے آس پاس قیام کرتے تو وہ لڑکی کو ساتھ لے کر دوسری جگہ چلا جاتا۔ وہ ہمیشہ سردیوں کے موسم میں کہیں سے آ جاتا تھا۔ 
 راگنی دوسری خانہ بدوش لڑکیوں کے ساتھ مل کر ناچتی گاتی تھی۔ جب ناچنے گانے کا کام نہ ہوتا تو وہ کھیتوں پر کام کرتی۔ علیا اس لڑکی کو اکثر مارا پیٹا بھی کرتا۔ کیونکہ لڑکی کو جب موقعہ ملتا وہ بھاگنے کی کوشش کرتی۔ وہ علیا اور لڑکی کو اس وقت سے جانتے تھے جب وہ آٹھ دس سال کی تھی۔ علیا کسی کو اسے اپنی بیٹی اور کسی کو جورو بتایا کرتا تھا۔ خانہ بدوشوں میں چھوٹی عمر کی لڑکی کی بڑی عمر کے آدمیوں سے شادی ہو جاتی تھی۔ علیا اپنا وطن کہیں پربت کو بتایا کرتا تھا۔ وہ سال بھر میں تین چار مہینے اس دیس میں گزارتا۔ لڑکی کا نام وہ راگنی بتایا کرتا تھا۔ لیکن لڑکی نے ایک اور لڑکی کو اپنا نام شیریں بتایا تھا اور کہا تھا کہ وہ نہ علیا کی بیٹی ہے نہ بیوی۔ اکثر ڈیرے والوں کا خیال تھا کہ وہ لڑکی کو کہیں سے چرا کر لایا ہے۔ لیکن ہمیں چونکہ ان باتوں سے کچھ دلچسپی نہ تھی۔ ہم کبھی زیادہ کھوج لگانا مناسب نہ سمجھتی۔ اگر وہ لڑکی کسی ڈیرے کی لڑکیوں سے گھل مل جاتی تو علیا وہ ڈیرا چھوڑ کر کسی اور ڈیرے میں شامل ہو جاتا۔ لیکن جہاں بھی جاتا یہی آٹھ دس روز سے زیادہ ایک جگہ نہ رکتا۔ رستم علی کے پوچھنے پر بوڑھے ڈیرے دار نے یہ بھی بتایا کہ جس روز علیا موٹر کے نیچے آ کر زخمی ہوا تھا وہ دن اور اس سے اگلا دن وہ لڑکی ڈیرے میں ہی تھی۔ لیکن دوسری رات جب سب سوتے تھے ڈیرا چھوڑ کر کہیں چلی گئی۔ یہ پوچھنے پر کہ وہ کوئی سامان بھی لے کر گئی تھی بوڑھے نے بتایا کہ وہ صرف ایک کمبل لے گئی تھی۔ کہاں گئی۔ اس کی کسی کو کچھ خبر نہ تھی۔
لیکن بوڑھے کی باتوں سے خصوصیت سے اس بات سے کہ لڑکی نے اپنا نام شیریں بتایا تھا۔ رستم علی اور اس کے دوست قاضی اور منشی عظیم اللہ کو جو اس وقت موجود تھے یہ پورا یقین ہو چکا تھا کہ علیا یا نور علی کے ساتھ جو لڑکی تھی وہ راجہ رستم علی کی کھوئی ہوئی بیٹی شیریں ہی تھی۔ اور اب یہ امید بھی بندھنے لگی تھی کہ تلاش کرنے سے وہ کہیں نہ کہیں ضرور مل جائے گی۔ چنانچہ لڑکی کو تلاش کرنے کے لئے ممکن سے ممکن کوشش جو ہو سکتی تھی کی گئی لیکن مہینہ گزر گیا اور کوئی کوشش کامیاب نہ ہوئی لڑکی کا کہیں سراغ نہ ملا اور رستم علی پھر ایک بار مایوس ہو کر بیٹھ رہا۔ اسے اب اس لڑکی بیدی یا زبیدہ کے متعلق کچھ سوچنا تھا۔ دس بارہ سال سے دنیا اس لڑکی کو اس کی حقیقی بیٹی اور جائیداد کی وارث سمجھ رہی تھی لیکن اس نئے انکشاف کے بعد رستم علی اور زبیدہ کو جو اب جوان تھی یہ زندگی ایک مصیبت معلوم ہوتی تھی۔ زبیدہ اب بالکل اس کے رحم و کرم پر تھی۔ رستم علی کو یہ بھی مشورہ دیا گیا تھا کہ وہ زبیدہ کی مدد سے ان دو آدمیوں کا کھوج لگائے جنہوں نے اس سے ایسا خوف ناک فریب کیا تھا۔ لیکن رستم علی نے جو یہ سمجھ چکا تھا کہ جو کچھ ہو رہا ہے یہ قدرت کی طرف سے اس کے اعمال کی سزا اسے مل رہی ہے۔ اس قسم کی کوئی کارروائی کرنا مناسب نہ سمجھا۔ زبیدہ کی مونس سہیلی یا غم خوار جو کچھ بھی تھی وہ منشی عظیم اللہ کی بیٹی مسعودہ تھی۔ زبیدہ کو ہر وقت یہ خوف کھائے جا رہا تھا کہ اب اس کا کیا بنے گا۔ نجانے ! اسے کیا سزا ملے۔ لیکن مسعودہ اسے تسلی اور تشفی دیتی۔
رستم علی کے لئے یہ تازیانہ بہت خطرناک ثابت ہوا۔ اس کی صحت خراب ہو گئی وہ کچھ خانہ نشین سا ہو کر رہ گیا۔ ایک روز جو اس کا دوست قاضی اس سے ملنے آیا تو زبیدہ کے متعلق باتیں ہونے لگیں۔ زبیدہ اب جوان تھی اور رستم علی بہت روز سے اس کی شادی کی فکر میں تھا۔ لیکن اس واقعہ کے بعد لڑکی کی شادی کا معاملہ بھی کچھ کھٹائی میں ہی پڑ گیا۔ دو ایک خاندان جو لڑکی کے رشتہ کے خواہاں تھے۔ اصل حالات معلوم ہونے پر خاموش ہو گئے تھے۔
"آپ کے اپنے خاندان میں کوئی لڑکا نہیں "۔ قاضی نے پوچھا۔
"میرے خاندان کا جہاں تک تعلق ہے بس مجھے ہی میرا خاندان سمجھ لیں آپ"۔ رستم علی نے جواب دیا۔
"شیریں کی ماں کے رشتہ داروں میں کوئی نہیں "۔
"شیریں کی ماں کا صرف ایک بھائی تھا۔ لیکن اب وہ بھی زندہ نہیں "۔
"تو آپ نے اس لڑکی کے متعلق کیا سوچا ہے؟"
"یہی سوچتا ہوں کہ جہاں تک ہو سکے اس کی شادی جلدی کر دوں "۔
"اور جائیداد!"
"جائیداد کے متعلق تو میں نے ابھی کچھ فیصلہ نہیں کیا"۔
"جو لوگ لڑکی کے رشتہ کے خواہاں تھے ان کے متعلق آپ کا کیا خیال ہے"۔ 
 "وہی جو پہلے تھا"۔ رستم علی نے جواب دیا۔ "وہ لڑکی کے اتنے خواہشمند نہیں تھے جتنے وہ میری جائیداد کے تھی۔ اس واقعہ سے پیشتر تو ان میں سے کوئی چوتھے پانچویں روز ملنے آ جاتا تھا لیکن اب سب خاموش ہیں "۔
"آخر آپ نے بھی تو کچھ سوچا ہو گا"۔ قاضی نے پوچھا۔ "ہے کوئی لڑکا آپ کی نگاہ میں "۔
"ابھی تو کوئی نہیں "۔
"آپ کیسا لڑکا پسند کریں گے؟"
"لڑکا پسند کرنے سے پیشتر مجھے یہ بھی سوچنا ہے کہ لڑکی میرے پاس کس واسطہ سے رہتی ہے"۔ رستم علی نے جواب دیا۔ "مجھ پر تو وہی مثال صادق آتی ہے "اگلے تو اندھا کھائے تو کوڑھی"۔ آج تک تو لوگ اسے میری بیٹی ہی سمجھتے رہے اگر کوئی رشتہ کا خواستگار ہو اور لڑکی کے متعلق پوچھے تو کیا کہا جائے اس سے؟"
"کہہ دیجئے ایک لا وارث لڑکی ہے جسے آپ نے بیٹی کی طرح پالا پوسا  ہے"۔ قاضی نے جواب دیا۔
"اور جو اصل حالات سے واقف ہیں ؟"
"راجہ صاحب ! دنیا جس طرح کسی بات کو اچھا لتی ہے اسی طرح اسے جلدی بھول بھی جاتی ہے"۔ قاضی نے کہا۔ "آپ کو جو کچھ کرنا ہے اب اس میں دیر نہ کریں "۔
"قاضی صاحب!" رستم علی آہ بھر کر بولا۔ "قدرت نے مجھے جو چرکے لگائے ہیں انہوں نے مجھے زندہ درگور کر رکھا ہے۔ گذشتہ واقعات کی یاد سے جو میرے دل پر گزرتی ہے۔ وہ میرے خدا کو ہی معلوم ہے۔ آپ خیال تو فرمائیے کہ یہ معلوم ہو جانے کے بعد کہ میری غریب بیٹی زندہ ہے اور وہ عام خانہ بدوش لڑکیوں کی طرح گاتی اور ناچتی ہے۔ میرے دل پر کیا گزرتی ہو گی۔ اتنی تلاش کے باوجود لڑکی کا پھر بھی نہ ملنا سوائے اس کے کہ میں اسے خدا کا قہر سمجھوں اور کیا وجہ ہو سکتی ہے۔ پانچ ہزار روپے جانے کا نہ مجھے افسوس ہے اور نہ پروا ہے۔ لیکن جو جگ ہنسائی ہوئی ہے وہ آپ کو بھی معلوم ہے۔ جہاں تک بیدی کا تعلق ہے میں اسے بالکل بے گناہ سمجھتا ہوں۔ اس غریب کو جو کچھ معلوم تھا یا یاد تھا۔ اس نے میرے پوچھنے پر صاف صاف بتا دیا تھا۔ اس لڑکی کے معاملہ میں بھی مجھے آپ کی مدد کی ضرورت ہے۔ کوئی ایسا لڑکا تلاش کیجئے جو شریف ہو۔ میں لڑکی کو گزارہ کے لئے اتنا دیدونگا کہ وہ بے منت زندگی بسر کر سکے"۔
"شریف لڑکا ملنا تو مشکل ہے"۔ قاضی نے کہا۔ "خیر! میں کوشش کرونگا اللہ کار ساز ہے"۔ 
 


 رَحمت اللہ

اس انجمن میں جتنے ہیں ساتھی غرض کے ہیں 
رشتے بدل گئے ہیں مقدر بدل گئے
آج چھٹی تھی۔ منیر ملک مکان پر ہی تھا۔ پک نک کے روز نوازش پیر سے جو بے لطفی ہوئی تھی اس کے بعد اس نے اس سے ملنا بالکل چھوڑ دیا تھا۔ اس سے پیشتر اتوار کے روز سب کہیں نہ کہیں مل بیٹھتے اور گپیں ہانکتی۔ نصیر چونکہ ایک یار باش قسم کا نو جوان تھا۔ پھر کالج کی دلچسپ زندگی جس میں سینما ریسٹورنٹ۔ ہوٹل اور کبھی ڈانس سب شامل تھے۔ اس لئے نصیر کو بھی اپنے ہم وطن دوست کو ملنے کی کچھ کم ہی فرصت ملتی۔ ادھر منیر کو بھی ایک دھن لگی تھی کہ وہ بی۔ اے کر لے۔ اسے بی۔ اے کے امتحان کی تیاری بھی کرنی ہوتی۔ شارٹ ہینڈ اور ٹائپ سیکھنے کا شوق بھی جاری تھا۔ اس کی زندگی ایک بہت محدود سے دائرے میں گھومتی رہتی تھی۔ صبح صبح اٹھنا۔ نماز پڑھنا۔ کچھ مطالعہ۔ پھر دفتر۔ دفتر سے واپسی پر شارٹ ہینڈ کی کلاس۔ پھر رات کو مطالعہ۔ اس کی زندگی اس طرح گزر رہی تھی۔ اور وہ اس زندگی سے مطمئن بھی تھا اسے تنخواہ اتنی مل جاتی تھی جو اس کی ضروریات کی کفالت کرتی تھی۔
تو ہاں چھٹی کا دن تھا۔ منیر مطالعہ کر رہا تھا کہ نیچے سے آواز آئی۔
"منیر!"
یہ نصیر کی آواز تھی۔
"آ جاؤ"۔
نصیر اوپر آ گیا۔ لیکن وہ اکیلا نہیں تھا۔ اس کے ہمراہ منیر کا چچا رحمت اللہ بھی تھا۔ منیر چچا کو دیکھ کر تعظیم کے لئے کھڑا ہو گیا۔ اور بیٹھنے کے لئے مونڈھا پیش کیا۔ منیر حیران تھا کہ اتنی مدت کے بعد رحمت اللہ کیسے ملنے آ گیا۔
"منیر!" رحمت اللہ شکایت کے طور پر بولا۔ "تم نے تو بیٹا ہمیں بالکل ہی بھلا دیا ہے۔ اتنی مدت گزر گئی اور تم نے کبھی گھر کا رخ ہی نہیں کیا۔ آج اتفاق سے نصیر بازار میں مل گیا تھا۔ میں نے اس سے تمہارا پوچھا تو وہ مجھے ساتھ لے آیا۔
منیر صرف مسکرا دیا۔ رحمت اللہ نے پھر کہا۔
"بیٹا! معلوم ہوتا ہے تم سے کسی نے الٹی سیدھی کہہ کر ہم سے ناراض کر دیا ہے"۔
"یہ محض آپ کا خیال ہے"۔ منیر نے جواب دیا۔
"تو پھر ہم سے الگ الگ رہنے کی وجہ؟" رحمت اللہ نے پوچھا۔ "تم نے تو اپنا گھر بھی بھلا رکھا ہے"۔
"گھر؟" منیر نے چچا کی طرف دیکھ کر پوچھا۔ "کیسا گھر؟ کس کا گھر؟ میرا بھی کوئی گھر ہے کیا؟"
"نصیر!" رحمت اللہ مسکرا کر بولا۔ سن رہے ہو تمہارا دوست کیا کہہ رہا ہے؟"
"میں جو کچھ کہہ رہا ہوں جھوٹ کہہ رہا ہوں کیا؟" منیر نے پوچھا۔ "ہے کوئی میرا گھر؟ نہ ماں ، نہ باپ، نہ گھر .... نہ وطن"۔ 
 "اور نہ کوئی چچا، نہ کوئی چچی"۔ رحمت اللہ نے ڈھٹائی سے ہنس کر کہا۔ "ٹھیک ہے نا؟"
"یہ آپ مجھ سے بہتر جانتے ہیں ؟" منیر نے جواب دیا۔
"میں نے کہا تھا کہ تم کسی کی لگائی بجھائی سے ...."
"لگائی بجھائی کیسی؟" منیر نے ٹوک کر پوچھا۔ "میں اگر کسی کی لگائی بجھائی پر لگنے والا ہوتا تو باپ کے ورثہ سے تو محروم ہوا ہی تھا لیکن گھر سے نہ ہوتا۔
"باپ کا ورثہ تو تم نے خود باپ کا قرض اتارنے میں دے دیا تھا۔"رحمت اللہ نے جواب دیا۔ "میں نے تمہیں مجبور نہیں کیا تھا"۔
"چچا! " جو ہو چکا سو ہو چکا۔ "اب یہ باتیں چھوڑ دیجئیے۔ پانی بلونے سے کچھ حاصل نہیں ہوتا"۔
"نا بھائی!" رحمت اللہ نے کہا۔ "یہ دل کا میل اچھا نہیں۔ تمہیں اگر کچھ شکایت ہے تو کھل کر کہو۔ غلط فہمی ضرور رفع ہونی چاہئے۔ اگر میں نے کوئی ناجائز کام کیا ہوتا تو اتنے سارے گاؤں میں کیسے بات چھپ سکتی تھی"۔
"میں عرض کر رہا ہوں کہ پانی بلونے سے کچھ حاصل نہیں ہوتا"۔ منیر نے کتاب کے ورق الٹتے پلٹتے جواب دیا۔ پھر کتاب بند کرتے ہوئے۔
"خدا کا شکر ہے اب یہ تو کوئی نہیں کہتا کہ میرا باپ کسی کا قرضدار ہو کر مرا ہے"۔
"قرض کا جو قصہ ہے وہ کسی سے چھپا نہیں۔ دس آدمی اب بھی موجود ہیں جو یہ گواہی دیں گے کہ ملک اکبر علی ...."
"چچا!" منیر بات کاٹ کر بولا۔ "ملک اکبر علی کی تو اب ہڈیاں بھی گل سڑ گئی ہوں گی...."
"تمہارا مطلب ہے کہ میں اپنے بھائی کا دشمن تھا"۔ رحمت اللہ نے بھی ٹوک کر پوچھا۔ "قرضہ کی بات میں نے تمہارا حصہ غصب کرنے کو دل سے بنائی تھی۔ واہ بیٹا! اسے ہی کہتے ہیں نیکی برباد گناہ لازم"۔
منیر نے کچھ اس انداز سے چچا کی طرف دیکھا کہ اسے آنکھ ملانے کی جرأت نہ ہوئی۔ اتنے میں غلام اوپر آ گیا۔ اس کے ہاتھ میں کوئی اخبار تھا۔
"غلام!" منیر نے پوچھا۔ "کیسے آئے؟"
"یہ پڑھئے ذرا"۔ غلام نے اخبار بڑھاتے ہوئے کہا۔ بازار میں کچھ چرچے ہو رہے تھے۔ ایک پرچہ میں آپ کے لئے بھی لے آیا ہوں "۔
نصیر نے اخبار لے لیا۔ اور منیر نے پوچھا۔
"کوئی خاص خبر ہے؟"
"یہ ایک سرخی ہے خوف ناک فریب"۔ نصیر نے جواب دیا۔ اور رحمت اللہ نے پوچھا۔
"ذرا پڑھو تو"۔
نصیر پڑھنے لگا۔ یہ خبر اسی واقعہ کے متعلق تھی جو ابھی کل ہی ہسپتال میں راجہ رستم علی سے پیش آیا تھا۔ نقلی شیریں جس کا اصلی نام بیدی تھا اس نے بھی اس فریب کی تائید کر دی تھی۔ خبر میں بیدی یا نقلی شیریں نے جو کچھ بیان کیا تھا وہ بھی چھاپ دیا گیا تھا۔
"اس دنیا میں فریب کے سوا اور رکھا ہی کیا ہے "۔ نصیر نے کہا۔ "ایسے حرام زادوں کو تو ایسی سزا ملنی چاہئے جو دوسروں کے لئے باعث عبرت ہو"۔
رحمت اللہ اپنے بدن میں ایک خوفناک کپکپی محسوس کر رہا تھا۔ اس نے پوچھا۔
"لڑکی ان لوگوں کو پہچانتی تو ہو گی؟"۔ 
 "یہ تو کچھ نہیں لکھا"۔ نصیر نے جواب دیا۔ اور منیر بولا۔
"بدقسمتی اسے کہتے ہیں کہ وہ مجروح جب لڑکی کا اتا پتہ بتانے لگا تو قدرت نے اس کی زبان ہی بند کر دی"۔
غلام بولا۔
"ملک جی! میری اماں راجہ رستم علی کی بیٹی کی انا رہ چکی ہے"۔
تینوں کچھ تعجب کچھ دلچسپی سے اس کی طرف دیکھنے لگی۔ غلام بولا۔
"کسی عرس پر لڑکی گم ہوئی تھی۔ اور جو قصہ اس نے اپنی ماں سکینہ سے سنا ہوا تھا وہ بھی سنا دیا۔ نصیر بولا۔ 
"راجہ رستم علی کو ان حرام زادوں کا ضرور کھوج لگانا چاہئے"۔
"اب چپکے کیسے بیٹھے گا"۔ غلام نے کہا۔ "رحمت اللہ سوچ رہا تھا کہ کوئی بہانہ ملے تو وہ اٹھ کر چلا جائے"۔ غلام بولا۔
"چھ سات سال کی لڑکی تو خاصی سیانی ہوتی ہے۔ کوشش کی گئی تو ملزم پکڑے جائیں گے۔ لڑکی انہیں ضرور پہچان لے گی"۔
کسی نے کچھ جواب نہ دیا۔ غلام نے پھر کہا۔
"دولت کے لالچ سے انسان ہر جرم کرنے پر تیار ہو جاتا ہے"۔
رحمت اللہ جو اس طرح خاموش بیٹھا تھا گویا اسے اس خبر سے کوئی دلچسپی نہیں۔ بولا۔
"منیر بیٹا! مجھے بہت افسوس ہے کہ تمہارا دل میری طرف سے صاف نہیں "۔
"کوئی شکایت کا لفظ میری زبان سے بھی سنا آپ نے؟" منیر نے پوچھا اور نصیر نے کہا۔
"منیر کی یہ سرشت میں ہی نہیں کہ کسی کی شکایت کرے"۔
"سعادت مندی بھی تو اسی کو کہتے ہیں "۔ رحمت اللہ نے کہا۔ پھر ذرا مسکرا کر۔
"منیر! اب تو خدا کے فضل سے تم کمانے لگے۔ اب تمہیں شادی کر لینی چاہئے"۔
منیر نے ذرا تعجب سے اس کی طرف دیکھا اور نصیر نے پوچھا۔
"کوئی لڑکی ہے آپ کی نگاہ میں ؟"
"اس کی چچی کے کنبے میں ایک لڑکی ہے۔ منیر کی چچی کا خیال ہے کہ گھر کی لڑکی گھر میں ہی رہے تو اچھا ہے"۔ رحمت اللہ نے جواب دیا اور منیر آہ بھر کر بولا۔
"جب گھر بنے گا پھر بیاہ کا بھی سوچ لوں گا"۔
"بیٹا؟" رحمت اللہ مسکرا کر بولا۔ "تمہیں تو صرف ہاں کرنی ہے۔ ہم تم سے کچھ مانگتے تو نہیں۔ انتظام ہم خود کر لیں گے"۔
"آپ کی مہربانی ہے"۔ منیر نے کہا۔ "جب شادی کرنے کا ارادہ ہو گا عرض کر دوں گا"۔
"تو کبھی گھر بھی آؤ گے؟"
"پہلے گھر تو بن لے کوئی"۔ منیر نے بے رخی سے جواب دیا اور نصیر کے ہاتھ سے اخبار لے کر پڑھنے لگا۔ رحمت پھر کسی روز آنے کو کہہ کر چلا گیا۔


  شیریں 

پھر لہجے میں سرگوشی کے ہر موجِ صبا یہ کہتی ہے
تائید بہاراں باقی ہے
تنظیم گلستاں باقی ہے
مرجھائے ہوئے ہیں برگ و گل 
سر دھنتی ہے شاخ سنبل
اس باغ کی ہر نورستہ کلی سو وار خزاں کے سہتی ہے
(اختر پیامی)
حادثہ کے روز نور علی عرف علیا کے ساتھ جو لڑکی دیکھی تھی وہ رستم علی کی بیٹی شیریں ہی تھی۔ نور علی جس روز قید سے چھوٹا تھا۔ اسی روز وہ راجہ رستم علی کی کوٹھی پر اپنی بیوی مجیدن کا پوچھنے آیا تھا۔ جہاں سے یہ بتایا گیا کہ اس کے سزا پانے کے چند روز بعد ہی اس کی بیوی نے جس کا دماغی توازن ٹھیک نہیں رہا تھا، کنوئیں میں گر کر خودکشی کر لی تھی۔ گو اس وقت تو وہ چپکا ہو کر وہاں سے چلا گیا۔ لیکن جو شرم ناک کھیل اس سے کھیلا گیا تھا وہ اتنا انجان نہیں تھا کہ سمجھ نہ سکتا۔ گھڑی چوری ہو جانے کے واقعہ سے وہ کچھ روز پہلے ہی اپنی بیوی سے سن چکا تھا کہ راجہ رستم علی اس کی عصمت خراب کرنے کی فکر میں ہے۔ اور اس نے اسی روز راجہ صاحب کے منشی سے کہہ دیا تھا کہ اس کا حساب کر دیا جائے وہ نوکری نہیں کرنا چاہتا۔ جس کا جواب اسے یہ ملا کہ جب تک دوسرا آدمی نہ ملے اسے چھٹی نہیں مل سکتی۔ پھر اس کے کچھ روز بعد ہی گھڑی کا واقعہ پیش آیا اور اسے گھڑی چرانے کے مجرم میں سزا ہو گئی۔ جیل سے نکلنے کے کچھ روز بعد اسے ادھر اُدھر سے یہ بھی معلوم ہو گیا تھا۔ کہ اس کی بیوی کے دماغ خراب ہونے کی کہانی بھی بالکل غلط تھی۔ اور اس غریب نے اپنی آبرو بچانے کو ہی موت کو زندگی پر ترجیح دی ہو گی۔ نور علی گو ایک غریب آدمی تھا لیکن غریب بھی غیور ہوتے ہیں۔ اس نے بھی راجہ رستم علی سے انتقام لینے کا دل میں پکا ارادہ کر لیا تھا۔ اور اسی روز سے بھیس بدل کر موقع کی تلاش میں رہتا۔ آخر ایک روز اسے موقعہ مل ہی گیا اور اس نے رستم علی کی اکلوتی بیٹی اغوا کر لی۔ وہ جانتا تھا کہ لڑکی کو تلاش کرنے کی ہر ممکن سے ممکن کوشش کی جائے گی۔ لیکن جیل میں رہ کر وہ بھی بہت سے ہتھکنڈے سیکھ چکا تھا۔ وہ لڑکی کو لے کر ایسا غائب ہوا جیسے اسے اور لڑکی کو زمین نگل گئی ہو۔
نور علی متواتر پانچ سات سال تک کبھی سندھ کے ریگستانوں میں اور کبھی پہاڑی علاقوں کی خاک چھانتا رہا۔ کبھی خانہ بدوشوں کے ساتھ مل کر رہتا۔ خانہ بدوش لڑکیوں سے شیریں نے جس کا نام وہ راگنی بتایا کرتا تھا خانہ بدوشوں کے مخصوص ناچ اور گانے بھی سیکھ لئے تھی۔ لیکن راگنی کبھی اس سے مانوس نہ ہو سکی۔ اسے جب موقعہ ملتا وہ بھاگنے کی کوشش کرتی۔ اور نور علی سے جو علیا کہلاتا تھا بہت پٹا کرتی۔ خانہ بدوش معاش کے لئے وقتاً فوقتاً مختلف پیشے اختیار کرتے رہتے ہیں۔ کبھی زمینداروں کے ساتھ مل کر کام کر لیا۔ کبھی کہیں محنت مزدوری کر لی۔ کہیں گاؤں میں شادی بیاہ ہوا تو ناچ گا کر چار پیسے کما لئے۔ 
  لیکن ان لوگوں میں ایک فرقہ وہ بھی ہے جو صحیح معنوں میں "گپسی" لوگوں سے تعلق رکھتا ہے۔ اس فرقہ کے گپسی یعنی خانہ بدوش صرف ناچ گانے کا کام کرتے ہیں۔ ان کی عورتوں کے خدوخال۔ کسے ہوئے بدن۔ لمبے لمبے سیاہ بال۔ ایک خاص قسم کا لباس اس فرقہ کی مخصوص چیزیں ہوتی ہیں۔ ان کی عورتیں گو پیشہ ور تو نہیں ہوتیں لیکن سادہ لوح انسانوں کا دل لبھانے کا خاص ملکہ رکھتی ہیں۔ شہر میں جب ان کے طائفے آتے ہیں تو شہر کے زندہ دلوں کے لئے تفریح کے بہت سے راستے کھل جاتے ہیں۔
خانہ بدوشوں کا ایک خاص قومی آئین ہوتا ہے۔ وہ کسی غیر آدمی کو اپنی برادری میں شامل نہیں کرتی۔ کبھی چوری چکاری نہیں کرتی۔ ان کا مذہب بھی کچھ عجیب سا ہوتا ہے۔ عام طور پر اپنے بزرگوں کے ارواح کی پرستش کرتے ہیں۔ ایک شخص ایک سے زیادہ بیویاں نہیں کر سکتا۔ بعض مصلحتوں سے بڑے عمر کے آدمیوں کی کمسن بچیوں سے شادی بھی ہو جاتی ہے۔ مرد آرام کرتے ہیں اور عورتیں کام کرتی ہیں۔ گپسی یعنی خانہ بدوش ہر ملک میں پائے جاتے ہیں۔ یہ لوگ کہیں بھی مستقل بستیاں بسا کر نہیں رہتے۔ ہر موسم میں نقل مکانی کرتے نظر آتے ہیں۔ موسم کے لحاظ سے اپنے دور کا پروگرام تیار کرتے ہیں۔ ان کے لڑائی جھگڑے والے اور دوسرے متنازعہ امور کا فیصلہ ان کے سردار جو اصطلاح میں "پنچ" کہلاتے ہیں کرتے ہیں۔ پنچوں کے فیصلے کی کوئی اپیل نہیں ہوتی۔ سزا کے طور پر ملازم یا قصور وار کو تاوان ادا کرنا ہوتا ہے۔ یا اپنے قبیلہ کی ضیافت کرنی ہوتی ہے۔ اس قسم کی ضیافتوں میں خود کشید شراب کا استعمال بہت زیادہ ہوتا ہے۔ ضیافت کے موقعہ پر رامش و رنگ مجلسیں بھی جمتی ہیں۔ یہ لوگ اپنے قبیلے کا کبھی کوئی راز فاش نہیں کرتے۔ اگر کوئی کسی جرم میں گرفتار ہو جائے تو سارا قبیلہ چندہ کر کے مقدمہ کے اخراجات برداشت کرتا ہے۔ خانہ بدوش قدرتی طور پر رومانوی زندگی بسر کرتے ہیں۔ چونکہ کھلے میدانوں ، جنگلوں اور پہاڑوں کے آس پاس رہتے ہیں۔ ان کی سیلانی زندگی میں رومان کا رنگ خودبخود پیدا ہو جاتا ہے خانہ بدوشوں میں عورت کی وفاداری کو خاص اہمیت دی جاتی ہے۔ پیشہ کے لحاظ سے حیا داری کا احساس بہت کم ہوتا ہے۔ تو کچھ ایسے ہی لوگ تھے جن کے ساتھ علیا اور شیریں وقت کاٹ رہے تھے۔ لیکن علیا جیسے کہ بیان ہو چکا ہے کبھی کسی قبیلے کے ساتھ چند روز سے زیادہ نہ رہتا۔ شاید اس کی ایک وجہ یہ بھی ہو کہ شیریں یا راگنی خانہ بدوش جوانوں کی نگاہ کا ہمیشہ مرکز بنی رہتی۔ علیا جب کسی قبیلے یا طائفے کے ساتھ شامل ہوتا تو کسی وقت بھی شیریں یا راگنی کو آنکھ سے اوجھل نہ ہونے دیتا۔ اگر کسی وقت وہ لڑکی کو قبیلے کی کسی لڑکی کے ساتھ شیرو شکر ہوتے دیکھتا تو بوریا بستر سنبھال کر کہیں دوسری جگہ کی تلاش میں چل کھڑا ہوتا۔ اس نے لوگوں میں یہ مشہور کر رکھا تھا کہ شیریں یا راگنی اس کی جورو ہے۔ جیسے کہ بیان ہو چکا ہے ان لوگوں کے لئے یہ کوئی اچنبھے کی بات نہ تھی۔ لیکن شیریں کا شعور جیسے جیسے پختہ ہوتا جاتا تھا ویسے ہی اسے علیا سے زیادہ سے زیادہ نفرت ہوتی جاتی تھی۔ اس کے دل و دماغ میں اپنے گھر اور ماں باپ کے اور اپنی آیا کے دھندلے دھندلے نقوش ابھی تک موجود تھی۔ اس نے ایک بار قبیلہ کی کسی لڑکی سے یہ بھی کہہ دیا تھا کہ اس کا نام راگنی نہیں شیریں ہے۔ اور عرس کے میلے کی شام کی یاد بھی جب وہ خوبصورت لباس پہن کر اپنی ماں اور انا کے ساتھ گئی تھی وہ ابھی بھولی نہیں تھی۔ لیکن اسے یہ بالکل یا د نہ تھا کہ اس شہر کا جہاں وہ رہتی تھی کیا نام ہے۔ یا اس کے والدین کون لوگ ہیں۔
ظالم علیا نے ایام طفلی کے بیتے دنوں کی یاد اس معصوم بچی کے ذہن اور دل سے مٹا دینے کی بڑی بڑی خوفناک ترکیبیں کی تھیں۔ لیکن ابھی اس کے انتقام کی آگ سرد نہیں پڑی تھی۔ موٹر کے حادثہ سے کچھ روز پیشتر اس نے راجہ رستم علی کو ذلیل کرنے کے لئے جو منصوبہ تیار کیا تھا وہ بہت خوف ناک تھا۔ اور اس کے لئے وہ ہر خطرہ قبول کرنے اور قانون کی سخت سے سخت سزا جھیلنے کے لئے بھی بالکل تیار تھا۔ جس روز وہ موٹر کی زد میں آ کر مجروح ہوا اس روز وہ اپنے اس خوفناک ارادے کی تکمیل کے لئے ہی خانہ بدوشوں کے اس قبیلہ سے جس کے آگے آگے وہ چل رہا تھا جدا ہوا تھا۔ یہ قبیلہ دو چار روز سے اسی شہر کے جہاں راجہ رستم علی رہتا تھا قرب و جوار میں ڈیرا ڈالے پڑا تھا۔ اور آج وہ شیریں کو ایک دلہن کے لباس میں اس کے باپ کے پاس لے جا رہا تھا۔ راجہ رستم علی کو یہ بتانے کہ اس کی اکلوتی بیٹی شیریں اب اس کی جورو ہے۔ اسے یقین تھا کہ راجہ رستم علی اتنی مدت کے بعد اپنی بیٹی کو بھول چکا ہو گا۔ شاید وہ اسے مردہ ہی سمجھتا ہو۔ لیکن نور علی اسے ایک ایسا چرکہ لگانا چاہتا تھا جو اس کے غرور کو خاک میں ملا دے۔ جس سے اس کا جینا حرام ہو جائے۔ لیکن شاید قدرت کو راجہ رستم علی کی مدتوں کی آہوں اور بیٹی کے غم میں گھلے جانے پر رحم آ گیا تھا جو اس روز اچانک موٹر کا حادثہ پیش آ گیا اور وہ ایک خوفناک صدمہ اٹھانے سے بچ گیا۔ 
 انہی اوراق میں یہ بیان ہو چکا ہے کہ حادثہ کے روز نور علی اور شیریں یعنی علیا اور راگنی ایک دوسرے کے آگے پیچھے چل رہے تھے۔ نور علی آگے آگے تھا اور شیریں اس کے عقب میں تھی۔ جس وقت نور علی موٹر کی زد میں آیا بے اختیار شیریں کے منہ سے ایک ہلکی سی چیخ نکلی لیکن اس کی مدد کو آنے کی بجائے وہ جلدی سے سرکنڈوں کے پیچھے جو سڑک کے کنارے پر تھے چھپ گئی۔ اور وہیں سے اس نے موٹر والوں کو علیا کو موٹر کے نیچے سے نکال کر اور موٹر میں ڈال کر لے جاتے ہوئے دیکھا۔ یہ سب کچھ چند منٹوں کی بات تھی۔ موٹر کے آگے بڑھتے ہی وہ بلا ارادہ جدھر سے آئی تھی ادھر کو لوٹ گئی۔ تھوڑی دور اسے قافلہ والے مل گئے اور اس نے جو کچھ دیکھا تھا انہیں بتا دیا اور خانہ بدوشوں کے ساتھ ہو گئی۔ وہ رات ان لوگوں نے ایک ایسی جگہ گزاری جہاں سے شہر کی روشنیاں صاف نظر آتی تھیں۔ اگلے روز ڈیرے والے جدھر انہیں جانا تھا ہو لئے۔ شیریں بھی ساتھ تھی۔ یہ لوگ نصف دن تک سفر کرتے پھر کہیں قیام کر لیتی۔ شیریں دو دن ان لوگوں کے ساتھ رہی لیکن کچھ بلا ارادہ ہی دوسری رات پو پھٹنے سے پیشتر جب ڈیرے والے سوتے تھے وہ ڈیرہ چھوڑ کر کسی طرف چلی گئی۔ ڈیرہ چھوڑنے کی وجہ یہ تھی کہ یہاں اسے اپنی عصمت خطرے میں نظر آتی تھی۔ قدرت کا یہ ایک عجیب کھیل تھا کہ اتنی مدت ایک بے باک ماحول میں رہتے ہوئے بھی وہ اس ماحول سے مانوس نہ ہو سکی۔ دو تین روز وہ بالکل اکیلی گاؤں گاؤں پھرتی رہی۔ ایک جگہ اسے قلندروں کی ٹولی ملی۔ قلندر عام اصطلاح میں ان لوگوں کو کہا جاتا ہے جو بندر اور ریچھ سدھا کر اپنا پیٹ پالتے ہیں۔ اس فرقہ کے لوگ جرائم پیشہ بھی ہوتے ہیں۔ کبھی شہروں میں کبھی دیہات میں مارے مارے پھرتے ہیں۔ اور گلی گلی کوچے کوچے بندر کا تماشا دکھا کر بھیک مانگ کر گزر کرتے ہیں۔ شیریں بہت روز تک ان لوگوں کے ساتھ رہی۔ آخر ایک روز وہاں سے بھی بھاگی اور گاؤں بہ گاؤں ہوتی ہوئی ایک روز شہر میں آ گئی۔ یہ وہی شہر تھا جو کبھی اس کا وطن تھا۔ لیکن اسے یاد نہ تھا۔ جس روز وہ شہر میں پہنچی یہاں کوئی میلہ شہر سے باہر ایک باغ میں لگتا تھا۔ وہ ادھر ادھر دکانوں پر بھیک مانگ رہی تھی۔ ایک بدمعاش نے اسے بھانپا۔ غربت اور مصیبت میں بھی شیریں کا حسن اس طرح نمایاں تھا جیسے خاک میں کندن چمکتا ہو۔
"کون ہو تم؟" اس نے پاس جا کر پوچھا۔
"غریب ہوں "۔
"تم اکیلی ہو ...."
"ہاں ! اکیلی ہوں "۔
"تمہارے ساتھ والے کہاں ہیں ؟"
"میرے ساتھ کوئی نہیں "۔
"کہاں سے آئی ہو؟ کہاں رہتی ہو؟"
"میں آج ہی یہاں آئی ہوں "۔
"بھوک لگی ہے؟"
"ہاں ؟"
"آؤ میرے ساتھ"۔ وہ بدمعاش اسے ایک دکان پر جہاں پلاؤ زردہ بکتا تھا لے آیا اور اسے خوب پیٹ بھر کر کھلایا۔ جب وہ جانے کو اٹھی تو اس نے پوچھا۔
"اب کہاں جاؤ گی؟"
"معلوم نہیں "۔ شیریں نے ذرا سہمی سی آواز سے جواب دیا۔
"نوکری کرو گی؟" 
 "ہاں !"
"تو آؤ میرے ساتھ"۔
شیریں اس کے ساتھ ہو لی اور وہ اسے اس جگہ جہاں تانگوں کا اڈہ تھا لے آیا اور اسے تانگے میں سوار کرا کر کوچوان کے ساتھ ہو بیٹا۔
"نورے !" تانگے والے نے پوچھا۔ "کہاں چلو گی۔ چکلے یا ...."
"ہاں ! ہاں !" نورے نے ٹوک کر کہا۔ "چکلے"۔
"مال تو اچھا معلوم ہوتا ہے"۔ تانگے والے نے کہا۔ "کہاں سے ملا؟"
"جانگلو ہے بالکل "۔ نورے نے کہا"۔
"سدھار لو گے دو ایک روز میں "۔ تانگے والے نے ہنس کر کہا۔ "آج ہی پاس ہو گے کیا؟"
"پاس ہونا ان لوگوں کی اصطلاح میں کسی کو چکلے میں بٹھانا تھا"۔
"خیال تو ہے"۔
"سودا کر لو"۔
"سودا؟ کیسا سودا؟"
"نقد روپے"۔
"چلو! چلو!" نورے نے ذرا غصے سے کہا۔ "رات کو بات کریں گے"۔
"اب کیا ہے؟ میں سو نقد دیتا ہوں "۔
"ہوش ٹھکانے ہیں ؟"
"بالکل ؟" تانگے والے نے جو خود بھی بدمعاش تھا جواب دیا۔ "منظور ہے"۔
"نہیں ؟"
"سوچ لو"۔ تانگے والے نے گھوڑا ہانکتے ہوئے کہا۔
"کیا سوچ لوں ؟" نورے نے غصے سے پوچھا۔
"سو سے بھی ہاتھ نہ دھو لینا"۔
"کیا بکتے ہو؟"
"بک نہیں رہا۔ سودا کر رہا ہوں "۔
شیریں پیچھے بیٹھی یہ سب باتیں سن رہی تھی۔ خانہ بدوشوں کے ساتھ اتنی مدت رہتے ہوئے اسے اس قسم کی باتیں سوچنے سمجھنے کا کچھ شعور ہو چکا تھا۔ اور اس وقت وہ اپنے لئے ایک نیا خطرہ محسوس کرنے لگی تھی۔ تانگہ چل رہا تھا اور تانگے والے اور نورے میں کچھ گالی گلوچ ہونے لگا تھا۔ تانگہ اس وقت شہر کی حدود میں داخل ہو چکا تھا۔ شیریں کئی بار تانگہ رکوانے کو کہہ چکی تھی۔ لیکن اس کی سنتا ہی کون تھا۔ اس پر تو وہی مثال صادق آتی آسمان سے گرا کھجور میں اٹکا۔ اچانک اس کی نظر ایک بائیسکل سوار پر پڑی۔ اس نے اسے دیکھتے ہی پہچان لیا۔ یہ وہی نوجوان تھا جس نے اس روز ندی پر اس کی مدد کی تھی۔ یہ نوجوان منیر ملک تھا جو اتفاق سے ادھر سے گزر رہا تھا۔ شیریں نے بابو جی کہہ کر اسے آواز دی۔ نورے اور تانگے والے نے پلٹ کر دیکھا۔ بازار میں ادھر اُدھر سے کئی لوگ گزر رہے تھی۔ دونوں حیران تھے کہ لڑکی نے کس کو آواز دی ہے۔ نورے نے تانگے والے سے کہا کہ وہ گھوڑا تیز کر دے۔ منیر ملک نے "بابو جی" کی آواز تو سن لی تھی لیکن اس نے توجہ نہ کی۔ لیکن جب وہ بائیسکل چلاتا ہوا پاس آیا تو شیریں اسے ہاتھ سے روکتے ہوئے بولی۔" 
 "بابو جی! میں راگنی ہوں۔ بچائیے مجھے"۔
نورے اور تانگے والے نے پھر پلٹ کر دیکھا۔ ساتھ ہی آواز آئی۔
"تانگہ روک لو"۔
لیکن تانگہ روکنے کی بجائے تانگہ والے نے گھوڑے کو چابک مار کر اور بھی تیز کر دیا۔
منیر نے پھر آواز دی۔
"ارے ! تانگہ روکو"۔
لیکن ساتھ ہی شیریں نے تانگے سے چھلانگ لگا دی اور اوندھے منہ نیچے آ گری۔ منیر بائیسکل روک کر جلدی سے نیچے اترا۔ کچھ راہ جاتے بھی یہ سمجھ کر کہ سواری تانگے سے گر گئی ہے ادھر اُدھر سے مدد کو آ گئے۔ مثل مشہور ہے چور کے پاؤں نہیں ہوتے۔ دونوں بدمعاشوں کو موقعہ مل گیا اور وہ تانگہ لے کر نکل گئے۔ شیریں کو کچھ معمولی سی چوٹیں آئی تھیں۔ وہ غریب رو بھی رہی تھی اور "بابو جی مجھے بچاؤ" بھی کہے جاتی تھی۔ منیر نے سہارا دے کر اسے اٹھایا اور ایک دکان کے تھڑے پر بٹھا دیا۔ وہی لوگ جو مدد کو لپکے تھے اب کوئی دوسرا ہی راگ آلاپ رہے تھے۔ یعنی جتنے منہ اتنی ہی باتیں۔ منیر نے کسی سے کٹورے میں پانی لے کر شیریں کو دیا اور پوچھا۔
"تمہیں کہاں جاناہے؟ تمہارے ساتھ والے کہاں ہیں ؟"
راگنی جو بار بار پلو سے آنکھیں پونچھتی تھی بڑی عاجزی سے بولی۔
"بابو جی! میرا کوئی نہیں .... بابو جی! مجھے چھوڑ کر نہ جائیے .... بابو جی ! مجھ پر رحم کرو"۔
اور دو چار آدمی جو ابھی تک کھڑے تھے اپنی ہی ہانکے جا رہے تھے۔
"کچھ پتہ تو چلتا نہیں ہے کون؟"
"بھک منگوں کی تو یہ شکل نہیں ہوتی"۔
"بابو جی کو جانتی ہے"۔
"وہ بھی تو کچھ بتلاتا نہیں "۔
منیر خاموش کھڑا یہ باتیں سن رہا تھا اور سوچتا تھا کہ وہ کیا کرے۔ پاس سے ایک خالی تانگہ گزر رہا تھا۔ منیر نے تانگہ رکوا لیا اور شیریں کو سوار کرا کر سکینہ کے مکان پر لے آیا۔ بوڑھی سکینہ آنگن میں کھاٹ ڈالے لیٹی ہوئی تھی۔ قریب ہی اس کی بہو محمدی پیڑھی پر بیٹھی کوئی فیتہ بن رہی تھی۔ دو تین میمنے ادھر ادھر قلانچیں بھر رہے تھے اور ممیا ممیا کر بھوکا ہونے کی فریاد کر رہے تھے۔ منیر کے ساتھ ایک جوان بھیکارن کو دیکھ کر سکینہ اُٹھ کر بیٹھ گئی اور بولی۔
"بابو جی! آپ اتنی جلدی لوٹ بھی آئے۔ یہ لڑکی کون ہے؟"
"ہاں ! کچھ بات ہی ایسی ہو گئی"۔ منیر نے بائیسکل دیوار کے ساتھ لگاتے ہوئے جواب دیا۔ سکینہ نے پھر پوچھا۔
"یہ لڑکی کہاں سے لائے۔ کون ہے؟"
"یہ تو مجھے خود معلوم نہیں "۔ منیر نے ذرا مسکرا کر کہا۔
"اری تو کون ہے؟" محمدی نے پوچھا
"یہ میرے ساتھ آئی ہے محمدی"۔ منیر نے جواب دیا۔ پھر شیریں سے 
"راگنی؟ بیٹھ جاؤ"۔
راگنی جب زمین پر بیٹھنے لگی تو منیر نے کہا۔
"نیچے مت بیٹھو؟ اماں کے پاس چار پائی پر بیٹھو" 
 پھر محمدی سے۔
"محمدی یہ غریب تانگے سے گر گئی تھی۔ میں اوپر سے دوا لاتا ہوں جہاں کہیں خراش آئی ہو یا خون نکلا ہو تو روئی سے دوا لگا دینا۔
پھر شیریں سے
"راگنی! بھوک تو نہیں لگی"۔
"نہیں بابو جی!" شیریں نے جو بار بار سکینہ کی طرف دیکھتی تھی کہا۔ منیر اوپر سے دوا لے آیا اور محمدی کو شیشی دیکر بائیسکل اٹھا کر پھر باہر چلا گیا۔ 
 


 
کھوئی ہوئی لڑکی

کیا عجب ہے کہ ہوں پیغام سکوں کے حامل
ابھی عنوان جو باقی ہیں کچھ افسانوں کے
محمدی نے راگنی کی خراشوں پر جو دوا منیر ملک نے دی تھی لگا دی۔ بوڑھی سکینہ خاموش بیٹھی تھی۔ کبھی بیٹھے بیٹھے اس کی پیشانی کے قدرتی شکن کچھ زیادہ نمایاں ہو جاتی۔ کبھی وہ راگنی کی طرف بڑے غور سے دیکھنے لگتی۔ لیکن جب دیکھتی راگنی کو اپنی طرف دیکھتے ہوئے پاتی۔
"تمہارا نام کیا ہے؟" محمدی نے پوچھا۔
"میرا نام راگنی ہے"۔
"کون ہو تم؟"
"میں .... میں .... غریب ہوں "۔
"کہاں کی رہنے والی ہو تم؟"
"مجھے معلوم نہیں ...."
"اپنا وطن بھی معلوم نہیں تمہیں "۔
"میرا کوئی وطن نہیں "۔
"گھر کہاں ہے تمہارا ؟"
"میرا گھر...."
"ہاں ! ہاں ! کس گاؤں کے رہنے والی ہو؟ تمہارے ماں باپ کہاں ہیں ؟"
"میرا گاؤں .... میرے ماں باپ...."
"ارے کوئی ہے بھی تیرا ؟"
"کوئی نہیں "۔
" اس شہر میں کب سے آئی ہو؟"
"آج سے"۔
"کس کے ساتھ ؟"
"اکیلی ہی ہو؟"
"ہاں ؟"۔ 
 "بیٹی!" سکینہ محبت آمیز لہجہ سے بولی۔ "تم بابو جی کو کیسے جانتی ہو؟"
"میں بابو جی کو نہیں جانتی"۔ اس نے سہمی سی آواز میں جواب دیا۔ "بابو جی مجھے جانتے ہیں "۔
"تمہیں کیسے جانتے ہیں ؟"
"مجھے معلوم نہیں "۔ پھر
"میں ایک گاؤں میں ناچتی تھی وہاں بابو جی بھی تھے"۔
"تم ناچتی تھیں ؟" سکینہ تعجب سے بولی۔ "تم ناچنے والی ہو؟"
"نہیں "۔
"نہیں کیسی؟" محمدی بولی۔ خود تو کہہ رہی ہو کہ تم ناچتی تھیں۔ "پھر ساس سے۔
"اماں ؟ یہ شاید کوئی نٹنی ہو گی"۔
"تم نٹوں کے ساتھ رہتی ہو؟" سکینہ نے جس کے دل میں اس لڑکی کو دیکھ کر آج عجیب سی چبھن محسوس ہو رہی تھی۔ پوچھا۔
"نہیں علیا کے ساتھ رہتی تھی"۔
"علیا کون ہے؟"
"خانہ بدوش"۔
"کہاں ہے؟"
"موٹر کے نیچے آ کر مر گیا"۔
"تمہارا باپ تھا؟"
"نہیں !"
"کیا لگتا تھا تمہارا؟"
"مجھے معلوم نہیں "۔ لڑکی نے جواب دیا اور محمدی ذرا بھنا کر بولی۔
"جو پوچھو مجھے معلوم نہیں۔ بڑی چالاک بنتی ہے"۔
"تمہارا نام کیا ہے؟" سکینہ نے پوچھا۔
"راگنی .... شیریں .... نہیں راگنی"۔
" یہ کیا؟" محمدی بولی۔ "کبھی راگنی ، کبھی شیریں۔ اصلی نام کیا ہے؟"
" علیا مجھے راگنی کہتا تھا"۔
سکینہ نے بیٹھے بیٹھے اس کا بایاں ہاتھ اپنے ہاتھ میں لے لیا اور ہتھیلی پر ایک نشان سا دیکھ کر پوچھا۔
"بیٹی ! یہ نشان کیسا ہے؟"
"شاید جل گیا تھا"۔
"کب ؟ کتنا عرصہ ہوا؟" سکینہ نے جس کا دل خودبخود دھڑکنے لگا تھا پوچھا۔
"میں چھوٹی تھی اس وقت"۔
"مجھے جانتی ہو؟" سکینہ نے ذرا مسکرا کر پوچھا۔ 
 شیریں نے جو حقیقت میں راجہ رستم علی خاں کی ہی گمشدہ بیٹی تھی سکینہ کی طرف دیکھ کر سر جھکا لیا۔ محمدی حیرت سے ساس کی طرف دیکھنے لگی۔ سکینہ بولی۔
"محمدی! ذرا اس کی کنپٹی سے بال اٹھا کر تو دیکھ ...."
"کیا دیکھوں ؟ محمدی نے ٹوک کر پوچھا
"کنپٹی کے اوپر کوئی سرخ سا گول نشان تو نہیں "۔
محمدی آگے بڑھ کر کنپٹی کے اوپر سے اس کے سر کے بال اٹھا کر دیکھنے لگی۔
"ایک لونگ سا داغ تو ہے۔ پیسے کے برابر...."
"سرخ؟" سکینہ نے ٹوک کر پوچھا۔ سکینہ کی آواز کچھ قابو میں معلوم نہیں ہوتی تھی۔
"ہاں سرخ ہی ہے"۔
یہ سنتے ہی سکینہ نے لڑکی کو اپنی طرف کھینچ لیا۔ اور کانپتے ہوئے ہاتھوں سے اس کے بال ہٹا کر دیکھنے لگی۔ جیسا کہ محمدی نے کہا تھا پیسے کے برابر ایک گول سا سرخ نشان موجود تھا۔
"میری بیٹی" کہتے ہوئے سکینہ نے شیریں کو سینے سے لگا لیا۔ محمدی جو پاس بیٹھی تعجب سے دیکھ رہی تھی پوچھا۔
"اماں ! کون ہے یہ لڑکی؟"
"اری ! یہ راجہ رستم علی خاں کی کھوئی ہوئی بیٹی شیریں ہے"۔ سکینہ نے بھرائی ہوئی آواز میں جواب دیا۔ سکینہ بار بار شیریں کو گلے سے لپٹاتی تھی اور منہ سے "شکر ہے تیرا میرے اللہ شکر ہے۔ تو نے بارہ سال بعد میری لاج رکھ لی.... مجھ بوڑھی کی بے گناہی ثابت کر دی" کہتی جاتی تھی اور آنکھوں سے ٹپ ٹپ خوشی کے آنسو گر رہے تھے۔ شیریں کو کچھ ایسا محسوس ہو رہا تھا جیسے وہ کوئی خواب دیکھ رہی ہے۔
"محمدی!" سکینہ نے بہو سے کہا۔ "اٹھ اپنا ایک صاف سا جوڑا نکال لا۔ میں اپنی بیٹی کو نہلا کر کپڑے تو پہنا دوں "۔
پھر شیریں سے۔
"واری جاؤں۔ مجھے نہیں پہچانتی تم۔ میں تمہاری آیا سکینہ ہوں۔ اماں سکینہ ۔
لیکن شیریں کی کچھ ایسی حالت تھی جیسے وہ کسی نئی دنیا میں آ گئی ہے اور کچھ سمجھ نہیں سکتی۔ سکینہ اور محمدی نے شیریں کو نہلا دھلا کر صاف لباس پہنایا۔ اور سکینہ بہو سے کچھ کہہ کر شیریں کو تانگے میں سوار کرا کر اس کے باپ سے ملانے ساتھ لے کر چلی گئی۔ 
 


 
باپ بیٹی

صبح کے ساحل سے جو کشتی چلی تھی نور کی
آخر کار اس نے طے کر لی مسافت دور کی
شکر ہے دریائے ہستی کا کنارا مل گیا
بے سہارا حسرتوں کو پھر سہارا مل گیا
                                                                                                      (حفیظ)
قدرت نے راجہ رستم علی خاں سے جو مضحکہ خیز کھیل شروع کیا تھا۔ رستم علی نے لاج کی خاطر وہ کھیل ختم کر دیا تھا۔ اس نے زبیدہ کی شادی جسے اس کی بیٹی شیریں بنا کر اس کے پاس لایا گیا تھا ایک شریف جوان آدمی سے جس کا باپ کبھی اس کے ساتھ مل کر کام کرتا تھا کر دی اور کچھ جائیداد بھی لڑکی کے نام کر دی تاکہ دونوں عزت اور آرام سے زندگی بسر کر سکیں۔ زبیدہ کی شادی ہوئے تین چار مہینے ہو چکے تھے۔ رستم علی اب بوڑھا ہو چکا تھا۔ صحت دن بدن گر رہی تھی۔
بہار کا ترنم آفرین موسم تھا۔ ہر چیز پر تازگی چھائی ہوئی تھی۔ گل و گلزار جو بن پر تھی۔ کوٹھی کا پائیں باغ ساقی بہار کی نگاہ کرم سے کسی سر مستِ شباب کی طرح شاداب نظر آتا۔ رنگ برنگ پھول دیکھ کر یہی گمان ہوتا کہ دوشیزہ بہار زمرد کی تھالیوں میں مختلف قسم کے جواہرات بھر کر لائی ہے۔ نہالان چمن کی ہر ادا میں ایک بانکپن اور شوخی نظر آتی۔ بیلا۔ چمبیلی اور گلاب کے پھول سینہ بسینہ، تن بہ تن سامانِ عیش و طرب کے ساتھ دامنِ دل اپنی طرف کھینچ رہے تھی۔ جب طوطی شکر فشاں اور بلبل ہزار داستاں نغمہ پیرا ہوتیں تو ایسے معلوم ہوتا جیسے بہار خود بہار کے گیت گا رہی ہے۔ سبک خرام اور نرم رو ہوا دامن میں پھولوں کا عطر لئے جب سبزے پر ناچتی تو غنچے مسکراتے پھول ہنستے اور کلیوں کی آنکھ کی شوخی سرمستانِ شباب کے سینے میں گدگدیاں لینے لگتی۔ حسن اور عشق کی دنیا پیاری پیاری آرزوؤں سے آباد نظر آنے لگتی۔
راجہ رستم علی عصر کی نماز سے فارغ ہو کر پلنگ پر بیٹھا تسبیح پڑھ رہا تھا کہ اس کا دوست قاضی غلام قادر ملنے آ گیا اور اس کے ہاتھ میں تسبیح دیکھ کر ہنس کر بولا۔
"راجہ صاحب! آپ تو اب بڑے اللہ والے ہو گئے"۔
"قاضی صاحب!" رستم علی بولا۔ "اللہ والوں میں سے ہونا میرے نصیب میں کہاں۔ ہاں ایک گنہگار کو مغفرت کی فکر ہے"۔
"اس کی رحمت اور بخشش کا دامن بہت وسیع ہے"۔ قاضی نے کہا۔
"بے شک بہت وسیع ہے لیکن دیکھنا تو یہ ہے کہ ہمارے اعمال کیسے ہیں کیا ستم ہے اعمال کا فکر جب ہوتا ہے اسی ناکارہ عمر میں ہی ہوتا ہے"۔ رستم علی نے جواب دیا۔ "مجھ روسیاہ کو تو اسی دنیا میں سزا ملنی شروع ہو گئی ہے۔ اب عاقبت کی خبر خدا جانے"۔
"راجہ صاحب ! اللہ تعالیٰ کسی کی نیکی برباد نہیں کرتا ...." 
 "میں نے کون سی نیکی کی ہے؟" رستم علی نے ٹوک کر پوچھا۔
"یہ کیا کم نیکی ہے کہ آپ نے ایک لا وارث لڑکی کو پالا پوسا۔ پھر اسے بیاہ کر عزت سے رخصت کر دیا۔ اس سے بڑی نیکی اور کیا ہو گی؟"
"حضرت ؟ سب مجبوری کی باتیں ہیں۔ بیاہ نہ کرتا تو کیا کرتا؟" رستم علی نے جواب دیا۔ "اگر آپ غور کریں تو یہ جو کچھ ہوا یہ بھی میرے اعمال کی ہی سزا تھی"۔
"انسان کی نجات اسی میں ہے کہ کسی حال میں بھی صبر و شکر کا دامن ہاتھ سے نہ چھوڑے"۔ قاضی نے جواب دیا۔ "غم اور فکر کا مداوا صرف صبر اور شکر سے ہی ہو سکتا ہے۔ اپنے نقصان پر رونا چلانا۔ ہائے ہو۔ گریہ اور غم یہ تو سب کچھ انسان کی فطرت میں ہے اور بشریت کا تقاضا بھی یہی ہے ...."
"آپ یہ کہیے"۔ رستم علی بات کاٹ کر بولا۔ "کہ مجبوری سب کچھ کرواتی ہے"۔
"نہیں ! نہیں ! مجبوری کیسی۔ آپ یہ کیوں نہیں کہتے کہ انسان کو آخر کار راضی بہ رضا ہونا ہی پڑتا ہے"۔ قاضی نے کہا۔ "خوشی سے جینا ہو یا روتے دھوتے زندگی گزرے۔ جینا تو بہرحال اس وقت تک ہے جب تک وقت پورا نہیں ہوتا نہ موت کی تمنا کرنے سے موت آ سکتی ہے۔ نہ غم سے غم کا مداوا ہو سکتا ہے۔ اگر انسان یہ نکتہ سمجھ لے تو پھر مرنا اور جینا دونوں آسان ہو جاتے ہیں "۔
"سچ ہے"۔ رستم علی نے آہ بھر کر کہا۔ پھر
"میرے خیال میں تو وہ لوگ بڑے احمق ہوتے ہیں۔ جو اولاد کی تمنا کرتے ہیں "۔
"اولاد کی تمنا تو ایک فطری خواہش ہوتی ہے"۔
"بجا ہے؟ لیکن اولاد پا کر میں نے کیا پایا۔ دنیا سمجھتی ہے میں زندہ ہوں خوشحال ہوں۔ خوش ہوں۔ لیکن کاش دنیا نے کبھی میرا سینہ کھول کر بھی دیکھا ہوتا۔ میں نے اپنا خون اور پسینہ ایک کر کے یہ دولت جمع کی تھی۔ کیوں ؟ کہ میری اولاد میرے بعد آرام سے زندگی بسر کر سکی۔ لیکن آج یہ فکر سوہان روح ہو رہا ہے کہ میری ساری عمر کی کمائی آخر کسی کام آئی؟ .... آپ ہی بتائیے کس کے کام آئے گی۔ خدا نے دولت تو دی لیکن دولت کا وارث دے کر چھین لیا ....
رستم علی کی آواز بھرا گئی۔
"آپ یہ نہیں سوچتے کہ اس خیال سے کہ میری بیٹی زندہ ہے۔ اور جس حال میں میں نے اسے دیکھا تھا میرے دل پر کیا گزرتی ہو گئی۔ قاضی صاحب! یہ بھی میرے اعمال ہی کی سزا ہے کہ لڑکی کو تلاش کرنے کی کوشش ابھی تک کامیاب نہیں ہوئی...."
"اللہ رحم کرے گا"۔ قاضی نے کہا۔ "وہ بڑا بے نیاز ہے .... انسان کو اس کی بارگاہ سے کبھی مایوس نہیں ہونا چاہئے۔ جب تک سانس تب تک آس ؟"
"ایک نوکر آیا اور کہا کہ ایک بڑھیا جو اپنا نام سکینہ بتاتی ہے سلام کرنے آئی ہے"۔
"سکینہ ؟" رستم علی نے اس کی طرف دیکھتے ہوئے پوچھا۔
"سکینہ کون؟"
"جناب؟ سکینہ ہی نام بتایا ہے۔ اس کے ساتھ ایک لڑکی بھی ہے"۔
"سکینہ؟" رستم علی نے اچانک چونک کر کہا۔ "میری شیریں کی انا۔ وہ جیتی ہے ابھی ...."۔
"زندہ ہی ہے تو آئی بھی ہے"۔ قاضی نے کہا۔
"نہیں ! نہیں !" رستم علی بولا۔ "وہ سکینہ ہوتی تو کبھی تو ملنے آتی"۔
"آپ کو یاد نہیں اس پر کتنا ظلم ہوا تھا؟ لڑکی کے گم ہونے کے بعد"۔ 
 "میرا آج بھی یہی خیال ہے کہ میری شیریں کے گم ہونے میں اس کی انا کا ہاتھ ضرور تھا"۔
"کیا کہوں جناب؟" نوکر نے پوچھا۔
رستم علی کی پیشانی پر شکن پڑے ہوئے تھی۔ ہاتھ میں تسبیح تھی اور وہ اس طرح دیکھ رہا تھا جیسے کوئی عجیب سی چیز اس کی آنکھوں کے سامنے ہے۔
"بلا لاؤ"۔ قاضی نے کہا۔ نو کر دونوں کے لے آیا۔
"سلام حضور!" سکینہ نے پلنگ کے سامنے کھڑے ہو کر کہا۔
"اوہ!" رستم علی اس کی طرف دیکھ کر بولا۔ "تم ابھی زندہ ہو"۔
"قدرت کو یہ منظور نہ تھا کہ میں دنیا سے بدنام ہو کر جاؤں۔ اس لئے ابھی تک زندہ ہوں "۔ سکینہ نے جواب دیا۔ "لاج رکھنے والے نے لاج رکھ لی"۔
"کیا کہہ رہی ہو؟ لاج کیسی؟"
"آپ دیکھ نہیں رہے؟"
"کیا؟ یہ لڑکی کون ہے؟"
"حضور! محبت کا جادو تو سر پر چڑھ کر بولتا ہے"۔ سکینہ نے جواب دیا۔ پھر لڑکی کی طرف انگلی سے اشارہ کر کے۔
"آپ اسے پہچانتے نہیں "۔
"نہیں !"
"راجہ صاحب!" سکینہ بولی۔ "کبھی سنا نہیں کہ باپ بیٹی کو نہ پہچانے"۔
"باپ؟" رستم علی نے ذرا غصہ سے پوچھا۔ کس کا باپ؟"
"جو آپ کے سامنے کھڑی ہے"۔ سکینہ نے جواب دیا۔
"چلی جاؤ یہاں سے"۔ رستم علی غصے سے بولا۔ "کم بخت اب یہ چکمہ مجھ پر نہیں چل سکتا۔ نکل جاؤ ابھی ورنہ...."
"ذرا تحمل سے کام لیجئے"۔ قاضی بولا۔ "پہلے ...."
"قاضی صاحب ! اس کٹنی کو بھی انعام کا لالچ یہاں لے آیا ہے"۔ رستم علی ٹوک کر بولا۔ "دنیا مجھے تماشہ بنانا چاہتی ہے۔ لیکن ...."
"حضور ! " سکینہ نے بات کاٹ کر کہا۔ "دنیا آپ کو تماشہ نہیں بنا رہی بلکہ ...." 
"چپ رہو"۔ رستم علی ٹوک کر بولا۔ "دور ہو جاؤ یہاں سے"۔
"واہ میرے اللہ؟" سکینہ آہ بھر کر بولی۔ "یہ زمانہ بھی ان آنکھوں سے دیکھنا تھا کہ باپ بیٹی کو بھول جائے۔ اپنے جگر کے ٹکڑے کو بھی نہ پہچانے"۔
کسی نے کچھ جواب نہ دیا۔ شیریں خاموش کھڑی ہر چیز کو اس طرح دیکھ رہی تھی جیسے وہ انہیں پہچانتی ہے۔ اس کی نگاہیں بار بار باغ کی طرف اٹھتی تھیں۔ وہ کسی وقت کنکھیوں سے رستم علی کی طرف بھی دیکھ لیتی۔ کبھی سکینہ کا ہاتھ چھوڑ دیتی۔ کبھی پھر پکڑ لیتی۔ قاضی کسی وقت لڑکی طرف دیکھنے لگتا۔ کبھی اس کی آنکھیں اپنے دوست کے چہرے کا جائزہ لینے کی کوشش کرتیں۔ رستم علی سر جھکائے خاموش بیٹھا تھا۔ تسبیح کے دانے محض عادتاً ایک ایک کر کے انگلیوں کی حرکت سے یکے بعد دیگرے گر رہے تھے۔ لیکن کسی وقت اسے بھی دل کی پہنائیوں میں کچھ خلش سی محسوس ہونے لگتی تھی۔ اگر کوئی دیکھنے والا ہوتا تو احساس کی اس شدت اور کمی کا اندازہ اسے تسبیح کے دانوں کے گرنے کی رفتار سے ہو جاتا۔ 
 "یہ لڑکی کون ہے؟" قاضی نے آخر اس مہر سکوت کو توڑا اور سکینہ آہ بھر کر بولی 
"قاضی جی؟ اب میں کیا عرض کروں ...."
سکینہ اس سے زیادہ نہ کہہ سکی۔ اس کی آنکھوں میں آنسو چھلکنے لگی۔ وہ دوپٹہ کے پلو سے آنکھیں خشک کر کے بولی۔
"کاش! آج اس بدنصیب کی جننے والی زندہ ہوتی"۔
"سکینہ؟" رستم علی بولا۔ "یہ کھیل بہت پرانا ہو چکا ہے...."
لیکن وہ اپنا فقرہ پورا نہ کر سکا۔ شیریں اس کی طرف کچھ انداز سے دیکھ رہی تھی کہ بات زبان پر نہ آ سکی۔ رستم علی کو پھر ایک خلش سی محسوس ہوئی۔ اور اس نے ایک گہرا سانس لے کر سر جھکا لیا۔ سکینہ بولی۔
"قاضی جی؟ یہ بھی قسمت کا کھیل ہے کہ وہ لڑکی جس کو یاد کرتے کرتے نفیسہ خانم اللہ کو پیاری ہو گئی آج باپ کے سامنے کھڑی ہے۔ لیکن نجانے باپ کی محبت کہاں سوئی پڑی ہے...."
"میں کہہ چکا ہوں یہ کھیل اب پرانا ہو چکا ہے"۔ رستم علی نے پھر ٹوک کر کہا۔
"نہیں ؟" سکینہ ایک جذبہ کے ساتھ بولی۔ "کون کہتا ہے یہ کھیل پرانا ہو چکا ہے۔ قدرت نے یہ کھیل ایک بے گناہ کی برات ثابت کرنے کو کھیلا ہے...."
رستم علی نے سر اٹھا کر ذرا غصے سے دیکھا۔ سکینہ بولی۔
"راجہ صاحب؟ آپ میری طرف مت دیکھئیے۔ اس بدنصیب کی طرف دیکھئے جس سے نجانے آنکھ ملانے سے آپ کیوں ڈر رہے ہیں۔ یہ بدنصیب آپ کی بیٹی شیریں ہے...."
"لیکن اس کا کچھ ثبوت بھی "۔ قاضی نے پوچھا۔
"اس کا ثبوت باپ کا دل دے گا"۔ سکینہ نے جواب دیا۔ پھر رستم علی سے۔ 
حضور ! میں جب سے آئی ہوں آپ کے چہرے کی طرف دیکھ رہی ہوں میں یہ بھی دیکھ رہی ہوں کہ اتنی مدت ایک دوسرے سے بچھڑے رہنے کی وجہ سے باپ کو بیٹی سے آنکھ ملانے کی جرأت نہیں ہوتی اور بیٹی کسی نامعلوم خوف سے باپ کی طرف دیکھ کر سہمی جا رہی ہے۔ قاضی صاحب! آپ مجھ سے کیا ثبوت مانگتے ہیں۔ راجہ صاحب سے پوچھئے کیا یہ وہی لڑکی نہیں جو اس روز اس شخص کے ساتھ تھی جو موٹر کے نیچے آ کر کچلا گیا تھا...."
"تم کو یہ لڑکی کہاں سے ملی؟" قاضی نے پھر پوچھا۔
سکینہ نے شیریں کے منیر ملک کے ساتھ آنے کا قصہ سنا دیا۔ نجانے کیا بات تھی شیریں کی آنکھوں سے آنسو گرنے لگے تھی۔ قاضی نے اپنے دوست کی طرف دیکھا اور کہا۔
"آپ بھی تو کچھ کہئے"۔
رستم علی نے کچھ جواب نہ دیا۔ سکینہ بولی۔
"حضور ! یہ بھی قدرت کا ایک کھیل ہی سمجھئے کہ جس طرح چھوٹی بی بی مجھ سے کھوئی گئی تھی۔ آج اتنی مدت کے بعد میں ہی اسے حضور کے پاس لے کر آئی ہوں۔ حضور کو یاد ہو گا کہ میں خدا اور رسول کی دہائی دے دے کر اپنی بے گناہی ثابت کرنے کی کوشش کرتی تھی۔ لیکن مجھ پر جو ظلم ہوئے اور جس طرح بے عزت کر کے مجھے اس گھر سے نکالا گیا ایک دنیا کو معلوم ہے۔ لیکن قربان جاؤں اس پاک ذات کے جس نے مرنے سے پہلے مجھے سرخرو کر دیا ہے .... اب میں اپنے خدا کے سامنے جاؤں گی تو سرخرو ہو کر جاؤں گی...."
سکینہ کی آواز بھر آ گئی اور اس کی آنکھوں سے آنسو گرنے لگی۔ رستم علی خاموش بیٹھا تھا۔ قاضی نے پوچھا۔ 
 "راجہ صاحب!آپ کیا سوچ رہے ہیں ؟"
"رستم علی نے ایسے ہی ایک آدھ بار سر ہلا دیا۔ سکینہ بولی۔
"حضور ! آپ جو کچھ سوچ رہے ہیں لونڈی سمجھ رہی ہے۔ آپ کا چہرہ بتا رہا ہے کہ آپ اپنی نور نظر کو پہچان چکے ہیں۔ لیکن ابھی آپ کے دل میں کچھ شکوک بھی ہیں ...."
"کیا؟" رستم علی نے اس کی طرف دیکھ کر پوچھا۔ شکوک کیسے؟"
"جب وہ لڑکی حضور کے پاس آئی تھی تو حضور نے کیسے اسے اپنی بیٹی تسلیم کر لیا تھا؟" سکینہ نے پوچھا۔
رستم علی نے اس کی طرف دیکھا اور کہا۔
"سب نشانیاں ملتی تھیں "۔
"کیا؟"
"تمہیں یاد ہو گا کہ بچی سردیوں کے موسم میں کھیلتے ہوئے انگیٹھی پر گری تھی اور اس کے بائیں ہاتھ کی ہتھیلی جل گئی تھی اور علاج کے باوجود وہ نشان نہیں گیا تھا۔ یاد ہے نا"۔
"حضور یاد ہے"۔ سکینہ نے شیریں کا ہاتھ پکڑ کر اور جلی ہوئی ہتھیلی دکھاتے ہوئے کہا۔ "یہ دیکھئیے! نشان موجود ہے۔ لیکن اصلی نشان جسے آپ محبت سے مہر کہا کرتے تھے۔ حضور کو کیوں یاد نہ آیا۔ وہ نشان یاد ہے حضور کو؟"
رستم علی کچھ خوف اور کچھ حیرت سے سکینہ کی طرف دیکھنے لگا۔ قاضی نے پوچھا۔
"وہ نشان کیا تھا؟"
"حضور ؟ ٹھہریے ذرا؟ شاید راجہ صاحب کو یاد آ جائے"۔ سکینہ نے جواب دیا۔
"نشان؟" رستم علی نے پوچھا۔ "کیسا نشان؟"
"وہی جسے دیکھ کر آپ فرمایا کرتے تھے کہ جس کے یہ نشان ہو وہ بڑا صاحب اقبال ہوتا ہے"۔ سکینہ نے جواب دیا۔
"کچھ یاد نہیں پڑ رہا۔ رستم علی نے مایوسی کے انداز سے کہا۔
سکینہ نے شیریں کے بال اٹھا کر کنپٹی کا گول گول سرخ نشان دکھاتے ہوئے کہا۔
دیکھئیے؟ .... یاد آ گیا۔ اب تو ...."
لیکن رستم علی نے اسے بات بھی پوری نہ کرنے دی اور لپک کر بیٹی کو ہاتھ سے پکڑ کر اپنی طرف کھینچا اور "اوہ میری شیریں " کہہ کر سینے سے لگا لیا۔ لیکن ساتھ ہی وہ پلنگ پر بیٹھے بیٹھے بیہوش ہو گیا۔
"کیا ہوا؟" قاضی نے گھبرائی سی آواز سے کہا۔ "راجہ صاحب...."
لیکن راجہ رستم علی پلنگ پر بے ہوش پڑا تھا اور شیریں اس کے سینے پر سر رکھے رو رہی تھی۔ قاضی اور سکینہ اسے ہوش میں لانے کی تدبیر کرنے لگی۔ 
 


 
نصیر کا مشورہ

اے دوست زمانہ بدلے گا ہم وہ بھی زمانہ دیکھیں گے
ویران بھی دنیا دیکھی ہے آباد بھی دنیا دیکھیں گے
اس واقعہ کے دو چار روز بعد جب نصیر اپنے دوست منیر سے ملنے آیا تو اس نے پوچھا۔
"میرے یار! تم تو چھپے رستم نکلے۔ مجھ سے ذکر بھی نہ کیا"۔
"ذکر کس بات کا ؟"
"اپنے کارنامہ کا"۔
"کارنامہ کیسا؟"
"جس کا دو روز اخبارات میں چرچا ہوتا رہا ہے۔ کہو کچھ انعام بھی ملا ہے؟"
"انعام کس بات کا؟"
"راجہ رستم علی کی لڑکی ڈھونڈ نکالنے کا"۔
"نصیر!" منیرمسکرا کر بولا۔ "تم بھی عقل کے پیچھے لٹھ ہی لئے پھرتے ہو۔ میں نے کیسے ڈھونڈ نکالنا تھا۔ محض اتفاق کی بات ہے"۔
"لیکن راجہ رستم علی نے کچھ انعام کا اعلان بھی تو کر رکھا تھا"۔
"تم چاہتے ہو کہ میں اس سے انعام مانگوں "۔
"مانگنا کیسا؟ وہ خود دے گا"۔
"مجھے امید نہ تھی کہ تم مجھے اتنا گھٹیا قسم کا آدمی سمجھتے ہو گی"۔
"اری! اس میں گھٹیا پن کی کیا بات ہے؟ تمہیں کسی سے خیرات تو نہیں لینی "۔
"چھوڑ دو یہ باتیں "۔
"کچھ یہ بھی معلوم ہوا کہ اتنی مدت کہاں رہے؟"
"کون؟"
"وہی رستم علی کی لڑکی"۔
"مجھے کچھ معلوم نہیں "۔
"پوچھا بھی نہیں "۔ 
 "میں کیوں پوچھتا؟"
"تمہیں یہ کیسے معلوم ہوا کہ وہ راجہ رستم علی کی بیٹی ہے"۔
"محمدی سے"۔
"سکینہ نے کچھ نہیں بتایا"۔
"وہ کبھی آتی بھی ہے تو بس کھڑے کھڑے۔ اور جس وقت وہ آتی ہے میں عموماً گھر پر نہیں ہوتا"۔
"اس روز سے سکینہ سے ملاقات نہیں ہوئی"۔
"صرف ایک بار"۔
"پھر؟"
"اس نے کہا تھا کہ راجہ رستم علی مجھ سے ملنا چاہتا ہے"۔
"پو بارہ ہیں پھر تو"۔
"کیسی؟"
"انعام دینے کو ہی بلایا ہو گا"۔
"بڑا گھٹیا خیال ہے تمہارا"۔
"اس نے بلوایا تھا تو گئے کیوں نہیں ؟"
"فرصت نہیں تھی"۔
"احمق ہو بالکل"۔
"لیکن تم سے کم"۔
"منیر!" نصیر بولا۔ "میرا خیال ہے قسمت تمہاری یاوری کر رہی ہے"۔
"امید تو ہے انشاءاللہ امتحان میں کامیاب ہو جاؤں گا"۔ منیر نے مسکرا کر کہا۔
"انشاءاللہ ؟لیکن میں امتحان کا نہیں کہہ رہا"۔
"اور کیا؟"
"قسمت تمہیں ایک موقعہ دے رہی ہے۔ تمہیں اس سے فائدہ اٹھانے کی ضرور کوشش کرنی چاہئے"۔ نصیر بولا۔ "تم نے ایک امیر آدمی کی لڑکی ڈھونڈ نکالی ہے۔ اکلوتی لڑکی۔ تم ایک شریف آدمی ہو۔ پڑھے لکھے ہو۔ تم اگر تھوڑی سی کوشش کرو تو یہ لڑکی حاصل کر سکتے ہو"۔
"تم دوسرے شیخ چلی ہو"۔ منیر نے مسکرا کر کہا اور نصیر بھی مسکرا کر بولا۔
"مان لیا کہ شیخ چلی بے وقوف تھا لیکن گانٹھ کا تو پورا تھا۔ تمہیں راجہ صاحب سے ضرور ملنا چاہئے۔ کیا جواب دیا تھا تم نے سکینہ کو؟"
"میں نے کہہ دیا تھا کہ مجھے چونکہ امتحان دینا ہے۔ اس لئے فی الحال مجھے فرصت نہیں "۔
"کچھ حرج نہیں تھا اگر تم مل لیتے تو"۔
"نہ راجہ صاحب کہیں بھاگے جاتے ہیں ، نہ میں شہر چھوڑ کر کہیں جا رہا ہوں موقعہ ملا تو کسی روز مل لوں گا"۔
"ملاقات ہو تو اچھا اثر ڈالنے کی کوشش کرو"۔
"کیا کہوں ؟"
 "کہہ دو کہ میں اُلو ہوں "۔
"لیکن اُلو کو تو معلم کائنات بھی کہتے ہیں "۔ منیر نے ہنس کر کہا۔
"پرندوں کی دنیا میں۔ لیکن تم پرندے نہیں "۔
"سکینہ اب تو وہیں رہتی ہے کیا؟"
"ہاں وہیں "۔
"پھر سے ملازم رکھ لی ہو گی"۔
"ایسا ہی سمجھو"۔
"لڑکی کس عمر کی ہے؟"
"سولہ سترہ سال کی"۔
"کچھ حسین بھی ہے؟"
"تمہیں معلوم نہیں "۔
"مجھے ....؟"
"تم نے بھی تو کئی بار دیکھی تھی"۔
"میں نے ....؟"
"راگنی کو بھول گئے کیا؟ منیر نے مسکرا کر پوچھا۔
"راگنی !" نصیر کا منہ کھلا رہ گیا۔ اور وہ ہکا بکا سا ہو کر اس کی طرف دیکھنے لگا"
 


اظہارِ تشکر

حشر تک آپ کے احساں کے جلیں گے دیپک
عمر بھر آپ کی باتیں مجھے یاد آئیں گی!
آپ کے احساں کے چمکیں گے ستارے جس دم
نفرتیں وقت کے دریاؤں میں کھو جائیں گی
                                                                                                (راشد آذر)
شیریں کی باز یافتی کو دو ہفتے ہو چکے تھے۔ اس عرصہ میں دو تین بار راجہ رستم علی نے منیر ملک کو ملنے کے لئے بلوایا تھا۔ لیکن وہ یا تو اس لئے کہ وہ امتحان کی تیاری میں مصروف تھا نہ گیا یا ہو سکتا ہے کہ اس کی غیرت ہی کو یہ گوارا نہ ہوا اس نے رستم علی کی دعوت ہمیشہ ٹال دی۔ وہ اپنے دل سے پوچھتا وہ کیوں جائے ؟ زیادہ سے زیادہ یہی ہو گا کہ اسے کچھ انعام ملے گا۔ لیکن وہ کسی قسم کا معاوضہ یا انعام لینے کو تیار نہ تھا۔ اس کے دوست نصیر نے اسے مشورہ دیا تھا کہ وہ اگر کوشش کرے تو رستم علی کا داماد بن سکتا ہے۔ لیکن نصیر نے یہ سوچا ہی نہیں تھا کہ ٹاٹ میں مخمل کا پیوند کبھی خوبصورت نظر نہیں آتا۔ بیشک وہ ایک شریف نوجوان تھا لیکن غریب تھا۔ اس نے اس وقت تک جو کچھ حاصل کیا تھا اپنی قوتِ بازو سے حاصل کیا تھا۔ اس نے زندگی ایک معمولی مزدور کی حیثیت سے شروع کی تھی۔ لیکن آج وہ ڈیڑھ سو روپے ماہوار تنخواہ پا رہا تھا۔ ایک نا مہربان چچا نے تو اس کے لئے تعلیم کے سب دروازے بند کر دئیے تھے لیکن آج وہ بی۔ اے کی ڈگری لینے کی امید لگائے بیٹھا تھا۔ اسے امید تھی کہ وہ اگر گریجویٹ ہو گیا اور سٹینو گرافر کی سند بھی حاصل کر لی تو انشاءاللہ آئندہ ترقی کے راستے اس کے لئے کھل جائیں گی۔
راجہ رستم علی خاں سے وہ کبھی ملا تو نہیں تھا۔ لیکن اس نے سنا تھا کہ وہ ایک امیر آدمی ہے اور یہی شیریں اس کی اکلوتی لڑکی ہے۔ اس کی ساری جائیداد کی واحد مالک ایسی لڑکی کے لئے رستم علی کو کسی نامور گھرانے کا لڑکا ملنا کچھ مشکل نہ تھا۔ یہ تسلیم کہ شیریں علم سے بے بہرہ ہے۔ یہ بھی سچ کہ وہ ایک مہذب دنیا کے رہن سہن سے ناواقف بھی تھی۔ لیکن دولت ایک ایسی چیز ہے کہ وہ انسان کے سب عیوب پر پردہ ڈال دیتی ہے۔ جب شیریں کے پاس دولت ہے۔ حسن ہے۔ جوانی ہے۔ تو پھر راجہ رستم علی کی نظر انتخاب اس پر کیسے پڑ سکتی ہے۔ بے شک راجہ رستم علی اس کا ممنون ہونے کی وجہ سے قدرتی طور پر اس سے ملنے کا خواہش مند ہو گا۔ لیکن منیر کو کسی وقت یہ خیال بھی آتا کہ شیریں کی طرف سے تو اسے ایک بار بھی ملاقات کے لئے پیغام نہیں ملا پھر وہ خود ہی دل سے یہ بھی کہتا کہ اس قسم کی آرزو کرنا بھی اس کی حماقت ہی ہے۔ کیونکہ دولت ایک ایسا جادو ہے جو تلخ واقعات کی یاد کو دل سے بھلا دیتا ہے۔ ہو سکتا ہے کہ ایک نئی زندگی پا کر وہ اسے بالکل ہی بھول چکی ہو۔ تو کچھ اس قسم کے خیالات تھے جو اسے راجہ رستم علی کے پاس جانے سے روکے ہوئے تھی۔"
 لیکن : یاں دل میں خیال اور وہاں مد نظر اور والی بات تھی! راجہ رستم علی کو تعجب تھا کہ باوجود اس کے کہ دو تین بار اشتیاق ملاقات ظاہر کر چکا تھا منیر ابھی تک اس سے ملنے نہیں آیا تھا۔ وہ سکینہ سے کئی بار پوچھ چکا تھا کہ منیر کیسا آدمی ہے اور سکینہ نے ہر بار اس کے اعلیٰ اخلاق کی تعریف کی تھی۔ اور اس سے زیادہ اسے کچھ معلوم نہ تھا۔ اتنے دنوں میں سکینہ کی تو اس سے صرف ایک بار ہی ملاقات ہوئی تھی۔ لیکن اسے یہ معلوم تھا کہ منیر کسی امتحان کی تیاری کر رہا ہے۔ اور غالباً اسی وجہ سے اسے آنے کی فرصت نہیں مل سکی۔ رہا شیریں کا معاملہ۔ تو گو شیریں کا ماحول بالکل بدل چکا تھا۔ ایک بھکارن سے وہ سونے میں کھیلنے لگی تھی۔ لیکن وہ اپنے محسن کو جس نے دو بار اس کی دست گیری کی تھی۔ جس محسن کے واسطہ سے وہ دس بارہ برس بعد باپ سے ملی تھی۔ کیسے بھول سکتی تھی۔ مان لیا کہ وہ لکھنے پڑھنے کے نام سے بالکل کوری تھی۔ نئی تہذیب اور مہذب معاشرے سے وہ بالکل ناواقف تھی۔ اس کی تربیت ایسے لوگوں میں ہوئی تھی۔ جن کا تمدن اور معاشرہ بہت گھٹیا قسم کا سمجھا جاتا تھا۔ لیکن سب سے اول اور آخر وہ ایک عورت تھی۔ ایک جوان لڑکی۔ اور قدرت نے ایک عورت کو جو حیا اور شرم دی ہے وہ اس سے تہی دست نہیں تھی۔ شیریں کو معلوم تھا کہ اس کا باپ دو تین بار اس کے محسن کا نام اس نے اپنی بوڑھی انا سکینہ سے پہلی بار باپ کے گھر آ کر سنا تھا ملنے کے لئے بلوا چکا ہے۔ لیکن وہ ملنے نہیں آیا۔ اس کا شیریں کو بھی تعجب تھا وہ بھی کس وقت دل سے پوچھتی کہ اس کا محسن سے اتنی جلدی بھول کیسے گیا۔ لیکن وہ دل کی بات زبان پر نہیں لا سکتی تھی۔ وہ جب سے باپ کے پاس آئی تھی۔ مسعودہ اس کی سہیلی بن گئی تھی۔ سہیلی بھی اور استانی بھی۔ لیکن شیریں مسعودہ سے کچھ کہنے کی جرأت کیسے کر سکتی تھی۔ وہ تو اس جنگلی مینا کی طرح تھی۔ جسے جنگل سے پکڑ کر سونے کے پنجرے میں ڈال دیا گیا ہو۔ ابھی تو اس غریب کو کسی سے ڈھنگ سے بات کرنے کا بھی سلیقہ نہ تھا۔ حرفِ شکایت یا حرفِ آرزو زبان پر کیسے لاتی۔
لیکن رستم علی جو زمانے کا پورا پورا نبض شناس تھا۔ منیر کے الگ الگ رہنے کا مطلب خوب سمجھتا تھا۔ اور اس کے نقطہ نظر سے اس کا الگ الگ رہنا ہی اس کی شرافت اور غیرت کی سب سے بڑی دلیل تھی۔ راجہ رستم علی کی نگاہ میں جس نے زمانے کے بہت سے رنگ دیکھے تھے اور بہت سے کھیل کھیلے تھے۔ ایک نوجوان آدمی کی شرافت اور غیرت ہی اس کا سب سے بڑا وصف تھا۔ وہ چونکہ منیر کا ممنونِ احسان تھا اس لئے اس کا خاموش رہنا بھی ایک قسم کی احسان فراموشی کے مترادف تھا۔ اس نے سوچا کہ اگر وہ اس سے ملنے سے گریز کر رہا ہے تو وہ خود پہل کیوں نہ کرے۔ خود ملنے کیوں نہ جائے۔ چنانچہ وہ ایک روز شام سے پہلے سکینہ کے ساتھ موٹر میں سوار ہو کر سکینہ کے مکان پر ایسے وقت پہنچ گیا جب منیر کہیں جانے کی تیاری کر رہا تھا۔ پیشتر اس کے کہ سکینہ تعارف کروائے اس نے جاتے ہی مصافحہ کے لئے ہاتھ بڑھاتے ہوئے کہا۔
"میں رستم علی ہوں .... آپ غالباً منیر ملک ہیں "۔
"آپ کا خادم"۔ منیر نے ہاتھ ملاتے ہوئے کہا۔ "تشریف رکھئیے"۔
منیر نے بیٹھنے کو منڈھا پیش کیا اور کہا۔
"بڑی ذرہ نوازی فرمائی آپ نے"۔
"ذرہ نوازی کیسی؟" رستم علی نے مسکرا کر کہا۔ "میں تو اپنا فرض پورا کرنے آیا ہوں "۔
"میں بہت نادم ہوں۔ امتحان کی مصروفیت کی وجہ سے قدم بوسی کو حاضر نہیں ہو سکا"۔
"نہیں ! نہیں ! یہ تو میرا فرض تھا کہ خود حاضر ہو کر آپ کا شکریہ ادا کرتا۔ آپ کا احسان میں عمر بھر نہیں بھول سکتا"۔
"آپ مجھے شرمندہ کر رہے ہیں۔ احسان کا تو سوال ہی پیدا نہیں ہوتا"۔
"یہ آپ کی شرافت ہے جو آپ ایسا خیال کرتے ہیں۔ آپ نے میری بیٹی واپس لا کر مجھے ایک نئی زندگی عطا کی ہے"۔
"اس میں میرا تو کوئی کارنامہ نہیں۔ میں تو محض اسے ایک اتفاق سمجھتا ہوں "۔
"آپ جسے اتفاق کہتے ہیں میرے لئے وہ ایسا ہی ہے جیسے سوکھے دھانوں پانی پڑ گیا"۔
  رستم علی نے جواب دیا۔ "آپ تو ہم دونوں باپ بیٹی کے لئے فرشتہ رحمت ثابت ہوئے ہیں "۔
"راجہ صاحب!خدا کے لئے مجھے کانٹوں میں مت گھسیٹئے "۔ منیر ملک نے مسکرا کر کہا اور رستم علی بولا۔
"ملک صاحب! جو بندے کا احسان مند نہیں ہوتا وہ خدا کا بھی نہیں ہوتا اگر یہ کفر نہ ہو تو میں یہ کہوں گا کہ میں لڑکی کی طرف سے بالکل مایوس ہو چکا تھا"۔
"لیکن خدا کو مجھ رانڈ کی بھی تو لاج رکھنی تھی"۔ سکینہ نے جو خاموش بیٹھی تھی کہا۔ "میری بے گناہی بھی تو ثابت کرنی تھی"۔
"ہاں بھئی! میں تمہارا بھی گناہ گار ہوں "۔ رستم علی بولا۔ "میں تم سے کئی بار کہہ چکا ہوں کہ تم بھی مجھے معاف کر دو"۔
پھر مسکرا کر۔
"لیکن معلوم ہوتا ہے تمہارے دل کا میل ابھی گیا نہیں "۔
"حضور ایسا تو مت کہیں۔ لونڈی راضی لونڈی کا خدا راضی۔ خدا آپ کو اپنی بیٹی کے سر پر تا ابد قائم رکھے"۔
"سکینہ!" رستم علی بولا۔ "یہ دعا تو مت دو مجھی۔ اب تو یہ کہا کرو کہ خدا میری عاقبت بخیر کری"۔
"آمین !" سکینہ نے کہا۔ منیر بولا۔
"چھوٹا منہ اور بڑی بات ہے لیکن اجازت ہو تو کچھ پینے کو منگواؤں "۔
پھر سکینہ سے 
"اماں ! اٹھو تو ...."
"نہیں ! نہیں !" رستم علی ٹوک کر بولا۔ "مجھے اس وقت کسی چیز کی ضرورت نہیں۔ میرا اپنا گھر ہے ضرورت ہو گی تو مانگ لوں گا"۔
"حضور!" سکینہ ہنس کر بولی۔ "مجھے تو ایسا معلوم ہو رہا ہے جیسے چیونٹی کے گھر نارائن آئے ہیں "۔
"منیر صاحب! امتحان ہو لیا؟ رستم علی نے پوچھا۔
"جی ہاں ! کل ہی ختم ہوا ہے"۔
"نتیجہ کب تک نکلنے کی امید ہے؟"
" دو مہینے سمجھ لیجئے۔ دعا فرمائیے! خدا کامیاب کر دے"۔
"انشاءاللہ آپ ضرور کامیاب ہوں گے"۔
"ملک صاحب!" سکینہ نے پوچھا۔ "پاس ہو کر آپ کیا بنیں گے؟"
"جو کچھ تمہاری دعا سے بن جاؤں "۔ منیر نے مسکرا کر کہا۔
"ماشاءاللہ! گریجویٹ بنیں گے"۔ رستم علی نے کہا۔
"آپ کی دعا چاہئے"۔
"منیر صاحب!" رستم علی نے مسکرا کر کہا۔ "کسی روز غریب خانہ پر تشریف لائیے۔ شیریں کو بھی شکریہ ادا کرنے کا موقعہ دیجئے"۔
"انشاءاللہ ! کسی روز حاضر ہونے کی کوشش کروں گا"۔
"آپ جس روز پسند کریں میں موٹر بھیج دوں "۔
"نہیں ! نہیں ! میں خود ہی حاضر ہو جاؤں گا"۔
اور سکینہ بولی۔
 "ملک صاحب! موٹر تو تقریباً ہر روز ہی شہر آتا ہے۔ حضور کے پاس دو موٹر ہیں "۔
"کیوں نہیں ! خدا اور برکت دے"۔ منیر نے کہا اور رستم علی مسکرا کر بولا۔
"یہ تو آپ نے بڑے بوڑھوں جیسی دعا دی"۔
کچھ دیر بعد راجہ رستم علی منیر سے جلدی آنے کا وعدہ لے کر چلا گیا۔
بیٹھا تھا۔ اسے امید تھی کہ وہ اگر گریجویٹ ہو گیا اور سٹینو گرافر کی سند بھی حاصل کر لی تو انشاءاللہ آئندہ ترقی کے راستے اس کے لئے کھل جائیں گے۔

 
 
مہمان اور میزبان

دوڑا ہوا جبیں پر اک رنگِ شادمانی
عارض کی سرخیوں میں رقصاں نئی جوانی
وہ جسم مرمریں وہ ملبوس زعفرانی
تم بن کے آ گئے ہو اک حور آسمانی
مجھ کو بھی ہو رہا ہے احساس زندگانی
                                                                                                    (رشید)
اِک روز منیر ملک کو چھٹی تھی۔ اس نے صبح کی بس پکڑی اور راجہ رستم علی خاں کی کوٹھی پر جا پہنچا۔ چوکیدار نے ایک اجنبی کو کوٹھی کے احاطہ میں دیکھ کر پوچھا۔
"آپ کون ہیں ؟"
"مجھے راجہ صاحب سے ملنا ہے"۔
"راجہ صاحب تو صبح سے گاؤں گئے ہوئے ہیں "۔
"کب تک لوٹیں گے؟"
"یہ تو مجھے معلوم نہیں۔ آئے بھی تو شام کو ہی آئیں گے"۔
"مائی سکینہ ہیں "۔
"ہاں ! وہ تو ہے"۔
"اس سے کہو منیر آیا ہے"۔
چوکیدار اندر اطلاع کرنے چلا گیا اور منیر وہیں ایک پیڑ کے نیچے انتظار کرنے لگا۔ اچانک کوٹھی کی طرف سے "اوہ بابو جی" کی آواز آئی۔ منیر نے جو دیکھا تو ایک سرو قد حسینہ لمبے لمبے ڈگ بھرتی اس کی طرف آ رہی تھی۔ یہ شیریں تھی۔ شیریں کے پیچھے سکینہ بھی آ رہی تھی۔
"بابو جی!" شیریں نے آتے ہی ہنس کر کہا۔ "آپ یہاں کیوں کھڑے ہیں اندر کیوں نہ آ گئے۔ چلئے ؟"
منیر کچھ تذبذب میں ہی تھا کہ سکینہ بولی۔
"ملک صاحب! سلام!"
"سلام مائی"۔
"اندر تشریف لائیے"
 "راجہ صاحب کہاں ہیں ؟"
"صبح سے گاؤں گئے ہوئے ہیں "۔ سکینہ نے جواب دیا۔
"آئیں تو میرا سلام کہہ دینا۔ میں پھر کسی روز آ جاؤں گا"۔ منیر نے کہا۔
"با بوجی .... ملک صاحب!" شیریں اس کا ہاتھ پکڑ کر بولی۔ "اب نہیں آپ جا سکتے۔ اندر چلئے"۔
اور سکینہ بولی۔
"ملک صاحب! اتنی دور سے آپ آئے ہیں۔ آئیے تھوڑی دیر بیٹھے نا"۔
منیر لحاظاً ساتھ ہو لیا۔ شیریں اسے ڈرائنگ روم میں لے آئی اور صوفے پر بٹھا دیا۔ سکینہ نیچے قالین پر بیٹھ گئی۔
"تم بھی بیٹھو بیٹی"۔ سکینہ نے شیریں سے جو مسکرا مسکرا کر منیر کی طرف دیکھ رہی تھی کہا۔ پھر منیر سے۔
"ملک صاحب! شیریں تو کئی روز سے آپ کا انتظار کر رہی تھی"۔
"عنایت ہے ان کی"۔ منیر نے ذرا مسکرا کر کہا۔
"اماں !" شیریں آرام کرسی پر بیٹھتے ہوئے بولی۔ "بابو جی .... نہیں توبہ ملک صاحب کے لئے چائے منگواؤ"۔
"اس تکلیف کی ضرورت نہیں "۔ منیر نے کہا۔
"تکلیف کیسی؟" سکینہ نے اٹھتے ہوئے کہا۔ "آپ کو کھانا بھی یہیں کھانا ہو گا"۔
"ہاں !ہاں ضرور!" شیریں نے کہا۔ سکینہ چلی گئی۔ منیر نے بیٹھے بیٹھے کمرے پر ایک نگاہ ڈالی۔ سب سامان بہت قیمتی تھا۔ پھر اس نے شیریں کی طرف پہلی بار ذرا غور سے دیکھا۔ سکینہ کے جاتے ہی شیریں کچھ کھوئی کھوئی سی محسوس کر رہی تھی۔ آج کی شیریں اس روز کی بے نوا راگنی سے بالکل مختلف تھی۔ آج اس کے سامنے ایک حسینہ بیٹھی تھی جس کی خوبصورت آنکھوں میں جوانی کی شراب چھلک رہی تھی۔ جس کا سراپا حسن جوانی کی دلربائیوں کا ایک حسین مجموعہ تھا۔ وہ راگنی جسے میلہ کے روز اس نے پھٹے پرانے کپڑوں میں دیکھا تھا آج ایک بڑا خوبصورت لباس پہنے تھی۔ بدن پر کچھ ہلکے زیور بھی تھے۔ بات کرنے کا سلیقہ بھی پسندیدہ تھا۔ منیر بڑی دلچسپی سے اس کی طرف دیکھ رہا تھا اور شیریں اس کے دیکھنے کے انداز سے خودبخود شرمائے جاتی تھی۔ آخر اسی نے مسکرا کر پوچھا۔
"بابو جی! آپ کیا دیکھ رہے ہیں ....؟"
پھر ذرا لچک کر۔
"توبہ ! ملک صاحب"۔
"توبہ کس بات کی؟" منیر نے مسکرا کر پوچھا۔
"نام جو غلط لے لیا"۔ شیریں نے ہنس کر کہا۔ پھر
"آپ کا نام ملک صاحب ہے نا"۔
"آپ کے لئے وہی بابو جی"۔ منیر نے بھی ہنس کر جواب دیا اور شیریں پھر لچک کر بولی۔
"وہ تو راگنی کہا کرتی تھی ...."
پھر ذرا نیم باز نظروں سے اس کی طرف دیکھ کر۔
"آپ کو راگنی یاد ہے؟"
"ہاں ! دو ایک بار دیکھا تھا اسی۔ اب تو وہ بہت خوش ہو گی"۔
 "آپ کے طفیل"۔
"میری طفیل کیسی؟"
"آپ نہ ملتے تو شاید میں اس وقت کہیں بھیک مانگ رہی ہوتی"۔ شیریں نے ذرا بھر آئی ہوئی آواز سے کہا۔
"کبھی خدا کا شکر بھی کیا کرتی ہو؟"
"ہاں ! مسعودہ سے نماز پڑھنا سیکھ رہی ہوں "۔
"مسعودہ کون ہے؟"
"ابا کے منشی کی بیٹی ہے۔ بابو جی! نہ تو بہ ملک صاحب! بڑی اچھی لڑکی ہے"۔
"کون؟"
"مسعودہ! میری سہیلی بھی ہے اور اُستانی بھی"۔
چائے آ گئی۔ سکینہ بولی۔
"شیریں ! ملک صاحب کے لئے تم خود چائے بناؤ"۔
شیریں نے بڑے سلیقہ سے چائے بنا کر منیر کو پیالی پیش کی۔ پھر مٹھائی کی پلیٹ اٹھا کر۔
"کچھ لیجئے"۔
منیر نے مٹھائی کی ڈلی اٹھا لی اور کہا۔
"شکریہ !"
"میرا یا مٹھائی کا؟" شیریں نے مسکرا کر پوچھا۔ سکینہ بولی۔
"ملک صاحب! دیکھا آپ نے فطرت کا رنگ"۔ پھر شیریں کی طرف دیکھ کر۔
"میری بیٹی بڑی سمجھ دار ہے۔ دو چار مہینے میں دیکھئے گا بالکل کایا پلٹ جائے گی"۔
"مسعودہ کچھ پڑھنا لکھنا بھی سکھاتی ہے؟" منیر نے شیریں سے پوچھا۔
"جی ہاں !"
اور سکینہ بولی۔
"مسعودہ نے تو اتنے تھوڑے دنوں میں جادو کر دکھایا ہے۔ کیا خیال ہے آپ کا ؟"
"جب تک شاگرد خود ہونہار اور ذہین نہ ہو اکیلا استاد کچھ نہیں کر سکتا"۔ منیر نے جواب دیا۔
"بابو جی .... ہائے توبہ۔ منہ سے جب نکلتا ہے یہی نکلتا ہے .... کیا کروں میں ؟"
"میں تو کہہ چکا ہوں کہ آپ کے لئے میں وہی بابو ہی ہوں۔ آپ مجھے بابو جی ہی کہا کریں "۔
"میں مسعودہ سے ابھی اُردو پڑھتی ہوں۔ تھوڑے روز بعد انگریزی بھی شروع کر دوں گی"۔
"اور قرآن؟"
"آپ کا مطلب نماز ہے؟"
"نماز تو آپ سیکھ رہی ہیں۔ میں تو قرآن حکیم کا پوچھ رہا ہوں۔ وہ کب شروع کریں گی آپ؟"
"مسعودہ کو معلوم ہو گا۔ مسعودہ سے پوچھوں گی"۔
 "ایک روز زبیدہ بھی ملنے آئی تھی"۔ سکینہ بولی۔ "بڑی اچھی لڑکی ہے"۔
"زبیدہ کون ہے؟" منیر نے پوچھا اور شیریں ہنس کر بولی۔
"نقلی شیریں ...."
پھر ذرا ندامت سے۔
"ابا کہتے ہیں زبیدہ بالکل بے گناہ ہے۔ مجھے تو بڑی ہی اچھی لگتی ہے۔ کسی روز موقعہ ملا تو آپ سے بھی ملاؤں گی"۔
"آپ کو اچھی کیوں لگتی ہے؟" منیر نے مسکرا کر پوچھا۔
"ایک تو اس لئے کہ اب ایک طرح سے وہ بھی میری بہن ہے۔ دوسرے وہ پڑھی لکھی ہے۔
"آپ سے بھی ملاقات ہوئی"۔
"کیوں نہیں۔ دو تین بار"۔
"ملک صاحب!" سکینہ بولی۔ "سب قسمت کے کھیل ہیں۔ زبیدہ غریب کو یہ معلوم ہی نہیں کہ اس کے ماں باپ کون تھے۔ قسمت راجہ صاحب کے پاس لے آئی۔ پڑھ لکھ بھی گئی۔ اور گھر کا آرام بھی ملا"۔
"راجہ صاحب کو ان دغا بازوں کا ضرور کھوج لگانا چاہئے تھا"۔ منیر نے کہا۔ "ایسے لوگوں کو سخت سے سخت سزا ملنی چاہئے"۔
"زبیدہ تو انہیں پہچانتی ہو گی"۔
"کبھی پوچھا نہیں "۔ سکینہ نے جواب دیا اور کسی کام سے پاس سے اٹھ کر چلی گئی۔
"بابو جی .... اوہ آپ ناراض تو نہیں۔ ملک صاحب! " شیریں نے شرم سے لچک کر کہا اور منیر نے بھی مسکرا کر کہا۔
"آپ مجھے بابو جی ہی کہا کریں "۔
"آپ اتنے روز کیوں نہیں آئے؟"
"آپ نے یاد کیا تھا"۔
"کئی بار .... ہر روز"۔
"بہت بہت شکریہ"۔ منیر نے کہا۔ پھر گھڑی دیکھ کر۔
"اچھا اب اجازت دیجئے"۔
سکینہ پھر آ گئی۔ شیریں بولی۔
"اماں ! آپ جا رہے ہیں۔ میں نے تو کہا تھا کہ کھانا کھا کر جائیں گے"۔
"میں نے ایک شخص سے ملنے کا وعدہ کیا تھا وہ انتظار کر رہا ہو گا۔ پھر کسی روز حاضر ہو جاؤں گا"۔ منیر نے کہا۔ "راجہ صاحب سے میرا سلام کہہ دینا"۔
شیریں اور سکینہ چاہتی تھیں کہ وہ موٹر میں جائے۔ لیکن منیر بس سے ہی واپس گیا۔
 


 
قسمت کا کھیل

شعاع مہر کے پھولوں کا ہار ٹوٹ گیا
نظام لُٹ گیا کرنوں کے لالہ زاروں کا
جمال پر تو خورشید جھلملانے لگا
فلک نے توڑ دیا سلسلہ نظاروں کا
                                                                                                                     (رضا ہمدانی)
منیر ملک نے راجہ رستم علی کے ہاں پہلی بار جانے میں جتنی دیر لگائی تھی۔ شیریں سے پہلی ملاقات کے بعد وہ راجہ رستم علی کی درخواست پر چھٹی کے روز ملنے چلا جاتا۔ رستم علی بڑے خلوص سے ملتا۔ دو ایک ملاقاتوں میں ہی دونوں میں کچھ بے تکلفی سی ہو گئی۔ بیٹی کے مل جانے سے رستم علی ایک نئی زندگی محسوس کرنے لگا تھا۔ لیکن صحت کو جو گھن لگ چکا تھا۔ اس کے آثار بھی روز بروز ظاہر ہو رہے تھے۔ منیر جب کوٹھی پر جاتا۔ رستم علی اسے شام تک روکے رکھتا۔ اتوار کو صبح صبح اس کے لئے موٹر آ جاتا اور موٹر میں ہی وہ واپس آتا۔ جہاں تک شیریں کا تعلق تھا وہ منیر کی روش میں ایک چبھتی سی بیگانگی محسوس کرتی۔ منیر کی یہ بیگانگی راجہ رستم علی بھی محسوس کر رہا تھا۔ لیکن اسے امید تھی کہ یہ پردہ کسی روز خود بخود اٹھ جائے گا۔ منیر ابھی تک سکینہ کے گھر پر ہی مقیم تھا۔ دونوں وقت کی روٹی سکینہ کی بہو محمدی پکاتی تھی۔
ایک روز وہ دفتر سے آیا ہی تھا کہ اچانک اس کا چچا رحمت اللہ اس سے ملنے آ گیا۔ رحمت اللہ گاؤں سے اس کے لئے گھی لایا تھا۔ آج بھی اس نے وہی شادی کا قصہ چھیڑ دیا۔ اور منیر کو یہ سمجھانے کی کوشش کرنے لگا کہ گھر کی لڑکی باہر کی لڑکی سے بہرحال اچھی ہوتی ہے۔ اپنے کنبے میں شادی کرنے سے خانگی جھگڑے باہر والوں تک نہیں پہنچتی۔ میاں بیوی میں کسی بات پر اختلاف ہو تو کنبے والے اس کا تدارک بھی کرا لیتے ہیں۔ لیکن جو لڑکی باہر سے آئے گی اس میں مغائرت کا پہلو ہمیشہ نمایاں رہے گا۔ بات بگڑ جائے تو اس کا تدارک مشکل ہو جاتا ہے۔ منیر خاموش بیٹھا یہ باتیں سن رہا تھا۔ اور ضرورت ہوتی تو ہوں ہاں کر دیتا۔ جب وہ بہت کچھ کہہ چکا تو رحمت اللہ نے پوچھا۔
"تو میں تمہاری چچی سے کہہ دوں کہ شادی کی بات چیت شروع کر دے"۔
"نہیں ؟"
"نہیں ! نہیں کیوں ؟"
"میرا شادی کرنے کا ابھی ارادہ نہیں "۔
"کیوں ؟"
"اتنی تنخواہ میں دو آدمی آسودگی سے نہیں رہ سکتے"۔
"ہم لوگ تو پچیس تیس روپے میں گزارہ کر لیتے ہیں۔ اور تم دو ڈیڑھ سو میں نہ کر سکو گے۔ یہ بات تو میری سمجھ میں نہیں آتی"۔
 "گاؤں کی زندگی اور شہر کی زندگی میں جو فرق ہے وہ آپ نہیں سمجھ سکتے"۔
"لیکن تمہیں یہ امید تو ہے کہ امتحان پاس کرنے کے بعد تمہیں کوئی اچھی جگہ مل جائے گی"۔
"اگر خدا کو منظور ہوا"۔
"لیکن سگائی کرنے میں تو کچھ حرج نہیں "۔
"جب میرا ابھی شادی کرنے کا ہی ارادہ نہیں تو سگائی کا سوال ہی فضول ہے"۔ منیر نے جواب دیا۔
منیر دروازے کی طرف دیکھنے لگا۔ کوئی سیڑھیاں چڑھ رہا تھا۔ اچانک دروازہ کھلا اور شیریں نے پوچھا۔
"ہم آ سکتے ہیں ؟"
"آئیے! آئیے"۔ منیر نے تعظیماً کھڑے ہو کر کہا۔ شیریں۔ مسعودہ اور زبیدہ اندر آ گئیں اور پلنگ پر بیٹھ گئیں۔ پیچھے پیچھے سکینہ بھی آ گئی اور آتے ہی بولی۔
"میرا تو خیال تھا آپ کہیں سیر کو گئے ہوں گے۔ لیکن شیریں کا قیاس ہی درست نکلا۔ آپ مل ہی گئے"۔
"چچا آ گئے تھے اس لئے رک گیا"۔
"یہ آپ کے چچا ہیں "۔ سکینہ نے پوچھا۔
"ہاں ! آپ لوگ کیسے آئے؟"
"شیریں کو کچھ شاپنگ کرنی تھی"۔ مسعودہ نے جو منیر سے متعارف ہو چکی تھی جواب دیا۔ پھر زبیدہ کا تعارف کراتے ہوئی۔
"یہ زبیدہ بیگم ہیں شیریں کی چھوٹی بہن۔ یہ بھی آپ سے ملنے کی مشتاق تھیں "۔
"شکریہ!" منیر نے مسکرا کر کہا۔ رحمت اللہ سر جھکائے بیٹھا تھا۔ اس نے زبیدہ کو پہچان لیا تھا۔ یہ وہی بیدی تھی جسے راجہ صاحب کی گم شدہ بیٹی بنا کر اس نے اور اس کے ساتھی حسن دین نے رستم علی سے پانچ ہزار روپے ہتھیا لئے تھی۔ زبیدہ کو بھی جس وقت سے وہ آئی تھی جب موقعہ ملتا رحمت اللہ کی طرف دیکھنے لگتی۔ لیکن رحمت اللہ کو اس سے آنکھ ملانے کی جرات نہ ہوتی۔ اسے یہ خوف ہو رہا تھا کہ زبیدہ کہیں اسے پہچان نہ لے اور جس انداز سے وہ اس کی طرف دیکھ رہی تھی اسے یہ خوف بھی ہو رہا تھا کہ زبیدہ کہیں بھانڈا نہ پھوڑ دے۔ رحمت اللہ کے لئے یہ بیٹھنا خطرے سے خالی نہ تھا۔ وہ مونڈھے سے اٹھا اور بولا۔
"منیر! تمہارے مہمان آ گئے ہیں۔ مجھے اب اجازت دو"۔
پیشتر اس کے کہ منیر کچھ کہے وہ لپک کر سیڑھیوں کی طرف چلا گیا۔ اس کے جاتے ہی زبیدہ نے پوچھا۔
" یہ کون تھا؟"
"میرا چچا"۔ منیر نے جواب دیا۔ گاؤں ...."
"میں اس آدمی کو جانتی ہوں "۔ زبیدہ بات کاٹ کر بولی"۔ ہاتھ آیا ہوا شکار نکل گیا"۔
سب تعجب سے زبیدہ کی طرف دیکھنے لگی۔ سکینہ نے پوچھا۔
"بی بی ! تم ملک صاحب کے چچا کو کیسے جانتی ہو؟"
"یہی آدمی اور اس کا ایک ساتھی مجھے راجہ صاحب کے پاس لائے تھے"۔ زبیدہ نے جواب دیا۔ ساتھ ہی جتنا قصہ اسے یاد تھا سنا دیا۔ منیر کچھ ایسا محسوس کر رہا تھا جیسے کوئی اس کے بدن پر سرخ سلاخیں لگا رہا ہے۔ احساسِ ندامت سے اس کی پیشانی پر پسینہ کے قطرے چمک رہے تھے۔
"بی بی!" سکینہ جو منیر کی حالت دیکھ رہی تھی بولی۔ "تمہیں کچھ مغالطہ تو نہیں ہو رہا۔ کہیں بھول تو نہیں رہی تم"۔
 "اماں سکینہ!" زبیدہ غصے سے بولی۔ "تم مجھے بیوقوف سمجھتی ہو۔ اس شخص اور اس کے ساتھی نے مجھ پر جو جو ظلم کئے ہیں۔ میں مرتے دم تک نہیں بھول سکتی"۔
"آپ کے حقیقی چچا ہیں ؟" مسعودہ نے پوچھا۔
"میری بدقسمتی سمجھئے"۔ منیر نے ہولے سے جواب دیا۔ لیکن سکینہ نے پاسداری کرتے ہوئے کہا۔
"بیٹی! میرا خیال ہے تمہیں کچھ مغالطہ ہو رہا ہے۔ میں ان سے دو تین بار اسی جگہ مل چکی ہوں۔ بڑے شریف آدمی ہیں۔ منیر ملک کا چچا ایسا آدمی نہیں ہو سکتا ...."
"اماں !" شیریں جو خاموش بیٹھی تھی ٹوک کر بولی۔ "چلو چھوڑو یہ قصہ۔ گڑے مردے اکھیڑنے سے کیا فائدہ؟"
شیریں نے بھی غالباً منیر کی پریشانی دیکھتے ہوئے یہ کہہ دیا۔
"انسان بعض ملتی جلتی شکل و صورت سے بھی دھو کا کھا جاتا ہے"۔
"بہر کیف!" مسعودہ بولی۔ "یہ واقعہ بڑا عجیب ہے۔ اتنی مدت بعد زبیدہ نے اسے پہچان لیا"۔
"میں کہتی ہوں اب یہ قصہ چھوڑو بھی"۔ شیریں نے ذرا تیوری بدل کر کہا۔ "کیا حاصل پانی بلونے سے۔ جب ابا نے ان لوگوں کو معاف کر دیا ہے تو ہمیں بھی مین میخ نکالنے کی ضرورت نہیں "۔
"خیر!" زبیدہ بولی۔ "ملک صاحب کو اتنا تو معلوم ہو گیا کہ ان کا چچا کس قماش کا آدمی ہے"۔ اور منیر کو ایسے معلوم ہوا گویا اس کے سینے پر چھری چل گئی ہے۔
"ملک صاحب کا اس میں کیا قصور؟" شیریں نے منیر کی حمایت کرتے ہوئے کہا۔ "کوئی برا ہے تو اپنے لئے ، اچھا ہے تو اپنے لئے"۔
"ہاں بیٹی!" سکینہ بولی۔ "سو روپے کی بات کہہ دی تم نے۔ کوئی اچھا ہے تو اپنے لئے، برا ہے تو اپنے لئے۔ اللہ سب پر رحم کرے"۔
"ملک صاحب!" شیریں نے جسے منیر پر بڑا ترس آ رہا تھا پوچھا۔ "آپ کیوں چپ ہیں۔ کوئی بات کیجئے"۔
"میں آپ لوگوں کا گنہگار ہوں۔ بات کیا کروں ؟" منیر نے اس کی طرف دیکھ کر کہا۔ "ایسے جینے سے تو موت بہتر ہے"۔
"موت آپ کے دشمنوں کو"۔ سکینہ بولی۔ "آپ کا اس میں کیا قصور۔ آپ اپنا دل میلا نہ کریں "۔
"اب واپس چلنا چاہئے"۔ مسعودہ اپنی رسٹ واچ دیکھ کر بولی۔ "پہنچتے پہنچتے شام ہو جائے گی"۔
مسعودہ کے اٹھتے ہی شیریں ، زبیدہ اور سکینہ بھی اٹھیں۔ شیریں نے منیر سے جلدی ملنے کا وعدہ لے لیا۔ منیر بھی وہاں تک جہاں ان کا موٹر کھڑا تھا ساتھ آیا۔ اور ان کے سوار ہونے کے لئے دروازہ کھول دیا۔ سکینہ اس کی پریشانی دیکھ کر بولی۔
"ملک جی! آپ کیوں پریشان ہو رہے ہیں۔ دنیا میں ایسی باتیں ہوا ہی کرتی ہیں "۔
ڈرائیور نے موٹر سٹارٹ کر دی۔ منیر چپ چاپ مکان پر واپس آیا تو اس کے قدم لڑ کھڑا رہے تھے۔ محمدی نے جو آنگن میں بیٹھی آٹا گوندھ رہی تھی۔ پوچھا۔
"چلی گئیں "۔
"ہاں !"
اتنا کہہ کر وہ ہولے ہولے سیڑھیاں چڑھ کر اپنے کمرے میں آ گیا اور مونڈھے پر بیٹھ کر وہ خیالات میں کھو گیا۔ آج اس کے جذبات کو ایسی ٹھیس لگی تھی کہ اسے اپنا سانس بھی گھٹتا ہوا معلوم ہوتا تھا۔ کتنی رسوائی ہوئی؟ اب وہ ان لڑکیوں اور راجہ رستم علی کو کیسے منہ دکھا سکے گا۔ سکینہ دل میں کیا کہتی ہو گی۔ مثل مشہور ہے "اڑی اڑی طاق پر بیٹھی" زبیدہ اپنے شوہر سے کہے گی۔ مسعودہ کالج میں اپنی سہیلیوں سے ذکر کرے گی۔ ناممکن ہے کہ اس کے دفتر والوں میں سے کسی تک بات نہ پہنچے اس کا چچا! منیر کا چچا پورا چار سو بیس۔ دنیا اس کے متعلق کیا کہے گی۔ راجہ صاحب جب سنیں گے تو وہ کیا رائے قائم کریں گی۔ یہی ناکہ سب ایک ہی تھیلی کے چٹے بٹے ہیں۔ پھر اسے خیال آیا کہ آج جو کچھ ہوا ہے اس کا ذمہ دار وہ خود ہے۔ اس نے تو نصیر سے کہا تھا کہ وہ راجہ رستم علی سے الگ الگ رہنے کی کوشش کرے گا۔ ایک بار کا ملنا تو ٹھیک تھا۔ لیکن اس کے بعد وہاں جانا محض حماقت تھی۔ اگر ان لوگوں سے وہ اپنے ارادے کے اور فیصلہ کے مطابق الگ الگ رہتا تو اتنی فضیحتی کیوں ہوتی۔ اچانک محلے کی مسجد سے نعرہ توحید بلند ہونے لگا۔
"اللہ اکبر ! اللہ اکبر!"
ان مبارک اور مقدس الفاظ کی عظمت میں وہ اپنی پریشانیاں بھول گیا۔
 


 
سکینہ کی حیرت

مزہ لیتے ہیں ربط باہمی کی دیدہ زیبی کا
گلوں میں سرخی خونِ شہیداں دیکھنے والے
ہمیں اس دورِ حاضر میں فقط رونا تو اس کا ہے
شریک غم نہیں ہوتے پریشاں دیکھنے والے
                                                                                                                                 (منور سلطانہ لکھنوی)
اس روز منیر کی جائے رہائش پر جو واقعہ ہوا تھا اسے بہت روز ہو چکے تھے۔ گو اس کے بعد ادھر سے کئی بار پیغام آیا لیکن احساسِ ندامت سے منیر نے راجہ رستم علی کی کوٹھی کا رخ نہ کیا۔ ادھر سے پیغام سکینہ ہی لے کر آتی تھی۔ ایک روز جو وہ آئی تو اس نے ہنس کر کہا کہ آج وہ شیریں کے کہے سے آئی ہے۔ اگر راجہ صاحب کی طبیعت علیل نہ ہوتی تو شیریں بھی اس کے ساتھ ہی آتی۔ سکینہ نے یہ بھی کہا کہ شیریں کو بہت تعجب ہے کہ آپ اتنے روز سے کیوں ملنے نہیں آئی۔ منیر خاموش بیٹھا یہ باتیں سن رہا تھا۔ سکینہ نے پوچھا۔
"ملک جی! آخر بات کیا ہے کہ آپ وہاں جانا نہیں چاہتی۔ ادھر سے تو اتنا اشتیاق ظاہر ہو رہا ہے۔ ادھر آپ کی بے اعتنائی دیکھ دیکھ کر مجھے حیرت ہوتی ہے۔ آخر آپ سوچتے کیا ہیں ؟"
"مائی سکینہ!" منیر آہ بھر کر بولا۔ "جو کچھ میں سوچتا ہوں وہ تم نہیں سوچ سکتیں پھر اس کی بھی کچھ وجہ ہونی چاہئے کہ آخر میں روز روز بھاگا وہاں جاؤں کیوں۔ میں ان لوگوں کا شکر گزار ہوں کہ وہ مجھے یاد کرتے ہیں۔ لیکن اب واقعات مجھے ان لوگوں سے ملنے کی اجازت نہیں دیتے"۔
"ملک جی!" سکینہ کچھ حیرت کا اظہار کرتے ہوئے بولی۔ "آج تو آپ نے بڑی ہی عجیب سی باتیں کہہ ڈالی ہیں۔ آپ نے یہ کیسے کہہ دیا کہ میں کچھ سوچ نہیں سکتی۔ میں نے یہ بال دھوپ میں سفید نہیں کئے۔ خدا نے مجھے بھی عقل دی ہے۔ لیکن آپ کی یہ بات تو بالکل میری سمجھ میں نہیں آئی کہ آپ وہاں روز روز بھاگے کیوں جائیں ...."
"ہاں ! ہاں !" منیر نے ٹوک کر پوچھا۔ "تم ہی کوئی وجہ بتا دو۔ کیوں جاؤں میں وہاں۔ مجھے ان لوگوں سے کیا کام؟"
"اتنے روز کیوں جاتے رہے؟" سکینہ نے پوچھا۔ "ادھر اتوار آئی ادھر آپ وہاں پہنچ گئے۔ وجہ بتائیے کچھ؟"
منیر نے اس کی طرف دیکھ کر سر جھکا لیا۔ سکینہ بولی۔
"جواب دیجئیے۔ چپ کیوں ہو گئے؟"
"میں نے جو قدم اٹھایا تھا غلط اٹھایا تھا"۔ منیر نے جواب دیا۔ "میرا ان لوگوں سے الگ الگ رہنا ہی اچھا تھا"۔
"کیوں ؟ ان لوگوں سے ملنے سے آپ کا کیا نقصان ہوا؟"
 "فائدہ کیا ہوا؟"
"فائدہ یہ ہوا کہ قسمت نے آپ کے لئے کئی دروازے کھول دئے...."
"یہ کہو کہ میری قسمت میں ذلت اٹھانی تھی"۔ منیر نے بات کاٹ کر کہا۔
"ذلت اٹھانی تھی"۔ سکینہ حیرت سے بولی۔ "خدا نہ کرے"۔
"مائی ! یاد نہیں اس روز کی بات"۔ منیر نے پوچھا۔ "اس سے زیادہ میری ذلت اور کیا ہو گی؟" 
"ہاں ! بتاؤ اب ان لوگوں سے میں کیسے آنکھ ملا سکتا ہوں ؟ کیا رہی میری عزت؟"
"یہ اچھی رہے۔ وہاں تو کسی کو اس بات کا خیال بھی نہیں "۔
"راجہ صاحب سے نہیں کہا کسی نے"۔
"مسعودہ نے ذکر کیا تھا۔ لیکن راجہ صاحب نے سنی اَن سنی ایک کر دی"۔ سکینہ نے جواب دیا۔
"لیکن سوال یہ ہے کہ آپ کا ان باتوں سے کیا واسطہ؟"
"اسی لئے تو میں کہتا ہوں کہ تم یہ باتیں نہیں سمجھ سکتیں "۔
"ملک جی! " سکینہ اس کی طرف دیکھ کر بولی۔ "میں تو صرف اتنا سمجھتی ہوں کہ قدرت آپ کو ایک سنہرا موقعہ دے رہی ہے اور آپ اس سے گریز کر رہے ہیں "۔
"موقعہ کیسا؟"
"راجہ صاحب آئے دن بیمار رہتے ہیں۔ بیٹی جوان ہے۔ آپ نہیں سمجھ سکتے کیا جو ایک باپ کو بیٹی کا فکر ہوتا ہے"۔
"راجہ صاحب ایک امیر آدمی ہیں۔ لڑکی کے متعلق انہیں کیوں فکر ہونے لگا ہے۔ وہ جب چاہیں شادی کر سکتے ہیں۔ کون روک سکتا ہے انہیں "۔
"ان کی دور اندیشی"۔
"دور اندیشی کیسی؟"
"وہ یہ سمجھتے ہیں کہ شیریں سے جو کوئی بھی شادی کرے گا۔ صرف دولت کے لالچ سے کرے گا۔ شیریں کی وجہ سے نہیں کرے گا۔ آج زمانہ جس ڈگر پر چل رہا ہے آپ نہیں سمجھ سکتے کیا؟"
"لیکن باپ کی وارث آخر لڑکی ہی تو ہو گی"۔
"لیکن باپ یہ چاہتا ہے کہ لڑکی کا بیاہ ایسے آدمی سے ہو جسے شیریں کی دولت کا لالچ نہ ہو"۔ سکینہ نے جواب دیا۔ "اس شیریں سے جو ابھی تک رہنے سہنے کا ٹھیک ڈھنگ بھی نہیں جانتی"۔
"یہ خیال تو بہت اچھا ہے"۔ منیر نے دو ایک بار سر ہلا کر کہا۔ "بیشک باپ کو اتنا دور اندیش تو ضرور ہونا چاہئے۔ ایسا آدمی ملنا تو کچھ مشکل ہی ہو گا"۔
"آدمی تو انہوں نے تلاش کر رکھا ہے۔ لیکن مصیبت یہ ہے کہ وہ آدمی عقل سے کام نہیں لے رہا"۔ سکینہ نے جواب دیا۔ پھر۔
"ملک جی ! گو مجھے یہ باتیں آپ سے کہنے کا حق نہیں۔ لیکن میں جو کچھ کہہ رہی ہوں دوسروں کی زبان سے کہہ رہی ہوں "۔
"مائی سکینہ!" منیر نے آہ بھر کر کہا۔ "مجھے افسوس ہے کہ مجھے پھر یہی کہنا پڑتا ہے کہ جو کچھ میں سوچتا ہوں تم سوچ نہیں سکتیں۔ تمہیں معلوم ہو چکا ہے کہ جس شخص نے راجہ صاحب سے فریب کر کے پانچ ہزار روپے وصول کئے وہ بدقسمتی سے میرا ہی چچا تھا۔ پھر تم یہ نہیں سوچتیں کہ زبیدہ چپ رہنے والی لڑکی نہیں۔اس نے یہ بات اپنے شوہر سے بھی کہہ دی ہو گی۔ مسعودہ نے کالج کی کسی لڑکی سے بھی ذکر ضرور کیا ہو گا۔ راجہ صاحب کو مسعودہ بتا چکی ہے۔ اب تم سوچو کہ ان حالات میں میں کس منہ سے راجہ صاحب کے پاس جاؤں۔ مائی سکینہ! میں غریب تو ہوں لیکن بے غیرت نہیں ہوں "۔
مگر آپ کو یہ بھی تو معلوم نہیں کہ شیریں نے زبیدہ سے تاکیداً یہ کہہ دیا تھا کہ وہ اس بات کا تذکرہ اپنے شوہر سے ہرگز نہ کرے۔ رہی مسعودہ تو مسعودہ کو شیریں نے جو ڈانٹ پلائی تھی۔ اب اس کا میں آپ سے کیا کہوں ؟" سکینہ بولی۔ "آپ کا یہ کہنا میری سمجھ میں نہیں آ رہا کہ آپ کسی کو کیسے منہ دکھا سکتے ہیں۔ ڈر تو اسے ہو جو مجرم ہو۔ پھر سو بات کی ایک بات یہ ہے کہ شیریں آپ کو دل سے چاہتی ہے ...."
"یہ سب باتیں اپنی جگہ درست ہیں "۔ منیر نے ٹوک کر کہا۔ "لیکن غیرت بھی تو آخر کسی چیز کا نام ہے۔ تم سب لوگ سارے معاملہ کا صرف ایک ہی پہلو دیکھتے ہو لیکن یہ سوچنے کی کوشش نہیں کرتے کہ یہ خیال کہ میرے چچا نے کتنا ظلم کیا۔ کیسا ذلیل فریب کیا۔ میرے لئے کس قدر سوہان روح ہو رہا ہے۔ مائی سکینہ ! اس کے علاوہ ایک اور بات بھی تمہارے سوچنے کی ہے کہ ٹاٹ میں مخمل کا پیوند کیسے سج سکتا ہے۔ ایک امیر آدمی کی بیٹی کسی امیر آدمی کے ہاں جانی چاہئے۔ تم لوگ خوش ہو کہ شیریں مجھے پسند کرتی ہے۔ اور میں اسے بدقسمتی سمجھتا ہوں کہ میں نے نا دانستہ طور پر ایسے ایک غلط جذبہ کو دل میں نشو و نما پانے کا موقعہ دے دیا۔ اگر تم میرا بھلا چاہتی ہو تو کوئی ایسی تدبیر کرو کہ معاملہ جہاں ہے وہیں رک جائی۔ آگے نہ بڑھنے پائے۔ ورنہ مجھے ڈر ہے کہ کہیں یہ شہر بھی مجھے چھوڑنا نہ پڑے"۔
پھر کوٹ پہنتے ہوئے۔
"لو! اب اجازت دو مجھے کہیں ضروری کام سے جانا ہے"۔
منیر کی باتیں سن کر سکینہ کو اتنی حیرت ہوئی کہ وہ اور کچھ کہے بغیر اپنی بہو کے پاس نیچے آ بیٹھی"

 
جذبہ محبت

اے دِل مجھے بتا دے تو کس یہ آ گیا ہے
وہ کون ہے جو آ کر خوابوں پہ چھا گیا ہے
مستی بھرا ترانہ کیوں رات گا رہی ہے
آنکھوں میں نیند آ کر کیوں دور جا رہی ہے
بھیگی ہوئی ہوائیں موسم بھی ہے گلابی
کیا چاند کیا ستارے ہر چیز ہے شرابی
بے تاب ہو رہا ہے یہ دل مچل مچل کے
شاید یہ رات بیتے کروٹ بدل دل کے
پیارا سا مجھ کو نغمہ کوئی سنا رہا ہے
اے دل مجھے بتا دے تو کس پہ آ گیا ہے
(فلمی گیت)
شیریں نے اپنی بوڑھی انا سکینہ سے جو کچھ سنا تھا اس سے اس کے جذبات کو سخت ٹھیس لگی تھی۔ منیر کو قریب سے دیکھنے سے اس نے جو کچھ سمجھا تھا اور جو آرزو وہ دل میں لئے بیٹھی تھی آج اسے یہ سب کچھ ایک سراب نظر آ رہا تھا۔ جہاں تک واقعات کا تعلق تھا اس کے لئے سب حوصلہ افزا تھی۔ اور جہاں تک اس کے باپ کا تعلق تھا۔ مسعودہ سے وہ سن چکی تھی کہ رستم علی خاں منیر کو نہ صرف پسند کرتا ہے بلکہ وہ اس فکر میں ہے کہ شیریں کی اس سے شادی کر دی۔ ادھر جہاں تک خود شیریں کا تعلق تھا وہ خود بھی محبت اور عشق کی رمز سے نا آشنا نہیں تھی۔ خانہ بدوشوں میں وہ اس قسم کے کئی کھیل دیکھ چکی تھی۔ کامیاب ڈرامے بھی اور ناکام کھیل بھی۔ یہ تسلیم کہ وہ ایک مہذب سوسائٹی کے رنگ ڈھنگ سے واقف نہیں تھی۔ یہ بھی درست کہ گو اس نے لکھنا پڑھنا شروع کر رکھا تھا لیکن وہ علم سے بالکل بے بہرہ تھی۔ مگر جہاں تک محبت کا تعلق تھا وہ یہ خوب جانتی تھی کہ محبت اس قسم کی قیود سے بالکل آزاد ہوتی ہے۔ محبت کو نہ دولت سے واسطہ نہ علم سے کام۔ محبت تو ایک جذبہ کا نام تھا جو پیدا نہیں کیا جاتا بلکہ خودبخود دل میں پیدا ہو جاتا ہے۔ سکینہ نے جو کچھ اسے بتایا تھا وہ اس سے اس نتیجہ پہ پہنچی تھی۔ کہ گو اصل مجرم منیر کا چچا رحمت اللہ تھا۔ لیکن منیر کا خیال تھا دنیا اسے بھی اسی گروہ کا ایک فرد سمجھ کر اس سے نفرت کرے گی۔ دوسرا اسے ایک قسم کا احساس کمتری تھا۔ اور اسی لئے اس نے سکینہ سے یہ کہا تھا کہ ٹاٹ میں مخمل کا پیوند کبھی سج نہیں سکتا۔
سکینہ منیر ملک سے جو جواب لے کر آئی تھی۔ اس کا ذکر اس نے ابھی تک راجہ رستم علی سے نہیں کیا تھا یا اسے ذکر کرنے کا موقعہ ہی نہیں ملا تھا۔ رستم علی کی طبیعت کئی روز سے ناساز تھی اور ڈاکٹر نے تاکید کر رکھی تھی کہ اس سے کوئی اس قسم کی بات نہ کی جائے جس سے فکر یا اندیشہ ہو سکے۔اس عرصہ میں رستم علی نے کئی بار منیر ملک کا پوچھا تھا۔ لیکن اس سے یہ کہہ دیا گیا تھا کہ وہ امتحان دینے کے بعد اپنے گاؤں چلا گیا ہے۔
شیریں کو منیر ملک سے محبت تھی اور محبت کے تقاضے سے منیر کی بے اعتنائی سے اسے صدمہ بھی ہوا۔ اور وہ اداس اداس بھی رہنے لگی۔ اس کی راز دار ، اس کی استانی اس کی سہیلی جو کچھ بھی تھی مسعودہ تھی۔ زبیدہ اسے آپا کہتی تھی اور اس کی بہت عزت کرتی۔ لیکن مسعودہ کی شادی ہو چکی تھی اور وہ شوہر کے ساتھ کسی دوسری جگہ رہتی تھی شیریں اور زبیدہ میں گو بے تکلفی تو تھی۔ لیکن اس بے تکلفی میں وہ حد بھی قائم تھی جو بڑی اور چھوٹی بہن میں ہوا کرتی ہے۔ زبیدہ ایک تو اس کے باپ کی پروردہ تھی دوسرے گو نا دانستہ ہی سہی تاہم وہ اپنے کو بھی اسی گروہ میں سے سمجھتی تھی جن آدمیوں نے راجہ رستم علی سے فریب سے پانچ ہزار روپے ہتھیا لئے تھے اس لئے وہ شیریں کی کسی بات میں دخل دینے یا سہیلیوں جیسی بے تکلفی پیدا کرنے کی جرأت نہ کرتی۔ شیریں کو جو کچھ مشورہ کرنا ہوتا وہ صرف مسعودہ سے ہی کرتی۔
ایک روز دونوں باغ میں ٹہل رہی تھیں اور باتیں منیر کے متعلق ہو رہی تھیں شیریں کہہ رہی تھی۔
"میرا خیال ہے منیر نے سکینہ سے جو کچھ کہا ہے ابا جان کو بھی بتا دینا چاہئے میں اس خاموشی کو پسند نہیں کرتی۔ مجھ سے منیر کی بے اعتنائی برداشت نہیں ہو سکتی"۔
"اوہ ! ابھی سے کیا؟" مسعودہ نے مسکرا کر کہا۔ "ابھی تو ...."
"مسعودہ!" شیریں ٹوک کر بولی۔ "میں یہ ابھی تو اور ابھی کیا سننا نہیں چاہتی میں تم سے جس بات کے متعلق پوچھ رہی ہوں تم اسی کے متعلق مجھ سے بات کرو"۔
"راجہ صاحب سے ہم کس طرح کچھ کہہ سکتے ہیں۔ تم دیکھ رہی ہو کہ ان کی صحت اچھی نہیں۔ اور ڈاکٹر نے منع کر رکھا ہے کہ ان سے کوئی ایسی بات نہ کی جائے جس سے فکر یا اندیشہ پیدا ہونے کا امکان ہو"۔ مسعودہ نے کہا۔
"لیکن منیر کا معاملہ ایسا نہیں جس سے انہیں کسی قسم کا فکر ہو سکی"۔
"میرے خیال میں باپ کے لئے لڑکی کا معاملہ کبھی فکر سے خالی نہیں ہوتا"۔ مسعودہ نے جواب دیا۔ "وہ منیر کو تمہارے لئے پسند کرتے ہیں۔ اگر ان سے یہ کہہ دیا جائے کہ منیر اس رشتہ کے لئے تیار نہیں تو کیا انہیں فکر یا صدمہ نہ ہو گا"۔
"ضرور ہو گا لیکن وہ اس کا تدارک بھی تو کر سکیں گے۔ شیریں نے کہا۔ "اور یہی میں چاہتی بھی ہوں "۔
"بڑی محبت ہے تمہیں منیر سے"۔ مسعودہ نے مسکرا کر کہا۔ "جدائی گوارا نہیں "۔
"کیسے ہو سکتی ہے؟" شیریں اس کی طرف دیکھ کر بولی۔ "مسعودہ! میں دس بارہ سال ایسے لوگوں میں رہ چکی ہوں جو محبت کی خاطر اپنا سب کچھ قربان کر دیتے ہیں۔ مجھے منیر سے محبت ہے۔ میں اسے آسانی سے نہیں چھوڑ سکتی"۔
"اور اگر اسے تم سے محبت نہ ہو"۔
"اول تو میں یہ ماننے کے لئے ہی تیار نہیں کہ اسے مجھ سے محبت نہ ہو لیکن اگر تمہارا خیال ہی تسلیم کر لیا جائے تو پھر میں ایک عورت ہوں اور وہ عورت ہی کیا جو مرد کے دل میں محبت کا جذبہ پیدا نہ کر سکے"۔ شیریں نے جواب دیا۔ پھر ذرا مسکرا کر۔
"گپسی عورتیں آسانی سے ہار نہیں مانا کرتیں "۔
"میرے خیال میں تمہیں یہ باتیں اب بھول جانی چاہئےں "۔ مسعودہ نے کہا۔
"عورت اپنی گذشتہ زندگی کے واقعات مشکل سے ہی بھولتی ہے"۔ شیریں نے جواب دیا۔ "منیر وہ شخص ہے جس نے مجھ سے آج سے نہیں بلکہ اس روز سے جب اس نے پہلی بار مجھے دیکھا تھا ہمدردی کا اظہار کیا تھا۔ گو اس وقت مجھے اس سے بات کرنے کا نہ تو موقعہ ہی ملا اور نہ میں جرأت ہی کر سکی۔ لیکن جب کبھی میرا اور اس کا آمنا سامنا ہوا اس کی ہمدردی کا جذبہ ہمیشہ ظاہر ہو کر رہا۔ مسعودہ میرا دل کہہ رہا ہے کہ اگر اس روز زبیدہ بیہودگی نہ کرتی تو میں نے بازی جیت لی ہوتی"۔
 "محبت کی بازی؟"
"ہاں ! محبت کی بازی"۔
"لیکن سوال یہ ہے کہ اپنے روٹھے ہوئے بالم کو اب مناؤ گی کیسی؟" مسعودہ نے مسکرا کر پوچھا اور شیریں ذرا بھنا کر بولی۔
"مسعودہ! تم جسے مذاق سمجھ رہی ہو میرے لئے یہ موت اور زندگی کا سوال ہے"۔
"اری!" مسعودہ ہنس کر بولی۔ "ابھی سے اتنی دور چلی گئیں تم۔ سنا نہیں کبھی سہج پکے سو میٹھا ہو"۔ اور شیریں نے اس کی طرف دیکھ کر کہا۔
"مسعودہ! یہ سچ ہے کہ میں بالکل اَن پڑھ ہوں۔ تمہاری سوسائٹی کے طور طریق سے بھی واقف نہیں۔ تم مجھے جو کچھ سکھا رہی ہو طوطے کی طرح سیکھ رہی ہوں۔ لیکن میری زندگی کا ایک ایسا پہلو بھی ہے جو تم نے نہیں دیکھا۔ جو تم نہیں سمجھ سکتیں۔ خانہ بدوشوں میں اتنی مدت رہ کر میں نے کچھ سیکھ بھی لیا ہے۔ مجھے اپنی بے مائیگی کا جتنا احساس ہے وہ تم نہیں سمجھ سکتیں۔ بیشک میرا باپ ایک امیر آدمی ہے اور میں اس کی جائیداد کی وارث ہوں۔ اگر تم تھوڑا سا سوچنے کی کوشش کرو تو تم خود سمجھ جاؤ گی کہ میرا مستقبل اتنا شاندار نہیں جتنا میرے لئے خطرناک ہے۔ جہاں تک دنیا کا تعلق ہے دنیا میں میرے باپ کے سوا میرا کوئی نہیں۔ اور تم یہ بھی دیکھ رہی ہو کہ ابا کی صحت روز بروز بگڑتی چلی جا رہی ہے سوچو تو ذرا اگر ابا بھی مجھ سے جدا ہو جائیں تو پھر میں کس کے دامن کا سہارا لوں گی ...."
"شوہر کے دامن کا"۔ مسعودہ نے ٹوک کر کہا۔ "میرے ابا یہ کئی بار کہہ چکے ہیں کہ راجہ صاحب تمہیں جلدی بیاہ دینے کی فکر میں ہیں "۔
"مجھے بھی معلوم ہے"۔ شیریں نے جواب دیا۔ "لیکن جس شخص کے ساتھ وہ میرا بیاہ کرنا چاہتے ہیں۔ وہ تو مجھ سے دور دور بھاگ رہا ہے۔ منیر کے سوا میں جس سے بھی شادی کروں گی اسے مجھ سے اتنی ہمدردی اور پیار نہیں ہو گا جتنا اسے میری جائیداد کا لالچ ہو گا"۔
"شیریں !" مسعودہ بولی۔ " تم تو بہت سیانی ہو گئیں۔ اتنی دور اندیشی تم نے کہاں سے سیکھ لی؟"
"ابا سے ! ابا عموماً مجھ سے اسی قسم کی باتیں کیا کرتے ہیں۔ اسی لئے تو میں کہہ رہی ہوں کہ ہمیں منیر کے دور دور رہنے کی وجہ ابا سے ضرور کہہ دینی چاہئے مجھے امید ہے کہ وہ اگر اسے سمجھائیں گے تو وہ ضرور سمجھ جائے گا"۔
"میں تو تمہیں ہرگز یہ مشورہ نہ دونگی کہ اس حالت میں تم اپنے ابا سے کچھ کہو"۔
"تو اور کیا کروں ؟"
"جو کچھ کرنا ہے خود کرو"۔
"میں کروں "۔
"ہاں تم! تم ابھی ابھی کہہ چکی ہو کہ وہ عورت ہی کیا جو مرد کے دل میں محبت کا جذبہ پیدا نہ کر سکی"۔
"تم سچ کہتی ہو"۔ شیریں اس کی طرف دیکھ کر بولی۔ "جو کچھ کرنا ہے مجھے ہی کرنا چاہئے۔ میں ہی کروں گی"۔
"کیا کرو گی تم؟ کیا سوچا تم نے؟"
"ابھی تو کچھ بھی نہیں۔ لیکن مجھے امید ہے کہ میں کامیاب ہو جاؤں گی میرا خیال ہے مجھے پھر ایک بار گپسی بننا پڑے گا"۔
مسعودہ تعجب سے اس کی طرف دیکھنے لگی اور شیریں ہنستی ہوئی کوٹھی کی طرف بھاگ گئی۔
 


 
غور طلب بات

درد بہر بیاں نہیں ہوتا
حوصلے بیکراں نہیں ہوتے
راہ میں آشیاں تلاش نہ کر
راہ میں آشیاں نہیں ہوتے
                                                                                (تسنیم حفیظ)
منیر چارپائی پر لیٹا آج کا اخبار دیکھ رہا تھا کہ نصیر بھی آ گیا۔ نصیر امتحان دینے کے بعد گاؤں چلا گیا تھا۔ اب چونکہ نتیجہ نکلنے والا تھا وہ واپس آ گیا تھا۔
"نصیر ! کب آئے تم؟"
"آج ہے۔ تم شام کو بھی کہیں گھومنے نہیں جاتی"۔
"جایا تو کرتا ہوں۔ آج ہی نہیں گیا"۔
"آج کیا ہے؟"
"وجہ تو کوئی خاص نہیں۔ کیسا رہا گاؤں کا قیام؟"
"ارے قیام کیا؟" نصیر مسکرا کر بولا۔ "وہ تو میرا وطن ہے۔ وطن کی محبت بھی ایمان کا جزو ہوتی ہے"۔
"سچ ہے"۔ منیر نے آہ بھر کر کہا۔ اور نصیر نے پوچھا۔
"کبھی تمہیں بھی وطن یاد آتا ہے؟"
"وطن کسے یاد نہیں آتا"۔
"لیکن تم نے تو بالکل بھلا رکھا ہے"۔
"میں نے بھلا نہیں رکھا بلکہ مجھے بھلانے پر مجبور کیا گیا ہے"۔
"ارے چھوڑ"۔ نصیر مسکرا کر بولا۔ "یہ کیوں نہیں کہتے کہ شہر کی فضاؤں نے گاؤں بھلا دیا ہے۔ ہاں ! وہ راجہ رستم علی والا معاملہ کہاں تک پہنچا۔ تیر نشانہ پر بیٹھنے کی امید ہے؟"
"میں کوشش کر رہا ہوں کہ یہ قصہ ختم ہو جائے"۔
"قصہ ختم ہو جائے! کیوں ؟ جسے بیوی کے ساتھ دولت بھی ملے اسے اور کیا چاہئے؟"
"نصیر ؟ تم بات کا صرف ایک پہلو دیکھتے ہو...."۔
 "تم یہ بتاؤ"۔ نصیر نے ٹوک کر پوچھا۔ "ملاقاتوں کا سلسلہ کہاں تک پہنچا۔ شیریں نے بھی کوئی قدم بڑھایا؟ کچھ دال گلتی بھی نظر آتی ہے یا نہیں ؟ جواب دو؟"
"کس بات کا جواب دوں ؟"
"جو میں پوچھ رہا ہوں "۔
منیر نے سارا قصہ سنا دیا۔ نصیر جو حیرت سے اس کی طرف دیکھ رہا تھا بولا۔
"ارے یہ تمہارا چچا ہے یا شیطان؟ مجھے یہ قصہ اس زمانے کا معلوم ہوتا ہے جب وہ تمہارے باپ سے ناراض ہو کر گاؤں چھوڑ کر چلا گیا تھا"۔
"اللہ ہی کو معلوم ہو گا"۔
"رحمت اللہ کا اگر جرم ثابت ہو جائے تو سات سال سے کم سزا نہ ملی۔ دوسرا کون تھا؟"
"راجہ صاحب نے پولیس کو تو اطلاع دے دی ہو گی"۔
"وہ گڑے مردے اکھیڑنا نہیں چاہتی"۔
"تمہارا خیال ہے کہ رحمت اللہ کے سر سے بلا ٹل گئی"۔
"بظاہر تو ایسا ہی معلوم ہوتا ہے"۔
"راجہ صاحب نے کچھ تم سے بھی کہا؟"
"میں اس روز کے بعد ان سے ملا ہی نہیں اور نہ ارادہ ہی ہے"۔
"کیوں ؟"
"تم نہیں سمجھ سکتے کیا؟"
"نہیں "۔
"کیا منہ دکھاؤں گا؟"
"کون ؟"
"میں اور کون"۔
"تمہارا اس سے کیا واسطہ؟"
"رحمت اللہ میرا چچا نہیں کیا"۔
"ہوا کرے۔ تم اپنے چچا کے قول و فعل کے تو ذمہ دار نہیں ہو سکتے"۔ نصیر نے کہا اور منیر بولا۔
"اسی لئے تو میں کہتا ہوں کہ تم بات کا صرف ایک ہی پہلو دیکھتے ہو"۔
"دوسرا پہلو کیا ہے؟"
"دوسرا پہلو یہ ہے کہ جو یہ قصہ سنے گا وہ یہی سمجھے گا کہ میں بھی اسی خاندان کا ایک فرد ہوں "۔ منیر نے جواب دیا۔
"لیکن ہر خاندان میں اچھے بھی ہوتے ہیں اور برے بھی۔ اور بروں کی وجہ سے لوگ اچھوں سے ملنا جلنا ترک نہیں کر دیتی"۔ نصیر نے جواب دیا۔ "نوح پیغمبر تھے اور اُن کا بیٹا کافر۔ لوط اللہ کے نبی تھے لیکن ان کی بیوی کافروں سے ساز باز رکھتی تھی .... "
"بات کیا ہوئی؟" منیر نے ٹوک کر پوچھا۔ "بات یہ ہوئی کہ ہر انسان اپنے فعل کا خود ذمہ دار ہوتا ہے۔ یعنی جیسی کرنی ویسی بھرنی۔ جرم تم نے نہیں کیا تمہارے چچا نے کیا ہے۔ ایک پیغمبر کا بیٹا اور دوسرے کی بیوی اگر خدا کے منکر تھے تو اس کے ذمہ دار پیغمبر نہیں تھے وہ خود تھی۔ اور اس کا انہیں خمیازہ بھی بھگتنا پڑا"۔ نصیر نے جواب دیا۔ پھر ذرا ہنس کر۔ "ہاں یہ درست ہے کہ رحمت اللہ مجرم ہے اور تم احمق ہو۔ وہ اپنے جرم کی سزا بھگتے یا بچ جائے یہ ایک علیحدہ سوال ہے لیکن یہ یقینی بات ہے کہ تم اپنی حماقت کا خمیازہ ضرور کسی روز اٹھاؤ گے"۔
"حماقت کیسی ؟"
"صرف حماقت نہیں بلکہ ایک اخلاقی گناہ بھی"۔
"میں نے کیا گناہ کیا؟"
"تم نے سب سے بڑا گناہ یہ کیا کہ ایک معصوم لڑکی کے دل میں محبت کا جذبہ پیدا کرنے کی کوشش کی ہے اور اب اس سے الگ الگ رہنا چاہتے ہو"۔ نصیر نے جواب دیا۔ "تم اسے تیرنا سکھانے کے بہانے دریا میں تو لے اُترے لیکن پیشتر اس کے کہ وہ ہاتھ پیر مارنا سیکھے تم اسے لہروں کے سپرد کر کے خود کنارے پر آ بیٹھے۔ تم نے راجہ رستم علی کو اپنی چکنی چپڑی باتوں سے اپنا گرویدہ بنا لیا۔ لیکن تمہیں جب یہ معلوم ہوا کہ ایک ایسی لڑکی جس کی جوانی کا کچھ وقت خانہ بدوشوں اور بردہ فروشوں جیسے بدمعاش لوگوں میں گزر چکا ہے۔ جو مہذب دنیا کے رنگ ڈھنگ سے بالکل واقف نہیں تمہارے سر مڑھی جانے والی ہے تو تم نے محض ایک عذر لنگ کی بنا پر ان سے کنارہ کشی اختیار کر رکھی ہے۔ بتاؤ اس سے بڑا گناہ اور کیا ہو گا؟" 
" خدا کی قسم! اس قسم کا کوئی خیال میرے دل میں نہیں "۔ منیر نے کہا۔ "لیکن میں یہ کبھی برداشت نہیں کر سکتا کہ کوئی میرے متعلق بھی یہ سمجھے کہ میرے چچا نے تو دھوکا اور فریب سے راجہ رستم علی سے روپیہ وصول کر لیا۔ اور میں احسان جتلا کر اس کی بیٹی کے ذریعہ اس کی دولت پر قبضہ جمانا چاہتا ہوں۔ میں تو یہ سوچتا ہوں کہ اگر خدا مجھے کہیں سے روپیہ دے دے۔ تو چچا رحمت اللہ نے جو روپیہ راجہ صاحب سے ہتھیا یا ہے وہ انہیں واپس دیدوں "۔
"تم نے پہلے یہ کہا ہے کہ چونکہ تمہارا چچا مجرم ہے اس لئے تم ڈرتے ہو کہ راجہ صاحب تمہیں بھی اسی قماش کا نہ سمجھنے لگیں۔ اب تم ایک نئی بات کہہ رہے ہو"۔ نصیر بولا۔ "لیکن جس طرح تمہارا پہلا اعتراض بے سروپا ہے۔ اسی طرح یہ دوسری بات بھی لغو اور بیہودہ ہے۔ بیوقوف! تم اپنے پر چور کی داڑھی میں تنکے والی مثال خود عائد کر رہے ہو۔ منیر ! میں تم سے کئی بار کہہ چکا ہوں کہ قدرت تمہیں ایک زریں موقعہ دے رہی ہے لیکن تم محض غلط نظریات کی بنا پر اس سے دور دور بھاگ رہے ہو۔ تم اگر غور کرو تو رستم علی کی علالت نے تمہارے لئے ایک اور موقعہ پیدا کر دیا ہے۔ لیکن ...."
"کیا موقعہ؟" منیر نے بات کاٹ کر پوچھا۔ اور نصیر نے جواب دیا۔
"جب تمہیں یہ معلوم ہو چکا ہے کہ رستم علی بیمار ہے اور تم اس سے پانچ سات بار مل بھی چکے ہو۔ تو کیا تمہارا یہ فرض نہیں کہ تم عیادت کے بہانے ہی اس سے ملو۔ اور دیکھو کہ وہ تم سے کس طرح پیش آتا ہے۔ سوچو ایک شخص کا طرز عمل دیکھنے کے لئے قدرت تمہاری راہنمائی کر رہی ہے یا نہیں ؟ کبھی سوچا تم نے؟ جواب دو"۔
"مشکل یہ ہے کہ جو کچھ میں سوچتا ہوں تم نہیں سوچ سکتے"۔ منیر نے آہ بھر کر کہا۔ "کوئی بھی نہیں سوچ سکتا"۔ اور نصیر ہنس کر بولا۔
"تم غالباً یہ سوچ رہے ہو کہ رستم علی تمہارے پاس درخواست لے کر خود کیوں نہیں آیا کہ چلو میری بیٹی سے نکاح پڑھوا لو۔ یا شیریں شادی کا پیغام لے کر خود کیوں نہیں آئی۔ اگر یہ بات نہیں تو پھر تم اس لئے گریز کر رہے ہو کہ تم ایک ایسی لڑکی سے شادی کرنا نہیں چاہتے جو تمہارے مہذب سماج کے طور طریق سے واقف نہیں۔ اور علم سے بالکل بے بہرہ ہے اور بدمعاشوں کے ساتھ رہ چکی ہے۔ تم غالباً ایسی بیوی چاہتے ہو جو ہر جگہ تمہارے ساتھ پوری میم بنی چلا پھرا کرے اور لوگ اسے شوق کی نظروں سے دیکھا کریں۔ اور تم بے غیرت بن کر خوش ہوا کرو"۔
"اسے کہتے ہیں پیش از مرگ واویلا"۔ منیر ہنس کر بولا۔ "یہ تم نے کیسے سمجھ لیا کہ میں ایک ماڈرن قسم کی لڑکی پسند کرتا ہوں "۔
"اگر شیریں سے تمہاری شادی ہو جائے تو کیا تم اس سے پردہ کرواؤ گے؟"۔
 "نصیر ! پردے کی بحث بہت فرسودہ ہو چکی ہے۔ پردہ صرف ان لوگوں کے لئے ہے جو قرآن مجید کو اللہ کا کلام سمجھ کر اس کے احکام کی پیروی کرتے ہیں۔ اور خدا کے رسول صلی اللہ علیہ والہ و سلم کے اسوہ حسنہ کی تقلید کرنا ایمان کا جزو سمجھتے ہیں "۔ منیر نے جواب دیا۔ "لیکن بے پردگی کا یہ مطلب بھی تو نہیں کہ عورت صبح شام بن سنور کر اپنے حسن کی نمائش کرتی پھری۔ عورت کی آرائش اور اس کا بناؤ سنگھار خدا اور خدا کے رسول صلعم کے ارشادات کے مطابق صرف اس کے شوہر کے لئے ہونا چاہئے رہا میری شادی کا سوال تو وہ اتنا آسان نہیں جتنا تم سمجھ رہے ہو"۔
"لیکن وہ انسان ہی کیا جو مشکل کو آسان نہ بنا سکے"۔ نصیر نے کہا۔ "منیر! خود آرائی ایک ایسا مرض ہے جو باپ کو بیٹے سے اور دوست کو دوست سے جدا کر دیتا ہے۔ مجھے افسوس ہے کہ تم نے اس معاملہ میں کسی اچھے اخلاق کا ثبوت نہیں دیا۔ کبھی یہ بھی سوچا کہ رستم علی تمہاری اس روش کے متعلق دل میں کیا کہتا ہو گا"۔
"اسے معلوم ہے کہ مجھے امتحان کی وجہ سے فرصت بہت کم ملتی ہے"۔ منیر نے کہا۔
"لیکن اسے غالباً یہ بھی معلوم ہو گا کہ امتحان ختم ہوئے بھی مہینہ ایک ہونے کو ہے"۔ نصیر نے جواب دیا۔ "ملک صاحب! بنتے تو آپ لقمان ثانی ہیں لیکن عقل آپ کو چھو کر بھی نہیں گئی"۔
منیر نے کچھ جواب نہ دیا۔ نصیر نے پھر کہا۔
"اگر یہ مان بھی لیا جائے کہ تم شیریں سے شادی نہیں کرنا چاہتے۔ لیکن شرافت بھی تو آخر کسی چیز کا نام ہے۔ تمہیں معلوم ہے کہ رستم علی بیمار ہے۔ تمہیں اس کی عیادت کو ضرور جانا چاہئے"۔
"سوچوں گا"۔ منیر نے کچھ بے اعتنائی سے کہا اور نصیر نے بھی کچھ اور کہنا مناسب نہ سمجھا۔
 


 
باپ کے تفکرات

نگاہِ دوست ادھر بھی پیام لازم ہے
کہ ہم شکستہ دلوں سے کلام لازم ہے
کہانیوں کو نہ دے طول تھک گئے ہیں ہم
فسانہ ساز بس اب اختتام لازم ہے
					(قدیر شیرانی)
ایک طرف نصیر کا اصرار کہ وہ رستم علی خاں سے ضرور ملی۔ دوسری طرف سکینہ کے مشورے۔ آخر منیر ایک روز راجہ رستم علی سے ملنے چلا ہی گیا۔ وہ جس وقت وہاں پہنچا۔ ڈاکٹر رستم علی کا معائنہ کر رہا تھا۔ شیریں باپ کے پلنگ کے پاس کھڑی تھی۔ رستم علی نے مسکرا کر اس کے سلام کا جواب دیا۔ ڈاکٹر رستم علی کی صحت کے متعلق کچھ مطمئن معلوم ہوتا تھا۔ جب وہ جانے لگا تو شیریں بھی اس کے ساتھ ہی چلی گئی۔رستم علی نے اس کی طرف دیکھ کر پوچھا۔
"کہئے امتحان ہو لیا آپ کا؟"
"جی ہاں ! دعا فرمائیے خدا کامیاب کر دے"۔
"انشاءاللہ ؟ انشاءاللہ؟"
"میں بہت نادم ہوں کہ میں اتنے روز عیادت کے لئے حاضر نہیں ہو سکا"۔ منیر نے کہا۔
"امتحان جو دینا تھا آپ کو۔ کیسے آ سکتے تھے آپ"۔
"خدا کا شکر ہے اب آپ اچھے ہیں ؟" منیر نے کہا۔ "یہ نقاہت بھی چند روز تک دور ہو جائے گی"۔
"دعا کیجئیے! خدا انجام بخیر کرے"۔ رستم علی ایک گہرا سانس لے کر بولا۔ "بہت جی لیا، زندگی میں پریشانیوں کے سوا اور رکھا ہی کیا ہے۔ پھر آہ بھر کر 
میرا تجربہ ہے کہ اس زندگی میں 
پریشانیاں ہی پریشانیاں ہیں 
"خدا نہ کرے کہ آپ کو کوئی پریشانی ہو"۔
"میں انسان نہیں کیا۔ پریشانیاں کیسے نہ ہوں "۔ رستم علی کی آواز میں کچھ تلخی سی آ گئی۔
  "میرا تو خیال ہے اگر زندگی کے ساتھ پریشانیاں نہ ہوتیں تو نہ جانے انسان کیا کیا گل کھلاتا"۔
"بجا ہے "۔ منیر نے کچھ کہنے کو کہہ دیا۔ اور رستم علی بولا۔
"ملک صاحب! تقدیر جو تماشہ دکھائے دیکھنا ہی پڑتا ہے ....مجھے تقدیر نے اتنے کھیل دکھائے ہیں کہ اگر خدا کا فضل نہ ہوتا تو شاید پاگل ہو جاتا"۔
"خدا پناہ میں رکھے"۔
"مجھے خدا نے عزت بھی دی ہے۔ دولت بھی دی ہے۔ اولاد بھی دی ہے۔ لیکن اس کے ساتھ جو کچو کے لگائے ہیں وہ بھی صرف میں ہی جانتا ہوں "۔ رستم علی نے سلسلہ کلام جاری رکھتے ہوئے کہا۔ "لیکن معلوم ہوتا ہے کہ تقدیر کے کھیل ابھی ختم نہیں ہوئے۔ میں جو کچھ سوچتا ہوں ظاہر میں اس کے کچھ برعکس ہی ہوتا ہے"۔
منیر سمجھ گیا کہ یہ اس کی طرف اشارہ ہے اور اسے کچھ ندامت بھی محسوس ہونے لگی، وہ خاموش بیٹھا رہا۔ رستم علی نے پھر کہا۔
پھر طنزاً مسکراتے ہوئے۔
"راجہ رستم علی کی اکلوتی بیٹی۔ جائیداد کی واحد مالک لیکن علم سے بے بہرہ مہذب لوگوں کے طور طریق سے نا آشنا ، اور پرورش بھی پائی تو ذلیل لوگوں میں۔ کون ایسی لڑکی سے شادی کرنا پسند کرے گا .... شیریں سے جو کوئی بھی شادی کرنے پر آمادہ ہو گا۔ صرف اس جائیداد کے لالچ سے ہو گا جس کی میرے مرنے کے بعد وہ مالک ہو گی۔ وہ شادی شیریں سے نہیں کرے گا بلکہ شیریں کے ذریعہ دولت ہتھیانا چاہے گا۔ کتنا عجیب کھیل ہے قسمت کا آپ کا خیال ہے؟ ملک صاحب!"
منیر حیران تھا کہ کیا جواب دے۔ رستم علی نے خود ہی کہا۔
"میں جب لڑکی کی شادی کا ارادہ کروں گا خواستگار تو کئی ایک پیدا ہو جائیں گے۔ اور کسی نہ کسی سے شادی بھی ہو جائے گی۔ لیکن اس شادی کا نتیجہ کیا ہو گا؟ منیر صاحب! یہ خیال مجھے کسی وقت اتنا پریشان کرنے لگتا ہے کہ میرا دم گھٹتا محسوس ہوتا ہے.... اگر لڑکی کی بجائے میرا کوئی لڑکا ہوتا۔ وہ اگر بد چلن بھی ہوتا تو مجھے کچھ ایسا فکر نہ ہوتا۔ لیکن آپ سمجھ سکتے ہیں کہ لڑکی کا معاملہ کیسا نازک ہوتا ہے"۔
"بجا ہے"۔ منیر نے دبی زبان سے کہا اور رستم علی نے اس کی طرف دیکھتے ہوئے پوچھا۔
"کیا بجا ہے؟"
"میرا مطلب ہے کہ لڑکی کا معاملہ لڑکے سے واقعی نازک ہوتا ہے"۔ منیر نے جواب دیا۔ "اس لئے ...."
"اس لئے"۔ رستم علی ٹوک کر بولا۔ "لڑکی کو اس کی قسمت پر چھوڑ دینا چاہئے یہی مطلب ہے آپ کا؟"
پھر
"ملک صاحب! جو لڑکی بدمعاشوں اور آوارہ گردوں کے ساتھ اپنی عمر کا ایک حصہ گزار چکی ہو۔ میرا تو خیال نہیں کہ کوئی شریف آدمی اس سے شادی کرنا پسند کرے۔ آپ کا کیا خیال ہے؟"
منیر سمجھ رہا تھا کہ رستم علی جو کچھ کہہ رہا ہے اس کا روئے سخن صرف اس کی طرف ہے۔
"راجہ صاحب!" منیر نے پہلی بار کچھ بے تکلفانہ رویہ اختیار کرتے ہوئے کہا۔ "معاف فرمائیے! اگر کوئی شخص یہ حجت پیش کرے تو میں اسے بڑا ذلیل انسان سمجھوں گا۔ انسان کسی وقت کوئی کام کرنے پر مجبور بھی ہو جاتا ہے۔ اور کسی کی اس قسم کی مجبوری ہرگز ایسی دلیل نہیں جو کسی کے خطا کار ہونے کے جواز میں پیش کی جائے"۔
"تو آپ ہم سے اتنے روز کیوں الگ الگ رہے؟" رستم علی نے موقعہ سے فائدہ اٹھاتے ہوئے پوچھا۔ "آپ کا امتحان تو کب سے ختم ہو چکا تھا۔ آپ نے شیریں سے جس سے آپ کئی بار ہمدردی کا اظہار کر چکے ہیں۔ علیٰحدہ رہنا کیوں پسند کیا؟"
"اس کی ایک خاص وجہ ہے؟"
"وہ کیا؟"
"ہماری زندگیوں کا اختلاف"۔
"زندگی کا اختلاف کیسا؟"
"دنیاوی حیثیت۔ دنیاوی وجاہت"۔
"اوہ! مجھے معلوم نہ تھا کہ ایک تعلیم یافتہ نوجوان بھی احساس کمتری کا شکار ہو سکتا ہے"۔ رستم علی نے ذرا ماتھے پر بل ڈال کر کہا۔
"معاف فرمائیے!" منیر نے جواب دیا۔ "یہ احساس کمتری نہیں بلکہ میں اسے احساس فرض کہوں گا۔ میں جو پانچ سات بار آپ کی خدمت میں حاضر ہوا تو دیکھنے والے اس کے سوا اور کیا سمجھتے ہوں گے کہ میں نے جو آپ کی ایک معمولی سی خدمت کی ہے اس کے لئے میں آپ سے کوئی ناجائز فائدہ اٹھانا چاہتا ہوں۔ دوسرے وہ شرم ناک واقعہ ہے جس کی اطلاع غالباً آپ کو ہو چکی ہو گی۔ آپ یقین مانئے ...."
"ملک صاحب!" رستم علی ٹوک کر بولا۔ "وہ قصہ اب پرانا ہو چکا ہے اور اگر آپ اس کا پھر ذکر نہ کریں گے تو میں اسے بھی آپ کا احسان ہی سمجھوں گا۔ اس کے متعلق آپ کے جو احساسات ہیں۔ میں ان سے بھی واقف ہوں۔ اور آپ کے ان شریفانہ جذبات کی دل سے قدر کرتا ہوں۔ میں نے ابھی ابھی آپ سے جو باتیں کہی ہیں آپ کے انہی جذبات سے متاثر ہو کر کہی ہیں "۔
"بندہ نوازی ہے آپ کی ...."
"اس لئے میری آپ سے یہ درخواست ہے کہ جس طرح میں نے یہ دلخراش قصہ بھلا دیا ہے آپ بھی یہ باتیں اب بھول جائیں۔ ایک شخص دوسرے کے فعل کا ذمہ دار نہیں گردانا جا سکتا۔ ہاں ! مجھے آپ سے یہ شکایت ضرور ہے کہ میں اتنے روز سے بیمار ہوں۔ لیکن آپ نے مجھے بالکل بھلائے رکھا۔ جب تک قاضی صاحب یہاں تھے میرا وقت بھی کچھ اچھا گزر جاتا تھا"۔
 "قاضی صاحب کہاں ہیں ؟"
"قاضی صاحب مقاماتِ مقدسہ کی زیارت کو گئے ہوئے ہیں "۔ رستم علی نے جواب دیا۔ "دل تو میرا بھی چاہتا تھا لیکن جب تک میں شیریں کے متعلق کچھ فیصلہ نہ کر لوں کہیں نہیں جا سکتا"۔
"بجا ہے"۔
"بی۔ اے کرنے کے بعد آپ کا کیا ارادہ ہے؟"
"وہی ملازمت اور کیا۔ دعا فرمائیے کہ خدا کامیاب کر دے"۔
"میری دعاؤں میں اگر کچھ اثر ہو تو آپ ملازمت کریں ہی کیوں "۔ رستم علی نے مسکرا کر کہا۔
شہر سے دو ایک آدمی رستم علی کی عیادت کو آ گئے اور وہ پھر کسی روز آنے کا وعدہ کر کے اجازت لے کر باہر آ گیا۔ سکینہ برآمدے میں بیٹھی تھی۔
"چل دئے ملک صاحب!"
"ہاں ! پھر کسی روز آؤں گا"۔
"بی بی سے بھی مل لئے؟"
"وہ اندر تو نہیں تھیں۔ کہاں ہیں ؟"
"راجہ صاحب کے پاس نہیں بیٹھی تھیں کیا؟"
"نہیں تو۔ وہ تو ڈاکٹر کے ساتھ ہی چلی گئی تھیں "۔
 "شاید سوئی ہوں گی"۔
"اٹھیں تو میرا سلام کہہ دینا"۔
"موٹر نکلواؤں "۔
"نہیں ! میں بس سے جاؤں گا"۔
"پھر کب آئیں گے آپ؟"
"آ جاؤں گا کسی روز"۔
"ملک صاحب!" سکینہ بولی۔ "راجہ صاحب بہت فکر مند رہتے ہیں۔ آپ کو دوسرے تیسرے روز ضرور آنا چاہئے۔ کسی بیمار کی خبر کو آنا بھی تو ثواب میں ہی داخل ہے۔ ویسے بھی وہ آپ سے مل کر بہت خوش ہوتے ہیں "۔
"ہاں ! ہاں آؤں گا"۔
"ضرور آئیے"۔ سکینہ نے پھر تاکیداً کہا۔ "جو ایک قدم بڑھے اس کی طرف دو قدم بڑھنا چاہئے بیٹا"۔
منیر مسکراتا ہوا چلا گیا۔
 


میں تو راگنی ہوں 

پوچھنے والے تو نے پوچھا لطف و کرم احسان کیا
لب پر آئے حرفِ تمنا عشق کے یہ آداب نہیں 
منیر ملک لمبے لمبے ڈگر بھرتا سڑک کی طرف جا رہا تھا۔ راستے میں بیریوں کا ایک جھنڈ تھا۔ پگڈنڈی ادھر سے ہی گزرتی تھی۔ آج راجہ رستم علی نے جو کچھ اس سے کہا تھا اس میں کسی شک و شبہ کی گنجائش نہ تھی۔ اور اگر اس کے ملنے والے نہ آ جاتے تو شاید وہ آج لڑکی کے ہاتھ کی پیشکش بھی ضرور کر دیتا۔ منیر یہی سوچتا جا رہا تھا کہ اگر وہ شیریں کا رشتہ پیش کرتا تو اس کا جواب وہ کیا دیتا۔ اس کے دوست نصیر نے اس سے کئی بار جو یہ کہا تھا۔ کہ قسمت اس کی یاوری کر رہی ہے لیکن وہ اپنی کم فہمی کی وجہ سے اس موقعہ سے فائدہ اٹھانے سے گریز کر رہا تھا۔ ایک حقیقت مجرم وہ نہیں تھا۔ مجرم اس کا سوتیلا چچا تھا۔ وہ کسی کے فعل کا کیسے ذمہ دار ہو سکتا ہے۔ پھر چچا سے اب اس کا تعلق ہی کیا۔ چچا نے فریب سے اس سے اس کے باپ کا ورثہ ہتھیا لیا تھا۔ اسی چچا ہی نے اسے نہ صرف گھر بلکہ وطن چھوڑنے پر مجبور کیا۔ اس کی تو جبلت میں ہی فریب اور دھوکا تھا۔ ہاں ! یہ اس کی بدقسمتی ضرور تھی کہ رحمت اللہ اس کا چچا تھا۔ لیکن جب رحمت اللہ سے مدت سے اس کا کچھ واسطہ ہی نہیں تو پھر رحمت اللہ کی وجہ سے وہ ایک زریں موقعہ کیوں کھو دے۔ کچھ اس قسم کے بحر ذخار میں وہ اس وقت شناوری کر رہا تھا۔ بیریوں کے نیچے ایک جوان لڑکی ادھر ادھر سے بیر اٹھا اٹھا کر کھا رہی تھی۔ لباس سے کوئی خانہ بدوش معلوم ہوتی تھی۔ لیکن آس پاس تو خانہ بدوشوں کا کوئی قبیلہ قیام پذیر نہیں تھا۔ یہ لڑکی یہاں کیسے آ گئی۔ وہ پھر اپنے خیالات میں کھو گیا۔ حتیٰ کہ وہ بیریوں کے جھنڈ کے پاس پہنچ گیا۔ اسے یہ دیکھ کر بڑی حیرت ہوئی۔ کہ جس لڑکی کو وہ خانہ بدوش سمجھ رہا تھا وہ تو شیریں ہے۔ شیریں مٹی کے ڈھیلے مار مار کر بیر گرا رہی تھی۔ جہاں کوئی پکا ہوا بیر گرتا وہ لپک کر اٹھا کر منہ میں ڈال لیتی۔ لیکن آج اس نے گپسیوں جیسا لباس کیوں پہن رکھا تھا۔ یہ معمہ اس کی سمجھ میں نہ آتا۔ وہ پاس جا کر رک گیا اور بولا۔
"شیریں ...."
لیکن شیریں نے پلٹ کر اس کی طرف دیکھا اور بات کاٹ کر بولی۔
"بابو جی! میں تو راگنی ہوں۔ کیا حکم ہے؟"
پھر ایک ہاتھ کولھے پر رکھ کر۔
"کہئے! چپ کیوں ہو گئے بابو جی؟"
"یہ سوانک کیا بنا رکھا ہے تم نے؟" منیر نے مسکرا کر پوچھا اور شیریں بولی۔
"بابو جی!" سوانک کیسا؟ آپ شاید بھول رہے ہیں۔ شیریں کون ہے۔ یہاں میں تو راگنی ہوں "۔
"مجسم راگنی؟" منیر نے مسکرا کر کہا۔
 "وہ کیا ہوتا ہے؟" شیریں نے معصومانہ انداز سے پوچھا۔
"جس کے ہر موئے تن سے راگ برس رہے ہوں "۔
شیریں نے کچھ جواب نہ دیا اور ادھر سے بیر اٹھا اٹھا کر کھانے لگی۔ منیر خاموش کھڑا اس کی طرف دیکھ رہا تھا۔ واقعی وہ اسے ایک جیتا جاگتا راگ اور نغمہ نظر آ رہی تھی۔ اس کے تنے ہوئے بدن کی ہر حرکت سے جوانی اور شباب کی شراب چھلک رہی تھی۔ وہ جب چلتی تو اس کے سائے میں بھی اسے کیف اور مستی مہکتی نظر آتی۔ کتنا دل آویز تھا اس کا یہ کہنا۔ "بابو جی! میں تو راگنی ہوں "۔
"راگنی!" منیر نے مسکرا کر پوچھا۔"مجھے نہیں جانتیں۔ بھول گئیں کیا"۔
"بابو جی!" راگنی ایک دلکش انداز سے سر ہلا کر اور آنکھیں مٹکا کر بولی۔
"بابو جی! میں تو آپ کو نہیں بھولی۔ آپ ہی راگنی کو بھول گئے ہیں "۔
منیر نے لپک کر اسے اپنی آغوش میں لے لیا۔ ہوا چل رہی تھی۔ بیری کے پتے خوش ہو ہو کر تالیاں بجا رہے تھے اور طوطے ڈالیوں میں چھپے بیٹھے ایک دوسرے سے راز و نیاز کی باتیں کر رہے تھے۔
اس واقعہ کے دو چار روز بعد راجہ رستم علی خاں نے منیر ملک کے ساتھ اپنی اکلوتی بیٹی شیریں کے ناطہ کا اعلان کر دیا۔

*** 
ماخذ: http://kitaabghar.com
کتاب گھر ڈاٹ کام کی اصل پیش کش
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئ فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش

