

مضراب

شاعرات نمبر

حصہ اول: کلاسیک






ادا جعفری

ادا جعفری 22 اگست 1924ء کو بدایوں میں پیدا ہوئیں۔ آپ کا خاندانی نام عزیز جہاں ہے۔ آپ تین سال کی تھیں کہ والد مولوی بدرالحسن کا انتقال ہو گیا۔ جس کے بعد پرورش ننھیال میں ہوئی۔ ادا جعفری نے تیرہ برس کی عمر میں ہی شاعری شروع کر دی تھی۔وہ ادا بدایونی کے نام سے شعر کہتی تھیں۔ اس وقت ادبی رسالوں میں ان کا کلام شائع ہونا شروع ہو گیا تھا۔ آپ کی شادی 1947ء میں نور الحسن جعفری سے انجام پائی شادی کے بعد ادا جعفری کے نام سے لکھنے لگیں۔ ادا جعفری عموماً اختر شیرانی اور اثر لکھنوی سے اصلاح لیتی رہی۔ ان کے شعری مجموعہ شہر درد کو 1968ء میں آدم جی ایوارڈ ملا۔ شاعری کے بہت سے مجموعہ جات کے علاوہ ’’جو رہی سو بے خبری رہی ،، کے نام سے اپنی خود نوشت سوانح عمری بھی 1995ء میں لکھی۔ 1991ء میں حکومت پاکستان نے ادبی خدمات کے اعتراف میں تمغہ امتیاز سے نوازا۔ آج کل کراچی میں رہائش پذیر ہیں۔

ادا جعفری موجودہ دور کی وہ شاعرہ ہیں جن کا شمار بہ اعتبار طویل مشق سخن اور ریاضت فن کے صف اول کی معتبر شاعرات میں ہوتا ہے۔ وہ کم و بیش پچاس سال سے شعر کہہ رہی ہیں۔ گا ہے گا ہے یا بطرز تفریح طبع نہیں بلکہ تواتر و کمال احتیاط کے ساتھ کہہ رہی ہیں۔ اور جو کچھ کہہ رہی ہیں شعور حیات اور دل آویزی فن کے سائے میں کہہ رہی ہیں۔ حرف و صورت کی شگفتگی اور فکر و خیال کی تازگی کے ساتھ کہہ رہی ہیں۔ فکرو جذبے کے اس ارتعاش کے ساتھ کہہ رہی ہیں جس کی بدولت آج سے تیس چالیس سال پہلے ان کا شعر پہچان لیا جاتا تھا۔

ادا جعفری کے شعری سفر کا آغاز ترقی پسند تحریک کے عروج کے وقت ہوا۔ اس وقت دوسری جنگ عظیم کی بھونچالی فضا اور پاک و ہند کی تحریک آزادی کا پر آشوب ماحول تھا۔ یہ فضا بیسویں صدی کی پانچویں دہائی یعنی 1940ء اور 1950ء کے درمیانی عرصے سے خاص تعلق رکھتی ہے۔ یہ دہائی سیاسی اور سماجی اور شعری و ادبی ، ہر لحاظ سے پر شعور و ہنگامہ خیز دہائی تھی۔ تاج برطانیہ ہندوستان سے اپنا بستر بوریا سمیٹ رہا تھا اور نئی بساط سیاست بچھ رہی تھی۔ پاکستان اور ہندوستان کے نام سے دو آزاد مملکتیں وجود میں آئیں۔

1950ء تک زندگی کے شب کدے میں ادا جعفری کو جس نور کی تلاش تھی وہ اسے مل گیا ہے اور اس نور نے ان کی بساط جسم و جاں پر بہت خوشگوار اثر ڈالا ہے۔ خواب و خیال کی دھندلی راہوں میں امید کی چاندنی چٹکا دی ہے۔ یوں لگتا ہے جیسے دوپہر کی کڑی دھوپ میں چلنے والے تھکے ماندے مسافر کو دیوار کا سایہ میسر آگیا ہے۔ اس دیوار کے سائے میں ادا جعفری کی زندگی میں بہت نمایاں تبدیلیاں رونما ہوئی ہیں۔ داخلی دنیا کے ہنگاموں میں قدرے ٹھہراؤ آیا ہے اور خارجی دنیا پر تازہ امنگوں کے ساتھ جرات مندانہ نگاہ ڈالنے کا حوصلہ پیدا ہوا ہے۔

اب ان کے لیے زندگی کی کوئی خوشی یا کوئی غم محض ذاتی یا محض کائناتی نہیں رہا بلکہ دونوں ایک دوسرے میں اس طرح پیوست ہو گئے ہیں کہ ان کو ایک دوسرے سے الگ کر کے دیکھنا مشکل ہو گیا ہے۔ یوں کہنا چاہیے کہ ذات و کائنات میں وہ دوئی جس نے 1950ء سے کچھ پہلے تک ان کے دروں خانہ جاں میں تضاد و تصادم کی ایک کرب آلودہ فضا پیدا کر رکھی تھی اب وہ باقی نہیں رہی۔ پہلے ان کی نظر ماضی اور حال پر مرکوز تھی ، اب ان سے آگے بڑھ کر مستقبل کو خوش آئند بنانے اور نژاد نو کو زندگی کی تازہ بشارتوں سے ہمکنار کرنے کی جستجو میں ہے ،وہ خود کہتی ہیں۔

میری آغوش میں ہمکتا ہوا چاند ، فردا کے خوابوں کی تعبیر ہے 
یہ نئی نسل کے حوصلوں کا امین آنے والے زمانے کی تقدیر ہے 

یہ خواب کشاں کشاں انہیں ایک نئے موڑ پر لے آیا۔ پہلے وہ صرف درد آشنا تھیں اب ’’شہر درد،، کے بیچوں بیچ آبسیں۔ ’’شہر درد ،، چونکہ امیر غریب ، عام و خاص ، محبوب محب اور اپنے پرائے سب کا ہے اس لیے ’’مرگ انبوہ جیے دارد،، کے مصداق ہے۔ ہر چند کہ اس کی وسعتیں ان کی وحشت جاں کے لیے صحرا جیسی سازگار تو نہیں تاہم فرزانگی کو شرمسار کرنے اور پائے جنوں کو جنبش میں لانے کے لیے بہت ہیں۔
دا جعفری نے جاپانی صنف سخن ہائیکو پر بھی طبع آزمائی کی ہے۔ ان کی ہائیکو کا مجموعہ ’’ساز سخن ،، شائع ہو چکا ہے۔ اس میں بھی ادا جعفری نے صغائے حیات اور سائل کائنات کو موضوع بنایا ہے۔ اور کامیابی سے اردو ہائیکو کہیں ہیں۔ان کو دیکھ کر کہا جاسکتا ہے کہ انہی کی رہنمائی و پیش قدمی نے نئی آنے والی پود کو حوصلہ دیا ہے اور نئی منزلوں کا پتہ بتایا ہے بلاشبہ وہ اردو شاعری میں سنگ میل کی حیثیت رکھتی ہیں۔
تصانیف
حرف شناسائی
ساز سخن بہانہ ہے 
سفر باقی ہے 
شہر درد
غزالاں تم تو واقف ہو
میں ساز ڈھونڈتی رہی
……………


غزلیں

کوئی سنگِ راہ بھی چمک اُٹھا توستارۂ سحری کہا
میری رات بھی تیرے نام تھی اس کس نے تیرہ شبی کہا

میرے روز و شب بھی عجیب تھے نہ شمار تھا نہ حساب تھا
کبھی عمر بھر کی خبر نہ تھی کبھی ایک پل کو صدی کہا

مجھے جانتا بھی کوئی نہ تھا، میرے بے نیاز ترے سوا
نہ شکستِ دل نہ شکستِ جاں ، کہ تری خوشی کو خوشی کہا

کوئی یاد آ بھی گئی تو کیا، کوئی زخم کھل بھی اُٹھا تو کیا
جو صبا قریب سے ہو چلی، اسے منتوں کی گھڑی کہا

بھری دوپہر میں جو پاس تھی ، وہ ترے خیال کی چھاؤں تھی
کبھی شاخِ گُل سے مثال دی، کبھی اس کو سرو سہی کہا

کہیں سنگِ راہ کہیں سنگِ در،کہ میں پتھروں کے نگر میں ہوں 
یہ نہیں کہ دل کو خبر نہ تھی،یہ بتا کہ منہ سے کبھی کہا


مرے حرف حرف کے ہاتھ میں سبھی آئنوں کی ہیں کرچیاں 
جو زباں سے ہو نہ سکا ادا بہ حدودِ بے سُخنی کہا
۔۔۔۔۔۔۔۔

کہتے ہیں کہ اب ہم سے خطا کار بہت ہیں 
اک رسمِ وفا تھی سو وفادار بہت ہیں 

لہجے کی کھٹک ہو کہ نگاہوں کی صداقت
یوسف کے لئے مصر کے بازار بہت ہیں 

کچھ زخم کہ رنگت میں گل تر کے قریں تھے 
کچھ نقش کہ ہیں نقش بہ دیوار بہت ہیں 

راہوں میں کوئی آبلہ پا اب نہیں ملتا
رستے ہیں مگر قافلہ سالار بہت ہیں 

کیوں اہلِ وفا، زحمت بیدار نگاہی
جینے کے لئے اور بھی آزار بہت ہیں 

ہر جذبۂ بے تاب کے احکام ہزاروں 
ہر لمحۂ بے خواب کے اصرار بہت ہیں 

پلکوں تلک آ پہنچے نہ کرنوں کی تمازت
اب تک تو ادا آئینہ بردار بہت ہیں 
۔۔۔۔۔۔۔۔
نہ غبار میں نہ گلاب میں مجھے دیکھنا
میرے درد کی آب و تاب میں مجھے دیکھنا

کسی وقت شامِ ملال میں مجھے سوچنا
کبھی اپنے دل کی کتاب میں مجھے دیکھنا

کسی رات ماہ و نجوم سے مجھے پوچھنا
کبھی اپنی چشمِ پُر آب میں مجھے دیکھنا

میں جو رات بھر غمِ آفتابِ سحر میں تھی
اُسی شعلہ رو کے عتاب میں مجھے دیکھنا

کسی دھُن میں تم بھی جو بستیوں کو تیاگ دو
اسی راہِ خانہ خراب میں مجھے دیکھنا

اسی دل سے ہو کر گزر گئے کئی کارواں 
کئی ہجرتوں کے عذاب میں مجھے دیکھنا

میں نہ مل سکوں بھی تو کیا ہوا کہ فسانہ ہوں 
نئی داستاں نئے باب میں مجھے دیکھنا

میرے خار خار سوال میں مجھے ڈھونڈنا
میرے گیت میں میرے خوب میں مجھے دیکھنا

میرے آنسوؤں نے بجھائی تھی میری تشنگی
اسی برگزیدہ سحاب میں مجھے دیکھنا

وہی ایک لمحۂ دید تھا کہ رکا رہا
میرے روز و شب کے حساب میں مجھے دیکھنا

جو تڑپ تجھے کسی آئینے میں نہ مل سکے 
تو پھر آئینے کے جواب میں مجھے دیکھنا
۔۔۔۔۔۔۔۔۔
کیا جانئے کس بات پہ مغرور رہی ہوں 
کہنے کو تو جس راہ چلایا ہے چلی ہوں 

تم پاس نہیں ہو تو عجب حال ہے دل کا
یوں جیسے میں کچھ رکھ کے بھول گئی ہوں 

پھولوں کے کٹوروں سے چھلک پڑتی ہے شبنم
ہنسنے کو تیرے پیچھے بھی سو بار ہنسی ہوں 
تیرے لئے تقدیر میری جنبشِ آرزو
 اور میں تیرا ایمائے نظر دیکھ رہی ہوں 

صدیوں سے میرے پاؤں تلے جنتِ انساں 
میں جنتِ انساں کا پتہ پوچھ رہی ہوں 

دل کو تو یہ کہتے ہیں کہ بس قطرۂ خوں ہے 
کس آس پہ اے سنگ سرِ راہ چلی ہوں 

جس ہاتھ کی تقدیر نے گلشن کو سنوارا
اُس ہاتھ کی تقدیر پہ آزردہ رہی ہوں 

قسمت کے کھلونے ہیں اُجالا یا اندھیرا
دل شعلۂ طلب تھا سو بہر حال جلی ہوں 
۔۔۔۔۔


احوال ایک سفر کا

اجنبی سبزہ زاروں میں 
حدِ نظر تک بنفشہ کے پھول
اجنبی تو نہ تھے نہ ہیں 
وہ تو راہِ سفر کے اُجالے بھی تھے 
ہم سفر بھی لگے 
داستانیں سُناتے بھی تھے 
 اور سُنتے بھی تھے 
اب کے موسم تمہیں یاد کرتے رہے 
 اور میں چُپ رہی
۔۔۔۔۔۔۔۔


وہ لمحہ جو میرا تھا

ایک دن 
تم نے مجھ سے کہا تھا
دھوپ کڑی ہے 
اپنا سایہ ساتھ ہی رکھنا
وقت کے ترکش میں جو تیر تھے 
کھل کر برسے ہیں 
زرد ہوا کے پتھریلے جھونکوں سے 
جسم کا پنچھی گھائل ہے 
دھوپ کا جنگل پیاس کا دریا
ایسے میں آنسو کی اک اک بوند کو
انسان ترستے ہیں 

تم نے مجھ سے کہا تھا
سمے کی بہتی ندی میں 
لمحے کی پہچان بھی رکھنا۔۔
میرے دل میں جھانک کر دیکھو
دیکھو ساتوں رنگ کا پھول کھلا ہے 
وہ لمحہ جو میرا تھا وہ میرا ہے 
وقت کے پیکاں بے شک تن پر آن لگے 
دیکھو اس لمحے سے کتنا گہرا رشتہ ہے 
خوشبو بند دریچے کھول رہی ہے 
چاندنی راتوں سا موسم بھی
کلیاں بھی ہیں شبنم بھی
یہ سب میرے آئینے ہیں 
 اور ہر آئینے میں تم ہو
۔۔۔۔۔۔۔۔


سفر باقی ہے 

بتائیں کیا ہمارے زخم زخم کے گلاب
ماہ و آفتاب سب گواہ ہیں 
کہ ہم نے کیا نہیں سہا
صعوبتوں کے درمیاں 
ہمارے ساتھ اک یقیں رہا
گواہ یہ زمین اور زماں رہے 
نہ آج سوگوار ہیں 
نہ کل ہی نوحہ خواں رہے 
شرر جو کل لہو میں تھے 
وہ آج بھی لہو میں ہیں 
ہمارے خواب
سانس لے رہے ہیں آج بھی
کوئی دیا بجھا نہیں 
کہ ہم ابھی تھکے نہیں 
 اور اک صدی سے دوسری تلک
سفر میں ہیں 
۔۔۔۔۔


وہ بے خبر نہ تھے 

وہ خواب جیسے لوگ تھے 
جو حسن اور عشق کی کتاب
لکھتے لکھتے سوکھ گئے 
جو زندگی کا زرنگار باب 
لکھتے لکھتے سو گئے 
ہواؤ
تم تو دیکھتی رہی ہو
تم کہو کہاں کھو گئے ہو
وہ ہم میں آج کیوں نہیں 
جو وادیِ جمال سے 
کھلی ہتھیلیوں برہنہ سر چلے گئے 
وہ بے ہنر نہ تھے 
تمام بستیاں گواہ ہیں 
تمام وادیاں گواہ ہیں 
جو تشنگی کی دھوپ میں جھلس گئے 
جو آندھیوں میں مثلِ خار و خس گئے 
شجر تھے اور بے ثمر نہ تھے 
جو پتھروں تلے کچل گئے 
جو حوصلے صعوبتوں میں ڈھل گئے 
جو امن اور آشتی کی آرزو میں مر گئے 
گزر گئے 
وہ بے بصر نہ تھے 
وہ زندگی کے ترجماں تھے 
 اور بے خبر نہ تھے 
۔۔۔۔۔۔


جتنے چراغ ہیں 

ہوا نے سب چراغوں کو سنبھالا ہے 
کسی بھولی ہوئی آواز کا جادو
کسی نکھرے ہوئے جذبے کی خوشبو
کوئی دستک کوئی آہٹ
اچانک جاگتے لمحے کی کروٹ
کسی حرفِ دُعا کی گُنگُناہٹ
کسی سوکھی ہوئی ٹہنی پہ قاصد سی کوئی کونپل
کسی اُجڑے ہوئے گوشے میں 
آنکھیں کھولتی کلیاں 
جو تو چاہے 
تو ہر موسم سہاناہر زمانہ اپنا ہوتا ہے 
یہ دل جو ترا گھر ہے 
یہ کبھی ویراں نہیں ہوتا
مرے مولا
۔۔۔۔۔۔۔




زہرہ نگاہ

زہرہ نگاہ حیدرآباد دکن میں پیدا ہوئیں۔ حیدرآباد علم و ادب کا گہوارہ تھا۔ہر آٹھویں دسویں گھر میں کتب خانہ موجود تھا۔ زہرہ کا تعلق بھی ایک ایسے گھرانے سے ہے جہاں علم و ادب کی قدر و اہمیت بہت زیادہ ہے۔ حیدرآباد میں ان کے گھر پر ادبی بیٹھک اور مشاعروں کا اہتمام کیا جاتا تھا۔ ریاست کی تحلیل کے بعد اُن کا خاندان پاکستان آ گیا۔

زہرہ سکول کی طالبہ تھیں جب انہوں نے پہلی بار اپوا کے زیرِ اہتمام ایک خواتین کے مشاعرے میں شرکت کی۔اس کے بعد زہرہ کو لاہور میں ایک مشاعرے میں شرکت کی دعوت ملی۔ اس زمانے میں خواتین کا مشاعرے میں شریک ہونا آسان نہ تھا۔ انہیں برقع اوڑھ کر یا چادر میں سمٹ کر جانے کے مشورے ملے۔ کچھ ہمدردوں نے مرد شعراء کے رویوں سے بھی آگاہ کیا۔۱۹۵۲ میں ہونے والے اس مشاعرے میں زہرہ سفید شلوار قمیض پہن کر شریک ہوئیں۔اُن کا کلام سویرا ، نئی زندگی، شاہراہ، ماہِ نو اور نقوش میں شائع ہوتا رہا۔نقوش کا غزل نمبر شائع ہوا تو اس میں زہرہ نگاہ اور ادا جعفری سمیت صرف چار شاعرات کا کلام شامل تھا۔ باقی دو شاعرات کا تعلق بازارِ حُسن سے تھا۔

زہرہ اپنے آپ کو حقوقِ نسواں کا علمبردار کہلوانا پسند نہیں کرتیں۔اُن کے خیال میں فن کو زمروں میں تقسیم کرنا ٹھیک نہیں۔ وہ ایک عورت کی نگاہ سے دُنیا کو دیکھتی ہیں مگر اُن کی سوچ کا محور صرف عورت کی ذات نہیں ہے۔وہ نسوانی لہجے میں اپنے معاشرتی اور سیاسی حالات کو قلم بند کرتی ہیں۔انہوں نے گھر داری ، بچوں کی بے راہ روی ، رشتوں میں سمجھوتے کی اہمیت سے لے کر حدود آرڈینینس، جنسی زیادتی ، اور افغان جنگ کے متاثرین پر نظمیں لکھی ہیں۔ان کی اکثر نظموں کا انگریزی میں ترجمہ بھی ہو چکا ہے۔ زہرہ نگاہ نے کچھ فلموں اور ڈراموں کے اسکرین پلے بھی لکھے ہیں۔ان میں ایوارڈ یافتہ فلم پنجر بھی شامل ہے۔

زہرہ نگاہ کے اب تک دو شعری مجموعے شام کا پہلا تارا اور ورق کے نام سے منظرِ عام پر آ چکے ہیں۔
۔۔۔۔۔۔
ملائم گرم سمجھوتے کی چادر
یہ چادر میں نے 
برسوں میں بنی ہے 
کہیں بھی سچ کے گُل بوٹے نہیں ہیں 
کسی بھی جھوٹ کا ٹانکا نہیں ہے 
اسی سے میں بھی تن ڈھک لوں گی اپنا
اسی سے تم بھی آسودہ رہو گے 
اسی کو تان کر بن جائے گا گھر
بچھا لیں گے تو کھل اُٹھے گا آنگن
اُٹھا لیں گے تو گر جائے گی چلمن

ملائم گرم سمجھوتے کی چادر
۔۔۔۔۔۔۔۔۔۔۔۔۔۔


بلا عنوان

میں سادہ دلی کے گہنے پہنے 
جب تم سے ملی تھی خوبرو تھی
الفاظ لحاظ میں گندھے تھے 
لہجے میں بھی کیسی آبرو تھی

تم عقل کو وہم جانتے تھے 
مجھ کو بھی جنوں کی جستجو تھی
اقوال تمہارے محفلوں میں 
 اور میری صدا بھی چار سو تھی

تم اپنی دلیل پر تھے قائم 
مجھ کو بھی مجالِ گفتگو تھی
تم اپنے مقابلوں پہ نازاں 
مجھ میں بھی بہادری کی خو تھی

تم سے مجھے حوصلہ ملا تھا
جینے کی مجھے بھی آرزو تھی
تم اپنی نظر میں معتبر تھے 
میں اپنی نظر میں سرخرو تھی

پر وقت کے ہاتھوں سارے رشتے 
دھاگوں کی طرح اُلجھ گئے تھے 
پیمانِ وفا کے چند تارے 
ذروں کی طرح بکھر گئے تھے 

تم جب سے گئے ہو اپنے گھر سے 
لگتا تھا کہ سب بدل گیا ہے 
سورج کو نگل گیا ہے دریا 
سایہ بھی کہیں پگھل گیا ہے 

میں ذہن کے جاگتے اُفق پر
 جاتے ہوئے تم کو دیکھتی ہوں 
میں سوچ کے بحر بیکراں کی
ہر موج سے روز پوچھتی ہوں 

کیا ہوش کے بے شمار دریا 
صحراؤں میں خشک ہو چکے ہیں 
تدبیر و انا کے لعل و گوہر 
کیا خاک کا رزق بن سکے ہیں 

پھر خو مجھے چین آگیا ہے 
 اور خود ہی جواب مل گیا ہے 
رشتے یہ حقیقتوں کی زد پر 
ٹوٹے ہیں اگر تو پھر جُڑے ہیں 

دیکھو جو کہیں سے دیکھ پاؤ
خوش رنگ و زیست کا رچاؤ
آنگن میں ہمارے جاگ اُٹھی ہیں 
دو کونپلیں سر اُٹھائے کیسے 
کرنوں سے لدی ہوئی ہے کھڑکی
خوشبو سے بسے ہوئے ہیں کمرے 
ماتھے پہ لکھی ہوئی ہے ان کے 
آئینِ یقین کی عبارت
چہروں کو سجا رہی ہے اُن کے 
آنکھوں میں چھپی ہوئی شرارت

کیا جانئے راہِ زندگی میں 
یہ ہم سے زیادہ سرخ رو ہوں 
انکو بھی ملے سخن کی دولت 
 اور ان کی صدائیں چار سو ہوں 
ان کو بھی مجالِ گفتگو ہو 
ان میں بھی بہادری کی خو ہو
اس دستِ فراق ہی سے سلجھے 
رشتے جوسبھی اُلجھ گئے تھے 
اشکوں ہی سے دھُل کے جگمگائے 
وہ عہد جو خاک میں چھپے تھے 

ٹوٹا ہوا تار زندگی کا
تدبیرِ رفو سکھا گیا ہے 
جھومر یہ نگارِ زندگی کا
بکھرا تو کہاں کہاں سجا ہے 

۔۔۔۔۔۔۔۔۔۔۔۔۔۔۔


ڈاکو

کل رات میرا بیٹا میرے گھر
چہرے پہ منڈھے خاکی کپڑا
بندوق اُٹھائے آ پہنچا

نو عمری کی سرخی سے رچی 
اس کی آنکھیں میں جان گئی
 اور بچپن کے صندل سے منڈھا
اُس کا چہرہ پہچان گئی

وہ آیا تھا خود اپنے گھر 
گھر کی چیزیں لے جانے کو
ان کہی کہی منوانے کو

باتوں میں دودھ کی خوشبو تھی 
جو کچھ بھی سینچ کے رکھا تھا
میں ساری چیزیں لے آئی

ایک لعلِ بدخشاں کی چڑیا
سونے کا ہاتھی چھوٹا سا
ریشم کی پھول بھری ٹوپی
چاندی کی یک ننھی تختی
اطلس کا نام لکھا جُز دان
جُز دان میں لپٹا ایک قرآن

پر وہ کیسا دیوانہ تھا 
کچھ توڑ گیا کچھ چھوڑ گیا

 اور لے بھی گیا ہے وہ تو کیا
لوہے کی بدصورت گاڑی
پٹرول کی بو بھی آئے گی
جس کے پہیئے بھی ربڑ کے ہیں 
جو بات نہیں کر پائے گی

بچہ پھر آخر بچہ ہے 
۔۔۔۔۔۔۔۔۔۔۔۔۔۔


سنا ہے 

سنا ہے جنگلوں کا بھی کوئی دستور ہوتا ہے 
سنا ہے شیر کا جب پیٹ بھر جائے 
تو وہ حملہ نہیں کرتا
سنا ہے جب کسی ندی کے پانی میں 
بئے کے گھونسلے کا گندمی سایہ لرزتا ہے 
تو ندی کی روپہلی مچھلیاں اس کو
پڑوسی مان لیتی ہیں 
ہوا کے تیز جھونکے جب درختوں کو ہلاتے ہیں 
تو مینا اپنے گھر کو بھول کر
کوے کے انڈوں کو اپنے پروں میں تھام لیتی ہے 
سنا ہے گھونسلے سے جب کوئی بچہ گرے تو
سارا جنگل جاگ جاتا ہے 
ندی میں باڑ آ جائے 
کوئی پُل ٹُوٹ جائے 
تو کسی لکڑی کے تختے پر
گلہری سانپ چیتا اور بکری
ساتھ ہوتے ہیں 
سنا ہے جنگلوں کا بھی کوئی دستور ہوتا ہے 
خداوندا جلیل و معتبر، دانا و بینا منصف و اکبر
ہمارے شہر میں اب
جنگلوں کا ہی کوئی دستور نافذ کر
۔۔۔۔۔۔۔۔۔۔۔۔۔۔۔

گل بادشاہ

نام میرا ہے گُل بادشاہ
عمر میری ہے تیرہ برس
 اور کہانی 
میری عمر کی طرح ہے مختصر

میری بے نام بے چہرہ ماں 
 بے دوا مر گئی
باپ نے اُس کو بُرقعے میں دفنا دیا
اُس کو ڈر تھا کہ منکر نکیر
 اُس کا چہرہ نہ دیکھیں 

باپ کا نام زر تاج گُل 
عمر بتیس برس
وہ مجاہد شہادت کا طالب راہِ حق کا مسافر ہوا

 اور جامِ شہادت بھی اُس نے 
اپنے بھائی کے ہاتھوں پیا
جو شمالی مجاہد تھا
 اور پنج وقتہ نمازی بھی تھا
مسلہ اس شہادت کا پیچیدہ ہے 
اسکو بہتر یہی ہے یہیں چھوڑ دیں 
اب بہر حال بابا تو جنت میں ہے 
اُس کے ہاتھوں میں جام طہور
اُس کی بانہوں میں حور و قصور
میری قسمت میں بم دھماکے دھواں 
پگھلتی ہوئی یہ زمین
 بکھرتا ہوا آسمان
بعد از مرگ وہ زندہ ہے 
 زندگی مجھ سے شرمندہ ہے 

کل سرِ شام دشمن نے آتے ہوئے 
بم کے ہمراہ برسا دیے 
 مجھ پہ کچھ پیلے تھیلے 
جن سے مجھ کو ملے 
گول روٹی کے ٹکڑے ،
 ایک مکھن کی ٹکیا
ایک شربت کی بوتل
 مربے کا ڈبہ

اسکے بدلے میں وہ لے گئے 
میرے بھائی کا دستِ مشقت
جس میں منت کا ڈورا بندھا تھا
 میری چھوٹی بہن کا وہ پاؤں 
جس سے رنگِ حنا پھوٹتا تھا
لوگ کہتے ہیں یہ امن کی جنگ ہے 
امن کی جنگ میں حملہ آور
صرف بچوں کو بے دست و پا چھوڑتے ہیں 
ان کو بھوکا نہیں چھوڑتے 
آخر انسانیت بھی کوئی چیز ہے 

میں دہکتے پہاڑوں میں تنہا
اپنے ترکے کی بندوق تھامے کھڑا ہوں 
تماشائے اہلِ کرم دیکھتا ہوں 
۔۔۔۔۔۔۔۔۔۔

ذرا سا فرق

میں واپس لوٹتی ہوں 
چلی تھی جب تو سب کچھ ساتھ تھا
لگتا تھا ساری راہگزار میرا ہی راستہ ہے 
دو رویہ پھول میرا عکس ہیں 
ہوا میں میری ٹھنڈک ہے 
فضا میں میری خوشبو ہے 
یہ نیلا نیلا سارا آسماں میرا چھپر کھٹ ہے 
زمیں سے اُگنے والی نرم ہریالی میرے پیروں کی مہندی ہے 
ہزاروں میل تک پھیلے ہوئے کوہِ گراں سب
میرے ابرو کی جُنبشِ دیکھتے ہیں 
میں واپس لوٹتی ہوں 
نگاہیں مطمئن ہیں 
روح تک سرشار ہے اور جسم آسودہ
میرے پیوں تلے کوئی نشیبِ عمرِ رفتہ ہی نہیں آیا
جہاں سے دیکھنا مشکل ہوا ہو
میری آسودگی مجھ کو اُس اونچائی پہ لے آئی
جہاں ہلکی روپہلی برف گرتی ہے 
جہاں چنگاریاں پیچھا نہیں کرتیں 

میرے چھوڑے ہوئے اس راستے پر
کوئی میری طرح سے چل رہی ہے 
مگر مجھ میں اور اُس میں ذرا سا فرق ہے 
 اور کیسا اچھا فرق ہے 
میرے قدموں تلے ایک ارتعاشِ بے یقینی تھا
وہ اپنا راستہ پہچانتی ہے 
۔۔۔۔۔۔۔۔۔۔۔


غزلیں

یہ حکم ہے کہ اندھیرے کو روشنی سمجھو
ملے نشیب تو کوہ و دمن کی بات کرو

نہیں ہے مے نہ سہی چشمِ التفات تو ہے 
نئی ہے بزم طریقِ کہن کی بات کرو

فریب خوردہ منزل ہیں ہم کو کیا معلوم
بہ طرزِ راہبری راہزن کی بات کرو

خزاں نے آ کے کہا میرے غم سے کیا حاصل
جہاں بہار گئی اس چمن کی بات کرو

قدم قدم پہ فروزاں ہیں آنسوؤں کے چراغ
انہیں بجھاؤ تو صبح وطن کی بات کرو

بہار آئے تو چپ چاپ ہی گزر جائے 
نہ رنگ و بو کی نہ سرو سمن کی بات کرو
۔۔۔۔۔۔۔۔۔۔۔۔۔۔۔

بستی میں کچھ لوگ نرالے اب بھی ہیں 
دیکھو خالی دامن والے اب بھی ہیں 

دیکھو وہ بھی ہیں جو سب کہہ سکتے ہیں 
دیکھو اُن کے منہ پہ تالے اب بھی ہیں 

دیکھو اُن آنکھوں کو جنہوں نے سب دیکھا
دیکھو اُن پر خوف کے جالے اب بھی ہیں 

دیکھو اب بھی جنسِ وفا نایاب نہیں 
اپنی جان پہ کھیلنے والے اب بھی ہیں 

تارے ماند ہوئے پر ذرے روشن ہیں 
مٹی میں آباد اُجالے اب بھی ہیں 
۔۔۔۔۔۔۔۔

نقش کی طرح اُبھرنا بھی تم ہی سے سیکھا
رفتہ رفتہ نظر آنا بھی تم ہی سے سیکھا

تم سے حاصل ہوا اک گہرے سمندر کا سکوت
 اور ہر موج سے لڑنا بھی تم ہی سے سیکھا

اچھے شعروں کی پرکھ تم نے ہی سکھلائی مجھے 
اپنے انداز سے کہنا بھی تم ہی سے سیکھ

تم نے سمجھائے میری سوچ کو آدابِ ادب
لفظ و معنی سے اُلجھنا بھی تمہی سے سیکھا

رشتۂ ناز کو جانا بھی تو تم ہی سے جانا
جامۂ فخر پہننا بھی تم ہی سے سیکھا

چھوٹی سی بات پہ خوش ہونا مجھے آتا تھا
پر بڑی بات پہ چپ رہنا تم ہی سے سیکھا




کشور ناہید

کشور ناہید ۱۹۴۰ میں بلند شہر (ہندوستان) میں ایک قدامت پسند سید گھرانے میں پیدا ہوئیں۔ اُن کے والد آٹھویں جماعت میں تعلیم کو خیرباد کہہ دیا تھا۔ وہ راج گھاٹ نرودا کے مینجر تھے۔کشور کے نانا فضل الرحمان وکالت کرتے تھے مگر لڑکیوں کی تعلیم کے قائل نہ تھے۔ کشور کی والدہ صرف قرآن ناظرہ اور بہشتی زیور پڑھ سکیں تھیں۔مگر انہوں نے اپنی اولاد کو تعلیم دلانے کے لئے ہر ممکن کوشش کی۔ کشور کے گھرانے میں عورتیں پردے کی پابند تھیں سات سال کی عمر میں کشور کو بھی برقع پہنا دیا گیا تھا۔

ایک قدامت پسند گھٹے ہوئے ماحول میں پرورش پانے والی کشور نے اپنی زندگی کے تمام فیصلے روایت سے ہٹ کر کئے۔ نویں جماعت سے انہوں نے اخبار میں لکھنا شروع کیا۔ میٹرک کے بعد اپنی ضد منوا کر کالج میں داخلہ لیا۔ فرسٹ ایر سے ہی شعر کہنے کا سلسلہ شروع ہوا۔گھر والوں کی شدید مخالفت کے باوجود اُن کا علمی ادبی سفر جاری رہا۔ تعلیمی دور تقریری مقابلوں اور مشاعروں میں حصہ لیتی رہیں اور ان کا کلام ادبی رسائل میں چھپتا رہا۔ پنجاب یونیورسٹی میں معاشیات میں ایم اے کے دوسرے سال میں تھیں جب گھر والوں کو یوسف کامران کے ساتھ اُن کی دوستی کا علم ہوا۔ ایک ایسے گھرانے میں جہاں رشتے کے بھائیوں سے بات کرنا بھی ممنوع تھا وہاں یہ خبر قیامت سے کم نہیں تھی۔ اس جرم کی پاداش میں کشور اور یوسف کا نکاح پڑھوا دیا گیا۔ کشور کی شادی گو کہ پسند کی شادی تھی مگر اُن کے ازدواجی حالات کچھ اایسے خوشگوار نہ تھے۔کشور اور یوسف کے دو صاحبزادے ہیں۔ یوسف کامران ۱۹۸۴ میں انتقال کر گئے۔ 

کشور ناہید نے پاکستان کے ادبی حلقوں میں اپنی ایک الگ پہچان بنائی ہے۔ اُن کا اولین شعری مجموعہ لبِ گویا ۱۹۶۸ میں منظرِ عام پر آیا۔ اور اسے خوب پذیرائی بھی ملی کشور کے اولین مجموعے کو آدم جی ایوارڈ دیا گیا۔کشور نے اپنی شاعری میں ایسے نسوانی جذبات اور مسائل کا برملا اظہار کیا ہے جنہیں بیان کرنا معیوب سمجھا جاتا تھا۔ وہ اپنے آپ کو ایک حقیقت پسند خاتون قرار دیتی ہیں جو حالات یا معاشرے کے جبر کا شکار بننے سے منکر رہی ہیں۔ وہ عورت کے ساتھ روا رکھی جانے والی معاشرتی ناانصافیوں کو لگی لپٹی رکھے بغیر تلخ و ترش سچے الفاظ میں بیان کر دیتی ہیں۔
ایسے میں اکثر ناقدین اُن کی شاعری کو سپاٹ، کھردری اور غنائیت سے محروم قرار دیتے ہیں۔ اُن کی شاعری میں عورت کا وجود اس کا احساس اور اسی کی آواز گونجتی ہے۔

کشور پاکستان نیشنل کونسل آف آرٹس کی ڈائریکٹر جنرل کے عہدے پر کام کرتی رہی ہیں۔ اس کے علاوہ وہ کئی سال تک ادبی جریدے ماہِ نو کی ادارت کے فرائض بخوبی انجام دیتی رہی ہیں۔ آجکل وہ اسلام آباد میں سکونت پذیر ہیں۔ 
کشور ایک حساس دل کی ملک ہیں ملک کے سیاسی اور سماجی حالات پر اُن کی گہری نظر ہے۔ ایک عرصے سے وہ روزنامہ جنگ میں کالم لکھ رہی ہیں۔ کشور کے کلام کا انگریزی اور ہسپانوی زبانوں میں ترجمہ ہو چکا ہے۔ کشور نے خود بھی کئی کتابوں کا اُردو میں ترجمہ کیا ہے اس کے علاوہ بچوں کے لئے بھی لکھتی رہی ہیں۔ادبی خدمات کے صلے میں کشور ناہید کو حکومت نے ستارۂ امتیاز سے نوازا ہے۔ 

تصانیف:

باقی ماندہ خواب
عورت زبانِ خلق سے زبانِ حال تک
عورت خواب اور خاک کے درمیان
خواتین افسانہ نگار 1930 سے 1990تک
زیتون
آ جاؤ افریقہ
بری عورت کی کتھا
بری عورت کے خطوط: نا زائیدہ بیٹی کے نام
سیاہ حاشیے میں گلابی رنگ
بے نام مسافت
لبِ گویا
خیالی شخص سے مقابلہ
میں پہلے جنم میں رات تھی
سوختہ سامانیء دل
کلیات دشتِ قیس میں لیلی
لیلی خالد
ورق ورق آئینہ
شناسائیاں رسوائیاں 
وحشت اور بارود میں لپٹی ہوئی شاعری(زیرِ طبع)

…………


غزلیں

جب میں نہ ہوں تو شہر میں مجھ سا کوئی تو ہو
دیوارِ زندگی میں دریچہ کوئی تو ہو

اک پل کسی درخت کے سائے میں سانس لے 
سارے نگر میں جاننے والا کوئی تو ہو

اے خوئے اجتناب تعلق کہیں تو رکھ
بے چارگی میں پوچھنے والا کوئی تو ہو

دیکھے عجیب رنگ میں تنہا ہر ایک ذات
ان گہرے پانیوں میں اُترتا کوئی تو ہو

ڈھونڈو گے جس کو دل سے وہ مل جائے گا ضرور
آئیں گے لوگ آپ ، تماشا کوئی تو ہو

پھر کوئی شکل بام پہ آئے نظر کہیں 
پھر رہگزارِ عام میں رُسوا کوئی تو ہو


کوئی تو آرزوئے فروزاں سنبھال رکھ
ہاں اپنے سر پہ قرضِ تمنا کوئی تو ہو

ہر دم علاجِ مہر و وفا ڈھونڈتے رہو
اس تیرگی میں گھر کا اُجالا کوئی تو ہو

ناہید بندشوں میں مقید ہے زندگی
جائیں ہزار بار بلاوا کوئی تو ہو

۔۔۔۔۔۔۔۔۔۔۔

ضبط اتنا بھی نہ کر ، احساس مُرجھا جائے گا
سُرخ گالوں کا چمکتا رنگ زردا جائے گا

میں کبھی جذبہ کبھی وعدہ، کبھی خمیازہ ہوں 
تو مرے وجہِ تعلق سے نکھرتا جائے گا

روح بھی تشنہ رہے گی ریگِ ساحل کی طرح
جسم بھی شوقِ تعلق میں اجڑتا جائے گا

تشنۂ گریہ ہوں مدت سے تماشا ہوں ترا
تو کہاں تک اپنے سائے سے اُلجھتا جائے گا

ان گنت لوگوں کی چاہت نے اُسے دھُندلا دیا
وہ کہاں تک اپنی صورت کو بدلتا جائے گا

برف آنکھوں پر کوئی حدت اثر کرتی نہیں 
ہاں مگر ہر فردِ غم سے دل پگھلتا جائے گا

شامِ غم جس سے ملو پہروں وہ یاد آئے گا پھر
ہاں مگر کچھ دن میں وہ چہرہ بھی دھندلا جائے گا

ڈھیر ہو جائے گا سورج ایک دن جل جل کے آپ
چاند پتوں کی طرح آخر کو مُرجھا جائے گا

میں تری خوئے تلون کے کھلے صحرا میں ہوں 
مجھ سے ہی کب تیرے گھر کا رستہ ڈھونڈا جائے گا

زعم ہے اس سے بچھڑ کر ، بھول جائیں گے اسے 
کب مگر اپنی طبیعت ہی کو بدلا جائے گا

رنگ دکھلائے گا کچھ، آخر شکستوں کا شمار
ہونٹ سی لو گی تو آنکھوں میں اُبھرتا جائے گا

اندمال غم بھی ہے ناہید طرحِ تازہ غم
تشنگی جتنی بڑھے ، شعلہ بھڑکتا جائے گا
۔۔۔۔۔۔۔۔

بھری بہار میں اندیشۂ خزاں بھی ہے 
وفورِ تشنہ لبی تنگیِ اماں بھی ہے 

صحیح تو یہ ہے کہ ہم مطمئن نہ تھے خود سے 
وگرنہ آبِ رواں زیرِ خاکداں بھی ہے 

منافقت ہے تقاضائے عصر دیکھ کے چل
جو ہم سفر ہے وہی تو غنیمِ جاں بھی ہے 

خود اپنے آپ کو زنجیر کر کے مت روؤ
تمہارے ہاتھ سلامت ہیں اور زباں بھی ہے 

نویدِ منزل نا یافت ہر قدم پر ہے 
ہر ایک راہگزر نقشِ رہرواں بھی ہے 
۔۔۔۔۔۔۔۔۔۔


سُرخی بدن میں رنگِ وفا کی تھی کچھ دنوں 
تاثیر یہ بھی اس کی دُعا کی تھی کچھ دنوں 

ڈھونڈے سے اس کے نقش اُلجھتے تھے اور بھی
حالت تمام کرب و بلا کی تھی کچھ دنوں 

کاغذ پہ تھا لکھا ہوا ہر حرف، لب کُشا
تحریر ، جسم ، صوت و ادا کی تھی کچھ دنوں 

شاخوں پہ کونپلوں کو زبانیں عطا ہوئیں 
یہ دلبری بھی دستِ صبا کی تھی کچھ دنوں 

دل سوزیء وفا کو شکیبائی کی عطا
شائستگی یہ رنگِ حنا کی تھی کچھ دنوں 

اب ہے کدورتوں کا کھُلا دشت اور میں 
چاہت تمام تیری رضا کی تھی کچھ دنوں 

کیفیتِ نشاط تھی خود ہی سے گفتگو
ناہید یہ ردا بھی حیا کی تھی کچھ دنوں 
۔۔۔۔۔۔۔۔۔

شمیمِ صبح سے میرے بدن کی آنچ نہ پوچھ
"صباحتِ چمن اندر چمن کی آنچ نہ پوچھ"

تمام عمر رہے خشت کوبیِ جاں میں 
تمام عمر ، سفالِ دہن کی آنچ نہ پوچھ

شفق کے رنگ میں ڈوبے ہیں دشت و صحرا بھی
ثمن میں شعلہ رُخانِ چمن کی آنچ نہ پوچھ

ابھی تلک مرے کانوں پہ آگ رقصاں ہے 
ابھی تلک ہے اسی انجمن کی آنچ نہ پوچھ

اندھیری رات عزیزوں کے غم سے روشن ہے 
غریبِ شہر سے سوزِ وطن کی آنچ نہ پوچھ

کریدتا ہے تعلق کی گرم بھوبھل کو
بدن سے چمٹے ہوئے پیرہن کی آنچ نہ پوچھ

ہر ایک آنکھ بلاوا ہے اُڑتے لمحوں کا
عروسِ حجلہ ء غم ، انجمن کی آنچ نہ پوچھ
۔۔۔۔۔۔۔۔


دوہے 

نا میں سگھڑنا صورت والی، کس کا مان کروں ری
جل گندا ہے اپنے من کا، کیا بلیدان کروں ری

میں بہری تھی کاگا بولا، سن نہ سکی سندیس
دل کہتا ہے کل آئیں گے پیا بدل کے بھیس

ریشم سے بھی اُنگلی کٹ گئی پتی کاڑھوں کیسے 
جیون گگری بھاری لاگے ، بوجھ اُٹھاؤں کیسے 

بھائی میرے پردیس سدھارے ، بہنیں ہوئیں پرائی
کس سے جا کے کہوں کہانی ساجن ہے ہر جائی

دھوپ پڑی تو شبنم اُڑ گئی، وقت پڑا تو تم کھو گئے 
کیسی ریت چلی یہ اندھی، کھوکھ جنے دُشمن ہو گئے 

اُلجھے سوت کی انٹی دل ہے ، سُلجھاؤ تو ٹوٹے گا
بھرا کٹورا لے کے چلو تو قدم قدم پہ چھلکے گا


نیا نو دن چلے گا بی بی، پھٹے کو سینا سیکھو
روٹھے جو بھی منا کے اس کو ، پیار میں جھکنا سیکھو

روشنی ہو تو سائے جاگیں ، بادل سے مینہ برسے 
بھائی ہی جب بہنوں کو بھولیں ، کون ہے کس کا ہووے 

آنکھ کی پُتلی سب کچھ دیکھے ، دیکھے نہ اپنی ذات
اُجلا دھاگا میلا ہووے لگیں جو میلے ہات

اُڑتی چڑیا ٹھہر ذرا مرے دل کی کہانی سُن جا
روتی چھوڑ گیا مورا بھائی منہ سے نہ بولی میا

بچہ میرا آئینہ ہے دل سے لگا کے رکھوں 
پھول سے نازک مکھڑا اس کا اپنے پیار سے دھوؤں 

میں وہ پھوٹی ڈھوبری کوئی نہ رکھے پاس
دے گئے مجھ کو ساجنا بن کارن بن باس
۔۔۔۔۔۔۔


ہم گنہگار عورتیں 

یہ ہم گنہگار عورتیں ہیں 
جو اہلِ جبہ کی تمکنت سے 
 نہ رعب کھائیں 
نہ جان بیچیں 
نہ سر جھکائیں 
نہ ہاتھ جوڑیں 
یہ ہم گنہگار عورتیں ہیں 
کہ جن کے جسموں کی فصل بیچیں جو لوگ
وہ سرفراز ٹھہریں 
نیابتِ امتیاز ٹھہریں 
وہ داورِ اہلِ ساز ٹھہریں 
یہ ہم گنہگار عورتیں ہیں 
کہ سچ کا پرچم اُٹھا کر نکلیں 
تو جھوٹ سے شاہراہیں اٹی ملی ہیں 
ہر ایک دہلیز پہ داستانیں رکھی ملی ہیں 
جو بول سکتی تھیں زبانیں کٹی ملی ہیں 
یہ ہم گنہگار عورتیں ہیں 
کہ اب تعاقب میں رات بھی آئے 
تو یہ آنکھیں نہیں بجھیں گی
کہ اب جو دیوار گر چکی ہے 
اسے اُٹھانے کی ضد نہ کرنا
یہ ہم گنہگار عورتیں ہیں 
جو اہلِ جبہ کی تمکنت سے 
 نہ رعب کھائیں 
نہ جان بیچیں 
نہ سر جھکائیں 
نہ ہاتھ جوڑیں 


ریفرینڈم

ہر چڑیا ہر گھاس کی پتی 
 اور ہر جگہ بہتے پانی نے 
تمہیں منتخب کیا ہے 
مگر وہ مخلوق کہ جو بہتا میٹھا پانی پیتی ہے 
وہ لوگ جو گھاس پر بیٹھتے ہیں 
چڑیوں کو دانہ ڈالتے ہیں 
وہ تمہارے لئے 
تائید کے حروف کو قلم زد کرتے جا رہے ہیں 
وہ لوگ جو نسل در نسل
لوگوں کے احترام کی شائستگی سے واقف ہیں 
جو تحریکوں کے لئے جان دیتے رہے ہیں 
جو موت کی آنکھوں میں آنکھیں ڈال سکتے ہیں 
جو وقت کے بِیج کو
اپنے لہو سے سینچ کر شادابیاں لاتے ہیں 
وہ تمہارے لئے بے التفاتی کو
تسبیح کے دانوں کی طرح پِرو رہے ہیں 
تمہاری آنکھوں کے سامنے 
اتنا سچ ہے 
جتنا تم دیکھ سکتے ہو
 اور وہ یہ کہ تم کو
باقی تمام لوگوں کے سامنے 
فطرت کی یہ قسم ہے 
کہ فرعون کو بھی موت کھا جاتی ہے 

مجھے پڑھنے کو بیٹھے ہو

مجھے پڑھنے کو بیٹھے ہو تو آنکھیں ہاتھ پر رکھ لو
کہو! ہنستا ہوا تم نے کبھی بادل کو دیکھا ہے ؟
کبھی بجلی کے دامن سے مہک پھوٹی ہے آنگن میں 
سمندر ڈوب جانے کو کبھی دامن میں اترا ہے ؟
مجھے پڑھنے کو بیٹھے ہو 
تو پرچھائیوں کو مت دیکھو
نہ دیکھو بجھتے انگاروں کی بھوبھل کو
کہ ان ہاتھوں سے شعلوں کی تمازت
حرف بنتی ہے 
مرے ہونٹوں سے مردہ منظروں کو 
لفظ ملتے ہیں 
مری آہٹ کو سن کے 
بادباں خواہش سفر پہنے 
مگر میں کون ہوں ؟
آنکھیں :- کہ صحرا، باد بے رونق
بدن پہ آبرو کی کہنگی کا زنگ ٹھہرا ہے 
قدم شوریدگی کی دلدلوں میں 
زخم خنداں ہیں 
مجھے پڑھتے ہوئے 
ہاتھوں پہ رکھی آنکھ بہہ نکلے 
توہنس دینا
۔۔۔۔۔۔۔۔۔۔

ایک نظم اپنے دوست فراز کے لئے 

تجھے اپنی مٹی سے محبت تھی
مگر مٹی بن جانا، تیرا خواب نہیں تھا
تو خود قامتِ خواب تھا
تو اپنے وطن کے لئے خواب بنتا تھا
تو چاہتا تھا کہ جس ملک کو
زنجیریں پہنا کر، آزاد کیا جا رہا ہے 
اس ملک کے بے امان لوگوں کے 
لہجے میں وہ تڑپ ہو
کہ پہاڑ لرز اٹھیں 
وہ شعور ہو کہ چنگیزیت
مدفون ہو جائے 
وہ طنازی ہو کہ فرعونیت
محجوب ہو جائے 
وہ جاذبیت ہو
کہ کھلکھلا کر ہنستی لڑکیاں 
تیرے نام اپنی محبت رقم کر رہی ہوں 
تو نے تو بجھتے چراغوں کو سکھایا تھا
کہ ہوا کا مقابلہ کیسے کیا جاتا ہے 
تو نے تو حسن و خوبی کے سارے استعارے 
ان لیلاؤں کے نام کئے تھے 
جو جاگتی تھیں …تو تیرے شعر پڑھتی تھیں 
 اور سوتی تھیں …تو سرھانے 
تیرے خواب سنبھال سنبھال کر رکھتی تھیں 
تو محتسبوں اور غاصبوں کو
یاد دلاتا رہتا تھا
کہ غیرت اور حمیت کے جوش میں 
یہ بے بس عوام جاگ بھی سکتے ہیں 
تو نے آمروں اور ناعاقبت اندیشوں کو
پشیمان کرنے کے لئے 
شاخوں کو کمان بننا سکھایا تھا
تو نے ناصحوں اور ملاؤں کو
قزاقوں کا نامہ بر کہا تھا
 اور بھول کے بھی تو نے 
مدح قاتل نہیں لکھی تھی
میں تیرا ماتم نہیں کرونگی
میں تیرے نام کا قصیدہ لکھوں گی
تو ہمارے قبیلے میں نعرۂ مستانہ 
لگانے والا، وہ عزیز دوست تھا
جس نے محمود درویش کی طرح
محبت اور انقلاب کو…ایک ہی تعویذ میں پرو کر
پنجۂ عدو کو مروڑ ڈالا تھا
بس مجھے تجھ سے ایک گلہ ہے 
ساری عمر کی دوستی کو یوں 
بے خبری کے حوالے کرتے ہوئے 
تجھے کوئی بھی یارِ غار یاد نہیں آیا
کسی رخِ ناز سے راز و نیاز نہیں کیا
یہ تو تیری زندگی کا چلن نہیں تھا
تو تو خسروئے مے کشاں تھا
بقول فیض ’’خم و ساغر اداس ہیں ‘‘
تو تو اس طرح مے خانہ چھوڑنے والا نہیں تھا
تجھے تو کبھی موت کی تلاش نہیں تھی
تو پھر یہ سفر… کس لئے اور کیوں !


موم محل

میرے بیاہ سے پہلے میری ماں 
خواب میں ڈر جایا کرتی تھی
اس کی خوفناک چیخوں سے میری آنکھ کھل جاتی تھی
میں اسے جگاتی ماجرا پوچھتی
 اور وہ خالی آنکھوں گھورتی رہتی
اسے خواب یاد نہیں رہتے تھے 
ایک رات خواب میں ڈر کر
اس نے چیخ نہیں ماری
خوف زدہ ہو کر مجھے اپنے ساتھ چمٹا لیا تھا
میں نے ماجرا پوچھا
تو اس نے آنکھیں کھول کر شکرانہ ادا کرتے ہوئے کہا
میں نے خواب میں دیکھا تھا
"تم ڈوب رہی ہو اور میں نے تمہیں بچانے کو دریا میں چھلانگ لگائی ہے "
 اور اس رات بجلی گرنے سے 
ہماری بھینس اور میرا منگیتر جل گئے تھے 
ایک رات ماں سو رہی تھی اور میں جاگ رہی تھی
ماں بار بار مٹھی کھولتی اور بند کرتی
 اور یوں لگتا جیسے کچھ پکڑنے کی کوشش میں تھک کر
مگر پھر ہمت باندھنے کو مٹھی بند کرتی ہے 
میں نے ماں کو جگایا
مگر ماں نے مجھے خواب بتانے سے انکار کر دیا
اس دن سے میری نیند اُڑ گئی
میں دوسرے صحن میں آ گئی
اب میں اور میری ماں دونوں خواب میں چیخیں مارتے ہیں 
 اور جب کوئی پوچھے 
تو کہہ دیتے ہیں 
ہمیں خواب یاد نہیں رہتے 
۔۔۔۔۔۔۔۔۔


خُداؤں سے کہہ دو

جس دن مجھے موت آئے 
اس دن بارش کی وہ جھڑی لگے 
 جسے تھمنا نہ آتا ہو
لوگ بارش اور آنسوؤں میں 
تمیز نہ کر سکیں 

جس دن مجھے موت آئے 
اتنے پھول زمین پر کھلیں 
 کہ کسی اور چیز پر نظر نہ ٹھہر سکے 
چراغوں کی لویں دیے چھوڑ کر 
میرے ساتھ ساتھ چلیں 
باتیں کرتی ہوئی
مسکراتی ہوئی

جس دن مجھے موت آئے 
اس دن سارے گھونسلوں میں 
سارے پرندوں کے بچوں کے پر نکل آئیں 
ساری سرگوشیاں جلترنگ لگیں 
 اور ساری سسکیاں نقرئی زمزمے بن جائیں 

جس دن مجھے موت آئے 
موت میری اک شرط مان کر آئے 
پہلے جیتے جی مجھ سے ملاقات کرے 
مرے گھر آنگن میں میرے ساتھ کھیلے 
جینے کا مطلب جانے 
پھر اپنی من مانی کرے 

جس دن مجھے موت آئے 
اس دن سورج غروب ہونا بھول جائے 
کہ روشنی کو میرے ساتھ دفن نہیں ہونا چاہیئے 
۔۔۔۔۔۔


فہمیدہ ریاض

فہمیدہ ریاض ۲۸ جولائی ۱۹۴۶ کو میرٹھ (ہندوستان) کے علمی ادبی گھرانے میں پیدا ہوئیں۔ اُن کے والد ریاض الدین احمد ماہرِ تعلیم تھے۔تقسیم کے بعد اُن کا خاندان حیدر آباد سندھ میں قیام پذیر ہوا۔فہمیدہ نے بچپن میں سندھی زبان سیکھی اور سندھی ادب کا مطالعہ بھی کیا۔


فہمیدہ زمانہ طالبعلمی سے طلبہ کی سیاسی سرگرمیوں میں بڑھ چڑھ کر حصہ لیتی رہیں۔ایوب خان کے زمانے میں طلبہ یونین پر پابندی کے خلاف لکھتی رہیں۔۱۹۶۷ میں شادی کے بعد وہ انگلستان چلی گئیں وہاں بی بی سی کی اردو سروس سے وابستہ رہیں۔پاکستان واپسی پر انہوں نے ایک پبلشنگ ہاؤس کھولا۔ ایک رسالہ آواز کے نام سے جاری کیا۔حکومتی پالیسیوں پر تنقید کے جرم میں ان پر ۱۴ مقدمات قائم ہوئے۔ ضیاءالحق صاحب نے ان کو جبری جلاوطن کر دیا تو بھارت چلی گئیں۔ دہلی میں جامعہ ملیہ اسلامیہ کے ساتھ وابستہ رہیں۔ 

فہمیدہ کی پہلی نظم پندرہ سال کی عمر میں احمد ندیم قاسمی صاحب کے رسالے فنون میں شائع ہوئی۔بائیس سال کی عمر میں اُن کا پہلا شعری مجموعہ منظرِ عام پر آیا۔فہمیدہ کی شاعری کو غیر شائستہ قرار دیا جاتا رہا کیونکہ انہوں نے جنس ، تخلیق اور بہت سے ایسے موضوعات پر لکھا ہے۔ فہمیدہ کی شاعری میں مشرقی عورت کی مجبوریاں بھی نظر آتی ہیں اور بیسویں صدی کی عورت کی روایات سے آزاد اور خود مختار ہونے کی خواہش بھی۔ اُن کا خواب ایک ایسا معاشرہ ہے جہاں عورت اور مرد کو برابری مل سکے جہاں عورت دوسرے درجے کی محکوم نہ ہو۔ انہوں نے سندھی شاعر شیخ ایاز کے کلام کا اردو میں ترجمہ کیا ہے۔ اس کے علاوہ مثنوی مولانا روم کا بھی ترجمہ کیا ہے۔

شعری تصانیف:
بدن دریدہ
اپنا جرم ثابت ہے 
پتھر کی زبان
کیا تم پورا چاند نہ دیکھو گے 
ہم رکاب
کلیات: میں مٹی کی مورت ہوں 

……………


اے والی و ربِ کون و مکان

ڈوب گئی خاموشی میں مغرب کی اذاں 
کیسا سکوت ہے ، والی و ربِ کون و مکان
الحمد للہ رب العالمین
سب تعریف خدا کی ہے جو ہے بہت عظیم
بارش سے نکھرا نکھرا شفاف فلک
نیلا نیلا حدِ نظر تک پھیلا ہے 
سبزے کی مخمل سے ڈھکی ہے نرم زمیں 
الحمد للہ رب العالمین
سب تعریف خدا کی ہے جو ہے بہت عظیم
کیسی سوچ نے میرے دل میں چُٹکی لی
کیسے دھیان سے میری آنکھیں بھر آئیں 
سینے میں کیوں سناٹا سا چھا یا ہے 
یہ میرے سجدے میں تذبذب کیسا ہے 
لب پہ دُعائیں آ کے بنیں کیوں بے معنی
کوئی تو آئے کوئی تو آ کر دستک دے 
کیسے کھولوں اپنے دل کے بند کواڑ

۔۔۔۔۔۔۔۔۔۔۔۔۔۔۔


قطرہ قطرہ

قطرہ قطرہ دل میں آنسو گرتے ہیں 
اک آنسو اُس شخص کا، جو بے گانہ ہے 
اک آنسو اُس نام کا ، جو ہم لے نہ سکے 
اک آنسو اُس دُعا کو جو پوری نہ ہوئی
ایک فضول سی بات کہ جو بے سود کہی
(آنسو میرا خواب ، میں جس سے گھبراؤں 
آنسو میری مراد، جسے میں بہلاؤں )
اک آنسو آس چہرے کا جو یاد رہے 
آنکھوں کے رستے جو دل میں آتر جائے 
اک آنسو اُس ٹھہرے ٹھہرے لہجے کا
اک آنسو اُس جھوٹ کا جو اوروں سے کہا
پھیکی ہنسی سے قصہ کیسے ختم کیا
لمحہ لمحہ رات گزرتی جاتی ہے 

قطرہ قطرہ دل میں آنسو گرتے ہیں 

۔۔۔۔۔۔۔۔۔۔۔۔۔



وہ لڑکی

جن پر میرا دل دھڑکا تھا وہ سب باتیں دہراتے ہو
وہ جانے کیسی لڑکی ہے تم اب جس کے گھر جاتے ہو

مجھ سے کہتے تھے ، بن کاجل اچھی لگتی ہیں میری آنکھیں 
تم اب جس کے گھر جاتے ہو، کیسی ہوں گی اُس کی آنکھیں 
تنہائی میں چپکے چپکے نازک سپنے بنتی ہوں 
تم اب جس کے گھر جاتے ہو کیا وہ مجھ سے اچھی ہو گی
مجھ کو تم سے کیا دلچسپی میں اک اک کو سمجھاتی ہوں 
یاد بہت آتے ہو جب تم، یوں جھوٹوں دل بہلاتی ہوں 
اک دن ایسا بھی آئے گا، مجھ کو پاس نہیں پاؤ گے 
یاد اؤں گی یاد اؤں گی پچھتاؤ گے پچھتاؤ گے 
لیکن میں دکھ درد سمیٹے ان گلیوں میں کھو جاؤں گی
لاکھ مجھے ڈھونڈو گے لیکن ہاتھ تمہارے کیا اؤں گی
۔۔۔۔۔۔۔۔۔۔۔۔۔


مفرور

کہیں تو ڈھونڈو سُراغ اُن کا
کہاں ہے دل اور دماغ اُن کا
ابھی تمہارے محاصروں میں گھرا ہے تاراج باغ اُن کا

وہیں کسی راہ پہ بچھی اُن کی چشمِ نم ہے 
کٹا ہوا ہاتھ آج بھی بستۂ قلم ہے 
گلوئے زیبِ رسن سے لپٹی ہیں ان کی بانہیں 
جو گھر سے نکلے ، کہ جیسے دھرتی کے لال سے آہیں 

جہاں تھے مسدود سارے رستے 
وہیں پہ اُن کے قدم گڑے ہیں 
تمہارے بوٹوں تلے وہیں اُن کے دل پڑے ہیں 

بس ایک دل تھا ، بس ایک جاں تھی
نہ اتنی یکتا
کہ تلملانے لگیں سکنجے 
مزاجِ حاکم ہو اتنا برہم
مگر کوئی صیدِ نو رسیدہ، شکارِ تازہ
تمہارے چنگل کی زد سے باہر نکل گیا کیا؟

بلند سر بے کسوں کی حرمت
یہی تو تھی جسم و جاں کی قیمت
متاعِ انمول ہاتھ آئی
لپٹ کے دامن کے ساتھ آئی
وہی گھٹی آہ چیخ بن کر ضمیرِ عالم ٹٹولتی ہے 
بہت نمک خوار مضطرب ہیں کہ برملا راز کھولتی ہے 

یہ غیرتِ خاک ہے 
کہ جو میرے نطق میں ڈھل کے بولتی ہے 
۔۔۔۔۔۔۔۔۔۔۔۔۔۔۔۔


انتساب

اپنے دل کا کھنکتا سکہ 
جو تم ہر صبح سورج کے ساتھ ہوا میں اُچھالتے ہو
اگر خوف کے رُک پر گرے تو یہ مت بھلانا
کہ شجاعت اسی کے دوسرے رُخ پر کندہ ہے 
سو یہ ایک داؤ بھی اسی بازی کے نام 
جو ہم نے بدی ہے زندگی سے 

۔۔۔۔۔۔۔۔۔۔۔۔۔۔۔

کاغذ تیرا رنگ فق کیوں ہو گیا؟

" شاعر تیرے تیور دیکھ کر"
کاغذ تیرے رُخسار پر یہ داغ کیسے ہیں 
"شاعر میں تیرے آنسو پی نہ سکا"
کاغذ! میں تجھ سے سچ کہوں۔۔۔۔۔۔
"شاعر میرا دل پھٹ جائے گا"

۔۔۔۔۔۔۔۔۔۔۔۔۔۔۔۔۔۔۔



انتساب

شاید کہ قول خاک سے ہارا قلم مرا
تا عمر صرف حرفِ تمنا رقم کیا

جی کو ضد کہ آج تو خوں ناب روئیے 
یہ قطرۂ سر شک سے بوٹے بنا گیا 
پت جھڑ میں ضد رہی کہ لکھے نو بہار رنگ

تقدیر تو سیاہ تھی تحریر کی مری
یہ اُس کا حوصلہ ہے کہ پھوٹے ہزار رنگ
کیا بے قرار رنگ!

۔۔۔۔۔۔۔۔۔۔۔۔


اک پل ٹھٹکا میرے دوار


اک پل ٹھٹکا میرے دوار
بس ایسا ہے جیون۔۔۔۔۔۔۔۔۔

جیسے گھر میں پھیلی چُپ
جیسے دھول جمی شیشوں پر
جیسے راکھ کے اُڑتے ذرے 
جیسے گیت کے بکھرے پنے 
جیسے گلے میں چبھتے آنسو
جیسے اپنے دل کی دھڑکن
جیسے پوس کی دھوپ اکیلی
جیسے سونا سونا آنگن
جیسے تن میں چھپا سناٹا
جیسے پیاسا ماس برہن کا
جیسے جاتے دن کی اُداسی
جیسے آتی رین کا دھڑکا
جیسے نیر سے نین نہائے 
جیسے اندر دھنش دھُندلائے 
جیسے آس کمل ٹھٹھرائے 
چھاتی سے بانہیں لپٹائے 
دل میں بھینچے دل کا پیار
اک پل ٹھٹکا میرے دوار

بس ایسا ہے جیون

۔۔۔۔۔۔۔۔۔۔۔۔۔۔۔۔۔۔۔۔۔

اک لمحۂ عرفان

دوستو مجھ کو نہیں دعوائے پیغام بری
ہاں مگر کشف کے لمحات سے گُزری میں بھی
شب عجب سحر کے عالم میں مری آنکھ کھلی
کہ زباں پر تھی مرے موت کی سی بے مزگی
چادرِ سرد پہ اک نعش کی مانند تھی میں 
اتنا بوجھل تھا لہو نبض بہت مدھم تھی
اس گھڑی سر میں نہ تھا دن کے خیالوں کا ہجوم
مری سانسوں میں مری ذات سمٹ آئی تھی
بعد از مرگ کے پیماں مرے دل میں گونجے 
 اور اس لمحے میں ان سب کی ضرورت نہ رہی
میں کہ وہ نقش ہوں ہر لمحہ مٹاتا ہے جسے 
میرا انجام فنا ہے تو چلو یوں ہی سہی
سرسرساہٹ تھی فرشتوں کی نہ سرگوشی غیب
چند سوکھے ہوئے پتوں پہ ہوا ہنستی تھی
میں بھی اوہام کے اصنام خیالی پہ ہنسی
 اور اسی نیند کے سیال میں پھر ڈوب گئی
دل میں اس لمحۂ عرفان کی تائید لئے 
دوسرے روز ملاقات کی امید لئے 

۔۔۔۔۔۔۔۔۔۔۔۔۔۔۔۔۔


غزلیں

کبھی دھنک سی اُترتی تھی ان نگاہوں میں 
وہ شوخ رنگ بھی دھیمے پڑے ہواؤں میں 

میں تیز گام چلی جا رہی تھی اس کی سمت
کچا ہے عجیب تھی اس دشت کی صداؤں میں 

وہ اک صدا جو فریبِ صدا سے بھی کم ہے 
نہ ڈوب جائے کہیں تُند رو ہواؤں میں 

سکوتِ شام ہے اور میں ہوں گوش بر آواز
کہ ایک وعدے کا افسوں سا ہے فضاؤں میں 

مری طرح یونہی گُم کردہ راہ چھوڑے گی
تم اپنی بانہہ نہ دینا ہوا کی بانہوں میں 

نقوش پاؤ ں کے لکھتے ہیں "منزل نا یافت"
مرا سفر توہے تحریر میری راہوں میں 

۔۔۔۔۔۔۔۔۔۔۔۔۔۔

جو مجھ میں چھپا میرا گلا گھونٹ رہا ہے 
یا وہ کوئی ابلیس ہے یا میرا خدا ہے 

جب سر میں نہیں عشق تو چہرے پہ چمک ہے 
یہ نخلِ خزاں آئی تو شاداب ہوا ہے 

کیا میرا زیاں ہے جو مقابل ترے آ جاؤں 
یہ امر تو معلوم کہ تو مجھ سے بڑا ہے 

میں بندہ و ناچار کہ سیراب نہ ہو پاؤں 
اے ظاہر و مو جود مرا جسم دُعا ہے 

ہاں اس کے تعاقب سے مرے دل میں ہے انکار
وہ شخص کسی کو نہ ملے گا نہ ملا ہے 

کیوں نورِ ابد دل میں گزر کر نہیں پاتا
سینے کی سیاہی سے نیا حرف لکھا ہے 
۔۔۔۔۔۔۔۔۔۔۔۔۔۔۔


پروین شاکر

پروین شاکر 24 نومبر 1954 ء کو کراچی میں پیدا ہوئیں۔آپ کے والد کا نام سید شاکر حسن تھا۔ ان کا خانوادہ صاحبان علم کا خانوادہ تھا۔ ان کے خاندان میں کئی نامور شعرا اور ادبا پیدا ہوئے۔ جن میں بہار حسین آبادی کی شخصیت بہت بلند و بالا ہے۔آپ کے نانا حسن عسکری اچھا ادبی ذوق رکھتے تھے انہوں بچپن میں پروین کو کئی شعراء کے کلام سے روشناس کروایا۔ پروین ایک ہونہار طالبہ تھیں۔ دورانِ تعلیم وہ اردو مباحثوں میں حصہ لیتیں رہیں۔ اس کے ساتھ ساتھ وہ ریڈیو پاکستان کے مختلف علمی ادبی پروگراموں میں شرکت کرتی رہیں۔ 

شاعری میں آپ کو احمد ندیم قاسمی صاحب کی سرپرستی حاصل رہی۔ آپ کا بیشتر کلام اُن کے رسالے فنون میں شائع ہوتا رہا۔ آپ کو اردو کی منفرد لہجے کی شاعرہ ہونے کی وجہ سے بہت ہی کم عرصے میں وہ شہرت حاصل ہوئی جو بہت ہی لوگوں کو ہوتی ہے۔انگلش لٹریچر اور زبانی دانی میں گریجوایشن کیا اور بعد میں انہی مضامین میں جامعہ کراچی سے ایم کی ڈگری حاصل کی۔ ۱۹۷۳ سے ۱۹۸۲ تک عبداللہ کالج برائے خواتین میں تدریس کے فرائض انجام دیتی رہیں۔ اور 1986ء میں کسٹم ڈیپارٹمنٹ ، سی۔بی۔آر اسلام آباد میں سیکرٹری دوئم کے طور پر اپنی خدمات انجام دینے لگیں۔1990میں ٹرینٹی کالج جو کہ امریکہ سے تعلق رکھتا تھا تعلیم حاصل کی اور 1991ء میں ہاورڈ یونیورسٹی سے پبلک ایڈمنسٹریشن میں ماسٹرز کی ڈگری حاصل کی۔ پروین کی شادی ڈاکٹر نصیر علی سے ہوئی۔ جن سے ان کی علیحدگی ہو گئی۔ ان کے بیٹے کا نام مراد علی ہے۔26 دسمبر 1994ء کو ٹریفک کے ایک حادثے میں اسلام آباد میں ، بیالیس سال کی عمر میں مالک حقیقی سے جا ملیں۔ اس کے باوجود پروین شاکر نے شاعری کا قابل قدرسرمایہ چھوڑا ہے۔ جسے کبھی نظر انداز نہیں کیا جا سکے گا۔

پروین شاکر کی پوری شاعری ان کے اپنے جذبات و احساسات کا اظہا رہے جو درد کائنات بن جاتا ہے اسی لیے انہیں دور جدید کی شاعرات میں نمایاں مقام حاصل ہے۔۔ حالانکہ وہ یہ بھی اعتراف کرتی ہیں کہ وہ اپنے ہم عصروں میں کشور ناہید، پروین فنا سید، فہمیدہ ریاض کو پسند کرتی ہیں ، لیکن ان کے یہاں احساس کی جو شدت ہے وہ ان کی ہم عصر دوسری شاعرات کے یہاں نظر نہیں آتی۔ اُن کی شاعری میں قوسِِ قزح کے ساتوں رنگ نظر آتے ہیں۔ اُن کے پہلے مجموعے خوشبو میں ایک نوجوان دوشیزہ کے کے شوخ وشنگ جذبات کا اظہا رہے اور اس وقت پروین شاکر اسی منزل میں تھیں۔ زندگی کے سنگلاخ راستوں کا احساس تو بعد میں ہوا جس کا اظہار ان کی بعد کی شاعری میں جگہ جگہ ملتا ہے۔ماں کے جذبات شوہر سے ناچاقی اور علیحدگی، ورکنگ وومن کے مسائل ان سبھی کو انہوں نے بہت خوبصورتی سے قلمبند کیا ہے۔ 

ان کے شعری مجموعے خوشبو ( 1976ء)، صد برگ (1980ء)،خود کلامی (1990ء)، انکار (1990ء) اور ماہ تمام (1994ء) کفِ آئینہ ہیں 
۔۔۔۔۔۔۔۔۔۔۔۔۔۔


غزلیں

آنکھوں نے کیسے خواب تراشے ہیں ان دنوں 
دل پر عجیب رنگ اترتے ہیں ان دنوں 

رکھ اپنے پاس اپنے مہ و مہر اے فلک
ہم خود کسی کی آنکھ کے تارے ہیں ان دنوں 

دست سحر نے مانگ نکالی ہے بار ہا
 اور شب نے آ کے بال سنوارے ہیں ان دنوں 

اس عشق نے ہمیں ہی نہیں معتدل کیا
اس کی بھی خوش مزاجی کے چرچے ہیں ان دنوں 

اک خوشگوار نیند پہ حق بن گیا میرا
وہ رت جگے اس آنکھ نے کاٹے ہیں ان دنوں 

وہ قحط حسن ہے کہ سبھی خوش جمال لوگ
لگتا ہے کوہ قاف پہ رہتے ہیں ان دنوں 
۔۔۔۔۔۔۔۔۔۔۔۔


ظلم کی طرح اذیت میں ہے جس طرح حیات
ایسا لگتا ہے کہ اب حشر ہے کچھ دیر کی بات

روز اک دوست کے مرنے کی خبر آتی ہے 
روز اک قتل پہ جس طرح کہ مامور ہے رات

خیمئہ غیر سے منگوائے ہوئے یہ مخبر
رن پڑے گا تو گھڑی بھر نہ دے پائیں گے ساتھ

کس طرح جان سکے طائر نو آموز
کون ہے جال کشا ، کون لگائے ہوئے گھات

آستینوں میں چھپانے ہوئے ہر اک خنجر
 اور گفتار کی بابت میں ہیں سب قند و نبات
۔۔۔۔۔۔۔۔۔۔۔۔۔۔۔۔۔۔۔

سبز موسم کی خبر لے کے ہَوا آئی ہو
کام ، پت جھڑ کے اسیروں کی دُعا آئی ہو

 لَوٹ آئی ہو وہ شب جس کے گُزر جانے پر
 گھاٹ سے پایلیں بجنے کی صدا آئی ہو

 اِسی اُمید میں ہر موجِ ہَوا کو چُوما
 چھُو کے شاید میرے پیاروں کی قبا آئی ہو

 گیت جِتنے لِکھے اُن کے لیے اے موج صبا!
 دل یہی چاہا کہ تو اُن کو سُنآئی ہو

 آہٹیں صرف ہَواؤں کی ہی دستک نہ بنیں 
 اب تو دروازوں پہ مانوس صدا آئی ہو

یُوں سرِ عام، کھُلے سر میں کہاں تک بیٹھوں 
 کِسی جانب سے تو اَب میری ردا آئی ہو

 جب بھی برسات کے دن آئے ،یہی جی چاہا
 دھُوپ کے شہر میں بھی گھِر کے گھٹا آئی ہو

 تیرے تحفے تو سب اچھے ہیں مگر،موجِ بہار!
 اب کے میرے لیے خوشبوئے حِنا آئی ہو
۔۔۔۔۔۔۔۔۔۔۔۔


تمھاری سالگرہ پر

یہ چاند اور یہ ابر رواں گزرتا رہے 
جمال شام تہہ آسماں گزرتا رہے 

بھرا رہے تیری خوشبو سے تیرا صحن چمن
بس ایک موسم عنبر فشاں گزرتا رہے 

سماعتیں تیرے لہجے سے پھول چنتی رہیں 
دلوں کے ساز پہ تو نغمہ خواں گزرتا رہے 

خدا کرے تیری آنکھیں ہمیشہ ہنستی رہیں 
دیار وقت سے تو شادماں گزرتا رہے 

میں تجھ کو دیکھ نہ پاؤں تو کچھ ملال نہیں 
کہیں بھی ہو تو ستارہ نشاں گزرتا رہے 

میں مانگتی ہوں تیری زندگی قیامت تک
ہوا کی طرح سے تو جاوداں گزرتا رہے 

میرا ستارہ کہیں ٹوٹ کر بکھر جائے 
فلک سے تیرا خط کہکشاں گزرتا رہے 

میں تیری چھاؤں میں کچھ دیر بیٹھ لوں اور پھر
تمام راستہ بے سائباں گزرتا رہے 

یہ آگ مجھ کو ہمیشہ کیے رہے روشن
میرے وجود سے تو شعلہ ساں گزرتا رہے 

میں تجھ کو دیکھ سکوں آخری بصارت تک
نظر کے سامنے بس اک سماں گزرتا رہے 

ہمارا نام کہیں تو لکھا ہوا ہو گا
مہ و نجوم سے یہ خاکداں گزرتا رہے 

۔۔۔۔۔۔۔۔۔۔۔۔


صرف ایک لڑکی

 اپنے سر د کمرے میں 
 میں اُداس بیٹھی ہوں 
 نیم وا دریچوں سے 
 کاش میرے پَر ہوتے 
 نَم ہوائیں آتی ہیں 
 تیرے پاس اُڑ آتی
 میرے جسم کو چھُو کر
 کاش میں ہَوا ہوتی
 آگ سی لگاتی ہیں 
 تجھ کو چھُو کے لوٹ آتی
 تیرا نام لے لے کر
 میں نہیں مگر کُچھ بھی
 مُجھ کو گدگداتی ہیں 
 سنگ دِل رواجوں کے 
 آہنی حصاروں میں 
 عمر قید کی ملزم
 صرف ایک لڑکی ہوں 
۔۔۔۔۔۔۔۔۔۔۔۔۔۔۔۔


شبنم شکیل

شبنم شکیل اردو کے معروف شاعر عابد علی عابد کی صاحبزادی ہیں۔ شبنم کو بچپن سے ہی مطالعے کا شوق تھا اور ان کے ذوق کی تسکین کا سامان اُن کے اپنے والد کی ذاتی لائبریری میں موجود تھا۔یہی ذوق و شوق اُن کی شاعری کی بنیاد بنا۔ شبنم کا شمار پاکستان کی ممتاز شاعرات میں ہوتا ہے۔ وہ تیس برس تک تدریس کے شعبے سے منسلک رہی ہیں۔ شبنم کے اشعار اُن کے دل میں پیدا ہونے والے سوالات کے جواب میں جنم لیتے ہیں۔ شبنم کی شاعری موجودہ دور کے انسان کے دل کی ترجمانی کرتی ہے جسے تنہائی اور خوف کا سامنا ہے۔شبنم کے اشعار میں اُن کے دل میں اُبھرنے والے باغیانہ خیالات یا معاشرتی نا انصافیوں کی بازگشت تو سنائی دیتی ہے مگر تہذیب اور شائستگی کا دامن کہیں بھی ہاتھ سے نہیں چھوٹتا۔ یہی شائستگی ان کے فن کا خاص جوہر ہے۔ 
زرد ہاتھوں پہ محبت کی لہو رنگ حنا
وقت آیا تو رچی اور رچی آپ ہی آپ

وہ اپنے زعم میں جو چاہے اب سمجھتا رہے 
خدا بنانا اُسے ہے مگر کمال مرا

محور ہو مری سوچ کا برسوں کا یقیں ہو
تم جو کہ فقط وہم ہو اور کچھ بھی نہیں ہو

میں بیچ کے پہنچی ہوں پندار کی سب قدریں 
 اور لوگ یہ کہتے ہیں بگڑی کو بنا آئی

لا حاصلی کا عشق میں چرچا نہیں کیا
دُنیا جو چاہتی تھی تماشا نہیں کیا

شبنم کی شاعری میں نسائی محرومیت کے حوالے سے بھی اشعار مل جاتے ہیں لیکن وہ نہ تو مرد سے نفرت میں مبتلا ہی اور نہ ہی ثقافتی و سماجی ڈھانچے کو توڑ کر کلی آزادی کی خواہشمند ہیں۔ اُن کی شاعری ایک خالص مشرقی عورت کی شاعری ہے۔

بنتِ حوا کسی چہرے سے نہ دھوکہ کھائے 
کینچلی سانپ بدلتا ہے آپ ہی آپ

دیکھی ہیں میں نے ایسی بھی دُکھیا سہاگنیں 
بیاہی ہیں اور مانگ میں سیندور بھی نہیں ہے 

پریوں جیسی صورت والی بیٹھی راہ تکے 
زر بھی مانگے ساتھ میں لیکن شہزادہ گلفام

اُن کی شاعری کے دو مجموعے شب زاد اور اضطراب کے نام سے منظرِ عام پر آ چکے ہیں۔ 

شبنم نے کچھ سچی کہانیوں سے متاثر ہو کر اُنہیں افسانوی شکل دی ہے۔ ان کے افسانوں کی کتاب نہ قفس نہ آشیانہ کے نام سے شائع ہو چکی ہے۔ شبنم نے ایک شاعرہ ہونے کے باوجود افسانوں میں شاعرانہ رموز و علائم کو برتنے سے گریز کیا ہے۔اُن کی کہانیاں عورتوں کے گرد گھومتی ضرور ہیں مگر وہ کہیں بھی مردوں کی کردار کشی نہیں کرتیں۔ اُن کی شاعری کی طرح ان کے افسانے بھی متوازن ہیں اور سلیقے سے لکھے گئے ہیں۔
۔۔۔۔۔۔۔


غزلیں

اندیشہ ہائے روزِ مکافات اور میں 
اس دل کے بے شمار سوالات اور میں 

خلقِ خُدا پہ خلقِ خدا کی یہ دارو گیر
حیراں خُدائے ارض و سماوات اور میں 

کیا تھی خوشی اور اس کی تھی کیا قیمتِ خرید
اب رہ گئے ہیں ایسے حسابات اور میں 

ہر لحظہ زندگی کی عنایات اور وہ
ہر لمحہ ایک مرگِ مفاجات اور میں 

پہلے سداقتوں کے وہ پرچار اور دل
اب قول و فعل کے یہ تضادات اور میں 

ہاروں گی میں ہی مجھ کو یہ وہم و گماں نہ تھا
آپس میں جب حریف تھے حالات اور میں 

ہم راز و ہم سخن تھا مگر اس کے باوجود
ٹکرائے میرے دل کے مفادات اور میں 
۔۔۔۔۔۔۔۔

یوں تو اوروں کو بھی ہر ممکنہ نعمت دی ہے 
دینے والے نے مجھے کرب کی دولت دی ہے 

کیا نہیں یہ بھی مشیت کی وسیع القلبی
مجھ کو ہر غم کے برتنے کی اجازت دی ہے 

زندگی کا کوئی احسان نہیں ہے مجھ پر
میں نے دُنیا میں ہر اک سانس کی قیمت دی ہے 

کس نے حق چھیننا سکھلایا جہاں والوں کو
کس نے ہر شخص کو اک طرزِ بغاوت دی ہے 

صبح دم کس نے جلائے ہیں گلستاں میں چراغ
کس نے شبنم کے شراروں کو حرارت دی ہے 
۔۔۔۔۔۔


نواحِ نصرت و فیروزی و ظفر میں رہوں 
مرے وطن میں ترے قریۂ خبر میں رہوں 

عزیزِ جاں ہیں یہی راستے غبار آلود
نہیں یہ شوق کہ گُلپوش رہگزر میں رہوں 

ترے ہی گیت سنوں دھڑکنوں کے سرگم میں 
کسی دیار میں ٹھہروں کسی نگر میں رہوں 

اسی کے دم سے کھلیں روح کے گلاب تمام
اسی زمیں کے طلسمات کے اثر میں رہوں 

مری شناخت اگر ہو تو ترے نام سے ہو
اے ارضِ شوق تری چشمِ معتبر میں رہوں 

کسی چمکتے ہوئے حرف کے حوالے سے 
دیارِ فکر ترے دفترِ ہنر میں رہوں 

خود آگہی کا جہنم بھی ہے قبول مجھے 
مگر میں تیری تمنا ترے سفر میں رہوں 

اے ارضِ لوح و قلم اے ادب گہِ شبنم
ترے لئے میں سدا فکرِ شعرِ تر میں رہوں 
۔۔۔۔۔۔۔۔

یہ پھول یہ سبزہ یہ گھٹا میرے لئے ہے 
ساون میں پپیہے کی صدا میرے لئے ہے 

رنگوں کا یہ سیلاب یہ خوشبوؤں کا طوفان
مہکی سی دھنک رنگ فضا میرے لئے ہے 

وہ آنکھ کہ خوابوں کا ہے شاداب جزیرہ
اس آنکھ میں اک خواب نیا میرے لئے ہے 

مہتاب کی کرنوں سے برستی ہوئی چاندی
یہ منظرِ سیمیں بھی ڈھلا میرے لئے ہے 

ہر عہد میں اُس کے لئے سرچشمۂ حیواں 
ہر دور میں مرنے کی سزا میرے لئے ہے 

شورش سے ہو لبریز کہ بے آہ فغاں ہو
فریاد کی ہر طرزِ ادا میرے لئے ہے 

گو زہر پیالہ ستی میرا نے پیا تھا
تلخی کا مگر اُس کی مزا میرے لئے ہے 
۔۔۔۔۔۔۔

چھپ چھپ کے جھانکتا مرا بچپن دکھائی دے 
پریوں کا دیس دل کا یہ آنگن دکھائی دے 

جلووں کے باب آنکھ کے آگے کھلے ہوئے 
پر دل کے سامنے کوئی چلمن دکھائی دے 

جو میرے ہمرکاب ہے رہرو کے بھیس میں 
وہ شخص تو مجھے کوئی رہزن دکھائی دے 

تعبیر کیا ہے کوئی بتاؤ کہ خواب میں 
اک سانپ سا کلائی کا کنگن دکھائی دے 

کرتی ہوں نا خوشی سے میں اس سے گزر بسر
یہ عمر تو مجھے میری سوتن دکھائی دے 

جوڑا سہاگ کا جو اُڑھایا بہار نے 
گُل مہر تو عروسِ شفق تن دکھائی دے 

یوں تو پڑا ہے فن کا خزانہ کھلا ہوا
اک اُس پہ زہر گھولتی ناگن دکھائی دے 

ہو جیسے کوئی ہمدمِ دیرینہ یوں لگے 
برسوں پُرانا جب کوئی دشمن دکھائی دے 

سیندور جس کی مانگ میں بھرتا نہیں کوئی
یہ زندگی مجھے وہ سہاگن دکھائی دے 

میں ہیر ہوں مگر مجھے رانجھا کہا کرو
سجنی کو اپنے آپ میں ساجن دکھائی دے 
۔۔۔۔۔۔۔۔

ہر روز راہ تکتی ہیں میرے سنگھار کی
گھر میں کھلی ہوئی ہیں جو کلیاں انار کی

کل اُن کے بھی خیال کو میں نے جھٹک دیا
حد ہو گئی ہے میرے بھی صبر و قرار کی

ماضی پہ گُفتگو سے وہ گھبرا رہے تھے آج
میں نے بھی آج بات وہی بار بار کی

اب پیار کی ادا پہ بھی جھنجھلا رہے ہیں وہ
کہتے ہیں مجھ کو فکر ہے کچھ کاروبار کی

اکثر تو لوگ پہلی صدا پر ہی بک گئے 
بولی تو گو لگی تھی بڑے اعتبار کی

زندہ رہی تو نام بھی لوں گی نہ پیار کا
سوگند ہے مجھے مرے پروردگار کی

سب کا خیال گھر کی سجاوٹ کہ محفلیں 
میں نے بھی اب یہ عام روش اختیار کی
۔۔۔۔۔۔۔

ہر خواب ہمارا تھا

ہر خواب ہمارا تھا فردا کے حوالے سے 
ہر آج مرا گروی ہر کل کے حوالے سے 
ہر آج کو میں پیہم داؤ پہ لگاتی ہوں 
سولی پہ چڑھاتی ہوں مٹی میں ملاتی ہوں 
ہر کل کی پرستش میں ہر آج کو کھوتی ہوں 
 اور بیٹھ کے روتی ہوں 
جو آج میسر ہے وہ کل کو نہ چھن جائے 
اس خوف کے ہاتھوں بھی کیا کیا نہ کیا میں نے 
ہر ایک مسرت کو فردا پہ اُٹھا رکھا
فردا کے لئے قتلِ امروز روا رکھا
قاتل ہوں مگر مجھ کو پہچانے کوئی کیسے 
تابوت میں میں کل کے 
مقتول کی صورت جو اوڑھے ہوئے رہتی ہوں 
ہاتھوں پہ مگر میرے جو خون کے دھبے ہیں 
فریاد کریں کس سے کسے منصف ٹھہرائیں 
جائیں تو کہاں جائیں 
کوئی تو ہو ایسا جو فریاد سنے ان کی
انصاف کرے ان سے 
قاتل مجھے ٹھہرائے 
تابوت میں کل کے وہ
کیل آخری جڑ جائے 
۔۔۔۔۔۔۔۔


شب کے ملبے میں

شب کے ملبے میں ہوا دفن چلو یہ دن بھی
موت کی جتنی رسومات ہوتی ہیں ، ہوئیں 
اس کی تدفین کے منظر میں تھی تقدیس بہت
اس کے تابوت پہ اک چادرِ شب رنگ سی تھی
اس پہ اشکوں کے نشاں صاف نظر آتے تھے 
اشک آوردہ یکِ صرصر شبخونِ حیات
منتظر ادھ کھلی قبروں میں ہیں کچھ لوگ ابھی
منجمد اک ہی سوال آنکھ میں ہے جن کی فقط
"پاٹی جائیں گی مگر کب یہ ہماری قبریں ؟"
۔۔۔۔۔۔۔


موت کے کنوئیں میں موٹر سائیکل چلانے والی

اس تماشا گاہ کے 
خوف کے حصار میں 
دیکھنا بھی جرم تھا
چیخنا بھی جرم تھا
سوچنا بھی جرم تھا
چھپ کے ناظرین سے 
چھپ کے سامعین سے 
چھپ کے آسمان سے 
چھپ کے اس زمین سے 
دیکھتی بھی تھی مگر
چیختی بھی تھی مگر
سوچتی بھی تھی مگر
وہ کہ جس کی زندگی
گول گول گھومتے 
دائروں میں کٹ گئی
۔۔۔۔۔



یاسمین حمید

یاسمین حمید لاہور میں پیدا ہوئیں۔ اُن کے والد فوج میں اعلیٰ عہدے پر فائز تھے۔ اُن کی والدہ طب کے شعبے سے منسلک تھیں۔ گھر میں علامہ اقبال کی بانگِ درا پڑھنے اور سکول میں بیت بازی کے لئے اشعار یاد کرنے کے سوا شاعری سے کوئی واسطہ نہ تھا۔ انگریزی سکولوں میں تعلیم حاصل کرنے کی وجہ سے بہت سے اردو الفاظ کے معانی سے نابلد تھیں۔ یاسمین ایک ہونہار طالبہ تھیں۔ دورانِ تعلیم قومی سطح کے مباحثوں اور تقریری مقابلوں میں شرکت کرتی رہیں۔ ہوم اکنامکس کالج میں ۱۹۷۰ میں انہیں بہترین طالبہ کا ایوارڈ دیا گیا۔ بی ایس سی کے امتحان میں دوئم اور ایم ایس سی غذائیات میں اول آئیں اور رول آف آنر کی حقدار ٹھہریں۔ دورانِ تعلیم انکا تخلیقی کام سالانہ تقریبات کی نظامت کے لئے الفاظ کو ترتیب دینے تک محدود تھا۔ تاہم اُنہیں مصوری کا شوق تھا۔

وہ مطالعے کی شوقین ہیں۔ انہوں نے رومانوی شاعری اور جدید شاعری کے ساتھ ساتھ اقبال اور فیض کی مقصدیت سے بھرپور شاعری کا مطالعہ کیا۔ لیکن وہ ن۔ میم۔ راشد، مجید امجد، شکیب جلالی اور سلیم احمد کی شاعری سے زیادہ متاثر ہوئیں۔شعر میں الجھاؤ انہیں پسند ہے سیدھے اور صاف الفاظ میں کہے گئے اشعار اُن کے دل میں راستہ نہیں بناتے۔ 

یاسمین نے پہلا شعر پچیس سال کی عمر میں کہا اسوقت وہ شادی شدہ اور دو بچوں کی ماں تھیں۔ شعر کہنے کے لئے انہوں نے اردو الفاظ کے معانی اور استعمال سیکھا۔ انہوں رومانوی شاعری نہیں لکھی۔ وہ بہت حقیقت پسند ہیں۔ یاسمین سچ سے محبت اور جھوٹ سے نفرت کرتی ہیں۔ کیونکہ جھوٹ اپنی فتح میں بھی شکستگی کا شکار ہوتا ہے اور سچ ہار کر بھی فتحیاب رہتا ہے۔ بعض اوقات دنیا کے مقابلے میں سچائی ہار جاتی ہے مگر آخر کار یہ اپنا صلہ پا لیتا ہے۔ اور اس صلے کا کوئی بدل نہیں۔ اور یہی ایک سچ ہے جسے یاسمین زندگی میں سب سے زیادہ اہمیت دیتی ہیں۔

وہ خیال کی آمد پر ہی کچھ لکھتی ہیں۔ بعض اوقات روز مرہ کی مصروفیت میں اتنا وقت نہیں نکال پاتیں کہ خیال کو قلمبند کر سکیں اور اس طرح اُن کی بہت سی ان کہی نظمیں کھو چکی ہیں۔ یاسمین اپنی زندگی ایک با مقصد انداز میں گزاری ہے۔ شاعری کے ساتھ ہی انہیں ایک معیاری تعلیمی ادارہ بنانے کا شوق ہوا تو انہوں نے لاہور ایلما سکول کی بنیاد رکھی۔ سکول کی پرنسپل کی حیثیت سے ۱۹۸۶ سے ۲۰۰۷ تک کام کرتی رہیں۔ آجکل لاہور یو نیورسٹی آف مینیجمنٹ ساینسز میں رائٹر ان ریزیڈنس کی حیثیت میں بی ایس سی آنرز کو اردو ادب پڑھا رہی ہیں۔ 

دسمبر ۲۰۰۳ سے جون ۲۰۰۷ تک انگریزی روزنامہ ڈان میں ماہانہ ادبی کالم لکھتی رہیں۔ اس کالم کے ذریعے انہوں نے ۴۲ شعرا کے کلام کو متعارف کروایا۔ 
 پاکستان اکیڈمی آف لیٹرز کے جریدے پاکستانی لٹریچر کی اعزازی مدیر ہیں۔ 
یاسمین نے عذرا عباس کی طویل نظم کا انگریزی میں ترجمہ کیا۔ پاکستان اکیڈمی آف لیٹرز کے زیرِ اہتمام انگریزی شاعری کا اردو میں ترجمہ کیا۔
افتخار عارف صاحب کی نو نظموں کا انگریزی میں ترجمہ کیا۔

حکومتِ پاکستاں کے سپانسر کردہ ثقافتی شوز کے لئے سکرپٹ لکھے۔ پی ٹی وی پر ایک موسیقی کے پروگرام فن اور فنکار کی میزبانی کے فرائض سرانجام دیئے۔ اور ایک پروگرام مخزن میں بہت سی ادبی شخصیات کے انٹرویو کئے۔
۲۰۰۸ میں انہیں حکومتِ پاکستان کی طرف سے ادب کے لئے تمغہ ء امتیاز سے نواز گیا۔ 
تصانیف:
پسِ آئینہ ۱۹۸۸، حصارِ بے درو دیوار ۱۹۹۱، آدھا دن اور آدھی رات ۱۹۹۶ علامہ اقبال ایوارڈ، فنا بھی ایک سراب ۲۰۰۱ احمد ندیم قاسمی ایوارڈ، دوسری زندگی کلیات ۲۰۰۷، ایک انگریزی اور ایک اردو شاعری کا مجموعہ زیرِ طبع ہے۔


غزلیں

وہ بہارِ ہستی سے انتخاب کیا دیتا
بیج ہی نہ جب بویا، پھر گلاب کیا دیتا

خود ہوئی زباں بستہ اُس سے کیا گلہ کرتی
میری بے نوائی کا وہ جواب کیا دیتا

اعتماد تھا زیادہ، بات تھی کہیں چھوٹی
پوچھ کے میں کیا کرتی، وہ حساب کیا دیتا

بے طلب رہی ہوں میں ، مانگتی بھی کیا اُس سے 
میں تو خود اُجالا تھی ، آفتاب کیا دیتا

اس میں تھا قصور اُس کا اور نہ تھی خطا میری
خام تھا جب آئینہ، آب و تاب کیا دیتا

باریاب ہو جاتی گر دُعائے آخر بھی
میری بے گناہی پر وہ عذاب کیا دیتا

یوں نہ کانٹوں میں روز پروئی جاؤں 
سیلِ احساس کی خوشبو میں بھگوئی جاؤں 

یاد آؤں کسی لمحے کو بڑی شدت سے 
میں کسی آنکھ میں چمکوں کبھی روئی جاؤں 

کشتِ ویراں میں محبت کی کہانی لکھوں 
صورتِ حرفِ وفا ریت میں لکھی جاؤں 

کبھی تتلی کی طرح پنکھڑی چوموں تو کبھی
گوہرِ نم کی طرح گل میں سموئی جاؤں 

ماسواایک ، کوئی اور نہ بھائے مجھ پر
ایک ہی رنگ میں ہر بار ڈبوئی جاؤں 

ایک اعزاز کی صورت مجھے پائے کوئی
 اور اعزاز کی صورت ہی کھوئی جاؤں 

~~~~~



ایک ہی حلقۂ زنجیر میں رہنا ہو گا
روح کو جسم کی تعزیر میں رہنا ہو گا

حکم ہے زیست کے سفاک تقاضوں کا یہی 
خواب کو حسرتِ تعبیر میں رہنا ہو گا

متصل، دیکھ کئی اور بھی گھر ہیں تجھ سے 
دل، تجھے کاوشِ تعمیر میں رہنا ہو گا

تیری چاہت میں تغافل کے جو لمحے ٹھہرے 
اُن کو بھی یاد کی تصویر میں رہنا ہو گا

نکلی گہنائی ہوئی دھوپ تو یہ بھید کھلا
صبح کو شام کی تزویر میں رہنا ہو گا
~~~~


محشرِ وقت میں اس آنکھ نے کیا کیا دیکھا
سُرخ راتیں تو کبھی زرد اُجالا دیکھا

پیشِ گرداب عقیدت نے ڈبو دی کشتی
قامتِ شوق نے دلدل میں کنارا دیکھا

حیرتِ دید نے افلاک و زمیں پر اک ساتھ
ڈوبنے اور اُبھرنے کا تماشا دیکھا

چند لمحوں کے لئے ایک ہوئے شام و سحر
ڈوبتے دن کی معیت میں ستارا دیکھا

چھین لی پیاس کی وسعت نے ترائی اُس کی
کس نے صحراؤں کی آغوش میں دریا دیکھا

کم سے کم جان گئے قیمتِ اُمید ہے کیا
عمر بیٹھ کے جب ایک ہی رستہ دیکھا

اس کی مٹی پہ اُگانی ہے نئی فصل مجھے 
وحشتِ یاس نے جس کھیت کو جلتا دیکھا



بے سمتی نے ایک جزیرہ ڈھونڈ لیا ہے 
دل نے شہرِ ذات کا رستہ ڈھونڈ لیا ہے 

اپنی کھوج میں برسوں سے میں بھٹک رہی تھی
میں نے اب صحرا میں سونا ڈھونڈ لیا ہے 

اپنی پیاس کی گہرائی کا بھید سمجھ کر
اپنی ہی آنکھ میں دریا ڈھونڈ لیا ہے 

دونوں وقت جہاں ملتے ہیں اُس ساعت میں 
زندگی میں نے ترا کنایہ ڈھونڈ لیا ہے 

چھاؤں بنانے چھاؤں اٹھانے والے مولٰی
میں نے تیرے اسم کا سایہ ڈھونڈ لیا ہے 
~~~~~~


میں نے مضموں کے معانی کو بدل کر دیکھا
ابر تخلیق کیا آگ میں جل کر دیکھا

فرش سے عرش تلک رستہ بنایا میں نے 
 اور کچھ دور تلک اس پہ بھی چل کر دیکھا

جست بھر فاصلہ بھی طے نہیں ہونے پایا
حدِ رفتار سے آگے بھی نکل کر دیکھا

یہ الگ بات مجھے اُس سے توقع کیا تھی
میں نے پھر جس کی طرف خود کو بدل کر دیکھا

مری دُنیا سے سوا بھی کوئی دُنیا تھی کہیں 
اپنے سورج کی طرح میں نے بھی ڈھل کر دیکھا

وہی منظر تھا نگاہوں میں ٹھہرنے والا
برف نے دھوپ کے موسم میں پگھل کر دیکھا


آج بھی کل کی طرح خود سے ملاقات رہی
برسرِ ذکر تمہاری بھی کوئی بات رہی

کس طرح صبح کی آہٹ سے دریچے کھلتے 
گھر کے اندر تو بہت دیر تلک رات رہی

درو دیوار کو دھلوایا ، سجایا میں نے 
 اور کسی دوسرے گھر خواب کی بارات رہی

پہلے زندانِ طلسمات بنایا مجھ میں 
پھر کسی اور نشانے پہ مری ذات رہی

کیسے اُلجھے ہوئے ہر بات کے معنی نکلے 
 اور ارادت کی گھڑی وقفِ سوالات رہی

یہ تو اچھا ہوا مڑ کر نہیں دیکھا میں نے 
کھیل کے بیچ تعاقب میں مرے ، مات رہی


کہاں گھومتی چلی جا رہی ہے یہ رہگزر
ابھی رات ہے ابھی صبح ہے ابھی دوپہر
ابھی نقش کوئی بنا ہی تھا مری آنکھ میں 
کہ اُلجھ گیا مرے خواب سے مرا خواب گر
تو یہ ابر ہے جو لپٹ رہا ہے نگاہ سے 
کوئی بات ہے جسے کہہ نہ پائے گی چشمِ تر
مرے خط و خال سنوار کر نہ بگاڑ دے 
مرے اعتبار کا منتظر مرا نقش گر
وہ کسی کے ساتھ ہے اور مرے ساتھ بھی
میں عجیب ہوں کہ عجیب ہے مرا ہم سفر
کوئی حرف ہے جو کسی کتاب میں بھی نہیں 
کوئی عہد ہے جو لکھا گیا ہے ہواؤں پر
کسی آنے والے مقام پر ہیں وہ ساعتیں 
جنہیں یاد رکھے گی زندگی بھی گزار کر
انہی جنگلوں سے اُڑان کا مجھے زعم تھا
انہی جنگلوں پہ بکھر گئے مرے بال و پر


اپنی تعمیر کے پیچیدہ مراحل میں ہوں 
ایک مدت سے تضادات کی منزل میں ہوں 

اپنی ہی ذات سے پیمان نبھانے کے لئے 
ایک کے بعد کسی دوسری مشکل میں ہوں 

صرف اپنے لئے تکمیل کی ضد ہے ورنہ
نہ کسی آنکھ کی لو میں نہ کسی دل میں ہوں 

مجھے زنداں کی فصیلیں نظر آئیں کیسے 
میں تو اُلجھی ہوئی نادیدہ سلاسل میں ہوں 

ابر تاخیر سے پہنچا ہے مری مٹی پر
بے نمو بوئی ہوئی فصل کے حاصل میں ہوں 

ایک سفاک سمندر ہے مرے چاروں طرف
 اور میں ہوں کہ خیالِ مہِ کامل میں ہوں 

۔۔۔۔۔۔۔۔


پاؤں رکھ زمیں پر

پاؤں رکھ زمیں پر
دیکھ آسماں کو
دیکھ چاند کی طرف
اس لئے کہ اس مہیب رات میں 
اتنی پُر سکوں روشنی اُسی کے پاس ہے 

دیکھ اپنے ہاتھ کو
ہاتھ کی زباں پڑھ
ہاتھ ہی میں اولین دن کی ایک ایک بات
ہاتھ ہی میں آخری مقام کا نشان ہے 
روشنائی اور قلم
دیکھ ان کے ساتھ ساتھ
لفظ کا عروج ہے 
لفظ کا زوال ہے 
ذہن میں کوئی خیال ڈھونڈتا ہے راستہ
خلق بھیڑ میں پکارتی ہے 
اپنی سمت کھینچتی ہے کیوں 
عام راہ سے الگ جو راستہ ہے 
اُس طرف بھی دیکھ
 اور سوال کر
ہاتھ اور جنبشِ قلم کے ساتھ
 اس مہیب رات میں 
وقت سے کلام کر
~~~~~~

میں منزل ہوں 

میں زندہ رہنے کی خواہش میں زندہ ہوں 
ساحل پر چُپ چاپ کھڑی ہوں 
سوچ رہی ہوں 
اتنے بڑے سمندر پر
میری بینائی حاوی ہے 
میری آنکھوں کی سرحد میں 
سورج ڈوبا اور پھر اُبھرا
میری سوچ کے تہہ خانے میں 
سات سمندر 
سات زمانے 
سات افلاک
میری خواہش سب اندیشوں سے بر تر ہے 
میرے اندر موت کی ضد ہے 
میرے اندر موت کا گھر ہے 
میں منزل ہوں 
باقی ہر تخلیق سفر ہے 

دس لکیریں 

مرے ماتھے پہ شاید دس لکیریں ہیں 
جو پہلی تین ہیں 
وہ تین پھولوں کی ہری شاخیں ہیں 
چوتھی اک تن اور پیڑ کی جڑ ہے 
بدلتے سائے کی اُلجھن سمیٹے 
پانچویں ، دن رات سر پٹ دوڑتے 
کم فہم رستے کی تھکن ہے 
 اور چھٹی مانوس ہاتھوں سے لکھی
بے انت کڑوی داستاں ہے 
ساتویں ، دُنیا کے دھندوں کی
کھلی سفاکیوں کی اک جھری ہے 
آٹھویں اور پھر نویں 
دونوں لکیریں میری اپنی ذات کی مٹی میں پھیلی 
نارسائی کی لکیریں ہیں 
تلاشِ رائیگاں میں 
گوشہ گوشہ 
چپہ چپہ چھانتی پاگل لکیریں 
آخری ، دسویں لکیر 
عمر کے صحرا میں اک دریا کا رستہ ہے 
وہ دریا جس کو بہنا تھا
وہ دریا جس کو شاید اب بھی بہنا ہے 

بہت ہوتے ہیں سات دن
مجھے اسی لحظے میں سب کچھ کرنا ہے 
مجھے اسی ایک لحظے میں کائنات تخلیق کرنی ہے 
میرے رب نے کہا
 اور سات دنوں کو گرہ لگا کر ایک لمحے میں تبدیل کر دیا

بہت ہوتے ہیں سات دن
سات دنوں میں کائنات تخلیق ہو سکتی ہے 
تو سات دنوں میں جذبے کیوں پروان نہیں چڑھ سکتے 
پوری نفرت 
یا پوری محبت

سات ضرب چار
 اور سات ضرب سات
ہم وقت کو ایسے ناپتے ہیں اور تھک جاتے ہیں 
کافی ہوتی ہے اتنی زندگی
ایک بات سمجھنے کے لئے 
کافی ہوتی ہے اتنی زندگی
ایک بات سمجھنے کے لئے 
کافی ہوتی ہیں اتنی راتیں 
چور کے ترکش سے تیر نکالنے کے لئے 
کافی ہوتا ہے اتنا ساتھ
بار بار زندہ رہنے کے لئے 

میں نے اپنے آپ کو دیکھا

میں نے اپنے آپ کو دیکھا
خواب میں دیکھا
میں نے خواب میں دُنیا دیکھی
بہری مورکھ دُنیا کو
چوپال میں بیٹھے 
سر جوڑے 
منہ موڑے دیکھا
ہاتھوں میں کچھ لفظوں کا سرمایہ دیکھا
تھوڑی دیر کو سایہ دیکھا
ورق اُلٹ کر پڑھنا چاہا تو ہاتھوں پر
بادل جیسی دھند کی گیلی چادر دیکھی
اپنی آنکھوں کو پاتال کے اندر دیکھا
بھید بھری خاموشی دیکھی
اپنے دل میں چپ کی آگ کو بھرتے دیکھا
دل کو پانی کے چھینٹوں سے ڈرتے دیکھا
سانس اُکھڑتے دیکھی اپنی
 اور زبان میں لکنت دیکھی
اپنے جسم کو مرتے دیکھا
دور کہیں چوپال سے باہر
پچھلی رُت کے بوڑھے پیڑ کا
پتہ پتہ جھڑتے دیکھا


تم نے خواب میں کس کو دیکھا؟

آدھا دن اور آدھی رات
چکر کاٹے وقت کا پہیہ
چلتے چلتے دیتا جائے 
آدھا دن اور آدھی رات
مٹھی میں تھوڑا سا سورج
چاند کی اک چھوٹی سی قاش
پورے کھیل کا منتر ڈھونڈے 
فیصلہ کرنے والا ہاتھ
ڈھونڈے لیکن ڈھونڈ نہ پائے 
ورق ورق پر لکھتا جائے 
آدھی جیت اور آدھی مات
کوئی نہ بولے اور جب بولے 
لفظوں کے سنگم سے اُٹھے 
دبی دبی سی اک آواز
آدھا قصہ آدھی بات
گہری نیند سے کوئی جگائے 
آئے ہاتھوں پر رکھ جائے 
کوری مٹی کی سوغات
مٹی کے باوے بن جائیں 
رشتے مانگیں سچا ساتھ
سچے ساتھ کا مطلب پوچھے 
ہر رشتے کی اوٹ میں جلتی
آدھی میں اور میری ذات

یہ عہدِ نو ہے 

سُنا ہے ہم نے 
یہ عہدِ نو ہے 
فگار ہاتھوں میں مشعلیں ہیں 
اُداس آنکھوں میں روشنی ہے 
نئی اُمنگوں کی
ولولوں کی
محبتوں کی
نجیب لمحوں پہ
نخوتوں کا گماں نہیں ہے 
یہ عہدو پیماں 
نئے نئے ہیں 
صبیح لفظوں کی سب قطاریں کھلی ہوئی ہیں 
نئے روابط
نئے صلوں کا یقین لے کر
کھلی فضاؤں میں رقص گر ہیں 

مگر لہو کی یہ سرد بارش
حساب اس کا بھی دے گا کوئی؟
کہ اس کو عہدِ گذشتگاں کے سپرد کر کے 
نئی رتوں کے جمیل رہبر
نئی سبیلوں پہ رقص کرتے رہیں گے یو نہی
سماعتوں پہ 
بصارتوں پہ
فریب بنتے رہیں گے یونہی

کلام کیا

کلام کیا رب نے اپنے پیغمبر سے 
کہ وہی کلام کے لائق تھا
 اور چھوڑ دیا ہمیں بے آب و گیاہ

کلام کیا موت نے زندگی سے 
 اور کاٹ دی اس کی رگِ گلو
آزاد کیا اسے جسم سے 
 اور بے بہا کیا
 اور تج دیا ہر بے جان کو

کلام کیا دن نے رات سے 
کہ وہ اس کی ضد ہے 
 اور اس کے بغیر نامکمل
 اور چھو لیا خواب کا پیالہ
جو وجد میں تھا

کلام کیا خوف نے 
ہلتے ہوئے ستون سے 
جو بے جان تھا 
مگر جاندار کا محافظ
 اور ربط کلام بھول کر
محو ہوا اپنے کام میں 
ایک ایک کر کے سب عمارتیں زمیں بوس ہوئیں 
 اور سب انسان پہاڑوں کی طرف پلٹ گئے 
زمیں صاف ہوئی
 اور رب نے پھر بشارت دی
اپنے خاص بندوں کو
 اور کائنات کے نظام کو بحال کر کے 
عرش نشیں ہوا

ہم نے کلام کیا ایک دوسرے سے 
 اور خاموش ہو گئے 
کہ ہم کتاب پڑھ چکے تھے 
 اور اس کے معانی سمجھ چکے تھے 
 اور ہمیں بچانے والا کوئی نہ تھا

۔۔۔۔۔۔۔۔۔۔۔۔



نوشی گیلانی

نوشی گیلانی کا شمار پاکستان کی مقبول ترین شاعرات میں ہوتا ہے۔نوشی کا اصل نام نشاط مسعود ہے۔ وہ ۱۹۶۴ میں پاکستان کے شہر بہاولپور کے ایک علمی و ادبی گھرانے میں پیدا ہوئیں۔ اُن کے والد ڈاکٹر تھے۔ نوشی نے اپنی تعلیم بہاولپور میں ہی مکمل کی۔ انہیں بچپن سے ہی شاعری کا شوق تھا۔ ان کا پہلا مجموعہ محبتیں جب شمار کرنا ۸۰ کی دہائی میں منظرِ عام پر آیا اور اسے خوب پذیرائی حاصل ہوئی۔ ۱۹۹۵ میں نوشی کی شادی فاروق طراز کے ساتھ ہوئی اور وہ امریکہ چلی گئیں۔مگر کچھ عرصے بعد اُن سے علیحدگی ہو گئی۔نوشی اسلامیہ یونیورسٹی بہالپور میں اردو کی اُستاد کی حیثیت سے کام کرتی رہیں۔ ۱۹۹۸ میں نوشی کا دوسرا مجموعہ اداس ہونے کے دن نہیں منظرِ عام پر آیا۔اکتوبر ۲۰۰۸ میں نوشی سڈنی میں مقیم ایک شاعر سعید خان کے ساتھ رشتۂ ازدواج میں منسلک ہوئی ہیں۔

نوشی کی شاعری کا محرک اُن کے خواب اور خواہشات ہیں۔ بہاولپورجیسے قدامت پسند شہر میں ایک لڑکی کا کھلے عام اپنی خواہشات کا اعلان کرنا کسی جرم سے کم نہیں تھا۔ اس جرم کی سزا تہمتوں کی صورت میں شہرِ ستمگر کی دیواروں پر لکھی نظر آئیں۔ مگر نوشی اپنی راہ پر چلتی رہیں۔

کچھ نہیں چاہیئے تجھ سے اے مری عمرِ رواں 
مرا بچپن مرے جگنو مری گڑیا لا دے 

مرا شعور بہلتا نہیں ہے لفظوں سے 
میں تیرے خط کے نہیں تیرے انتظار میں ہوں 

عجیب خواہش ہے شہر والوں سے چھپ چھپا کر کتاب لکھوں 
تمہارے نام اپنی زندگی کی کتاب کا انتساب لکھوں 

جس کی آنکھیں مجھے اندر سے بھی پڑھ سکتی ہیں 
کوئی چہرہ تو میرے شہر میں ایسا لا دے 

نوشی کی شاعری میں معاشرتی ناہمواریوں کے خلاف آواز بھی سنائی دیتی ہے۔ وہ اپنے ذاتی غم کے ساتھ ساتھ کہیں کہیں غمِ دوراں کو بھی قلمبند کرتی ہیں 

قیادتوں کے جنوں میں جن کے قدم لہو رنگے ہوئے ہیں 
یہ میرے بس میں نہیں ہے لوگو کہ اُن کو عزت مآب لکھوں 

چھتوں سے دھوپ تو رکتی ہے بھوک ٹلتی نہیں 
تلاشِ رزق میں گھر سے نکلنا پڑتا ہے 

پھر امیرِ شہر تھا اور مخبروں کی بھیڑ تھی
پھر امیرِ شہر خلقت سے جدا ہوتا گیا

نوشی نے بہت سی خوبصورت اور سحر آگیں نظمیں بھی کہیں ہیں۔ اُن کی نظموں میں تتلیاں ، جگنو، خواب اور ہوا بار بار ایک نئے رنگ میں نظر آتے ہیں۔ ان کی نظموں میں نادیدہ سفر کی حد ، سمجھوتہ، اعتراف، کشف، کیا ملا محبت سے ، تتلیاں پکڑنے کو بہت مقبول ہیں۔

تصانیف:
محبتیں جب شمار کرنا
اداس ہونے کے دن نہیں 
تیرا انتظار کرتے رہے 
پہلا لفظ محبت لکھا
میرے شریکِ وصالِ جاں 


غزلیں

رکتا بھی نہیں ٹھیک سے چلتا بھی نہیں ہے 
یہ دل کہ تیرے بعد سنبھلتا بھی نہیں ہے 

یہ شہر کسی آئینہ کردار بدن پر 
الزام لگاتے ہوئے ڈرتا بھی نہیں ہے 

اک عمر سے ہم اس کی تمنا میں ہیں بیتاب 
وہ چاند جو آنگن میں اترتا بھی نہیں ہے 

پھر دل میں تری یاد کے منظر ہیں فروزاں 
ایسے میں کوئی دیکھنے والا بھی نہیں ہے 

اس عمر کے صحرا سے تیری یاد کا بادل 
ٹلتا بھی نہیں اور برستا بھی نہیں ہے 

ہمراہ بھی خواہش سے نہیں رہتا ہمارے 
 اور بام رفاقت سے اترتا بھی نہیں ہے 
۔۔۔۔۔۔۔۔۔۔۔۔۔


مری زمیں پر جو چاندنی ہے وہ سب تری ہے 
مرے فلک پر جو دلکشی ہے وہ سب تری ہے 

جو تتلیوں کے پروں پہ لکھے ہیں خط مرے ہیں 
یہ جگنوؤں میں جو روشنی ہے وہ سب تری ہے 

جو شب پہ چھائی خموشیاں ہیں وہ سب مری ہیں 
سحر میں جتنی بھی نغمگی ہے وہ سب تری ہے 

جو تیرے منظر میں اور منظر ہیں سب مرے ہیں 
جو میرے سینے میں شاعری ہے وہ سب تری ہے 

جو تیری مٹھی میں خوشبوئیں ہیں وہ سب مری ہیں 
جو میری آنکھوں میں روشنی ہے وہ سب تری ہے 
۔۔۔۔۔۔۔۔۔۔۔

مسلسل روکتی ہوں اُس کو شہرِ دل میں آنے سے 
مگر وہ کوہ کن رُکتا نہیں دیوار ڈھانے سے 

بھلا کیا دکھ کے آنگن میں سلگتی لڑکیاں جانیں 
کہیں چھپتے ہیں آنسو آنچلوں میں منہ چھپانے سے 

ابھی تو فصل تازہ ہے ہمارے حر ف و معنی کی
ابھی ڈرتے نہیں ہم موسموں کے آنے جانے سے 

ابھی تو عشق میں آنکھیں بجھی ہیں دل سلامت ہے 
زمینیں بانجھ ہوتیں ہیں کبھی فصلیں جلانے سے 

تجھے تنہا محبت کا یہ دریا پار کرنا ہے 
ندامت ہو گی اس کے حوصلوں کو آزمانے سے 

ہمیں کس ظرف کے کردار کے قصے سناتا ہے 
تجھے اے شہر ہم بھی جانتے ہیں اک زمانے سے 

تجھے بھی ضبطِ غم کے شوق نے پتھر بنا ڈالا
تجھے اے دل بہت روکا تھا رسم و راہ نبھانے سے 

…………….


گریز شب سے سحر سے کلام رکھتے تھے 
کبھی وہ دن تھے کہ زلفوں میں شام رکھتے تھے 

تمہارے ہاتھ لگے ہیں تو جو کرو سو کرو
وگرنہ تم سے تو ہم سو سو غلام رکھتے تھے 

ہمیں بھی گھیر لیا گھر کے زعم نے تو کھُلا
کچھ اور لوگ بھی اِس گھر میں قیام رکھتے تھے 

یہ اور بات ہمیں دوستی نہ راس آئی
ہوا تھی ساتھ تو خوشبو مقام رکھتے تھے 

نجانے کون سی رُت میں بچھڑ گئے وہ لوگ
جو اپنے دل میں بہت احترام رکھتے تھے 

وہ آ تو جاتا کبھی،ہم تو اُس کے رستوں پر
دیئے جلاتے ہوئے صبح و شام رکھتے تھے 


ایک جیسا مکالمہ

بچھڑتے لمحوں میں 
اُس نے مجھ سے کہا تھا دیکھو
"ہماری راہیں جدا جدا ہیں 
مگر ہمیں ایک دوسرے کا خیال رکھنا ہے زندگی بھر
کسی بھی لمحہ اُداسیوں کی 
فصیل حائل نہ ہونے دینا
ہوا کے ہاتھوں پہ لکھتے رہنا
جدائیوں کے تمام قصے 
قدم قدم پر جو پیش آئیں 
وہ سانحے بھی نظر میں رکھنا
'میں جب بھی لوٹا تو 
اپنے ہونٹوں کی تازگی کو
تمہاری بجھتی ہوئی ان آنکھوں میں لا رکھوں گا
جو میری اپنی ہیں صرف میری"
بچھڑتے لمحوں میں اُس نے مجھ سے نہ جانے کیا کچھ کہا
سُنا تھا 
 اور اب
اُسے بھی یہی کہے گا
وہ جس کے ہاتھوں میں ہاتھ ڈالے 
نئے سفر پر نکل پڑا ہے 
ورثہ
بیٹیاں بھی تو ماؤں جیسی ہوتی ہیں 
ضبطِ کے زرد آنچل میں اپنے 
سارے درد چھُپا لیتی ہیں 
روتے روتے ہنس پڑتی ہیں 
ہنستے ہنستے دل ہی دل ہی رو لیتی ہیں 
خوشی کی خواہش کرتے کرتے 
خواب اور خاک میں اَٹ جاتی ہیں 
سوحصّوں میں بٹ جاتی ہیں 
گھر کے دروازے پر بیٹھی
اُمیدوں کے ریشم بنتے .ساری عُمر گنوا دیتی ہیں 
میں جو گئے دنوں میں 
ماں کی خوش فہمی پہ ہنس دیتی تھی
اب خود بھی تو
عُمر کی گرتی دیواروں سے ٹیک لگائے 
فصل خوشی کی بوتی ہوں 
 اور خوش فہمی کا ٹ رہی ہوں 
جانے کیسی رسم ہے یہ بھی
ماں کیوں بیٹی کو ورثے میں 
اپنا مقدّر دے دیتی ہے 
…………….



نادیدہ محبت کی آخری نظم

تمہیں پہلے کہا بھی تھا
کہ ہم سے روشنی کا کھیل مت کھیلو
ہمیں اس تیرگی سے نسبتیں اتنی پرانی ہیں 
کہ تم بھی ہار جاؤ گے 
سو اب دیکھو! تمھارے ہاتھ خالی ہیں 
اب ان کے لمسِ تازہ میں 
ہمارے نام کا کوئی ستارا بھی نہیں ہے 

تمہاری چشمِ نازاں میں 
کبھی جو عشق کی وارفتگی کے 
اتنے جگنو جھلملائے تھے 
وہ اپنے رقص کی تکمیل کے پہلے ہی لمحے میں 
کمالِ بے نیازی سے اچانک بجھ گئے ہیں 
تمہاری گفتگو میں سچ کے رنگوں کی
جو اک قوسِ قزح سی مسکرائی تھی
بہت نا مہرباں خاموشیوں کے بادلوں میں چھپ گئی ہے 
ہمارے درمیاں ٹھہری ہوئی شب کی اُداسی میں 
کسی حرفِ دُعا کا اک شرار بھی نہیں ہے 
تمہارے لمس کی حیران کرتی نرم بارش نے 
ہوا کے ریشمی آنچل پہ جو
ہلکی گلابی آیتوں جیسے مہکتے گیت لکھے تھے 
اب ان میں وصل خوشبو کا اشارہ بھی نہیں ہے 
تمہارے دامنِ دل میں وفا اک سنہرا استعارہ بھی نہیں ہے 
ذرا دیکھو تمہارے ہاتھ خالی ہیں 
اب ان کے لمسِ تازہ میں 
ہمارے نام کا کوئی ستارہ بھی نہیں ہے 
تمہیں پہلے کہا بھی تھا
کہ ہم سے روشنی کا کھیل مت کھیلو
۔۔۔۔۔۔۔۔۔۔۔۔


ہنر کا آخری لمحہ

ہمیں ہمراہ چلنے کا ہنر آتا تو ہے لیکن
محبت میں بہت دشوار ہوتا ہے 
بدن سانسوں کی حدت سے پگھلتے ہیں 
مگر دل بدگمانی کے غبار آلود رستوں پر نکل جائیں 
جہاں پر خواہشیں بھی ہاتھ ملتی ہوں ندامت سے 
اِنہی بے سمت لمحوں میں دلوں پر یہ بھی کھِل جائے 
محبت اور سمجھوتے میں کتنا فرق ہوتا ہے 
وہیں ہمراہ چلنے کا ہنر دم توڑ دیتا ہے 
۔۔۔۔۔۔۔۔۔

اِک کمال کی خواہش

کس طرح سجاتے ہو
مصلحت کی شاموں میں 
محفلیں محبت کی
 اور محبتیں بھی وہ
سال بھر مہک جن کی
دل کی ساری گلیوں میں 
رقص کرتی پھرتی ہے 

کس طرح جلاتے ہو
آندھیوں کے موسم میں 
تم دئیے رفاقت کے 
تم جو پیار کی دولت
اپنے ہاتھوں سے 
خوشبوؤں کی باتوں سے 
اس طرح لٹاتے ہو
جس طرح کوئی جگنو
شب کے ریگزاروں پر
روشنی لٹاتا ہے 

تم جو حبس موسم میں 
اِک ہوا کا جھونکا ہو
کس طرح سجاتے ہو
مصلحت کی شاموں میں 
محفلیں محبت کی
کچھ ہمیں بھی بتلاؤ
کچھ ہمیں بھی سکھلاؤ
ہم تو اپنے صحرا کے 
بے نوا مسافر ہیں 
ہم تمہارے جذبوں کی
نیک سی فضاؤں میں 
پھول جیسے گیتوں کی
رقص کرتی خوشبو کے 
بے قرار شاعر ہیں۔

۔۔۔۔۔۔۔۔

ہم نے سوچ رکھا ہے 

ہم نے سوچ رکھا ہے ! 
چاہے دل کی ہر خواہش 
زندگی کی آنکھوں سے اشک بن کے بہ جا‚ے 
چاہے اب مکینوں پر گھر کی ساری دیواریں 
چھت سمیت گر جائیں 
 اور بے مقدر ہم 
اس بدن کے ملبے میں خود ہی کیوں نہ دب جائیں 
تم سے کچھ نہیں کہنا 
کیسی نیند تھی اپنی کیسے خواب تھے اپنے 
 اور اب گلابوں پر 
نیند والی آنکھوں پر 
نرم خو سے خوابوں پر 

کیوں عذاب ٹوٹے ہیں 
تم سے کچھ نہیں کہنا 
گھر گیے ہیں راتوں میں 
بے لباس باتوں میں 
اس طرح کی راتوں میں 
کب چراغ جلتے ہیں کب عذاب ٹلتے ہیں 
اب تو ان عذابوں سے بچ کے بھی نکلنے کا راستہ نہیں جاناں ! 
جس طرح تمہیں سچ کے لاّزوال لمحوں سے واسطہ نہیں جاناں ! 
ہم نے سوچ رکھا ہے تم سے کچھ نہیں کہنا
۔۔۔۔۔۔۔۔۔۔۔۔


ملال


مرا سارا شہر ہی بہہ گیا
مِرے سارے لوگ اُتر گئے 
کہیں بے سبب سی منافقانہ فضاؤں میں کے کسی زہر میں 
کسی بد گماں سی رات کے کسی پہر میں 

مِرا سارا شہر ہی بہہ گیا
مِرے سارے لوگ اُتر گئے 
کوئی تہمتوں ،کوئی پانیوں 
کوئی دلفریب کہانیوں 
کوئی خواہشوں کی گرانیوں 
کوئی آنسوؤں کی روانیوں 
کوئی سبز کائیوں کی جھیل میں 
کوئی سُرخ و خستہ فصیل میں 
کوئی آب میں ،کوئی خواب میں 
کوئی اپنے کردہ عذاب میں 
مِرا سارا شہر ہی بہہ گیا
مِرے سارے لوگ اُتر گئے 
مِرے سارے خواب بِکھر گئے 
اِسی شہر میں 
اِسی لہر میں 
ہوا کو آوارہ کہنے والو

ہوا کو آوارہ کہنے والو
کبھی تو سوچو،کبھی تو لکھو
ہوائیں کیوں اپنی منزلوں سے بھٹک گئی ہیں 
نہ ان کی آنکھوں میں خواب کوئی
نہ خواب میں انتظار کوئی
اب ان کے سارے سفر میں صبحِ یقین کوئی،
نہ شامِ صد اعتبار کوئی،
نہ انکی اپنی زمین کوئی،نہ آسماں پر کوئی ستارہ
نہ کوئی موسم ،نہ کوئی خوشبو کا استعارہ
نہ روشنی کی لکیر کوئی،نہ ان کا اپنا سفیر کوئی
جو انکے دکھ پر کتاب لکھے 
مُسافرت کا عذاب لکھے 
ہوا کو آوارہ کہنے والو
کبھی تو سوچو
سراب
محبت میں فقیری راس آتی ہے 
مگر تیری اَنا کے کھیل میں۔۔۔کب تک
میں خود کو رائیگاں رکھوں 
٭٭٭
ماخذ:
http://shayeraat.mizraab.org
تشکر: زرقا مفتی، جن کے توسط سے فائل کا حصول ہو
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com


