

مختصر صحیح بخاری


ترتیب: زین العابدین احمد بن عبداللطیف


حصہ سوم


جہاد اور جنگی حالات کے بیان میں 

باب:جہاد کی  فضیلت اور جنگی حالات کا بیان 
(۱۲۰۴)۔ سیدنا ابو ہریر ہؓ کہتے ہیں کہ ایک شخص رسول اللہﷺ کے پاس آیا اور اس نے عرض کی کہ مجھے کوئی ایسی عبادت بتائیے جو ثواب میں جہاد کے برابر ہو تو نبیﷺ نے فرمایا :’’ میں تو ایسی عبادت نہیں پاتا۔ ‘‘( پھر ) آپﷺ نے فرمایا :’’کیا تو ایسا کر سکتا ہے کہ جب مجاہد ( جہاد کے لیے ) نکلے تو تو اپنی مسجد میں ( نماز پڑھنے ) کھڑا ہو جائے اور سستی نہ کر ے اور برابر روزہ رکھتا شروع کردے اور تر ک نہ کرے ؟ اس نے عرض کی کہ بھلا ایسا کون کر سکتا ہے ؟ 
باب:سب لوگوں میں افضل وہ مومن ہے۔ جو اپنی جان اور اپنے مال سے اللہ کی راہ میں جہاد کرتا ہو۔ 
(۱۲۰۵)۔ سیدنا ابو سعید خدریؓ کہتے ہیں کہ عرض کی گئی کہ یارسول اللہ ! سب لوگوں میں افضل کون ہے ؟ تو رسول اللہﷺ نے فرمایا :’’ وہ مومن جو اپنی جان سے اور اپنے مال سے اللہ کی راہ میں جہاد کرتا ہو۔ ‘‘ صحابہ کرامؓ نے عرض کی کہ اس کے بعد کون ؟ تو آپﷺ نے فرمایا :’’ وہ مومن جو پہاڑ کی کسی گھاٹی میں رہتا ہو ( او ر وہیں ) اللہ کی عبادت کرتا ہو اور لوگوں کو اپنے ضرر سے محفوظ رکھتا ہو۔ ‘‘ 
(۱۲۰۶)۔ سیدنا ابو ہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ جو شخص اللہ کی راہ میں جہاد کرتا ہو، اور اللہ تعالیٰ اس شخص کو خوب جانتا ہے جو اس کی راہ میں جہاد کرتا ہے۔ اس کی مثال اس شخص کی طرح ہے جو ( برابر دن بھر ) روزہ رکھتا ہو اور رات بھر نماز پڑھتا ہو اور اللہ نے اپنی راہ میں جہاد کرنے والے کے لیے اس بات کی ذ مہ داری لے لی ہے۔ کہ اگر اس کو موت دے گا تو اسے( بغیر حساب  و کتاب کے ) جنت میں داخل کر دے گا یا اسے ثواب اور ( مال ) غنیمت کے ساتھ زندہ لوٹا دے گا۔ 
باب: جہاد فی سبیل اللہ کرنے والوں کے مراتب مختلف ہیں۔ 
( ۱۲۰۷)۔ سیدنا ابو ہریرہؓ کہتے ہیں کہ نبیﷺ نے فرمایا :’’ جو شخص اللہ پر اور اس کے رسول پر ایمان لائے اور نماز پڑھے اور رمضان کے روزے رکھے ، اللہ کے ذمہ یہ وعدہ ہے کہ وہ اس کو جنت میں داخل کر دے گا ، خواہ وہ جہاد فی سبیل اللہ کرے ( یا نہ کرے ) بلکہ جس سر زمین میں پیدا ہوا ہو وہیں بیٹھا رہے۔ ‘‘ صحابہ کرامؓ نے عرض کی کہ یا رسول اللہ ! کیا ہم لوگوں میں اس بات کو مشہور نہ کر دیں ؟ تو آپﷺ نے فرمایا :’’ جنت میں سو درجے ہیں وہ اللہ تعالیٰ نے جہاد فی سبیل اللہ کرنے والو ں کے لیے تیار کیے ہیں ،ہر دودرجوں کے درمیان اتنا فاصلہ ہے جتنا آسمان وزمین کے درمیان ہے۔ پس جب تم اللہ سے دعا مانگو تو اس سے فردوس طلب کرو کیونکہ وہ جنت کا افضل اور اعلیٰ حصہ ہے۔ ‘‘ مجھے خیال ہے۔ کہ نبیﷺ نے ( یہ بھی اس کے بعد ) فرمایا :’’ اس کے (یعنی جنت الفردوس کے ) اوپرر حمن کا عرش ہے اور وہیں سے ( یعنی جنت الفردوس سے ) جنت کی نہریں جاری ہوئی ہیں۔ 
باب:صبح وشام کے وقت اللہ کی راہ میں چلنا اور جنت میں ایک کمان برابر جگہ کی فضیلت۔ 
( ۱۲۰۸)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے فرمایا :’’ اللہ کی راہ میں صبح وشام چلنا تمام دنیا اور جو کچھ اس میں ہے ، ان سب سے بہتر ہے۔ ‘‘ 
(۱۲۰۹)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا:’’ بے شک جنت کا ایک چھوٹا سا مقام جو بقدر ایک کمان کے ( ہو ) ان سب دنیاوی چیزوں سے بہتر ہے جن پر سورج طلوع و غروب ہوتا ہے۔ ‘‘ اور آپﷺ نے فرمایا :’’ اللہ کی راہ میں صبح کو یاشام کو چلنا ان چیزوں سے بہتر ہے جن پر آفتاب طلوع ہو تا ہے یا غروب ہوتا ہے۔ ‘‘ 
باب:بڑی بڑی خوبصورت آنکھوں والی حوریں۔ 
(۱۲۱۰)۔ سیدنا انس بن مالکؓ کہتے ہیں کہ نبیﷺ نے فرمایا :’’ اگر اہل جنت میں سے کوئی عورت (یعنی حور ) زمین والوں کی طرف جھانک لے تو وہ تمام فضا کو جو آسمان وزمین کے درمیان ہے، روشن کردے اور اس کو خوشبو سے بھر دے اور بے شک اس کا دوپٹا جو اس کے سر پر ہے۔ تمام دنیا والو ں اور جو کچھ اس میں ہے ، سے بہتر ہے۔ ‘‘ 
باب:جو شخص اللہ کی راہ میں زخمی ہو جائے یا اس کو نیزہ لگ جائے ، اس کی فضیلت۔ 
(۱۲۱۱)۔ سیدنا انسؓ کہتے ہیں کہ نبیﷺ نے قبیلہ بنی سہم کے کچھ لوگوں کو قبیلہ بنی عامر کی طرف ستر آدمیوں کے ساتھ ( بطور سفارت کے ) بھیجا۔ جب وہ لوگ وہاں پہنچ گئے تو میرے ماموں  ( حرام بن ملحان ) نے ان سے کہا کہ پہلے میں جاتا ہوں ،اگر وہ لوگ مجھے امن دے دیں یہاں تک کہ میں انھیں رسول اللہﷺ کا پیغام پہنچا دوں ( تو بہتر ) ورنہ تم مجھ سے قریب رہنا ( وقت پر میری مدد کرنا ) چنانچہ وہ آگے بڑھے تو کافروں نے انھیں امان دی۔ پس اسی حالت میں کہ وہ نبیﷺ کا پیغام انھیں پہنچا رہے تھے ، اچانک انھوں نے اپنے ایک آدمی کی طرف ارشارہ کیا اور اس نے انھیں نیزہ مارا اور آر پار کر دیا تو انھوں نے کہا اللہ اکبر ! قسم ہے رب کعبہ ! کی میں تو ( اپنی مراد ) کو پہنچ گیا۔ اس کے بعد وہ لوگ ان کے باقی اصحاب کی طرف متوجہ ہوئے اور ان کو قتل کر دیا ، مگر ایک لنگڑے آدمی ( بچ رہے ) جو پہاڑ پر چڑھ گئے تھے۔ تو جبریلؑ نے نبیﷺ کو خبر دی کہ وہ لوگ ( جن کو بطور سفارت کے بھیجا گیا تھا ) سب اپنے پروردگار سے مل گئے وہ ان سے راضی ہے۔ اور وہ سب ان سے خوش ہیں۔ پھر ہم قرآن میں یہ آیت پڑھا کرتے تھے : ’’ ہماری قوم کو یہ خبر پہنچا دو کہ ہم اپنے پروردگار سے مل گئے اور وہ ہم سے خوش ہوا ، اور ہمیں بھی خوش کر دیا ‘‘ 
اس کے بعد وہ آیت منسوخ ہو گئی۔ پھر آپﷺ نے چالیس دن تک قبیلہ رعل اور ذکوان اور بنی لحیان اوربنی عصیہ کے لوگوں پر جنہوں نے اللہ اور اس کے رسولﷺ کی نافرمانی کی تھی ، بد دعا کی۔ 
(۱۲۱۲)۔ سیدنا جندب بن سفیانؓ سے روایت ہے کہ رسول اللہﷺ کسی جہاد میں تھے کہ آپﷺ کی انگلی ( زخمی ہو کر ) خون آلود ہو گئی تو آپﷺ نے فرمایا :’’ تو تو ایک انگلی ہے جو خون آلود ہو گئی اور اللہ کی راہ میں ہی ہے یہ مصیبت جو تو نے اٹھائی۔ ‘‘ 
باب:جو شخص اللہ کی راہ میں زخمی ہو جائے ، اس کی فضیلت 
(۱۲۱۳)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ قسم ہے اس کی جس کے ہاتھ میں میری جان ہے کہ کوئی شخص اللہ کی راہ میں زخمی نہ ہو گا اور اللہ اس شخص کو خوب جانتا ہے۔ جو اس کی راہ  میں زخمی ہوتا ہے مگر یہ کہ وہ قیامت کے دن اس حالت میں آئے گا کہ اس کے خون کا رنگ تو مثل خون کے رنگ کے ہو گا لیکن خوشبو مثل کستوری کی خوشبو کے ہو گی۔ ‘‘ 
باب: اللہ تعالیٰ کا ( سورۂ احزاب میں ) فرمانا:’’ مومنوں میں بعض لوگ ایسے ہیں کہ انھوں نے اللہ سے جو عہد کیا تھا اس کو پورا کر دیا اور بعض ایسے ہیں کہ وہ اپنا کام پورا کر چکے ( شہید ہو گئے ) اور بعض ایسے ہیں کہ وہ منتظر ہیں اور انھوں نے ( عہد الٰہی میں ) کچھ تبدیلی نہیں گی۔ ‘‘ 
(۱۲۱۴)۔ سیدنا انس بن مالکؓ کہتے ہیں کہ میرے چچا انس بن نضرؓ جنگ میں بدر میں شریک نہ ہوئے تھے تو انھوں نے عرض کی کہ یارسول اللہ ! سب سے پہلی جنگ جو آپﷺ نے مشرکین سے کی ، میں اس میں شریک نہ تھا۔ خیر اب اگر اللہ نے مجھے مشرکوں سے کسی جنگ میں شریک کیا تو بے شک اللہ دیکھے گا کہ میں کیا کروں گا۔ پھر جب جنگ احد کا دن آیا اور مسلمانوں نے فرار اختیار کیا تو انھوں نے کہا اے اللہ ! مسلمانوں نے جو کیا اس سے تو میں معذرت کرتا ہوں اور مشرکوں نے جو کچھ کیا اس سے بیزار ہوں۔ پھر وہ آگے بڑھ گئے تو سیدنا سعد بن معاذؓ سے ملے۔ انھوں نے کہا کہ اے سعد ! قسم ہے نضر کے پروردگار کی :’’ جنت قریب ہے۔ میں احد کے دوسری طرف سے جنت کی خوشبو پا رہا ہوں۔ سیدنا سعدؓ کہا کرتے تھے کہ یا رسول اللہ ! جو کچھ انس بن نضرؓ نے کیا میں نہیں کر سکا ( باوجود یکہ میں بھی شجا عان عرب سے ہوں ) سیدنا انسؓ کہتے ہیں کہ ہم نے اپنے چچا کو ( میدان جنگ میں ) مقتول پا یا تو اسّی ( ۸۰) سے زیادہ زخم تلوار، نیزے اور تیر کے ان کے جس پر پائے اور مشرکوں نے ان کا مثلہ بھی کیا تھا ( یعنی ان کے اعضا ناک کان وغیرہ کاٹ دیے تھے ) اس سبب سے سو ا،اُن کی بہن کے ان کو کسی نے نہیں پہچانا۔ انھوں نے ان کی انگلیوں سے ان کو پہنچان لیا۔ سیدنا انسؓ کہتے تھے کہ ہمیں خیال ہوتا ہے۔ کہ یہ آیت ان کے اور ان جیسے مسلمانوں کے حق میں نازل ہوئی : 
’’ مسلمانوں میں سے بعض ایسے ہیں جنھوں نے اللہ سے جو عہد کیا تھا اسے پورا کر دکھا یا۔۔۔  ‘‘ 
پھر کہتے ہیں کہ ان کی بہن نے جن کا نام ربیع تھا ایک عورت کے سامنے کے دانت توڑ دیے تو رسول اللہﷺ نے قصاص کا حکم دے دیا۔ انس ( بن نضرؓ ) نے عرض کی کہ یا رسول اللہ ! قسم ہے اس کی جس نے حق کے ساتھ آپﷺ کو بھیجا ہے کہ میری بہن کے دانت نہ توڑ ے جائیں گے۔ پھر مدعی لوگ دیت پر راضی ہو گئے اور قصاص انھوں نے معاف کر دیا تو رسول اللہﷺ نے فرمایا :’’  اللہ کے بندوں میں بعض ایسے ہیں کہ اگر وہ اللہ کے بھروسا پر قسم کھالیں تو اللہ ان کو سچا کر دیتا ہے۔ ‘‘ 
( ۱۲۱۵)۔ سیدنا بن ثابتؓ کہتے تھے کہ جب قرآن مجید متفرق پر چوں سے ( نقل کر کے ) مصحف میں لکھا گیا تو سورۂ احزاب کی آیت ( ۲۳) مجھے نہ ملی۔ میں رسول اللہﷺ کو اسے پڑھتے ہوئے سنتا تھا۔ پس میں نے اسے نہ پایا مگر خزیمہ انصاریؓ کے پاس جن کی شہادت کو رسول اللہﷺ نے دو مردوں کی شہادت کے برابر قرار دیا تھا ، وہ آیت یہ تھی ’’ مومنوں میں بعض لوگ ایسے ہیں کہ انھوں نے اللہ سے جو عہد کیا تھا اس کو پورا کر دیا اور بعض ایسے ہیں کہ وہ اپنا کام پورا کر چکے  ( شہید ہو گئے )۔۔۔ ‘‘ 
باب:جہاد سے پہلے کسی عمل صالح کا کرنا
(۱۲۱۶)۔ سیدنا براء بن عازبؓ کہتے ہیں کہ نبیﷺ کے پاس ایک شخص ہتھیاروں سے آراستہ آیا اور اس نے عرض کی کہ یارسول اللہ !  میں جہاد میں جاؤں یا ( پہلے ) اسلام لے آؤں ؟ تو آپﷺ نے فرمایا پہلے اسلام لا پھر جہاد کر۔ چنانچہ ( اس نے ایسا ہی کیا اور جہاد میں ) وہ شہید ہو گیا تو رسول اللہﷺ نے فرمایا :’’ اس نے کام تو بہت کم کیا لیکن ثواب بہت پائے گا۔ ‘‘ 
باب :جس کو نامعلوم تیر لگے اور وہ مر جائے۔ 
(۱۲۱۷)۔ سیدنا انس بن مالکؓ کہتے ہیں کہ ام الربیع براء کی بیٹی جو حارثہ بن سراقہ کی ماں تھیں ، نبیﷺ کے پاس آئیں اور عرض کی کہ اے اللہ کے نبی ! مجھے حارثہ کی کیفیت بتایے اور وہ بدر کے دن مقتول ہوئے تھے ، ایک نامعلوم تیر ان کو لگ گیا تھا ، کہ اگر وہ جنت میں ہوں تو میں صبر کروں (کہ وہ آرام میں ہے ) اور اگر کوئی دوسری بات ہو تو میں ان پر خوب روؤں۔ آپﷺ نے فرمایا :’’ اے ام حارثہ ! ( ایک جنت کیا ) جنت کے اندر بہت سی جنتیں ( باغ ) ہیں اور بے شک تمہارا بیٹا سب سے اعلیٰ جنتِ( باغِ ) فردوس میں ہے۔ ‘‘ 
باب:جو شخص محض اس لیے جہاد کرے کہ اللہ کا کلمہ بلند ہو جائے۔ 
( ۱۲۱۸)۔ سیدنا ابو موسیٰ اشعریؓ کہتے ہیں کہ ایک شخص نبیﷺ کے پاس آیا اور اس نے عرض کی کہ کوئی شخص تو مال غنیمت کی غرض سے جہاد کرتا ہے ،کوئی ناموری اور کوئی شخص اپنی بہادری دکھانے کے لیے لڑتا ہے ، تو فی سبیل اللہ ( مجاہد ) کون ہے ؟ آپﷺ نے فرمایا :’’ صرف وہ شخص جو محض اس لیے لڑے کہ اللہ کا کلمہ بلند ہو جائے وہ ( مجاہد ) فی سبیل اللہ ہے۔ ‘‘ 
باب: جنگ کے اور غبار ( آلود ہو جانے ) کے بعد غسل کرنا۔ 
(۱۲۱۹)۔ ام المومنین عائشہ صدیقہؓ سے روایت ہے کہ رسول اللہﷺ جب خندق کے دن ( جنگ سے ) لو ٹے اور اپنے ہتھیار رکھ دیے اور غسل فرمایا تو جبریلؑ آپﷺ کے پاس آئے اور آپﷺ کے سر پر غبار جما ہوا تھا۔ جبریلؑ نے کہا کہ آپﷺ نے ہتھیار رکھ دیے حالانکہ میں نے ابھی تک نہیں رکھے تو رسول اللہﷺ نے فرمایا ’’اب کدھر ( جانا چاہیے )‘‘ جبریلؑ نے کہا اس طرف اور بنی قریظہ کی طرف ارشارہ کیا۔ ام المومنینؓ کہتی ہیں کہ پھر (اسی وقت ) رسول اللہﷺ اس طرف چل دیے۔ 
باب:اگر حالت کفر میں مسلمانوں کو مارے پھر مسلمان ہو جائے ، اسلام پر مضبوط رہے اور پھر اللہ کی راہ میں مارا جائے۔ 
( ۱۲۲۰)۔ سیدنا ابرہریرہؓ سے روایت ہے کہ رسول اللہﷺ نے فرمایا :’’ اللہ تعالیٰ دو آدمیوں کو دیکھ کرہنس دے گا کہ ان میں سے ایک نے دوسرے کو قتل کیا ہو گا پھر وہ دونوں جنت میں جائیں گئے۔ ایک تو اس وجہ سے کہ اللہ کی راہ میں جہاد کیا اور شہید ہو گیا۔ پھر اللہ نے قاتل کو بھی توبہ کی توفیق دی ( وہ مسلمان ہوا ) اور وہ بھی ( اللہ کی راہ میں ) شہید ہو گیا۔ ‘‘ 
(۱۲۲۱)۔ سیدنا ابو ہریرہؓ کہتے ہیں کہ میں رسول اللہﷺ کے پاس گیا۔ اس وقت آپﷺ خیبر میں تھے۔ مسلمان خیبر کو فتح کر چکے تھے ، میں نے عرض کی کہ یا رسول اللہ ! ( مال غنیمت میں ) میرا حصہ بھی لگائیے  تو سعید بن عاص کے بیٹوں میں سے کسی نے کہا کہ یارسول اللہ ! ان کا حصہ نہ لگائیے۔ میں نے کہا کہ یا رسول اللہ ! یہ ابن قوقلؓ کا قاتل ہے تو سعید بن عاص کے بیٹے نے کہا کہ تعجب ہے۔ ( ابو ہریر ہؓ سے ) جو ضأن ( نامی پہاڑ ) کی طرف سے ہمارے پاس آیا ہے اور مجھ پر ایک مسلمان کے قتل کا عیب لگانا ہے،جسے اللہ نے میرے ہاتھوں سے عزت (یعنی شہادت ) دی اور مجھے اس کے ہاتھوں سے ذلیل ( جہنمی مردار ) نہیں کیا۔ 
باب: بعض لوگوں نے جہاد کو روزے پر ترجیح دی ہے۔ 
( ۱۲۲۲)۔ سیدنا انس بن مالکؓ کہتے ہیں کہ سیدنا ابو طلحہؓ نبیﷺ کے عہد میں جہاد کی وجہ سے ( نفلی ) روزے نہ رکھتے تھے ( تاکہ طاقت کم نہ ہو )۔ پھر جب نبیﷺ کی وفات ہو گئی تو میں نے ان کو کبھی روزہ ترک کرتے ہوئے نہیں دیکھا سوائے عید الفطر اور عید الاضحی کے دن کے۔ 
باب:قتل کے سوا شہادت کی سات صورتیں اور بھی ہیں۔ 
( ۱۲۲۳)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے فرمایا :’’ طاعون ہر مسلمان کی شہادت ( کا سبب ) ہے۔ ‘‘ 
باب۔ اللہ تعالیٰ ( سورۂ نساء میں یہ ) فرمانا ’’ اپنی جانوں اور مالوں سے اللہ کی راہ میں جہاد کرنے والے مومن او ربغیر عذر کے بیٹھ رہنے والے۔۔۔ غَفُوْرًا رَّ حِیْمًا  تک۔ ‘‘
(۱۲۲۴)۔ سیدنا زید بن ثابتؓ کہتے ہیں کہ رسول اللہﷺ مجھ سے یہ آیت لکھوا رہے تھے ’’ اپنی جانوں اور مالوں سے اللہ کی راہ میں جہاد کرنے والے مومن اور بغیر عذر کے بیٹھ رہنے والے مومن برابر نہیں۔ ‘‘  اتنے میں ابن اُم مکتومؓ آئے اور کہا کہ یا رسول اللہ ! اگر میں قدرت رکھتا تو ضرور جہاد کر تا اور وہ نابینا آدمی تھے پس اللہ نے اپنے رسولﷺ پر وحی اتارنا شروع کی۔ اس وقت آپﷺ کی ران میری ران پر رکھی ہوئی تھی ، پس وحی کے اثر سے آپﷺ کی ران ایسی بھاری ہو گئی کہ مجھے خوف ہوا کہ میری ران پھٹ جائے گی۔ اس کے بعد آپﷺ سے وہ حالت دور ہو گئی تو اللہ نے نازل فرما یا :’’  یعنی سوائے ان لوگوں کے جو معذور ہیں۔ ‘‘( مثلاً نا بینا ، لنگڑا ، اپاہج وغیرہ ) 
باب :جنگ پر ( لوگوں کو ) آمادہ کرنا۔ 
(۱۲۲۵)۔ سیدنا انسؓ کہتے ہیں کہ رسول اللہﷺ خندق کی طرف تشریف لے گئے ( جو مدینہ کے گرد کھودی جاری تھی ) دیکھا تو مہاجرین اور انصار سردی کے دنوں میں صبح صبح خندق کھود رہے ہیں۔ ان کے پاس غلام بھی نہ تھے۔ جو یہ کام کر لیتے۔ پس جب آپﷺ نے ان کی پریشانی اور بھوک کی یہ حالت دیکھی تو ( یہ شعر ارشاد فرمایا :’’ اے اللہ ! بھلائی تو آخرت ہی کی بھلائی ہے ، پس تو مہاجرین و انصار کو برکت دے۔ ‘‘ تو اس کے جواب میں مہاجرین و انصار نے کہا ’’ ہم وہ لوگ ہیں جنہوں نے محمدﷺ کے ہاتھ پر اس شرط کے ساتھ بیعت کی ہے کہ جب تک ہمارے جسم میں جان باقی رہے گی ، جہاد کرتے رہیں گے۔ ‘‘ 
 باب:(بغرض حفاظت ) خندق کھودنا ( مسنون ہے )۔ 
(۱۲۲۶)۔ سیدنا انسؓ ایک روایت میں کہتے ہیں کہ (غزوۂ خندق میں مہاجرین وانصار یہ ) کہتے تھے کہ ’’ ہم  وہ لوگ ہیں جنہوں نے محمدﷺ کے ہاتھ پر اس شرط کے ساتھ بیعت کی ہے کہ جب تک ہمارے جسم میں جان باقی رہے گی ، جہاد کرتے رہیں گے۔ ‘‘ تو نبیﷺ ان کو جواب دیتے :’’ اے اللہ ! بھلائی تو آخرت ہی کی بھلائی ہے ، پس تو مہاجرین و انصار کو برکت دے۔ ‘‘ 
(۱۲۲۷)۔ سیدنا براء بن عازبؓ کہتے ہیں کہ میں نے نبیﷺ کو غزوۂ احزاب کے دن مٹی اٹھاتے دیکھا اور مٹی نے آپﷺ کے پیٹ کے رنگ کو چھپا لیا تھا اور آپﷺ یہ فرماتے جاتے تھے :’’ اے اللہ ! اگر تو نہ ہوتا تو ہم ہدایت نہ پاتے اور نہ ہم صدقہ دیتے اور نہ نماز پڑھتے۔ پس تو ہم پر اطمینان نازل فرما اور جب ہم دشمن سے مقابلہ کریں تو ہمیں ثابت قدم رکھ بے شک ان لوگوں نے ہم پر بغاوت کی ہے ،یہ جب بھی کوئی فساد کرنا چاہتے ہیں تو ہم ان کی بات نہیں مانتے۔ ‘‘ 
باب:جو شخص کسی شرعی عذر سے جہاد میں شریک نہ ہو۔ 
( ۱۲۲۸)۔ سیدنا انس بن مالکؓ کہتے ہیں کہ جب ہم غزوۂ تبوک سے نبیﷺ کے ہمراہ لوٹے تو آپﷺ نے فرمایا :’’ کچھ لو گ مدینہ میں ہم سے پیچھے رہ گئے۔ وہ ایسے ہیں کہ جس درے یا میدان میں ہم چلے ،یقیناً وہ اس میں ہمارے ساتھ ( ثواب میں ) شریک رہے۔ کیونکہ ان کو ( کسی شرعی ) عذر نے ( جہاد میں آنے سے ) روک لیا۔ ‘‘ 
باب:جہاد میں روزہ رکھنے کی فضیلت۔ 
 (۱۲۲۹)۔ سیدنا ابو سعید خدریؓ کہتے ہیں کہ میں نے نبیﷺ سے سنا ،آپ فرماتے تھے :’’ بے شک جو شخص اللہ کی راہ میں ( یعنی جہاد میں ) ایک دن بھی روزہ رکھے ، اللہ اس کے منہ کو دوزخ سے بقدر ستر سال کی مسافت کے دور کر دیتا ہے۔ 
باب۔ اس شخص کی فضیلت جو کسی غازی کا سامان تیار کر دے یا اس کے پیچھے اس کے گھر کی خبر گیری عمدہ طور پر کرے۔ 
(۱۲۳۰)۔ سیدنا زید بن خالد جہنیؓ سے روایت ہے کہ رسول اللہﷺ نے فرمایا :’’ جو شخص اللہ کی راہ میں جہاد کرنے والے کا سامان تیار کر دے تو گویا اس نے خود جہاد کیا اور جو شخص اللہ کی راہ میں جہاد کرنے والے کے پیچھے اس کے گھر ( والوں ) کی خبر گیری کرے تو گویا اس نے خود جہاد کیا۔ ‘‘ 
( ۱۲۳۱)۔ سیدنا انسؓ سے روایت ہے کہ نبیﷺ مدینہ میں ، ام سلیم اور اپنی ازواج مطہرات کے سوا اور کسی کے گھر میں تشریف نہ لے جاتے تھے تو آپﷺ سے کسی نے اس کی وجہ پوچھی تو آپﷺ نے فرمایا :’’ ،میں اس پر ترس کھا تا ہوں ،اس کا بھائی میرے ہمراہ مقتول (شہید ) ہوا ہے۔ ‘‘ 
باب :جنگ میں جاتے وقت ( اپنے بدن پر ) خوشبو لگا نا۔ 
( ۱۲۳۲)۔ سیدنا انسؓ سے روایت ہے کہ وہ ثابت بن قیس کے پاس گئے اور وہ اپنی دونوں رانیں کھولے ہوئے خوشبو لگا رہے تھے۔ سیدنا انسؓ نے پوچھا کہ اے چچا ! تمہیں ( جنگ سے ) کیا چیز روک رہی ہے ؟ انھوں نے کہا کہ میرے بھائی کے بیٹے ! ابھی آتا ہوں۔ پھر وہ خوشبو لگانے لگے۔ پھر آئے اور ( مجاہدین میں ) بیٹھ گئے۔ پھر بتایا کہ اس جنگ میں مسلمانوں کو ذرا شکست ہوئی تو ثابتؓ نے لوگوں سے کہا کہ ہٹ جاؤ ، ہم کو جگہ دو ، ہم کافروں سے لڑیں گے۔ ہم رسول اللہﷺ کے ساتھ جنگ میں ایسا نہیں کرتے تھے بلکہ جم کر لڑ تے تھے ، تم نے تو ( بھاگ کر ) اپنے دشمنوں کو بری عادت ڈالد ی ہے۔ 
باب:دشمن دین کی جاسوسی کرنے والے کی فضیلت۔ 
(۱۲۳۳)۔ سیدنا جابرؓ کہتے ہیں کہ نبیﷺ نے غزوۂ احزاب میں فرمایا :’’ میرے پاس دشمن کی خبر کون لائے گا ؟ ‘‘ تو سیدنا زبیرؓ بولے کہ میں ( لاؤں گا )۔ اس کے بعد آپﷺ نے پھر فرمایا :’’ میرے پاس دشمن کی خبر کون لائے گا ؟‘‘ وہ پھر بولے کہ میں تو نبیﷺ نے فرمایا :’’ ہر نبی کے حواری ہوتے ہیں اور میرے حواری زبیر ( رضی اللہ تعالیٰ عنہ)ہیں۔ ‘‘ 
باب:حاکم عادل ہو یا ظالم ، جہاد قیامت تک قائم رہے گا۔ 
(۱۲۳۴)۔ سیدنا عروہ بارقیؓ سے روایت ہے کہ نبیﷺ نے فرمایا :’’ گھوڑوں کی پیشانیوں سے قیامت تک خیر و برکت وابستہ ہے۔ ( یعنی یا تو آخرت کا دائمی ) ثواب اور ( یاد نیا میں ) مال غنیمت۔ ‘‘ 
(۱۲۳۵)۔ سیدنا انس بن مالکؓ کہتے ہیں کہ رسول اللہﷺ نے فرمایا :’’ گھوڑوں کی پیشانیوں میں خیرو برکت ( رکھی ہوئی ) ہے۔ ‘‘ 
باب:جس نے اللہ کی راہ میں جہاد کرنے کے لیے گھوڑا رکھا اور اللہ کا ( سورۂ انفال ) میں فرمان :’’ گھوڑے باند ھ کر رکھو۔ ‘‘ 
(۱۲۳۶)۔ سیدنا ابرہریرہؓ کہتے ہیں کہ نبیﷺ نے فرمایا :’’ جو شخص اللہ کی راہ میں جہاد کرنے کے لیے گھوڑا رکھے ،صرف اللہ پر ایمان لانے کی وجہ سے اور اسکے وعدوں کو سچا سمجھ کر ، تو بے شک اس کا کھانا ،پینا ، لید اور اس کا پیشاب ، غرض اس کی ہر چیز قیامت کے دن ثواب بن کر اس کی ترازوئے اعمال میں تلے گی۔ 
باب: گھوڑے اور گدھے کا نام رکھنا کیسا ہے ؟ 
( ۱۲۳۷)۔ سیدنا سہل بن سعدؓ کہتے ہیں کہ ہمارے باغ میں نبیﷺ کا ایک گھوڑا رہتا تھا اس کا نام لحیف تھا اور بعض کہتے ہیں کہ اس کا نام لخیف تھا۔ 
( ۱۲۳۸)۔ سیدنا معاذؓ کہتے ہیں کہ میں ایک گدھے پر نبیﷺ کے پیچھے بیٹھا تھا ، اس گدھے کا نام عفیر تھا۔ آپﷺ نے فرمایا :’’ اے معاذ! کیا تم جانتے ہو کہ اللہ تعالیٰ کا حق اس کے بندوں پر کیا ہے ؟۔۔۔  اور ساری حدیث بیان کی جو پہلے گزر چکی ہے۔ ( دیکھے حدیث :۱۰۵) 
(۱۲۳۹)۔ سیدنا انس بن مالکؓ کہتے ہیں کہ ( ایک مرتبہ ) مدینہ میں کچھ خوف تھا تو نبیﷺ ہمارے گھوڑے پر سوار ہوئے جس کا نام مندوب تھا۔ آپﷺ تشریف لے گئے۔ جب واپس لوٹے تو فرمایا:’’ ہم نے خوف کی کوئی بات نہیں دیکھی اور بے شک ہم نے اس گھوڑے کو دریا ( کی طرح تند و تیز ) پایا :‘‘ 
باب :گھوڑے کا منحوس ہونا جو ( کہ ) ذکر کیا جاتا ہے۔ 
(۱۲۴۰)۔ سیدنا عبداللہ بن عمرؓ کہتے ہیں کہ میں نے نبیﷺ کو یہ فرماتے ہوئے سنا :’’ نحوست صرف تین چیزوں میں ہے۔ ( ۱) گھوڑے (۲) عورت ( ۳) گھر میں۔ ‘‘ 
باب: ( مال غنیمت میں ) گھوڑے کا حصہ ( ثابت ہے )۔ 
( ۱۲۴۱)۔ سیدنا ابن عمرؓ ہی سے روایت ہے کہ رسول اللہﷺ نے گھوڑے کے دو حصے اور اس کے سوا ر کا ایک حصہ ( مال غنیمت ) میں مقرر کیا تھا۔ 
باب:جنگ میں اگر کوئی کسی کی سواری کھینچ کر چلائے۔ 
( ۱۲۴۲)۔ سیدنا براء بن عازبؓ سے ایک شخص نے پوچھا کہ کیا تم لوگ غزوۂ حنین میں رسول اللہﷺ کو چھوڑ کر بھاگ گئے تھے ؟ انھوں نے کہا ( ہاں ) لیکن رسول اللہﷺ نہیں بھاگے ( وجہ یہ تھی کہ قبیلۂ) ہوازن ( کے لوگ ) بڑے تیر انداز تھے۔ ہم نے جب ان سے مقابلہ کیا اور ان حملہ کیا تو وہ بھاگ نکلے۔ پھر مسلمان مال غنیمت پر جھک پڑے اور کافروں نے تیر برسانا شروع کیے ( ہم پیچھے ہٹ گئے ) مگر رسول اللہﷺ نہیں بھاگے بے شک میں نے انھیں دیکھا کہ وہ اپنے سفید خچر پر سوار تھے اور ابو سفیانؓ اس کی لگام پکڑے ہوئے تھے اور نبیﷺ یہ فرماتے جاتے تھے ’’ میں نبی ہوں ، اس میں کچھ جھوٹ نہیں ، میں عبدالمطلب ( جیسے) سردار کا بیٹا ہوں۔ ‘‘
باب: نبیﷺ کی اونٹنی ( کا بیان ) 
( ۱۲۴۳)۔ سیدنا انسؓ کہتے ہیں کہ نبیﷺ کی اونٹنی جس کا نام عضبأتھا ، کوئی اونٹنی اس کے آگے نہ بڑھتی تھی۔ اس ایک اعرابی نوجوان اونٹ پر سوار ہو کر آیا اور وہ اس سے آگے نکل گیا تو مسلمانوں کو یہ بات بہت شاق گزر ی یہاں تک کہ جب آپﷺ کو معلوم ہوا۔ تو آپﷺ نے فرمایا :’’ اللہ پر یہ حق ہے کہ دنیا بھر کی جو چیز بلند ہو اس کو پست ( بھی) کر دے۔ ‘‘ 
باب :جہاد میں عورتوں کا مردوں کے پاس مشکیں بھر بھر کر لے جانا۔ 
( ۱۲۲۴)۔ سیدنا عمر بن خطابؓ سے روایت ہے کہ انھوں نے مدینہ کی عورتوں کو کچھ چادریں تقسیم کی تھیں تو ایک نہایت عمدہ چادر بچ گئی۔ ان کے پاس کے بیٹھنے والوں میں سے کسی نے کہا کہ اے امیر المومنین ! یہ چادر ، رسول اللہﷺ کی نواسی کو جو آپ کے نکاح میں ہے ، دے دیجیے۔ وہ لوگ ام کلثوم بنت علی کو مراد لیتے تھے تو سیدنا عمرؓ نے کہا کہ ام سلیطؓ اس کی زیادہ مستحق ہیں۔ وہ انصار ی عورت تھی۔ انھوں نے رسول اللہﷺ سے بیعت کی تھی۔ سیدنا عمرؓ نے کہا کہ وہ احد کے دن ہمارے لیے مشکیں بھر بھر کر لاتی تھیں۔ 
باب : عورتیں جہاد میں زخمیوں کی مرہم پٹی اور دوا وغیرہ کر سکتی ہیں۔ 
(۱۲۴۵)۔ سیدہ ربیع بنت معوذؓ کہتی ہیں کہ ہم ( جہاد میں ) نبیﷺ کے ہمراہ ( جاتی تھیں اور) پانی پلاتی تھیں اور زخمیوں کا علاج کرتی تھیں اور شہید اور زخمی لوگوں کو اٹھا کر مدینہ میں لاتی تھیں۔ 
باب: اللہ عزوجل کی راہ میں جو جہاد ہو، اس میں پہرہ دینا۔ 
( ۱۲۴۶)۔ ام المومنین عائشہ صدیقہؓ کہتی ہیں کہ نبیﷺ ( کسی سفر میں ایک رات کو ) سوئے نہ تھے ، لہٰذا جب مدینہ پہنچے تو ( نیند غالب تھی )۔ آپﷺ نے فرمایا :’’ کاش ! میرے نیک اصحاب میں کوئی آج کی شب میرا پہرہ دے۔ ‘‘ اتنے میں اچانک ہم نے ہتھیار کی آواز سنی۔ آپﷺ نے فرمایا:’’ کون ہے ؟‘‘ اس نے جواب دیا کہ سعد بن ابی وقاص ( رضی اللہ تعالیٰ عنہ ) ، میں اس لیے آیا ہوں کہ آپﷺ کے پاس پہرہ دوں۔ پھر نبیﷺ سو گئے۔ 
(۱۲۴۷)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ درہم و دینار اور چادر کا بندہ ہلاک ہو جائے کہ اگر اسے دیا جائے تو وہ خوش ہو جائے اور اگر نہ دیا جائے تو ناخوش ہو۔ ( ایسا شخص ) ہلاک ہو جائے اور سرنگوں ہو جائے اور اگر اس کو کانٹا چبھ جائے تو کوئی نہ نکالے۔ خوشخبری ہو اس بندے کو جو اللہ کی راہ میں جہاد کر نے کے لیے اپنے گھوڑے کی لگام ہر وقت اپنے ہاتھ میں لیے رہے ، اس کا سر غبار آلود ہو ، اس کے دونوں پیر غبار آلود ہوں ، اگر اس سے کہا جائے کہ پہرہ دے تو وہ پہرہ دے اور اگر لشکر کے پیچھے حفاظت کے لیے مقرر ہو تو لشکر کے پیچھے رہے۔ ( غرض جو حکم ملے اس کی تعمیل کرے اور غریبی کی وجہ سے دنیا کے لوگوں میں اس کی قدر و منزلت بالکل نہ ہو حتیٰ کہ ) اگر وہ ( کسی کے پاس جانے کی ) اجازت مانگے تو اسے اجازت نہ ملے اور اگر وہ ( کسی کی) سفارش کرے تو اس کی سفارش نہ مانی جائے۔ ‘‘ 
باب :جہاد میں ( مجاہدین کی )خدمت کرنے کا ثواب۔ 
( ۱۲۴۸)۔ سیدنا انس بن مالکؓ کہتے ہیں کہ میں رسول اللہﷺ کے ہمراہ ان کی خدمت کرنے کے لیے خیبر گیا۔ پھر جب نبیﷺ خیبر سے واپس آنے لگے اور آپﷺ کو احد پہاڑ دکھائی دیا تو فرمایا :’’ یہ  وہ پہاڑ ہے جو ہم سے محبت رکھتا ہے اور ہم اس سے محبت رکھتے ہیں۔ ‘‘
( ۱۲۴۹)۔ سیدنا انسؓ کہتے ہیں کہ ہم ایک سفر میں نبیﷺ کے ہمراہ تھے تو ہم میں زیادہ سایہ اس شخص کے پاس تھا جس پر اس نے چادر سے سایہ کیا ہوا تھا اور جن لوگوں نے روزہ رکھا تھا، انھوں نے کچھ کام نہیں کیا اور جن لوگوں نے روزہ نہ رکھا تھا، انھوں نے اونٹوں کو اٹھایا اور ان پر پانی بھر بھر کر لائے، غرض ہر طرح کی خدمت کی اور کام کیا تو نبیﷺ نے فرمایا :’’ آج تو روزہ نہ رکھنے والے سب ثواب لوٹ کر لے گئے۔ ‘‘
باب :اللہ کی راہ ( یعنی جہاد ) میں ایک دن مورچہ بند ہو کر رہنے کی فضیلت۔ 
( ۱۲۵۰)۔ سیدنا سہل بن سعد ساعدیؓ سے روایت ہے کہ رسول اللہﷺ نے فرمایا :’’ اللہ کی راہ میں ایک دن مورچے پر رہنا ، تمام دنیا اور جو کچھ اس میں ہے ، اس سے بہتر ہے۔ اور جنت میں تمہارا چھوٹے سے چھوٹا مقام جو بقدر ایک کوڑے کے ہو ، وہ ( بھی ) تمام دنیا اور جو کچھ اس میں ہے اس سے بہتر ہے۔ اور صبح وشام کے وقت جو بندہ اللہ کی راہ میں چلتا ہے۔ وہ تمام دنیا اور جو کچھ اس میں ہے۔ اس سے بہتر ہے۔  
باب:جس نے لڑائی میں کمزور ( یعنی غریب ) لوگوں اور نیکوں کے ذریعہ سے مدد چاہی۔ 
( ۱۲۵۱)۔ فاتح ایران سیدنا سعد بن وقاصؓ سے روایت ہے کہ ان کا خیال تھا کہ انہیں دوسرے بہت سے صحابہ پر(اپنی مالداری اور بہادری کی وجہ سے) فضیلت حاصل ہے تو نبیﷺ نے فرمایا : ’’تم کو تمہارے کمزور لوگوں کی وجہ سے مدد دی جاتی ہے اور رزق دیا جاتا ہے‘‘۔ 
(۱۲۵۲)۔ سیدنا ابو سعیدؓ نبیﷺ سے روایت کرتے ہیں کہ آپﷺ نے فرمایا :’’ ایک دور ایسا آئے گا کہ لو گ جہاد کریں گے تو یہ کہا جائے گا کہ کیا تم میں کوئی شخص ایسا ہے۔ جس نے نبیﷺ کی صحبت اٹھائی ہو ؟ جواب دیا جائے گا کہ بالکل ہے۔ ( ان کے ذریعے دعا مانگی جائے گی ) اور اس کی فتح ہو جائے گی۔ پھر ایک دور ایسا آئے گا کہ لو گ کہیں گے کہ کیا تم میں کوئی ایسا ہے۔ جس نے نبیﷺ کے صحابہ کی صحبت اٹھائی ہو ؟ جواب دیا جائے گا کہ بالکل ہے۔ ( پس اس کے ذریعہ سے دعا مانگی جائے گی اور ) فتح ہو جائے گی۔ پھر ایک دور ایسا آئے گا کہ کہا جائے گا کیا تم میں کوئی شخص ایسا ہے۔ جس نے نبیﷺ کے اصحاب کی صحبت اٹھانے والے کی صحبت اٹھائی ہو ؟ جواب دیا جائے گا کہ بالکل ہے۔ پس ( اس کے ذریعہ سے دعا مانگی جائے گی اور ) فتح ہو جائے گی۔ ‘‘ 
باب: تیر اندازی ( ہر طرح کی نشانہ بازی ) کی ترغیب دینا۔ 
(۱۲۵۳)۔ سیدنا ابو اسیدؓ کہتے ہیں کہ نبیﷺ نے بدر کے دن ، جب ہم نے قریش کے ( مقابلہ کے ) لئے  صفیں قائم کیں اور انھوں نے ہمارے ( مقابلوں کے ) لیے صفیں قائم کیں ، یہ فرمایا :’’ جب وہ لوگ تمہارے قریب آجائیں تو تم تیر اندازی کرنا۔ ‘‘ 
باب:ڈھال ( کا بیان) اور جو شخص اپنے ساتھی کی ڈھال استعمال کرے۔ 
( ۱۲۵۴)۔ امیر المومنین عمر بن خطابؓ کہتے ہیں کہ بنی نضیر کے اموال اس قسم میں تھے جو اللہ نے اپنے رسولﷺ کو بغیر جنگ کے دلا دیے تھے۔ مسلمانوں نے اس پر گھوڑے اور سوار نہ دوڑائے تھے یعنی جنگ کی نوبت نہ آئی تھی۔ پس وہ مال خاص کر نبیﷺ نے لے لیا اور اس میں سے ایک سال کا خرچ اپنے گھر والوں کو دے دیتے تھے ، سال کے بعد جو باقی رہتا تھا اس کو ہتھیار میں اور گھوڑوں میں اور اللہ کی راہ میں جہاد کرنے کے لیے خرچ کرتے تھے۔ 
( ۱۲۵۵)۔ امیر المومنین علیؓ کہتے ہیں کہ میں نے نبیﷺ کو نہیں دیکھا کہ سعد بن ابی وقاصؓ کے سوا کسی اور شخص کے لیے اپنے ماں باپ کے فدا ہو نے کو کہتے ہوں (غزوۂ احد میں ) میں نے آپﷺ کو یہ فرماتے ہوئے سنا :’’ تیر چلاؤ سعد ! تم پر میرے ماں باپ فدا ہو جائیں۔ ‘‘ 
باب:تلوار پر سونے چاندی کا کام کرنا ( کیسا ہے ؟) 
( ۱۲۵۶)۔ سیدنا ابو امامہؓ کہتے ہیں کہ بے شک یہ تمام فتوحات ان لوگوں نے کی ہیں جن کی تلواروں میں نہ سونے کا کام تھا، نہ چاندی کا۔ ان کی تلوار پر چمڑے کا اور سیسہ اور لو ہے کا کام ہو تا تھا۔ 
باب:نبیﷺ کی زرہ اورقمیص کا بیان ( جو ) لڑائی میں آپﷺ پہنتے تھے۔ 
( ۱۲۵۷)۔ سیدنا ابن عباسؓ کہتے ہیں کہ نبیﷺ نے بدر کے دن جبکہ آپﷺ ایک قبہ کے اندر تھے ، یہ فرمایا :’’ اے اللہ ! میں تجھے تیرے عہد اور تیرے وعدے کا واسطہ دیتا ہوں کہ ( مسلمانوں کو فتح دے دے ) اے اللہ ! اگر تو چاہے تو آج کے بعد پھر کبھی تیری عبادت نہ کی جائے گی۔ ‘‘ پس سیدنا ابو بکر صدیقؓ نے آپﷺ کا ہاتھ پکڑ لیا اور کہا کہ یا رسول اللہ ! ( اسی قدر دعا ) آپ کو کافی ہے ، بے شک آپ نے اپنے پروردگار سے دعا کی حد کر دی اور نبیﷺ ( اس وقت ) زرہ پہنے ہوئے تھے۔ پس آپﷺ ( سورۂ القمر ۴۶۔ ۴۵کے ) یہ ( الفاظ ) کہتے ہوئے باہر تشریف لائے : 
’’ عنقریب یہ جماعت بھگا دی جائے گی اور یہ لو گ پیٹھ پھیر لیں گے ، بلکہ قیامت کا ان سے وعدہ ہے اور قیامت بہت سخت اور تلخ چیز ہے۔ ‘‘  اور ایک روایت میں ہے کہ یہ بدر کے دن کا واقعہ ہے۔ 
باب:لڑائی میں ریشمی کپڑا پہننا کیسا ہے ؟ 
( ۱۲۵۸)۔ سیدنا انس بن مالکؓ بیان کرتے  ہیں کہ نبیﷺ نے سیدنا عبدالرحمن بن عوفؓ اور سیدنا زبیرؓ کو ریشمی قمیض پہننے کی اجازت دے دی تھی ، اس وجہ سے کہ ان کے جسم پر خارش تھی۔ 
( ۱۲۵۹)۔ سیدنا انسؓ ہی سے روایت ہے کہ سیدنا عبدالرحمن اور زبیرؓ نے نبیﷺ سے جوؤں کی شکایت کی تو آپﷺ نے انھیں ریشمی کپڑے پہننے کی اجازت دے دی۔ 
باب:جنگ روم کی بابت کیا کہا گیا ہے ؟ 
(۱۲۶۰)۔ ام حرامؓ سے روایت ہے کہ انھوں نے نبیﷺ کو یہ فرماتے ہوئے سنا :’’ میری امت میں سب سے پہلے جو لوگ سمندر میں جنگ کریں گے ان کے لیے جنت واجب ہے۔ ‘‘ میں نے عرض کی یا رسول اللہ ! میں انھیں میں ہوں ؟ تو آپﷺ نے فر مایا :’’ تم انھیں میں ہو۔ ام حرامؓ کہتی ہیں کہ پھر نبیﷺ نے فرمایا :’’ میری امت میں سے سے پہلے جو لو گ قیصر کے شہر ( قسطنطنیہ ) میں  جہاد کریں گے وہ مغفور ہیں۔ ‘‘ میں نے عرض کی یا رسول اللہ ! میں ان لوگوں میں ہوں ؟  تو آپﷺ نے فرمایا۔ :۔ ’’ نہیں ( تو ان میں سے نہیں )۔ ‘‘ 
باب :یہودیوں سے لڑنے کی فضیلت 
( ۱۲۶۱)۔ سیدنا عبداﷲ بن عمرؓ روایت ہے کہ رسول اللہﷺ نے فرمایا :’’ تم یہودیوں سے جنگ کرو گے یہاں تک کہ کوئی یہودی پتھر کی آڑ میں چھپے گا تو وہ پتھر بولے گا کہ اے اللہ کے ( مسلمان ) بندے ! یہ یہودی میرے پیچھے چھپا ہوا ہے۔ اسے قتل کر دے۔ ‘‘ دوسری روایت میں کہتے ہیں کہ رسول اللہﷺ نے فرمایا :’’ قیامت اس وقت قائم نہیں ہو گی یہاں تک کہ تم یہودیوں سے لڑ و۔۔۔  ‘‘  پھر باقی ساری حدیث بیان کی۔ 
باب:ترکوں سے جنگ کا بیان 
( ۱۲۶۲)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ قیامت قائم نہ ہو گی ، جب تک کہ تم ترکوں سے نہ لڑو گے جن کی آنکھیں چھوٹی، منہ سرخ ، ناک موٹی پھیلی ہو ئی ہوں گی۔ ان کے منہ ایسے ہوں گے جیسے چمڑا لگی ہو ئی ڈھالیں ہوتی ہیں۔ اور قیامت اس وقت تک قائم نہ ہو گی جب تک تم ایسے لوگوں سے جنگ نہ کرو جو بالوں کے جو تے پہنتے ہیں۔ ‘‘
باب۔ مشرکوں ( اور کافروں ) کے لیے بد دعا کرنا ، اللہ ان کو شکست دے اور ان پر زلزلہ بر پا کر دے۔ 
( ۱۲۶۳)۔ سیدنا عبداللہ بن ابی اوفٰیؓ کہتے ہیں کہ رسول اللہﷺ نے غزوۂ خند ق کے دن مشرکوں کے لیے یہ بد دعا تھی :’’ اے اللہ ! کتاب کے نازل کرنے والے ! حساب کے جلد لینے والے ! اے اللہ ! ان جماعتوں کو شکست دے ، ان کے قدم اکھیڑ دے ، ان کو بھگا دے ( اے اللہ ! ان کو بھگا دے اور  ان کو ہلاک کر دے ،بھگا دے ، ڈگمگا دے )۔ ‘‘ 
( ۱۲۶۴)۔ ام المومنین عائشہ صدیقہؓ سے روایت ہے کہ یہودی ( ایک روز ) نبیﷺ کے پاس آئے اور کہا کہ ’’ تم پر موت آئے ‘‘ تو میں نے ان پر لعنت کی۔ آپﷺ نے فرمایا۔ :’’ تمہیں ہو کیا گیا ہے ؟ ‘‘ میں نے عرض کی کہ کیا آپ نے نہیں سنا جو ان لوگوں نے کہا ؟ آپﷺ نے فرمایا :’’ تم نے نہیں سنا جو میں نے کہا دیا کہ وعلیکم ( یعنی جو کچھ تم نے کہا ہے وہ تمہی پر ہو )۔ ‘‘ 
باب : مشرکوں کا دل بہلانے کے لیے ، ان کی ہدایت کے لیے دعا کرنا ( درست ہے )۔ 
( ۱۲۶۵)۔ سیدنا ابو ہریرہؓ کہتے ہیں کہ طفیل بن عمرودوسی اور ان کے ساتھیؓ نبیﷺ کے پاس آئے اور انھوں نے کہا کہ یا رسول اللہ ! قبیلۂ دوس کے لوگوں نے نا فرمانی کی اور پیروی سے انکار کر دیا ، لہٰذا اللہ سے ان کے لیے بد دعا کیجیے۔ لوگ کہنے لگے کہ اب دوس ہلاک ہوئے مگر آپﷺ نے دعا کی :’’ اے اللہ ! دوس کو ہدایت دے اور ان کو دائرہ اسلام میں لے آ۔ ‘‘ 
باب:نبیﷺ کا لوگوں کو اسلام اور ( اپنی ) نبوت کی طرف بلانا اور اس بات کی دعوت دینا کہ وہ اللہ کو چھوڑ کر ایک دوسرے کو رب نہ بنائیں۔ 
( ۱۲۶۶)۔ سیدنا سہل بن سعدؓ سے روایت ہے کہ انھوں نے نبیﷺ کو خیبر کے دن یہ فرماتے ہوئے سنا:’’ میں اب جھنڈا اس شخص کو دوں گا جس کے ہاتھ پر فتح ہو جائے گی۔ ‘‘ پس صحابہ کرامؓ کھڑے ہوئے اس بات کی امید کر رہے تھے کہ ان میں سے جھنڈا کس کو ملتا ہے۔ پھر دوسرے دن ہر شخص اس بات کی امید کرتا رہا کہ جھنڈا ہمیں عطا ہو گا مگر آپﷺ نے فرمایا :’’ علیؓ کہاں ہیں ؟‘‘ کسی نے بتایا کہ ان کی دونوں آنکھوں میں درد ہے۔ آپﷺ نے حکم دیا تو وہ بلائے گئے۔ آپﷺ نے ان کی دونوں آنکھوں میں لعاب لگا دیا ، وہ فوراً اچھے ہو گئے ( ایسا معلوم ہوتا تھا کہ ) گویا ان کو کوئی تکلیف نہ تھی۔ پھر انھوں نے پوچھا کہ ہم ان کافروں سے جنگ کریں گے یہاں تک کہ وہ مسلمان ہو جائیں۔ تو آپﷺ نے فرمایا:’’ آہستگی کرو ، اب تم ان کے میدان میں جانا تو اسلام کی طرف بلانا اور جو ( اللہ کی طرف سے ) ان پر فرض ہے وہ بتانا۔ اللہ کی قسم ! اگر تم سے ایک شخص بھی ہدایت پا جائے تو وہ تمہارے لیے سرخ اونٹوں سے بھی بہتر ہے۔ ‘‘
باب:جو شخص کسی جہاد کا ارادہ کرے اور لڑائی کا اصل مقام چھپا یا ( دوسرا مقام بیان کیا تویہ درست ) ہے۔ اور جس شخص نے جمعرات کے دن سفر کو بہتر سمجھا۔ 
( ۱۲۶۷)۔ سیدنا کعب بن مالکؓ سے روایت ہے کہ کم ہی ایسا ہو تا تھا کہ رسول اللہﷺ جب سفر کرتے تو سوائے جمعرات کے اور کسی دن سفر کرتے۔ 
باب :مسافر کا سفر کے وقت رخصت ہو نا۔ 
( ۱۲۶۸)۔ سیدنا ابو ہریرہؓ کہتے ہیں کہ ہمیں رسول اللہﷺ نے کسی لشکر میں بھیجا اور آپﷺ نے سے فرمایا :’’ اگر تم فلاں اور فلاں شخص کو پانا ( قریش کے دو آدمیوں کا نام لیا ) تو انھیں آگ میں جلا دینا۔ ‘‘ سیدنا ابرہریرہؓ کہتے ہیں کہ پھر جب ہم سفر میں جانے لگے تو ہم آپﷺ کے پاس رخصت ہونے کو آئے تو آپﷺ نے فرمایا :’’ میں نے تمہیں حکم دیا تھا کہ فلاں اور فلاں شخص کو آگ میں جلا دینا ، مگر آگ سے تو اللہ ہی عذاب کرتا ہے۔ لہٰذا اگر تم ان کو پکڑ و تو انھیں قتل کر دینا۔ ‘‘ 
باب : امام کی بات سننا اور اطاعت کرنا۔ 
(۱۲۶۹)۔ سیدنا عبداللہ بن عمرؓ نبیﷺ سے روایت کرتے ہیں کہ آپﷺ نے فرمایا :’’ ( امام کی بات ) سننا اور ماننا ( ہر شخص پر ) ضروری ہے ، جب تک خلاف شرع نہ ہو۔ پھر اگر کسی گناہ کا حکم دیا جائے تو نہ سننا ضروری ہے اور نہ ماننا۔ ‘‘
باب : امام کے پیچھے سے جنگ کرنا اور اس کو اپنا بچا ؤ بنانا۔ 
( ۱۲۷۰)۔ سیدنا ابو ہریرہؓ سے روایت ہے کہ نبیﷺ نے فرمایا :’’ ہم لوگ اور امتوں سے باعتبار ادوار کے آخیر میں ہیں مگر مرتبہ میں سب سے سبقت لے جانے والے ہیں۔ ‘‘ اور فرمایا :’’ جس نے میری اطاعت کی اس نے اللہ کی اطاعت کی اور جس نے میری نافرمانی کی اس نے اللہ کی نافرمانی کی اور جس نے ( شرعی ) امیر کی اطاعت کی اس نے بے شک میری اطاعت کی اور جس نے ( شرعی ) امیر کی نافرمانی کی اس نے بے شک میری نافرمانی کی اور امام تو مثل ڈھال کے ہوتا ہے اس کے پیچھے سے جنگ کی جاتی ہے۔ اور اسی کی طرف پناہ لی جاتی ہے۔ پس اگر وہ اللہ سے تقویٰ کا حکم دے اور انصاف کرے تو اس کی وجہ سے اسے ثواب ملے گا اور اگر اس کے خلاف کرے تو اس کی وجہ سے اس پر گناہ ہو گا۔ ‘‘
باب:جنگ میں اس بات پر لوگوں سے بیعت لینا کہ فرار نہیں ہوں گے۔ 
( ۱۲۷۱)۔ سیدنا ابن عمرؓ کہتے ہیں کہ ( بیعت رضوان کے بعد ) آئندہ سال جب ہم پھر آئے تو ہم میں سے  دو آدمیوں نے بھی باتفاق اس درخت کو نہ بتایا جس کے نیچے ہم نے بیعت ( رضوان ) کی تھی ( اسی میں کچھ اللہ کی مہر بانی تھی۔ پوچھا گیا کہ صحابہ رضوان اللہ علیہم اجمعین سے کس بات پر بیعت لی گئی تھی ، موت پر ؟ تو انھوں نے کہا کہ نہیں بلکہ صبر پر بیعت لی گئی تھی۔ 
( ۱۲۷۲)۔ سیدنا عبداللہ بن زیدؓ کہتے ہیں کہ جب واقعہ حرہ کا دور آیا تو ایک شخص ان کے پاس آیا اور ان سے کہا کہ حنظلہ کے بیٹے لوگوں سے موت پر بیعت لے رہے ہیں تو عبداللہ بن زیدؓ نے کہا کہ ہم رسول اللہﷺ کے بعد کسی سے اس شرط پر ( یعنی موت پر ) بیعت نہ کریں گے۔ 
( ۱۲۷۳)۔ سیدنا سلمہ بن اکوعؓ کہتے ہیں کہ میں نے رسول اللہﷺ سے ( بیعت رضوان میں ) بیعت کی۔ بعد اس کے میں ایک درخت کے سایہ کی طرف چلا گیا۔ جب لوگوں کا ہجوم کم ہوا تو آپﷺ فرمایا :’’ اے ابن اکوع (  رضی اللہ عنہ )کیا تم بیعت نہ کرو گے ؟ تو میں عرض کی کہ یار سول اللہ ! میں تو بیعت کر چکا ہوں۔ تو آپﷺ نے فرمایا :’’ پھر بھی۔ ‘‘ چنانچہ میں نے آپﷺ سے دوبارہ بیعت کی۔ پوچھا گیا کہ ابو مسلم ( یہ مسلمہ بن اکو عؓ کی کنیت ہے ) اس دن کس بات پر تم نے بیعت کی تھی تو انھوں نے کہا :’’ موت پر۔ ‘‘
( ۱۲۷۴)۔ سیدنا مجاشعؓ کہتے ہیں کہ میں نبیﷺ کے پاس اپنے بھائی کے بیٹے کو لے کر آیا اور میں نے  عرض کی کہ آپ ہم سے ہجرت پر بیعت لے لیجیے۔ آپﷺ نے فرمایا:’’ ہجرت تو اپنے لوگوں کے لیے ختم ہو چکی ہے۔ ‘‘ میں نے عرض کی پھر آپ کس بات پر ہم سے بیعت لیں گے ؟ تو فرمایا :’’ اسلام اور جہاد پر۔ ‘‘ 
باب :اسلام کا لوگوں پر اسی بات کو واجب کرنا جس کی وہ طاقت رکھتے ہوں۔ 
( ۱۲۷۵)۔ سیدنا عبداللہ بن مسعودؓ نے ایک روز کہا کہ آج میرے پاس ایک شخص آیا اور اس نے مجھ سے ایک مسئلہ پوچھا۔ میں نہیں سمجھا کہ اس کو کیا جواب دوں۔ اس نے کہا کہ بتایے ایک شخص جو زبر دست ہتھیار بند ہے ، صحیح تندرست ہے ، وہ ہمارے امراء کے ہمراہ جہادوں میں جاتا ہے پھر وہ چند باتوں میں ہمیں ایسے احکام دیتا ہے کہ ہم انھیں نہیں کر سکتے۔ میں نے اس سے کہا کہ اللہ کی قسم میری سمجھ میں نہیں آتا کہ میں تجھے کیا جواب دوں سوا اس کے کہ ہم نبیﷺ کے ہمراہ تھے تو آپﷺ ہمیں ہر کام میں ایک مرتبہ حکم دیتے تھے یہاں تک کہ ہم اس کو کر لیتے اور بے شک تم میں سے ہر شخص بہتر پر رہے گا جب تک کہ اللہ سے ڈرتا رہے گا اور جب اس کے دل میں کسی بات کا شک پیدا ہو تو وہ کسی سے پوچھ لے ، وہ اس کی تشفی کر دے گا اور عنقریب ایسے آدمی کو تم نہ پاؤ گے ( کہ جن کے فیصلے سے تسلی ہو ) قسم ہے۔ اس کی جس کے سوا کوئی معبود نہیں کہ جس قدر دنیا گزر چکی ہے۔ ( اور جس قدر باقی ہے ) اس کی نسبت یہ کہتا ہوں کہ دنیا مثل ایک حوض ہے کہ اس کا صاف صاف پانی پی لیا گیا اور میلا پانی رہ گیا ہے۔ 
باب:( اس بات کا بیان کہ ) نبیﷺ جب اول وقت دن میں نہ لڑتے تھے تو پھر جنگ میں تاخیر کر دیتے تھے یہاں تک کہ آفتاب ڈھل جا تا۔ 
( ۱۲۷۶)۔ سیدنا عبداللہ بن ابی اوفیؓ سے روایت ہے کہ رسول اللہﷺ نے بعض دفعہ جہاد میں ، جس میں دشمن سے مقابلہ ہوا ، لڑائی میں دیر کی۔ جب سورج ڈھل گیا ، اس وقت کھڑے ہو کر خطبہ سنایا اور فرمایا :’’ اے لوگو ! دشمن سے مقابلہ کی آرزو نہ کرو اور اﷲ سے عافیت طلب کرو۔ پھر جب تم دشمن سے مقابلہ کرو تو صبر کرو اور خوب سمجھ لو کہ جنت تلواروں کے سائے کے نیچے ہے۔ ‘‘ اس کے بعد فرمایا :’’ اے اللہ ! کتاب ( قرآن ) کے نازل فرمانے والے اور ابر کے جاری کرنے والے اور کفار کی فوجوں کو شکست دینے والے !ان لوگوں کو بھگا دے اور ہمیں ان پر فتح عنایت فرما۔ ‘‘ 
باب:جو مزدوری لے کر جہاد میں شریک ہو۔ 
( ۱۲۷۷)۔ سیدنا یعلیٰ بن امیہؓ کہتے ہیں کہ میں نے ایک شخص کو اجرت پررکھا تھا ، اس نے ایک شخص سے لڑائی کی۔ ایک نے دوسرے کا ہاتھ منہ سے کا ٹ لیا۔ دوسرے نے اپنا ہاتھ اس کے منہ سے کھینچا اور اس کے آگے کے دانت گر گئے۔ پھر وہ نبیﷺ کے پاس آیا۔ آپﷺ نے اس کو دانتوں کا معاوضہ نہیں دلایا اور فرمایا :’’ کیا وہ اپنا ہاتھ تیرے منہ میں رہنے دیتا تاکہ تو اس کو چبا جاتا ، جس طرح اونٹ سبزے کو چبا جاتا ہے۔ ‘‘ 
باب:نبیﷺ کے جھنڈ ے کا بیان۔ 
(۱۲۷۸)۔ سیدنا عباسؓ سے روایت ہے کہ انھوں نے سیدنا زبیرؓ سے یہ کہا کہ نبیﷺ نے تمہیں یہ حکم دیا تھا کہ اس جگہ جھنڈا گاڑ دو۔ 
باب:نبیﷺ کا یہ فرمانا کہ ایک مہینے کی مسافت سے اللہ نے میرا رعب کافروں کے دلوں میں ڈال کر میری مدد کی۔ 
( ۱۲۷۹)۔ سیدنا ابو ہریرہؓ سے روایت ہے کہ نبیﷺ نے فرمایا :’’ میں جامع باتیں دے کر بھیجا گیا ہوں اور رعب کے ذریعے میری مدد کی گئی ہے۔ پس ( ایک دن ) اس حال میں کہ میں سو رہا تھا میرے پاس زمین کے تمام خزانوں کی چابیاں لا کر میرے ہاتھ میں رکھ دی گئیں۔ ‘‘ سیدنا ابو ہریرہؓ نے ( اس حدیث کو بیان کر کے ) کہا کہ رسول اللہﷺ تو ( دنیا سے ) تشریف لے گئے اور اب تم ان خزانوں کو نکال رہے ہو۔ 
باب: جہاد میں زاد راہ ہمراہ لے جانا ( درست ہے ) اور اللہ تعالیٰ کا ( سورۃ البقرۃ میں یہ ) فرمانا ’’ اور راستے کا خرچ اپنے ساتھ لے لیا کر و بے شک عمدہ راہ خرچ تقویٰ ہے۔ ‘‘ 
(۱۲۸۰)۔ سیدنا اسماءؓ کہتی ہیں کہ میں نے سیدنا ابو بکر صدیقؓ کے گھر میں رسول اللہﷺ کے لیے دستر خوان تیار کیا ،جب کہ آپﷺ نے مدینہ کی طرف ہجرت کا ارادہ کیا۔ وہ کہتی ہیں کہ مجھے آپﷺ کے دستر خوان اور پانی کے ظرف  کے لیے کوئی ایسی چیز نہ ملی جس سے میں ان دونوں چیزوں کو باندھ دیتی تو میں نے سیدنا ابو بکرؓ سے کہا کہ اللہ کی قسم ! مجھے سوا اپنے کمر بند کے اور کوئی چیز نہیں ملتی جس سے میں اس کو باندھ دوں۔ سیدنا ابو بکرؓ نے کہا تم اپنے کمر بند کے دو حصے کر ڈالو ، ایک سے پانی کے ظرف کو اور دوسرے سے دستر خوان کو باند ھ دو۔ چنانچہ میں نے ایسا ہی کیا اسی وجہ سے میرا نام ذات النطاقین رکھا گیا۔ 
باب:گدھے پر دو آدمیوں کا ایک ساتھ بیٹھنا۔ 
( ۱۲۸۱)۔ سیدنا اسامہ بن زیدؓ سے روایت ہے کہ رسول اللہﷺ ایک گدھے پر جس کی زین پر ایک چادر پڑی ہوئی تھی سوار ہوئے اور سیدنا اسامہؓ کو اپنے پیچھے سوار کر لیا۔ 
( ۱۲۸۲)۔ سیدنا عبداللہ بن عمرؓ سے روایت ہے کہ رسول اللہﷺ فتح مکہ کے دن مکہ کی بلندی کی طرف سے ایک اونٹنی پر سوار سیدنا اسامہ بن زیدؓ کو اپنے ساتھ بٹھائے ہوئے تشریف لائے ، آپﷺ کے ہمراہ سید نا بلالؓ تھے اور آپﷺ کے ہمراہ عثمان بن طلحہ تھے ( جو کعبہ کے دربانوں میں سے تھے )  یہاں تک کہ آپﷺ نے مسجد میں اونٹ کو بٹھا یا۔ پھر عثمان کو حکم دیا کہ کعبہ کی کنجی لے آئیں پھر کعبہ کو کھولا گیا اور رسول اللہﷺ ( اس میں ) داخل ہوئے۔۔۔  باقی حدیث پہلے گزر چکی ہے۔ ( دیکھئے حدیث : ۳۱۷) 
باب:دشمن کے ملک کی طرف قرآن مجید کے ساتھ سفر کرنا مکروہ ہے۔ 
(۱۲۸۳)۔ سیدنا عبداللہ بن عمرؓ سے روایت ہے کہ رسول اللہﷺ نے اس بات سے منع فرمایا ہے کہ دشمن کے ملک کی طرف قرآن مجید کے ساتھ سفر کیا جائے۔ 
باب :بہت چیخ چیخ کر تکبیر کہنا منع ہے۔ 
( ۱۲۸۴)۔ سیدنا ابو موسیٰ اشعریؓ کہتے ہیں کہ ہم ( حج میں ) رسول اللہﷺ کے ہمراہ تھے۔ پس جب ہم کسی بلندی پر چڑھتے تو لا الہٰ الا اللہ اور اللہ اکبر کہتے تھے ، ہماری آوازیں بلند ہوتی تھیں تو نبیﷺ نے فرمایا :’’ اے لوگو! اتنا نہ چلاؤ اپنی جانوں پر آسانی کر و کیونکہ تم لوگ نہ کسی بہرے کو پکار ر ہے ہو نہ کسی غائب کو۔ بے شک وہ سنتا ہے۔ وہ قریب ہے۔ ( سیڑ ھیاں چڑھتے وقت بھی اللہ اکبر کہنا چاہیے ) 
باب۔ جب نشیب میں اترے تو سبحان اللہ کہنا 
(۱۲۸۵)۔ سیدنا جابر بن عبداللہؓ کہتے ہیں کہ جب ہم بلندی پر چڑھتے تھے تو اللہ اکبر کہتے تھے اور جب پستی میں اترتے تھے تو سبحان اللہ کہتے تھے۔ ( سیڑھیاں اترتے وقت سبحان اللہ کہے ) 
باب۔ مسافر کو اسی قدر عبادت کا ثواب ملتا ہے جس قدر وہ گھر میں رہ کر کیا کرتا تھا۔ 
(۱۲۸۶)۔ سیدنا ابو موسیٰ اشعریؓ کہتے ہیں کہ رسول اللہﷺ نے فرمایا :’’ جب بندہ بیمار ہو جاتا ہے یا سفر کرتا ہے تو جس قدر عبادت وہ گھر میں رہ کر یا حالت صحت میں کیا کرتا تھا ، وہ سب اس کے لیے لکھی جاتی ہیں۔ ( یعنی ثواب میں کمی نہیں ہوتی )۔ ‘‘ 
باب۔ تنہا چلنا ( کیسا ہے ؟)
(۱۲۸۷)۔ سیدنا ابن عمرؓ سے روایت کرتے ہیں کہ آپﷺ نے فرمایا :’’ اگر لوگوں کو معلوم ہو جائے کہ تنہائی میں کیا خرابی ہے۔ تو کوئی مسافر رات کے وقت تنہا سفرنہ کرے۔ ‘‘ 
باب۔ ماں باپ کی اجازت لے کر جہاد میں جانا۔ 
( ۱۲۸۸)۔ سیدنا عبداللہ بن عمرؓ کہتے ہیں کہ ایک شخص نبیﷺ کے پاس آیا اور اس نے آپﷺ سے جہاد کی اجازت مانگی۔ آپﷺ فرمایا :’’ کیا تیرے والدین زندہ ہیں ؟‘‘ اس نے کہا جی ہاں تو آپﷺ نے فرمایا :’’ تو انھیں ( کی خدمت ) میں کو شش کر کیونکہ وہ بوڑھے اور بے سہارا تھے)‘‘ 
باب۔ اونٹ کی گردن میں گھنٹی وغیرہ لٹکانا ، جس سے آواز نکلے ( کیسا ہے ؟ ) 
( ۱۲۸۹)۔ سیدنا ابو بشیر انصاریؓ سے روایت ہے کہ وہ کسی سفر میں نبیﷺ کے ہمراہ تھے اور لوگ اپنی خواب گا ہوں میں تھے۔ پس رسول اللہﷺ نے ایک قاصد کو بھیجا کہ کسی اونٹ کی گردن میں کوئی کنگن تانت کا یا اور کسی قسم کا باقی نہ رہے مگر یہ کہ کاٹ دیا جائے۔ ( یعنی ایسی چیزیں بالکل کاٹ کر الگ کر دی جائیں ، ان کی گردنوں میں نہ رہیں )
باب۔ جو شخص اسلامی لشکر میں اپنا نام لکھوا لے اور اس کی بیوی حج کے لیے جائے یا اور کسی قسم کا عذر ہو تو کیا اس کو ( جہاد میں نہ جانے کی ) اجازت دے دی جائے ؟ 
( ۱۲۹۰)۔ سیدنا ابن عباسؓ سے روایت ہے کہ انھوں نے نبیﷺ کو یہ فرماتے ہوئے سنا کہ کوئی مرد کسی عورت کے ساتھ تنہائی میں نہ بیٹھے اور نہ کوئی عورت بغیر اپنے محرم رشتہ دار کے سفر کرے۔ تو ایک شخص کھڑا ہو گیا اور اس نے عرض کی کہ یا رسول اللہ ! فلاں فلاں جہاد میں میرا نام لکھا گیا ہے۔ اور میری بیوی حج کے لیے جا رہی ہے۔ تو آپﷺ نے فرمایا :’’ تو جا اور اپنی بیوی کے ساتھ حج ادا کر۔ ‘‘ 
باب۔ قید یوں کو زنجیروں میں باندھنا کیسا ہے ؟
( ۱۲۹۱)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا:’’ اللہ ان لوگوں کے حال پر تعجب کرتا ہے جو زنجیروں میں جکڑے ہوئے جنت میں داخل ہوتے ہیں۔ ( یعنی مسلمان ہوتے ہیں )۔ ‘‘
باب۔ دارالحرب والوں پر شب خون مارا جائے تو اگر عورتیں اور بچے سوتے ہوئے قتل ہو جائیں ( تو جائز ہے ) 
(۱۲۹۲)۔ سیدنا صعب بن جثامہؓ کہتے ہیں کہ نبیﷺ ( مقام ) ابو اء میں یا ودان میں میری طرف سے گزرے اور آپﷺ سے دارالحرب والے مشرکوں کی نسبت پوچھا گیا کہ ان پر شب خون کیا جاتا ہے۔ تو ان کی عورتیں اور بچے بھی قتل ہو جاتے ہیں تو آپﷺ نے فرمایا :’’ وہ بھی ان ہی میں سے ہیں۔ ‘‘ ( اگر قتل ہو جائیں تو کچھ مضائقہ نہیں ) اور میں نے آپﷺ کو یہ بھی فرماتے ہوئے سنا :’’ چراگاہیں اللہ اور رسول کے سوا کسی کے لیے جائز نہیں۔ ‘ ‘
باب۔ لڑائی میں بچوں کو قتل کر دینا ( جائز نہیں ) 
(۱۲۹۳)۔ سیدنا عبداللہ بن عمرؓ کہتے ہیں کہ نبیﷺ کو کسی جہاد میں ایک عورت مقتولہ ملی تو نبیﷺ نے عورتوں اور بچوں کے قتل سے منع فرما دیا۔ 
باب۔ اللہ کے عذاب سے کسی کو عذاب نہ دیا جائے۔ 
( ۱۲۹۴)۔ سیدنا ابن عباسؓ کو جب یہ خبر پہنچی کہ امیر المومنین علیؓ نے کچھ لوگوں کو آگ میں جلا دیا ہے تو انھوں نے کہا کہ اگر میں ( خلیفہ ) ہوتا تو ہر گز انھیں نہ جلاتا۔ اس لیے کہ نبیﷺ نے فرمایا ہے :’’ اللہ کے عذاب سے کسی کو عذاب نہ کر و۔ ‘‘ اور بے شک میں انھیں قتل کر دیتا جیسا کہ نبیﷺ نے فرمایا ہے :’’ جو شخص اپنا دین بدل دے اسے قتل کر دو۔ ‘‘ 
 (۱۲۹۵)۔ سیدنا ابو ہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا:’’ ایک چیونٹی نے نبیوں میں سے کسی نبی کو کاٹ لیا تھا تو انھوں نے حکم دیا تو چیونٹیوں کا بل جلا دیا گیا۔ پس اللہ تعالیٰ نے ان کی طرف وحی کی کہ تمہیں ایک چیونٹی نے کاٹا تھا ، تم نے ( اس کے عوض میں ) ایک جماعت کو جلا دیا جو اللہ کی تسبیح پڑھتی تھیں۔ ‘‘ 
باب۔ گھروں اور باغوں کا جلا دینا ( کیسا ہے ؟) 
( ۱۲۹۶)۔ سیدنا جریربن عبداللہؓ کہتے ہیں کہ ( ایک دن ) رسول اللہﷺ نے مجھ سے فرمایا :’’ تم ذی الخلصہ کو تباہ کر کے مجھے آرام کیوں نہیں دیتے ؟‘‘ ذی الخلصہ قبیلۂ خثعم میں ایک بت خانہ تھا۔ اس کو یمن کا کعبہ کہتے تھے۔ سیدنا جریرؓ کہتے ہیں کہ پس میں قبیلۂ احمس کے ڈیڑھ سو سواروں کے ساتھ چلا اور ان سب کے پاس گھوڑے تھے اور میرے پاؤں گھوڑے پر جمتے نہ تھے۔ نبیﷺ نے میرے سینے پر ہاتھ مارا یہاں تک کہ میں نے آپﷺ کی انگلیوں کا نشان اپنے سینے پر دیکھا اور آپﷺ نے دعا کی :’’ اے اللہ ! ان کو قائم رکھ اور ان کو ہدایت کرنے والا اور ہدایت یافتہ بنا دے۔ ‘‘ پس وہ وہاں گئے اور اسے توڑا اور اسے جلا دیا پھر رسول اللہﷺ کو اس کی خبر کی تو جریرؓ کے قاصد نے ( نبیﷺ سے جا کر ) بیان کیا کہ قسم ہے۔ اس کی جس نے آپ کو حق کے ساتھ بھیجا ہے۔ کہ میں آپﷺ کے پاس اس وقت آیا ہوں جب کہ میں نے اس کو اس حال میں  چھوڑا کہ وہ مثل کھو کھل اونٹ کے یا خارشی اونٹ کے ہے۔ جریرؓ کہتے ہیں پھر آپﷺ قبیلۂ احمس کے گھوڑوں اور سواروں کے لیے پانچ مرتبہ برکت کی دعا کی۔ 
باب۔ لڑائی تو مکر اور فریب سے کی جاتی ہے۔ 
( ۱۲۹۷)۔ سیدنا ابو ہریر ہؓ نبیﷺ سے روایت کرتے ہیں کہ آپﷺ نے فرمایا :’’ کسریٰ ہلاک ہو گیا اب اس کے بعد کوئی کوئی کسریٰ نہ ہو گا اور قیصر بھی ہلاک ہو جائے گا ، اس کے بعد کوئی قیصر نہ ہو گا اور بے شک تم قیصر وکسریٰ کے خزانے اللہ کی راہ میں تقسیم کرو گے۔ ‘‘ 

( ۱۲۹۸)۔ سیدنا ابو ہریرہؓ ہی کہتے ہیں کہ رسول اللہﷺ نے لڑائی کا نام فریب رکھا تھا۔ 
باب۔ لڑائی میں جھگڑنے اور اختلاف کرنے کی کراہت اور اس شخص کی سزا جو اپنے امام کی نافرمانی کرے۔ 
( ۱۲۹۹)۔ سیدنا براء بن عازبؓ کہتے ہیں کہ نبیﷺ نے احد کے دن پیادوں پر ( اور وہ بچاس آدمی تھے )  عبداللہ بن جبیرؓ کو سردار مقرر کیا تھا اور فرمایا تھا :’’ اگر تم ہمیں اس حالت میں دیکھو کہ پرندے ہمارا گوشت کھار ہے ہیں ( یعنی ہمیں شکست ہو جائے اور ہم مقتول ہو جائیں ) تب بھی تم اپنے اس مقام کو نہ چھوڑنا جب تک میں تمہیں واپس نہ بلا لوں اور اگر تم ہمیں دیکھنا کہ ہم نے کافروں کو بھگا دیا اور انھیں پامال کر ڈالا تب بھی تم نہ ہٹنا جب تک میں تمہیں واپس نہ بلا لوں۔ ‘‘ چنانچہ آپﷺ نے کافروں کو شکست دی۔ سیدنا براءؓ کہتے ہیں کہ اللہ کی قسم میں نے عورتوں کو دیکھا کہ وہ اپنے کپڑے اٹھائے ہوئے ، پازیبیں پنڈلیاں کھولے بھاگے جا رہی تھیں۔ پس سیدنا عبداللہ بن جبیرؓ کے ساتھ والوں نے کہا کہ اے لوگو! غنیمت کا مال ، غنیمت کا مال ، تمہارے ساتھی غالب آ گئے ، اب تم کیا انتظار کر رہے ہو ؟ سیدنا عبداللہ بن جبیرؓ نے کہا کہ کیا تم رسول اللہﷺ کا ارشاد بھول گئے ؟ ان لوگوں نے کہا اللہ کی قسم ! ہم لوگوں کے پاس جائیں گے اور مال غنیمت لوٹیں گے۔ چنانچہ جب وہ لوگ وہاں گئے اور ان کا رخ بدل گیا تو کفار بھاگتے ہوئے سامنے گئے اور لڑائی پھر ہونے لگی۔ پس نبیﷺ کے ہمراہ بارہ آدمیوں کے سوا کوئی نہ رہا۔ پس کافروں نے ہمارے ستر آدمی شہید کیے اور نبیﷺ ، صحابہ کرامؓ نے بدر کے دن ایک سو چالیس مشرکوں کا نقصان کیا تھا ، ستر قیدی اور ستر مقتول۔ ابوسفیان نے تین مرتبہ کہا کہ کیا محمد (ﷺ ) لوگوں میں زندہ ہیں ؟ نبیﷺ نے جواب دینے سے منع فرما یا۔ اس کے بعد ابو سفیان نے تین مرتبہ کہا کہ کیا ( ابوبکر صدیقؓ ) ابو قحافہ کے بیٹے لوگوں میں زندہ ہیں ؟۔ اس کے بعد اس نے کہا کہ کیا لوگوں میں خطاب کے بیٹے ( سیدنا عمرؓ ) زندہ ہیں ؟ تین مرتبہ ( یہی کہا ) اس کے بعد اپنے ساتھیوں کی طرف مخاطب ہو اور کہنے لگا کہ یہ لوگ تو مقتول ہو گئے۔ پس عمرؓ اپنے آپ کو نہ روک سکے اور بول اٹھے کہ اللہ کی قسم اے اللہ کے دشمن ! جن لوگوں کا تو نے نام لیا وہ سب زندہ ہیں اور ابھی تیرا برا دن آنے والا ہے۔ ابو سفیان نے کہا کہ آج بدر کے دن کا بدلہ ہو گیا اور لڑائی تو ڈول کے مثل ہے اور تم ، لوگوں میں کچھ مثلہ پاؤ گے مگر میں نے اس بات کا حکم دیا اور نہ مجھے یہ بات ناگوار ہوئی۔ اس کے بعد ابوسفیان رجز پڑھنے لگا کہ ’’ اے ہبل ! بلند ہو جا ، اے ہبل ! بلند ہو جا۔ ‘‘ تو نبیﷺ نے فرمایا :’’ اب تم اس کو جواب کیوں نہیں دیتے ؟‘‘ صحابہؓ نے عرض کی کہ یا رسول اللہ ! ہم کیا جواب دیں ؟ تو آپﷺ نے فرمایا تم کہو:’’ اللہ سب سے بلند مرتبہ اور بزرگ ہے۔ ‘‘ پھر ابوسفیان نے کہا کہ ہمارے لیے کوئی عزیٰ ہے۔ اور تمہارے لیے عزیٰ نہیں ہے۔ تو نبیﷺ نے فرمایا :’’ تم اس کو جواب کیوں نہیں دیتے ؟‘‘ صحابہؓ نے عرض کی کہ یارسول اللہ ! ہم کیا جواب دیں ؟ تو آپﷺ نے فرمایا کہو:’’ اللہ ہمارا مولا ہے اور تمہارا کوئی مولا نہیں۔ ‘‘
باب۔ جس شخص نے دشمن کو دیکھ کر بلند آواز سے پکارا کہ ’’ میں صبح کے وقت لٹ گیا ‘‘ تاکہ لوگوں کو سنا دے۔ 
(۱۳۰۰)۔ سیدنا سلمہ بن اکوعؓ کہتے ہیں کہ میں مدینہ سے غابہ کی طرف جا رہا تھا۔ جب میں غابہ کی پہاڑی پر پہنچا تو مجھے سیدنا عبدالرحمن بن عوفؓ کا ایک غلام ملا ، میں نے کہا ارے ! تو یہاں کیسے؟ اس نے کہا کہ نبیﷺ کی اونٹنیاں پکڑ لی گئی ہیں ( میں ان کی تلاش میں ہوں ) میں نے پوچھا کہ ان کو کس نے پکڑا ہے ؟ غلام نے کہا کہ غطفان اور فزارہ نے پس تین مرتبہ اس زور سے چلایا کہ میں نے مدینہ بھر کو سنا دیا ’’ یا صبا حاہ یا صباحاہ ‘‘ اس کے بعد میں دوڑا اور ڈاکوؤں کو پا لیا اور وہ اونٹنیاں پکڑ ے جار ہے تھے۔ پس میں نے انھیں تیر مارنا شروع کیا اور میں یہ کہتا جاتا تھا :  
میں   ہوں   سلمہ   بن   اکوع   جان   لو 
آج   پاجی   سب   مریں   گے   مان   لو 
چنانچہ میں نے اونٹنیاں ان سے چھڑا لیں ، قبل اس کے کہ وہ ان کا دود ھ پئیں۔ پھر میں ان کو ہانکتا ہوا لا رہا تھا کہ نبیﷺ مجھے ملے ، میں نے عرض کی کہ یارسول اللہ ! وہ لوگ پیاسے تھے اور میں نے قبل اس کے کہ وہ ان کا دودھ پئیں جلدی سے یہ اونٹنیاں لے لیں۔ پس آپﷺ ان کے تعاقب میں فوج روانہ کر دیجئے۔ آپﷺ نے فرمایا :’’ اے ابن اکوع ! تم ان پر قابو پا چکے ، اب جانے دو ( درگزر کر و ) وہ تو اپنی قوم میں پہنچ گئے ، وہاں ان کی مہمانی ہو رہی ہو گی۔ ‘‘ 
باب۔ قیدی کو رہا کروانا اور کر دینا ( کیسا ہے ؟) 
( ۱۳۰۱)۔ سیدنا ابو موسیٰ اشعریؓ نبیﷺ سے روایت کرتے ہیں کہ رسول اللہﷺ نے فرمایا :’’ قیدی کو رہائی دو اور بھوکے کو کھانا کھلاؤ اور بیمار کی عیادت کرو۔ ‘‘(اور مسلمان قیدی کو جس طرح بھی ممکن ہو سکے رہا کرانا واجب ہے )۔ 
( ۱۳۰۲)۔ سیدنا ابو حجیفہؓ کہتے ہیں کہ میں نے سیدنا علیؓ سے پوچھا کہ کتاب اللہ کے سوا کچھ اور وحی بھی آپ کے پاس ہے ؟ انھوں نے کہا نہیں ، قسم ہے اس کی جس نے دانہ کو پھاڑ ا( اور اس میں سے درخت نکالا ) اور روح کو پیدا فرمایا :’’ میں اس بات سے واقف بھی نہیں ، ہاں ایک سمجھ مجھے ملی ہے جو اللہ کسی شخص کو قرآن ( کے معافی سمجھنے ) میں دیتا ہے اور جو کچھ اس صحیفے میں ہے۔ میں نے پوچھا کہ اس صحیفے میں کیا ہے ؟ انھوں نے کہا کہ دیت ، عاقلہ اور قیدی کے رہا کرنے کا بیان ہے اور یہ کہ کوئی مسلمان کا فر کے بد لے قتل نہ کیا جائے۔ 
باب۔ مشرکوں سے فد یہ لینا ( کیسا ہے ؟ ) 
(۱۳۰۳)۔ سیدنا انس بن مالکؓ کہتے ہیں کہ انصار کے کچھ لوگوں نے رسول اللہﷺ سے اس بات کی اجازت طلب کی ، کہا یارسول اللہ ! آپ ہمیں اجازت دیجیے تاکہ ہم اپنے بھانجے عباس بن عبد المطلبؓ کو ان کا فدیہ معاف کر دیں تو آپﷺ نے فرمایا :’’ ایک درہم بھی ان سے نہ چھوڑو۔ ‘‘ 
باب۔ حربی کا فر جب دار السلام میں بغیر امان کے آ جائے تو اس کے ساتھ کیا معاملہ کیا جائے ؟
(۱۳۰۴)۔ سیدنا سلمہ بن اکوعؓ کہتے ہیں کہ نبیﷺ کے پاس مشرکوں کا ایک جاسوس آیا اور آپؐ ( اس وقت ) سفر میں تھے پس وہ آپﷺ کے صحابہؓ کے پاس بیٹھ کر باتیں کرنے لگا۔ اس کے بعد وہ چلا تو نبیﷺ نے فرمایا :’’ اسے پکڑ لو اور اس کو قتل کر دو۔ ‘‘ اور آپﷺ نے اس کا سامان قاتل کو دلا دیا۔ 
باب۔ دوسرے ممالک کے کافر سفیروں سے سلوک کرنا۔ 
کیا ذمی کافروں کی سفارش کر سکتے ہیں ؟ اور کافروں ، ذمیوں کے ساتھ کیسا سلوک کیا جائے ؟ 
( ۱۳۰۵)۔ سیدنا ابن عباسؓ سے روایت ہے کہ انھوں نے کہا جمعرات کا دن ، ہائے جمعرات کا دن۔ پھر رونے لگے اتنا روئے کہ زمین کی کنکریوں کو تر کر دیا۔ پھر کہنے لگے کہ جمعرات کے دن رسول اللہﷺ کا مرض بڑھ گیا تھا تو آپﷺ نے فرمایا :’’ میرے پاس لکھنے کی کوئی چیز لاؤ تا کہ میں تمہیں ایک تحریر لکھ دوں کہ پھر میرے بعد تم گمراہ نہ ہو گے۔ ‘‘ مگر لوگوں نے اختلاف کیا ، حالانکہ نبی (ﷺ ) کے پاس اختلاف کرنا زیبا نہیں۔ پھر لوگوں نے کہا کہ ( رسول اللہﷺ بیمار ی کی شدت سے ) جدائی کی باتیں کر رہے ہیں۔ آپﷺ نے فرمایا :’’ مجھے چھوڑ دو کیونکہ میں جس حالت میں ہوں وہ اس سے بہتر ہے جس کی طرف تم مجھے بلا تے ہو۔ ‘‘ اور آپﷺ نے اپنی وفات کے وقت تین باتوں کی وصیت فرمائی۔ (۱) یہ کہ مشرکوں کو جزیرۂ عرب سے نکال دینا ( ۲) اور سفیروں سے ایسے ہی سلوک کرنا جیسا میں کیا کرتا تھا اور تیسری بات میں بھول گیا( یاد رہے کہ آج کل کے سفیر جو مستقل طور پر دوسرے ملکوں میں رہتے ہیں ، حدیث میں یہ سفیر مراد نہیں کیونکہ یہ تو سب کے سب جاسوس ہیں اور مسلمان ملکوں کی اسلامی تہذیب ختم کر رہے ہیں۔ صرف وہ سفیر مراد ہیں جو کسی خاص مسئلے اور ضرورت کے تحت پیغام پہنچانے کے لیے آتے جاتے ہیں )۔ 
باب۔ بچے پر اسلام کس طرح پیش کیا جائے ؟ 
(۱۳۰۶)۔ سیدنا ابن عمرؓ کہتے ہیں کہ نبیﷺ لوگوں کے درمیان کھڑے ہو گئے اور آپﷺ نے اللہ کی تعریف کی جیسی کہ اس کو سزا وار ہے اس کے بعد آپﷺ نے دجال کا ذکر کیا اور فرمایا :’’ میں تمہیں دجال سے ڈراتا ہوں اور ہر نبی نے اپنی قوم کو دجال سے ڈرایا ہے مگر میں تم سے ایک ایسی بات کہتا ہوں جو کسی نبی نے اپنی قوم سے نہیں کہی۔ تم یہی سمجھ لو کہ وہ کانا ہو گا اور اللہ عزوجل کا نا نہیں۔ ‘‘  ( پوری حدیث ۶۷۸نمبر کے تحت گزر چکی ہے۔ اس میں یہ حصہ نہیں لہٰذا دونوں ساتھ ملا کر پڑھیں ) 
باب۔ امام کا لوگوں کے نام لکھنا ( کیسا ہے ؟) 
( ۱۳۰۷)۔ سیدنا حذیفہ بن یمانؓ کہتے ہیں کہ ( ایک مرتبہ ) نبیﷺ نے فرمایا :’’ جتنے لوگ اسلام کا کلمہ پڑھتے ہیں ان سب کے نام لکھ کر میرے سامنے لے آؤ۔ ‘‘ چنانچہ ہم نے ایک ہزار پانچ سو آدمیوں کے نام لکھے پھر ہم نے ( اپنے دل میں ) کہا کہ کیا ہم ( اب بھی کافروں کا ) خوف کریں حالانکہ ہم ایک ہزار پانچ سو آدمی ہیں ؟ پھر بے شک ہم نے اپنے آپ کو دیکھا کہ خوف میں مبتلا کر دیے گئے حتیٰ کہ کوئی ( کوئی ) آدمی مارے خوف کے تنہا نماز پڑھتا۔ 
باب۔ جوشخص دشمن پر غالب ہونے کے بعد تین دن تک ان کے میدان میں ٹھہرا رہا۔ 
(۱۳۰۸)۔ سیدنا ابو طلحہؓ نبیﷺ سے روایت کرتے ہیں کہ آپﷺ جب کسی قوم پر غالب ہو جاتے تین دن تک اسی میدان میں ٹھہرے رہتے تھے۔ 
باب۔ جب مشرک مسلمان کا مال لوٹ لیں اس کے بعد مسلمان اسے حاصل کر لیں۔ 
(۱۳۰۹)۔ سیدنا ابن عمرؓ کہتے ہیں کہ ان کا ایک گھوڑا بھاگ نکلا۔ دشمن اسے پکڑ کر لے گئے۔ پھر مسلمانوں نے کافروں پر غلبہ پایا تو گھوڑا ابن عمرؓ کو رسول اللہﷺ کے عہد میں واپس کر دیا گیا اور ان کا ایک غلام ( بھی ) بھاگ گیا تھا۔ وہ روم میں ( کافروں سے ) جا ملا۔ مسلمان جب ان پر غالب ہوئے تو سیدنا خالد بن ولیدؓ نے نبیﷺ کی وفات کے بعد وہ غلام سیدنا ابن عمرؓ کو واپس دلا دیا
باب۔ جس شخص نے فارسی زبان میں یا کسی اور غیر عربی زبان میں کلام کیا اور اللہ تعالیٰ کا ( سورۂ روم میں یہ ) ’’ اور تمہارے رنگ اور زبانوں کا اختلاف ہے۔ ‘‘ 
اس بات پر دلالت کرتا ہے کہ ہر زبان میں کلام کرنا جائز ہے۔ اور ( سورۂ ابراہیم میں ) اللہ تعالیٰ نے فرمایا :’’ اور ہم نے کوئی رسول نہیں بھیجا مگر اس کی قوم کی اپنی زبان میں۔ 
( ۱۳۱۰)۔ سیدنا جابر بن عبداللہؓ کہتے ہیں کہ میں نے ایک (ایک مرتبہ ) عرض کی کہ یارسول اللہ ! ہم نے بکری کا ایک چھوٹا بچہ ذبح کیا ہے۔ اور ایک صاع جو کا آٹا پیسا ہے لہٰذا آپ چند صحابہؓ کے ساتھ تشریف لے چلیے۔ پس نبیﷺ نے بلند آواز سے فرمایا :’’ اے اہل خند ق جابر (رضی اللہ عنہ ) نے تمہارے لیے کچھ کھانا تیار کیا ہے لہٰذا جلدی سے چلو۔ ‘‘ ( لفظ ’’ سُورًا ‘‘ فارسی ہے یہیں سے ترجمۂ باب نکلتا ہے )۔ 
(۱۳۱۱)۔ سیدہ ام خالد بنت خالد بن سعیدؓ کہتی ہیں کہ میں اپنے والد کے ہمراہ رسول اللہﷺ کے پاس گئی اور میرے جسم پر ( اس وقت ) ایک زرد ( رنگ کا ) کرتا تھا تو رسول اللہﷺ نے فرمایا :۔ ’’ سنہ سنہ۔ ‘‘  اور یہ حبشی زبان کا لفظ ہے۔ جس کے معنی ہیں حسنہ (یعنی اچھی ہے )۔ ام خالدؓ کہتی ہیں کہ پھر میں مہر نبوت کے ساتھ کھیلنے لگی تو میرے والد نے مجھے ڈانٹا تو رسول اللہﷺ نے فرمایا : ’’اسے رہنے دو۔ ‘‘ اس کے بعد رسول اللہﷺ نے ( مجھے درازیِ عمر کی دعا دی یعنی )فرمایا: پرانا کرو اور پھاڑو۔ پھر پرانا کرو اور پھاڑو پھر پرانا کرو اور پھاڑ و۔ ‘‘ 
باب۔ غنیمت میں خیانت کرنا ( سخت گناہ ہے ) اور اللہ تعالیٰ کا ( سورۂ آل عمران میں یہ ) فرمانا ’’ اور جو شخص خیانت کرے گا ، قیامت کے دن اس چیز کو ( اپنی گردن پر لاد کر ) لائے گا جس کی اس نے خیانت کی ہے۔ ‘‘ 
(۱۳۱۲)۔ سیدنا ابو ہریرہؓ کہتے ہیں کہ ( ایک دن ) رسول اللہﷺ ہمارے ( مجمع ) میں کھڑے ہوئے پھر آپﷺ نے غنیمت میں خیانت کا ذکر کیا اور اس کو بڑا ( سخت گناہ ) ظاہر کیا اوراس کے معاملہ کو آپﷺ نے بہت سخت ظاہر کیا۔ آپﷺ نے فرمایا :’’ میں تم میں سے کسی شخص کو قیامت کے دن اس حال میں نہ پاؤں کہ اس کی گردن پر بکری سوار ہو اور وہ بول رہی ہو ( یا ) اس کی گردن پر گھوڑا سوار ہو اور وہ ہنہنا رہا ہو۔ ( تو یہ شخص ) کہے کہ یا رسول اللہ ! میری فریاد رسی کیجیے اور میں کہہ دوں کہ تیرے لیے میں کچھ اختیار نہیں رکھتا ، میں نے تو تجھے (پیغام الٰہی ) پہنچا دیا تھا اور اس کی گردن پر اونٹ بلبلا رہا ہو، اور وہ کہے کہ یا رسول اللہ ! میری فریاد رسی کیجیے اور میں کہہ دوں کہ میں تیرے لیے کچھ اختیار نہیں رکھتا ، میں تو تجھے (پیغام الٰہی ) پہنچا چکا ہوں اور اس کی گردن پر (سونا ، چاندی ، اسباب ) لادے ہوئے ہوں اور مجھ سے کہے یا رسول اللہ ! میری مدد فرمایے۔ لیکن میں اس سے کہہ دوں کہ میں تمہاری کوئی مدد نہیں کر سکتا یا میں تو تجھے پیغام پہنچا چکا ہوں یا اس کی گردن پر کپڑے ہوں جو ہل رہے ہوں اور وہ کہے کہ یارسول اللہ ! میری فریاد رسی کیجیے تو میں کہہ دوں کہ میں تیرے لیے کچھ اختیار نہیں رکھتا میں تو تجھے ( پیغام الٰہی ) پہنچا چکا ہوں۔ ‘‘ 
باب۔ غنیمت میں تھوڑی سی خیانت کرنا۔ 
(۱۳۱۳)۔ سیدنا عبداللہ بن عمروؓ کہتے ہیں کہ نبیﷺ کے سامان پر ایک شخص متعین تھا ، اس کا نام ’’ کرکرہ ‘‘ تھا پھر وہ مرگیا تو نبیﷺ نے فرمایا :’’ وہ دوزخ میں ہے ، پھر لوگ اس کی حالت دیکھنے لگے تو انھوں نے ( اس کے مال میں مال غنیمت کی ) ایک عبا ( چادر ) پائی جس کو اس نے خیانت سے لے لیا تھا۔ 
باب۔ غازیوں کے استقبال کے لیے جانا ( مسنون ہے ) 
(۱۳۱۴)۔ سیدنا ابن زبیرؓ نے سیدنا ابن جعفرؓ سے کہا کہ کیا تمہیں یاد ہے جب ہم اور تم اور ابن عباسؓ ،رسول اللہﷺ کے استقبال کے لیے گئے تھے ، انھوں نے کہا جی ہاں ( یاد ہے ) پھر رسول اللہﷺ نے ہمیں ( اپنے ساتھ ) سوار کر لیا تھا اور تمہیں نہیں کیا تھا۔ 
(۱۳۱۵)۔ سیدنا سائب بن یزیدؓ کہتے ہیں کہ ہم لڑکوں کے ساتھ مل کر ثنیتہ الوداع تک رسول اللہﷺ کے استقبال کے لیے جایا کرتے تھے۔ 
باب۔ جہاد سے لوٹتے وقت کیا کہنا چاہیے ؟ 
 (۱۳۱۶)۔ سیدنا انس بن مالکؓ کہتے ہیں کہ ہم عسفان سے لوٹتے ( صحیح مقام جبیر ہے عسفان نہیں جو کہ راوی کی غلطی ہے ) وقت نبیﷺ کے ساتھ تھے اور رسول اللہﷺ اپنی اونٹنی پر سوار تھے اور ام المومنین صفیہ بنت حییؓ کو آپﷺ نے پیچھے بٹھا لیا تھا۔ پھر آپﷺ کی اونٹنی کا پیر پھسل گیا تو آپ دونوں گر پڑے۔ پس سیدنا ابو طلحہ ( رضی اللہ عنہ )جلدی سے ( اپنے اونٹ پر سے )کود پڑے اور انھوں نے کہا یا ر سول اللہ ! اللہ آپ پر مجھے فدا کرے ( کہیں آپ کو چوٹ تو نہیں آئی ) آپﷺ نے فرمایا :’’ تم عورت کی خبر لو۔ ‘‘ پس سیدنا ابو طلحہؓ نے اپنے منہ پر کپڑا ڈال لیا اور صفیہؓ کے پاس گئے اور ان پر چادر ڈال دی اور سواری کو درست کیا پھر رسول اللہﷺ اور ام المومنین صفیہؓ سوار ہوئے اور ہم نے رسول اللہ کو گھیر کیا تھا ، اس کے بعد جب ہم مدینے کے قریب پہنچے تو آپﷺ نے فرمایا :’’ ہم لو ٹ رہے ہیں اگر اللہ نے چاہا تو تو بہ کرکے ، عبادت گزار ہو کر اپنے پروردگار کی تعریف کرتے ہوئے۔ ‘‘ آپﷺ برابر یہی فرماتے رہے ، یہاں تک کہ مدینہ پہنچ گئے۔ 
باب۔ جب سفر سے لوٹے تو نماز پڑھنا ( مسنون ہے )۔ 
( ۱۳۱۷)۔ سیدنا کعب ( بن مالک ؓ ) سے روایت ہے کہ نبیﷺ جب کسی سفر سے چاشت کے وقت لوٹتے تو مسجد میں تشریف لے جاتے اور بیٹھنے سے پہلے دور رکعت نماز پڑھتے تھے۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
خمس کے فرض ہونے کا بیان 

خمس کے فرض ہونے کی کیفیت کا بیان 
(۱۳۱۸)۔ سیدنا عمر بن خطابؓ کہتے ہیں کہ رسول اللہﷺ نے فرمایا :’’ ہمارا کوئی وارث نہیں ہوتا ، جو کچھ (مال ) ہم چھوڑ جائیں وہ صدقہ ہے۔ ‘‘ اور رسول اللہﷺ اسی مال میں سے اپنے گھر والوں کے لیے سال بھر کا خرچ لے لیتے تھے ، اس کے بعد جو کچھ بچتا ، اس کو اس مصرف میں خرچ کر دیتے تھے جہاں اللہ کا مال یعنی صدقہ خرچ کیا جاتا ہے۔ پھر ( سیدنا عمرؓ نے ) اپنے پاس بیٹھے ہوئے صحابہؓ سے کہا کہ میں تمہیں اس اللہ کی قسم دلاتا ہوں جس کے حکم سے آسمان و زمین قائم ہیں ( بتاؤ ! ) کیا تم جانتے ہو کہ رسول اللہﷺ نے یہ فرمایا تھا ؟ انھوں نے کہا کہ بے شک آپﷺ نے یہ فرمایا تھا اور اس مجلس میں سیدنا علی ، عباس ، عثمان ، عبدالرحمن بن عوف ، زبیر اور سعد بن ابی وقاصؓ تھے۔ اور سیدنا علی بن ابی طالب اور سیدنا عباس بن عبدالمطلبؓ کے جھگڑے کی بابت پوری حدیث بیان کی جس کا لانا ہمارے فرائض میں شامل نہیں۔ ( سورۂ انفال کی :۴۱ میں خمس کا ذکر ہے۔ باب میں اسی طرف اشارہ ہے کیا اور حدیث نمبر ۴۹بھی دیکھیے) 
باب۔ نبیﷺ کی زرہ ،عصا ، پیالہ اور انگوٹھی کی بابت کیا ذکر کیا گیا ہے ؟ اور آپﷺ کے بعد آپﷺ کے خلفاء نے ان میں سے کون کون سی چیزیں استعمال کیں ، ان کو تقسیم نہیں کیا اور آپﷺ کے بال مبارک اور آپﷺ کا جوتا اور آپﷺ کے برتنوں میں سے ، جن کو آپﷺ کی وفات کے بعد آپﷺ کے صحابہؓ اور دوسرے مسلمانوں نے متبرک سمجھا۔ 
( ۱۳۱۹)۔ سیدنا انسؓ سے روایت ہے کہ انھوں نے دو جوتے بغیر بال کے چمڑے کے صحابہ کرامؓ کے سامنے نکالے ، جن پر دو تسمے لگے ہوئے تھے ، اور بیان کیا کہ وہ نبیﷺ کے جوتے تھے۔ 
( ۱۳۲۰)۔ ام المومنین عائشہ صدیقہؓ نے ایک چادر ( جسے ) ملبدہ ( کہتے ہیں ) نکالی اور کہا کہ اسی کو اوڑھے ہوئے رسول اللہﷺ نے وفات پائی۔ 
(۱۳۲۱)۔ ایک روایت میں ام المومنین عائشہ صدیقہؓ سے مروی ہے کہ انھوں نے ایک موٹا تہبند ، اس قسم کا جیسا کہ اہل یمن بناتے ہیں اور ایک چادر اسی قسم کی جس کو ملبدہ کہتے ہیں ، نکالی ( کہ یہ رسول اللہﷺ کی ہے )۔ 
( ۱۳۲۲)۔ سیدنا انسؓ سے روایت ہے کہ رسول اللہﷺ کا پیالہ جب ٹوٹ گیا تو آپﷺ نے ٹوٹے ہوئے مقام پر چاندی کا ایک تار لگا لیا تھا۔ 
باب۔ اللہ تعالیٰ کا (سورۂ انفال میں یہ ) فرمانا ’’ پس مال غنیمت کا پانچواں حصہ اللہ اور اس کے رسولﷺ کے لیے ہے ‘‘ 
(۱۳۲۳)۔ سیدنا جابر بن عبداللہ انصاریؓ کہتے ہیں کہ ہم میں سے ایک شخص کے ہاں لڑکا پیدا ہوا تو اس نے اس کا نام قاسم رکھا۔ انصار نے کہا کہ ہم تجھے ابو القاسم ( کبھی ) نہ کہیں گے اور ( اس مبارک کنیت سے ) تیری آنکھ ٹھنڈی نہ کریں گے تو وہ شخص نبیﷺ کے پاس گیا اور اس نے عرض کی کہ یا رسول اللہ ! میرے ہاں ایک لڑکا پیدا ہو ا، میں نے اس کا نام قاسم رکھا تو انصار کہتے ہیں ہم تجھ کو ابو القاسم نہ کہیں گے اور تیری آنکھ ٹھنڈی نہ کریں گے تو نبیﷺ نے فرمایا :’’ انصار نے اچھا کیا ، میرا نام رکھ لو مگر میری کنیت نہ رکھو کیونکہ قاسم تو میں ہی تو ہوں ، ‘‘( قاسم کا مطلب ہیت تقسیم کر نے والا )۔ 
(۱۳۲۴)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ نہ میں تمہیں ( کچھ ) دیتا ہوں اور نہ تم سے روکتا ہوں ، میں تو تقسیم کرنے والا ہوں ، جہاں مجھے حکم دیا جاتا ہے میں صرف کر دیتا ہوں۔‘‘ 
(۱۳۲۵)۔ سیدہ خولہ انصاریہؓ کہتی ہیں کہ رسول اللہﷺ کو میں نے یہ کہتے ہوئے سنا :’’ کچھ لوگ اللہ کے مال میں بغیر حق کے تصرف کرتے ہیں ، قیامت کے دن ان کے لیے دوزخ ہو گی۔ ‘‘( یعنی وہ دوزخ میں جائیں گے۔ (اَللّٰھُمَّ اَجِرْنَا مِنَ النَّارَ ) 
باب۔ نبیﷺ کا فرمانا کہ تم لوگوں کے لیے غنیمت حلال کر دی گئی ہے 
(۱۳۲۶)۔ سیدنا ابو ہریرہؓ کہتے ہیں کہ نبیﷺ نے فرمایا :’’ پہلے نبیوں میں سے ایک نبی نے جہاد کیا تو انھوں نے اپنی قوم سے کہا کہ میرے ساتھ وہ شخص نہ جائے جس نے کسی عورت سے نکاح کیاہو اور وہ اس سے زفاف کرنا چاہتا ہو اور ابھی تک اس نے زفاف نہ کیا ہو اور نہ وہ شخص جس نے گھر بنایا ہو اور اس کی چھت نہ پاٹی ہو اور نہ وہ شخص جس نے بکریاں اور اونٹنیاں خریدی ہوں اور وہ ان کے جننے کا منتظر ہو۔ الغرض انھوں نے جہاد کیا۔ پس وہ اس بستی کے قریب نماز عصر کے وقت یا اس کے قریب پہنچے ، پھر انھوں نے آفتاب سے کہا کہ تو بھی ( اللہ کا ) محکوم ہے اور میں (بھی اس کا ) محکوم ہوں۔ اے اللہ ! اس کو ہمارے سامنے ( غروب ہونے سے ) روک لے۔ چنانچہ وہ روک لیا گیا یہاں تک کہ اللہ نے ان کو فتح دی ، پھر انھوں نے غنیمتوں کو جمع کیا۔ آسمان سے آگ آئی تاکہ اس مال کو کھا جائے مگر اس نے نہیں کھایا تو نبی نے کہا کہ تم لوگوں میں ( کسی نے ) چوری کی ہے لہٰذا ہر قبیلے کا ایک ایک آدمی مجھ سے بیعت کرے۔ ‘‘ تو ایک شخص کا ہاتھ ان کے ہاتھ سے چپک گیا تو نبی نے کہا :’’ وہ چوری کرنے والا تمہیں میں ہے لہٰذا تمہارے قبیلے کے سب لوگ مجھ سے بیعت کریں۔ ‘‘ چنانچہ دو یا تین آدمیوں کے ہاتھ ان کے ہاتھ سے چپک گئے۔ نبی نے کہا کہ چوری تمہیں نے کی ہے پس وہ سونے کا ایک سرمثل گائے کے سر کے لے آئے اور اس کو رکھ دیا ، تب آگ آگئی اور اس نے کھالیا۔ پھر اللہ نے ہماری کمزوری اور ہماری عاجزی دیکھی ، اس سبب سے غنیمتوں کو ہمارے لیے حلال کر دیا۔ ‘‘ 
 باب۔ اس بات کی دلیل کہ پانچواں حصہ مسلمانوں کی ضرورت کے لیے ہے۔ 
(۱۳۲۷)۔ سیدنا ابن عمرؓ سے روایت ہے کہ رسول اللہﷺ نے ایک فوج نجد کی طرف روانہ کی جس میں عبداللہ بن عمرؓ بھی تھے تو انہوں نے بہت سے اونٹ مال غنیمت میں پائے تو ان سب کے حصے میں بارہ بارہ ،گیا رہ گیارہ اونٹ آئے اور ایک اونٹ انھیں حصہ سے زیادہ دیا گیا۔ 
(۱۳۲۸)۔ سیدنا جابر بن عبداللہؓ کہتے ہیں کہ اس حال میں کہ رسول اللہﷺ ( مقام ) جعرانہ میں غنیمت تقسیم کر رہے تھے کہ ایک شخص نے آپﷺ سے کہا ’’ انصاف کیجئے۔ ‘‘ آپﷺ نے فرمایا : ’’تب تو میں بدبخت ہوں گا ، اگر میں انصاف نہ کروں (گا تو اور کون کرے گا )؟‘‘
(۱۳۲۹)۔ سیدنا ابن عمرؓ سے روایت ہے کہ سیدنا عمر بن خطابؓ ( ان کے والد ) نے دو لونڈیاں حنین کے قیدیوں میں سے پائی تھیں اور ان کو مکہ میں کسی گھر میں رکھا۔ پھر رسول اللہﷺ نے حنین کے قیدیوں کو مفت چھوڑ دینے کا حکم دیا تو لوگ گلیوں میں دوڑنے لگے۔ سیدنا عمرؓ نے اپنے بیٹے سے کہا کہ اے عبداللہ ! دیکھو تو یہ کیا ہے ؟ انھوں نے کہا کہ رسول اللہﷺ نے حنین کے قیدی مفت چھڑوا دیے ( یہ اس وجہ سے ہے )،سیدنا عمرؓ نے کہا جاؤ تم بھی ان دونوں لونڈیوں کو چھوڑ دو (یہ لونڈیاں خمس میں سے ان کو ملی تھیں )۔ 
 باب۔ جس نے ( مقتول کافروں کے ) اسباب میں خمس نہ لیا ( اس نے موفق سنت کیا ) اور جو شخص کسی کافر کو قتل کرے تو اس کا سامان اسی کے لیے ہے بغیر خمس کے اور بغیر امام کے حکم کے۔ 
(۱۳۳۰)۔ سیدنا عبدالرحمن بن عوفؓ کہتے ہیں کہ اس حال میں کہ میں بدر کے دن صف میں کھڑ ہوا تھا ، میں نے اپنی دا  ہنی جانب اور اپنی بائیں جانب نظر کی تو مجھے انصار کے دو کم سن لڑ کے دکھا ئی دیے تو میں نے تمنا کی کہ کا ش! میں ان ( انصار ) میں سے طاقتور ( شہسواروں ) کے درمیان ہوتا۔ خیر مجھے ان میں سے ایک نے دبایا اور کہا کہ اے چچا ! تم ابو جہل کو پہچانتے ہو ؟ میں نے کہا ہاں۔ لیکن تمہیں اس سے کیا کام ہے ؟ اس نے کہا مجھے یہ خبر ملی ہے۔ کہ وہ رسول اللہﷺ کو برا بھلا کہتا ہے ، قسم ہے اس کی جس کے ہاتھ میں میری جان ہے کہ اگر میں اس کو دیکھ لوں تو پھر میرا جسم اس  کے جسم میں ٹل نہیں سکتا یہاں تک کہ ہم میں سے پہلے جس کی موت مقدر ہے وہ مر جائے۔ تو میں نے اس بات سے تعجب کیا پھر مجھے دوسرے نے دبایا اوراسی قسم کی گفتگو کی۔ پھر تھوڑی ہی دیر گزری تھی کہ میں نے ابوجہل کو دیکھا کہ وہ لوگوں میں دوڑ رہا ہے۔ میں نے کہا سنو ! یہی وہ شخص ہے جس کی بابت تم مجھ سے پوچھ رہے تھے۔ پس وہ دونوں اپنی تلواریں لے کر اس کی طرف بڑھے اور اسے مارا یہاں تک کہ اسے قتل کر دیا۔ اس کے بعد وہ رسول اللہﷺ کے پاس لوٹ گئے اور آپﷺ سے بیان کیا۔ آپﷺ نے پوچھا :’’ تم میں سے کس نے اسے قتل کیا ہے ؟ ‘‘ ان میں سے ہر ایک نے کہا کہ میں نے اس کو قتل کیا ہے۔ آپﷺ نے فرمایا :’’ کیا تم نے اپنی تلواریں صاف کر دی ہیں ؟‘‘ انھوں نے کہا نہیں۔ پس آپﷺ نے ان کی تلواروں کو دیکھا تو فرمایا :’’ بے شک تم نے اسے قتل کیا ہے مگر اس کا اسباب معاذ بن عمر و بن جموح کو ملے گا اور وہ دونوں لڑ کے معاذ بن عفر اء اور معاذبن عمر و بن جموح کے تھے۔ 
 باب۔ تالیف قلب کے لیے نبیﷺ بعض نئے مسلمانوں اور پرانے مسلمانوں کو خمس سے مال و دولت وغیرہ دیا کرتے تھے ( اور جس طرح چاہتے اور جس کو چاہتے دیتے ) 
(۱۳۳۱)۔ سیدنا انسؓ کہتے ہیں کہ نبیﷺ نے ( ایک مرتبہ ) فرمایا :’’ میں قریش ( کے نئے مسلمان ہونے والے لوگوں ) کو ان کو تالیف قلب کرنے کیلئے دیتا ہوں کیونکہ ان کا دور جاہلیت سے قریب ہے۔ 
(۱۳۳۲)۔ سیدنا انس بن مالکؓ سے روایت ہے کہ انصار کے کچھ لوگوں نے رسول اللہﷺ سے عرض کی جب اللہ نے اپنے رسول کو ہوازن کے اموال جس قدر غنیمت میں دلانے تھے، دلا دیے تو آپﷺ قریش کے بعض لوگوں کو سو سواونٹ دینے لگے۔ بعض انصاری لوگ کہنے لگے کہ اللہ تعالیٰ نبیﷺ کو معاف کر ے ، آپﷺ قریش کو اتنا دے رہے ہیں اور ہمیں نہیں دیتے ، حالانکہ ہماری تلواروں سے کافروں کا خون ٹپک رہا ہے۔ سیدنا انسؓ کہتے ہیں کہ رسول اللہﷺ سے ان کی یہ گفتگو بیان کی گئی تو آپﷺ نے انصار کو بلایا اور انھیں چمڑے کے ایک خیمے میں جمع کیا اور آپﷺ نے ان کے ساتھ کسی اور کو نہیں بلایا۔ پھر جب لوگ جمع ہو گئے تو رسول اللہﷺ تشریف لائے اور فرمایا :’’ یہ کیسی بات ہے جو مجھ کو تمہاری طرف سے معلوم ہوئی ؟ان کے سمجھ دار لوگوں نے آپﷺ سے عرض کی کہ یارسول اللہ ! ہم میں سے عقلمند لوگوں نے کچھ نہیں کہا بلکہ ہم میں سے کم عمر لوگوں نے یہ کہا۔۔۔  اس حدیث کا بقیہ حصہ آگے آئے گا۔ ( دیکھیے حدیث :۱۶۷۳)
(۱۳۳۳)۔ سیدنا جبیر بن مطعمؓ کہتے ہیں کہ اس حال میں کہ وہ رسول اللہﷺ کے ہمراہ تھے اور آپﷺ کے ہمراہ اور وہ لوگ بھی تھے جو حنین سے واپس آ رہے تھے ، اعرابی لوگ رسول اللہﷺ سے مانگنے لگے یہاں تک کہ آپﷺ کو دھکیل کر ایک ببول کے درخت کے نیچے لے گئے یہاں تک کہ آپﷺ کی چادر اس میں اٹک کر رہ گئی تو رسول اللہﷺ کھڑے ہو گئے اور فرمایا :’’ میری چادر مجھے دے دو۔ اگر میرے پاس ان درختوں کے برابر اونٹ ہوں تو میں ان ( اونٹوں ) کو تمہارے درمیان تقسیم کر دوں اور تم مجھے بخیل ، جھوٹ بولنے والا اور تھوڑے دل والا ہر گز نہ پاؤ گئے۔ ‘‘
(۱۳۳۴)۔ سیدنا انس بن مالکؓ کہتے ہیں کہ میں نبیﷺ کے ہمراہ جا رہا تھا اور آپﷺ کے جسم پر ( اس وقت )  ایک موٹے حاشیہ کی نجرانی چادر تھی تو ایک اعرابی نے آپﷺ کو پکڑ لیا اور زور سے آپﷺ کو دبایا ، یہاں تک کہ میں نے نبیﷺ کی گردن مبارک کے ظاہری حصے پر دیکھا کہ بوجہ اس کے زور سے دبانے کے ،چادر کے حاشیہ کا نشان پڑ گیا تھا۔ اس کے بعد اس اعرابی نے کہا کہ مجھے بھی اللہ کے اس مال میں سے جو آپﷺ کے پاس ہے دلوا دیجئے تو آپﷺ نے اس کی طرف دیکھا اور مسکرائے اس کے بعد اسے کچھ دے دینے کا حکم فرما دیا۔ 
(۱۳۳۵)۔ سیدنا عبداللہ ( بن مسعود )ؓ کہتے ہیں کہ جب حنین کے دن رسول اللہﷺ نے ( مال غنیمت میں سے ) کچھ لوگوں کو دوسروں سے زیادہ دیا ، جیسے اقرع بن حابس کو سو اونٹ دیے ، عینیہؓ  کو بھی اسی قدر دیے اور اشراف عرب میں سے چند لوگوں کو بھی زیادہ دیا،تو ایک شخص نے کہا کہ اللہ کی قسم ! یہ تقسیم ایسی ہے کہ اس میں انصاف نہیں کیا گیا یا ( یہ کہا کہ ) اس میں اللہ کی رضا مندی مقصود نہیں رکھی گئی تو میں نے کہا کہ اللہ کی قسم میں نبیﷺ کو( اس کی ) خبر دوں گا۔ چنانچہ میں آپﷺ کے پاس گیا اور آپﷺ سے بیان کیا۔ آپﷺ نے فرمایا :’’ اگر اللہ اور اس کا رسول (ﷺ )  انصاف نہ کریں گے تو اور کون انصاف کرے گا ؟ اللہ ، موسیٰؑ پر رحم کرے انھیں اس سے بھی زیادہ اذیت دی گئی اور انھوں نے صبر کیا۔ ‘‘ 
 باب۔ دارالحرب میں اگر کھانے کی کوئی چیز ملے 
(۱۳۳۶)۔ سیدنا عبداللہ بن عمرؓ کہتے ہیں کہ ہم اپنے جہاد ی معرکوں میں شہد اور انگور پاتے تھے اور اس کو اسی وقت کھا لیتے اور اس کو ( تقسیم کرنے کے لیے ) باقی نہ رکھتے تھے۔ 
۔۔۔۔۔۔۔۔۔۔۔۔۔۔۔۔۔۔۔۔۔ 


جزیہ وغیرہ کے بیان میں 	

ذمی کافروں سے جزیہ لینا اور حربی کافروں سے ( کسی مصلحت سے )کچھ تعرض نہ کرنا۔ 
(۱۳۳۷)۔ امیر المومنین عمر بن خطابؓ سے روایت ہے کہ انھوں نے اپنی وفات سے ایک سال قبل اہل بصری کی طرف ایک خط لکھا کہ اگر کسی مجوسی ( پارسی ) نے اپنی محرم عورت کو اپنی بیوی بنایا ہو تو ان دونوں کو جدا کر دو اور امیر المومنین عمرؓ نے مجوسیوں سے جزیہ نہیں لیا یہاں تک کہ سیدنا عبدالرحمن بن عوفؓ نے اس امر کی شہادت دی کہ سول اللہﷺ نے ( مقام ) ہجر کے مجوسیوں سے جزیہ لیا تھا۔ 
(۱۳۳۸)۔ سیدنا عمرو بن عوف انصاریؓ  جو بنی عامر بن لؤی کے حلیف تھے اور بدر میں شریک ہو چکے تھے ، نے یہ بیان کیا کہ رسول اللہﷺ نے سیدنا ابوعبیدہ ابن جراحؓ کو بحرین بھیجا تاکہ وہاں کا جزیہ لے آئیں اور رسول اللہﷺ نے بحرین والو ں سے صلح کر لی تھی اور سیدناعلاء بن حضرمیؓ کو وہاں کا حاکم مقرر کیا۔ چنانچہ وہ ( ابوعبیدہؓ ) بحرین کا مال لے آئے تو انصار نے ان کے آنے کی خبر سنی تو انھوں نے صبح کی نماز رسول اللہﷺ کے ہمراہ پڑھی۔ پھر جب آپﷺ فجر کی نماز پڑھ کر لوٹے تو انصار آپﷺ کے سامنے آ گئے۔ پس رسول اللہﷺ نے جب انھیں دیکھا تو مسکرائے اور فرمایا :’’ میں سمجھتا ہوں کہ تم نے سنا ہے کہ ابو عبیدہ ( رضی اللہ عنہ ) کچھ مال لائے ہیں۔ ‘‘ انھوں نے کہا ’’ جی ہاں یا رسول اللہ ! ‘‘ آپﷺ نے فرمایا :’’ تم خوش رہو اور خوشی کی امید رکھو ، اللہ کی قسم ! مجھے یہ ڈر نہیں کہ تم محتاج ہو جاؤ گے بلکہ تم پر اس بات کا خوف رکھتا ہوں کہ دنیا تمہارے لیے کشادہ کر دی جائے گی ( یعنی لگژری سہولتوں کی فراوانی ہو گی ) ، جس طرح پہلے لوگوں کے لیے کشادہ کر دی گئی تھی پھر تم اس میں حسد وہ بغض کرنے لگو ،نا اتفاقی سے جھگڑا کرنے لگو ، جس طرح انھوں نے کیا تھا اور وہ ( جھگڑا ) تم کو بھی ہلاک کر دے جس طرح اس نے پہلے لوگوں کو ہلاک کر دیا تھا۔ ‘‘ 
(۱۳۳۹)۔ امیر المومنین عمر بن خطابؓ سے روایت ہے کہ انھوں نے بڑے بڑے شہروں میں لوگوں کو بھیجا تاکہ وہ مشرکوں سے لڑیں۔ چنانچہ ( مدائن کا حاکم ) ہر مزان مسلمان ہو گا تو سیدنا عمرؓ نے اس سے کہا کہ میں تیری رائے لینا چا ہتا ہوں کہ پہلے ان ( تین ) مقاموں ( فارس ، اصفہان اور آذر بئیجان ) میں سے کہاں سے لڑائی شروع کی جائے۔ ہر مزان نے کہا کہ ہاں اس کی مثال اور مسلمانوں کے دشمنوں کی مثال جو یہاں رہتے ہیں ، مثل اس پرندے کی ہے جس کا ایک سر ، دو بازو اور اس کے دو پاؤں ہوں کہ اگر ایک بازو توڑ دیا جائے تو اس کے دونوں پاؤں ایک بازو سے اور سر سے کھڑے ہو جائیں گے اور اگر دوسرا بازو بھی توڑ دیا جائے تو دونوں پاؤں اور سر کھڑا ہو جائے گا اور اگر سر توڑ دیا جائے تو دونوں پاؤں بھی بیکار ہو جائیں گے اور دونوں بازو بھی اور سر بھی پس سر تو کسریٰ ( شاہ ایران ) ہے اور ایک بازو قیصر ( شاہ روم ) ہے اور دوسرا بازو فارس ہے۔ لہٰذا آپ مسلمانوں کو حکم دیجیے کہ کسریٰ پر حملہ کریں۔ پس سیدنا عمرؓ نے ہمیں بلایا اور نعمان بن مقرنؓ کو ہم پر سردار مقرر کیا ، یہاں تک کہ جب ہم دشمن کے ملک میں پہنچے اور کسریٰ کا عامل چالیس ہزار فوج لے کر ہمارے سامنے آیا۔ اس کا ایک ترجمان کھڑا ہوا اور اس نے کہا کہ تم میں سے ایک آدمی مجھ سے گفتگو کر ے۔ سیدنا مغیرہؓ نے کہا جو تیرا جی چاہے پوچھ۔ اس نے کہا تم کون لوگ ہو ؟ سیدنا مغیرہؓ نے کہا ہم عرب کے لوگ ہیں ؟ ہم سخت بد بختی اور سخت مصیبت میں تھے ، مارے بھوک کے چمڑے اور کھجور کی گٹھلیوں کو چوسا کرتے تھے اور ہم چمڑے اور بال کی پوشاک پہنتے تھے اور درختوں اور پتھروں کی پرستش کیا کرتے تھے ، پس ہم اسی حال میں ، اسی طرح تھے کہ اچانک آسمانوں کے مالک اور زمینوں کے مالک نے ہماری طرف ایک نبیﷺ ہماری قوم میں سے بھیجا ، جن کے باپ کو اور جن کی ماں کو ہم جانتے تھے۔ پس ہمارے نبی ، ہمارے رب کے رسول اللہﷺ نے ہمیں حکم دیا کہ ہم تم سے لڑیں ، یہاں تک کہ تم ایک اللہ کی عبادت کرو یا جزیہ دو اور ہمارے نبیﷺ نے ہمارے پروردگار کا یہ پیغام پہنچایا کہ جو شخص ہم میں مقتول ہو گا وہ جنت میں ایسے آرام میں جائے گا کہ اس کا مثل کبھی دیکھا نہیں گیا اور جو شخص ہم میں سے باقی رہے گا وہ تمہاری گردنوں کا مالک ہو جائے گا۔ (سیدنا مغیرہؓ نے یہ گفتگو تمام کر کے سیدنا نعمانؓ سے کہا کہ لڑائی شروع کرو ) تو سیدنا نعمانؓ نے کہا کہ تم تو اکثر رسول اللہﷺ کے ہمراہ جنگ میں شریک ہوئے اور تمہیں کچھ ندامت و ذلت نہیں ہوئی ( یعنی شکست نہیں ہوئی اس کے باوجود کے آپ کو جنگ کا قاعدہ معلوم نہیں ؟) مگر میں اکثر آپﷺ کے ساتھ شریک جنگ ہوا ہوں ، آپﷺ دن میں اول وقت جنگ شروع نہ کرتے تو انتظار فرماتے ، یہاں تک کہ ہوائیں چلنے لگتیں اور نماز کا وقت آ جاتا ، اس وقت جنگ کرتے تھے۔ 
باب۔ جب امام کسی بستی کے بادشاہ سے صلح کر لے تو کیا یہ صلح وہاں کے تمام لوگوں سے ہو ؟ 
(۱۳۴۰)۔ سیدنا ابو حمید ساعدیؓ کہتے ہیں کہ ہم نے رسول اللہﷺ کے ہمراہ تبوک میں جہاد کیا اور ایلہ کے بادشاہ نے نبیﷺ کو ایک سپید خچر دیا تھا اور آپﷺ نے اسے ایک چادر دی تھی اور اس کا ملک اسی کے نام لکھ دیا یعنی اسی کو وہاں کا حاکم رہنے دیا۔ 
 باب۔ کسی ذمی کا فر کو نا حق قتل کرنے والے کا کیسا گناہ ہے ؟ 
(۱۳۴۱)۔ سیدنا عبداللہ بن عمر وؓ رسول اللہﷺ سے روایت کرتے ہیں کہ آپﷺ نے فرمایا :’’ جو شخص کسی ذمی کا فر کو نا حق قتل کرے گا وہ جنت کی خوشبو تک نہ پائے گا اور بے شک جنت کی خوشبو چالیس برس کی مسافت سے معلوم ہوتی ہے۔ ‘‘ 
 باب۔ جب مشرک لوگ مسلمانوں سے غداری کریں تو کیا ( ان کی یہ خطا ) ان کو معاف کر دی جائے ؟
(۱۳۴۲)۔ سیدنا ابو ہریرہؓ کہتے ہیں کہ جب خیبر فتح ہوا تو ( یہود کی طرف سے ) ایک بکری ( بھنی ہوئی ) جس میں زہر ملا ہوا تھا نبیﷺ کے پاس ہدیہ میں آئی تو نبیﷺ نے فرمایا :’’ جس قدر یہودی یہاں ہیں ان کو جمع کرو۔ ‘‘ چنانچہ وہ آپﷺ کے سامنے جمع کیے گئے تو آپﷺ نے فرمایا :’’ میں تم سے ایک بات پوچھنے والا ہوں تو کیا تم مجھ کو سچ مچ بتا دو گے ؟‘‘ انھوں نے کہا ،جی ہاں ،تو نبیﷺ نے ان سے فرمایا :’’ ( اچھا بتاؤ ) تمہارا باپ کون ہے ؟‘‘ ان لوگوں نے کہا کہ فلاں شخص۔ آپﷺ نے فرمایا’’ تم نے جھوٹ کہا تمہارا باپ تو فلاں شخص ہے۔ ‘‘ انھوں نے کہا آپﷺ سچ کہتے ہیں۔ آپﷺ نے فرمایا :’’ اب ایک اور بات پوچھتا ہوں ، کیا تم مجھے سچ بتاؤ گے ؟ ‘‘ انھوں نے کہا ہاں اے ابو القاسم ! اگر ہم جھوٹ بولیں گے تو آپﷺ ہمارا جھوٹ معلوم کر لیں گے جس طرح آپﷺ نے ہمارا جھوٹ ہمارے باپ ( کے نام ) میں معلوم کر لیا تو آپﷺ نے ان سے پوچھا ( بتاؤ ) دوزخ والے لوگ کون ہیں ؟‘‘ انھوں نے کہا کہ ہم تو دوزخ میں تھوڑے ہی دن رہیں گے پھر ہمارے بعد تم اس میں جانشین  ہو گے۔ نبیﷺ نے فرمایا:’’ تم اس میں ذلیل رہو گے۔ اللہ کی قسم ! ہم کبھی اس میں تمہاری جانشینی نہیں کریں گے۔ ‘‘ پھر آپﷺ نے فرمایا :’’ ( اچھا اب ) اگر تم کوئی بات پوچھو ں تو کیا سچ بولو گے ؟‘‘ ان لوگوں نے کہا جی ہاں اے ابو القاسم (ﷺ )۔ آپﷺ نے فرمایا :’’ کیا تم نے اس بکری میں زہر ملایا تھا ؟‘‘ انھوں نے کہا جی ہاں۔ آپﷺ نے فرمایا :’’ تم کو کس چیز نے اس بات پر آمادہ کیا ؟‘‘ تو ان لوگوں نے کہا کہ ہم نے چاہا تھا کہ آپﷺ اگر جھوٹے ہیں تو ہمیں آپﷺ سے نجات مل جائے گی اور اگر آپﷺ نبی ہیں تو یہ آپﷺ کو کوئی نقصان نہ دے گا۔ 
 باب۔ مشرکوں سے مال وغیرہ پر صلح کرنا ، لڑائی چھوڑ دینا ( جائز ہے ) اور اس شخص کا گناہ بہت سخت ہے جو عہد کو پورا نہ کرے۔ 
(۱۳۴۳)۔ سیدنا سہل بن ابی حثمہؓ کہتے ہیں کہ عبداللہ بن سہل اور محیصہ بن مسعود بن زید خیبر گئے اور ان دنوں نبیﷺ سے یہودیوں کی صلح تھی۔ پھر وہ دونوں ( کسی ضرورت سے ) جدا ہو گئے تو پھر محیصہ جو عبداللہ بن سہل کے پاس آئے تو دیکھا کہ وہ اپنے خون میں لت پت ہے ، کسی نے اس کو قتل کر ڈالا خیر محیصہ نے اس کو دفن کیا پھر مدینہ میں آئے۔ عبدالرحمن بن سہل ( عبداللہ بن سہل ) مقتول کے بھائی اور محیصہ اور ان کے بھائی حوصہ جو مسعود کے بیٹے تھے ، نبیﷺ کے پاس گئے۔ عبدالرحمن نے گفتگو شروع کی تو نبیﷺ فرمایا :’’ بڑے کو بولنے دو ، بڑے کو بات کرنے دو۔ ‘‘ عبدالرحمن تینوں میں کم سن تھے ، یہ سن کر وہ خاموش ہو گئے ، تب محیصہ اور حویصہ نے گفتگو کی۔ آپﷺ نے فرمایا :’’ تم کیا چاہتے ہو ؟‘‘ یا تو قسم کھاؤ کہ عبداﷲ کو فلاں شخص نے مارا ہے اور قاتل پر اپنا حق ثابت کر لو۔ انھوں نے عرض کی کہ ہم کیونکر قسم کھائیں ؟ ہم نے تو آنکھ سے نہیں دیکھا۔ آپﷺ نے فرمایا :’’ تو پھر یہودی پچاس قسمیں کھا کر اپنی برأت کر لیں گے۔ ‘‘ انھوں نے عرض کی کہ وہ تو کافر ہیں ، ہم ان کی قسموں پر کیسے اعتبار کریں ؟ آخر نبیﷺ نے عبدالرحمن کی دیت اپنے پاس سے ادا کر دی۔ ( رضی اللہ عنہ ) 
 باب۔ اگر ذمی جادو کر ے تو کیا اس کو معاف کر دیا جائے ؟ 
( ۱۲۳۴)۔ ام المومنین عائشہؓ کہتی ہیں کہ نبیﷺ پر ( ایک مرتبہ ) جادو کیا گیا ، یہاں تک کہ آپﷺ کو (اس جادو کے اثر سے ) یہ خیال ہوتا تھا کہ آپﷺ نے ایک کام کیا ہے ، حالانکہ وہ کام آپﷺ نے نہ کیا ہوتا۔ 
 باب۔ دغا بازی سے باز رہنا۔ 
(۱۳۴۵)۔ سیدنا عوف بن مالکؓ کہتے ہیں کہ غزوۂ تبوک میں نبیﷺ کے پاس گیا اور آپﷺ ( اس وقت ) چمڑے کے ایک خیمے میں تھے تو آپﷺ نے فرمایا:’’ چھ باتیں قیامت سے پہلے ہوں گی ( ان کو )یاد کر لو۔ ( ۱) میری موت ( ۲) پھر فتح بیت المقدس (۳) پھر ایک بیماری جو تم میں اس طرح پھیلے گی جیسے بکریوں میں طاعون کی ( بیماری پھیلتی ہے ) (۴) پھر مال کا بکثرت ہونا یہاں تک کہ اگر کسی شخص کو سواشرفیاں دی جائیں گی تب بھی وہ ناخوش رہے گا۔ (۵)پھرا یک فتنہ ہو گا کہ عرب کا کوئی گھر ایسا نہ ہو گا کہ جس میں وہ داخل نہ ہو۔ ( ۶)پھر ایک صلح تمہارے عیسائیوں کے درمیان ہو گی اور وہ بے وفائی کریں گے اور اسّی جھنڈے لیے تم سے لڑنے آئیں گے اور ہر جھنڈ ے کے نیچے بارہ ہزار آدمی ہوں گے ( یعنی نو لا کھ ساٹھ ہزار فوج۔ مجاہدو !خوشخبری ہے تمہارے لیے کہ آخری پیشین گوئی ابھی باقی ہے )
 باب۔ اس شخص کا گناہ جس نے عہد کیا پھر عہد شکنی کی۔ 
(۱۳۴۶)۔ سیدنا ابو ہریرہؓ سے روایت ہے کہ انھوں نے ( ایک مرتبہ لوگوں سے ) کہا کہ تمہارا کیا حال ہو گا جب جزیہ کی آمدنی میں سے ایک اشرفی یا ایک روپیہ بھی تم کو نہ ملے گا ؟ کسی نے پوچھا کہ اے ابو ہریرہ ! تم کیا سمجھتے ہو ، ایسا کیونکر ہو گا ؟ انھوں نے کہا ہاں ! قسم ہے اس کی جس کے ہاتھ میں  ابو ہریرہ( رضی اللہ عنہ )کی جان ہے کہ صادق و مصدوقﷺ کے فرمانے سے ( میں جانتا ہوں ) لوگوں نے پوچھا کہ یہ کس سبب سے ہو گا ؟ انھوں نے کہا کہ اللہ اور اس کے رسولﷺ کے ذمہ کی بے حرمتی کی جائے گی ( مسلمان دغا بازی کریں گے ) پس اللہ تعالیٰ ذمیوں کے دل مضبوط کر دے گا اور وہ جزیہ نہ دیں گے۔ 
 باب۔ نیک یا گنہگار سے عہد شکنی کرنے والوں کا گناہ۔ 
( ۱۳۴۷)۔ سیدنا عبد اللہ اور سیدنا انسؓ نبیﷺ سے روایت کرتے ہیں کہ آپﷺ نے فرمایا :’’ قیامت کے دن ہر دغا باز کے لیے ایک جھنڈا ہو گا۔ ‘‘ ایک راوی کہتے ہیں :’’ وہ جھنڈا نصب کیا جائے گا اور دوسرے کہتے ہیں کہ ’’ وہ قیامت کے دن دکھایا جائے گا جس سے وہ پہچان لیا جائے گا کہ یہ بندہ دغا باز تھا۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔ 


آغاز تخلیق کا بیان 
 باب۔ اللہ تعالیٰ کا ( سورۂ روم میں ) فرمانا ’’ وہی ہے جو پہلی بار مخلوق کو پیدا کرتا ہے پھر اسے دوبارہ پیدا کر ے گا۔ ‘‘ 
( ۱۳۴۹)۔ سیدنا عمران بن حصینؓ کہتے ہیں کہ بنی تمیم کے کچھ لو گ نبیﷺ کے پاس آئے تو آپﷺ نے ان سے فرمایا :’’ اے بنی تمیم ( کے لوگو ) ! خوش ہو جاؤ۔ ‘‘ انھوں نے کہا کہ آپﷺ نے ہمیں بشارت دی اب ( کچھ مال بھی ) ہمیں دیجیے پس رسول اللہﷺ کے چہرہ مبارک کا رنگ بدل گیا پھر آپﷺ کے پاس یمن کے لوگ آئے تو آپﷺ نے فرمایا :’’ اے اہل یمن ! تم بشارت کو قبول کر و کیونکہ اس کو بنی تمیم ( کے لوگوں ) نے قبول نہیں کیا۔ ‘‘ انھوں نے کہا کہ ہم نے قبول کیا۔ پھر نبیﷺ ابتدائے آفرینش اور عرش کی باتیں کرنے لگے۔ اتنے میں ایک شخص آیا اور اس نے ( مجھ سے ) کہا کہ اے عمران ! تمہاری اونٹنی کھل گئی ہے ( اس کو جا کر پکڑ و۔ میں اٹھ کر چلا گیا مگر میرے دل میں یہ حسرت رہ گئی کہ ) کا ش میں نہ اٹھتا۔ 
(۱۳۴۹)۔ سیدنا عمر ان بن حصینؓ ایک روایت میں کہتے ہیں کہ نبی کریمﷺ نے فرمایا :’’ اللہ تھا اور اس کے سوا کچھ نہ تھا اور اس کا عرش پانی پر تھا اور لوح محفوظ میں اس نے ہر چیز لکھ دی تھی اور اس نے آسمان اور زمین کو پیدا کیا۔۔۔۔ ‘‘ پھر ایک شخص نے آواز دی کہ اے ابن حصین ! تمہاری اونٹنی کھل گئی تو میں چلا گیا مگر وہ اونٹنی اب سراب (یعنی وہ ریت جو دھوپ میں پانی کی طرح چمکتی ہے ) سے آگے جاچکی تھی مگر اللہ کی قسم ! میں یہ چاہتا تھا کہ کا ش ! میں اس اونٹنی کو چھوڑ دیتا او روہاں سے نہ اٹھتا۔ 
( ۱۳۵۰)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ اللہ عزوجل فرماتا ہے کہ ابن آدم مجھے گالی دیتا ہے ، اسے زیبا نہیں کر وہ مجھے گالی دے اور میری تکذیب کرتا ہے حالانکہ اسے زیبا نہیں۔ اس کا گالی دینا ، اس کا یہ قول ہے۔ کہ اللہ کی اولاد ہے اور تکذیب ، اس کا یہ کہنا ہے کہ اللہ مجھے پھر زندہ نہ کرے گا جیسے اس نے مجھے پیدا کیا تھا۔ ‘‘ 
( ۱۳۵۱)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ جب اللہ تعالیٰ مخلوق کو پیدا کر چکا تو اس نے اپنی کتاب میں لکھ دیا او روہ کتاب اس کے پاس عرش کے اوپر ہے۔ کہ میری رحمت میرے غضب پر غالب ہے۔ ‘‘ 
 باب۔ سات زمینوں کے بارے میں کیا وارد ہوا ہے ؟
( ۱۳۵۲)۔ سیدنا ابو بکرؓ نبیﷺ سے روایت کرتے ہیں کہ آپﷺ نے فرمایا :’’ زمانہ گھوم پھر کر اسی حالت پر آگیا جیسے اس دن تھا کہ جس دن اللہ نے آسمانوں کو اور زمین کو پیدا کیا تھا۔ سال بارہ مہینے کا ہوتا ہے ، اس میں سے چار مہینے حرام ہیں تین تو پے درپے ہیں ،ذی قعدہ ،ذوالحجہ ، محرم اور ( چوتھا ) رجب مضر، ( مضر قبیلہ کے کافر اس کی بہت تعظیم کرتے تھے ) جو جمادی الثانی اور شعبان کے درمیان ہوتا ہے۔ ‘‘ 
 باب۔ (سورۂ رحمن کی ) آیت ’’ سورج اور چاند ( مقررہ ) حساب سے چلتے ہیں ‘‘ کی تفسیر  
 ( ۱۳۵۳)۔ سیدنا ابو ذرؓ کہتے ہیں کہ نبیﷺ نے ابو ذر ( رضی اللہ عنہ ) سے جبکہ آفتاب غروب ہو رہاتھا یہ فرمایا :’’ کیا تم جانتے ہو کہ یہ کہاں جاتا ہے ؟میں نے کہا کہ اللہ اور اس کا رسولﷺ خوب واقف ہے  آپﷺ نے فرمایا :’’ وہ جا کر عرش کے نیچے سجدہ کرتا ہے پھر ( مشرق سے ) طلوع ہونے کی ( اللہ سے ) اجازت مانگتا ہے تو اس اجازت دے دی جاتی ہے اور قریب ہے کہ وہ سجدہ کرے اور اس کا سجدہ قبول نہ کیا جائے اور اجازت مانگے مگر اسے اجازت نہ ملے بلکہ اس سے کہہ دیا جائے کہ تو جہاں سے آیا ہے وہیں لوٹ جاپس وہ مغرب سے طلوع ہو گا یہی مطلب ہے اللہ تعالیٰ کے اس فرمان کا ’’ اور آفتاب اپنی جگہ پر چلتا ہے ، یہ غالب دانا کی مقرر کی ہو ئی بات ہے۔ ‘‘ (سورۂ یٰسین :۳۸)۔ 
(۱۳۵۴)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا کہ سورج اور چاند قیامت کے دن لپٹ دیے جائیں گے۔ ( بے نور ہو جائیں گے )۔ 
باب۔ اللہ تعالیٰ کے قول ’’ اور وہی ہے جس نے اپنی رحمت ( بارش ) سے پہلے خوشخبری دینے والی ہوائیں چلائیں۔ ’’ (سورۂ الا عراف :۵۷) کی تفسیر میں کیا وارد ہوا ہے ؟
(۱۳۵۵)۔ ام المومنین عائشہ صدیقہؓ کہتی ہیں کہ نبیﷺ جب کوئی ابر کا ٹکڑا آسمان پر دیکھتے تو کبھی آگے بڑھتے کبھی پیچھے ہٹتے ، کبھی اندر آتے کبھی باہر جاتے اور چہرہ مبارک کا رنگ بدل جاتا۔ پھر جب پانی برسنے لگتا تو آپﷺ کی وہ حالت دُور ہو جاتی۔ ام المومنین عائشہ صدیقہؓ نے اس کا سبب پوچھا تو نبیﷺ نے فرمایا کہ مجھے کیا معلوم ، شاید یہ وہ بادل نہ ہو کہ جسے دیکھ کر قوم عادل نے کہا تھا ’’ پس جب انھوں نے اپنی وادیوں کی طرف بادل کو آتے دیکھا تو کہنے لگے کہ یہ ہم پر برسنے والا ہے۔۔۔ الآیۃ ( سورۂ الاحقاف :۲۴)
  باب۔ فرشتوں کا بیان 
 (۱۳۵۶)۔ سیدنا عبداللہ بن مسعودؓ کہتے ہیں کہ ہم سے رسول اللہﷺ نے بیان فرمایا اور وہ صادق مصدوق تھے :۔ ’’ تم میں سے ہر شخص کی پیدائش اس کی ماں کے پیٹ میں تمام کی جاتی ہے۔ چالیس دن تک نطفہ رہتا ہے پھر اتنے ہی عرصے تک منجمد خون رہتا ہے پھر اتنے ہی دنوں تک مضغہ گوشت (لو تھڑا ) کا رہتا ہے۔ پھر اللہ تعالیٰ ، فرشتہ بھیجتا ہے۔ اور اسے چار باتوں ( کے لکھنے ) کا حکم دیا جاتا ہے ( ۱) اسے کہا جاتا ہے کہ اس کا عمل ( ۲) اس کا رزق ( ۳) اس کی عمر ( ۴) اور (یہ لکھ دے کہ ) شقی ہے یا سعید ( یعنی خوش بخت ہے یا بدبخت ) پھر اس میں روح پھونک دی جاتی ہے۔ پس بے شک تم میں سے کوئی شخص (ایسا ) عمل کرتا ہے کہ اس کے اور جنت کے درمیان صرف ایک گز ( فاصلہ ) رہ جاتا ہے پھر اس پر ( اللہ کا ) نوشتہ (لکھی ہوئی تقدیر ) غالب آ جاتا ہے اور وہ وہ دوزخیوں والے عمل کرنے لگتا ہے اور کوئی شخص ایسا عمل کرتا ہے کہ اس کے دوزخ کے درمیں صرف ایک گز ( کا فاصلہ ) باقی رہ جاتا ہے پھر اس پر اللہ کا نوشتہ ( تقدیر ) غالب آ جاتا ہے اور وہ اہل جنت کے کام کرنے لگتا ہے۔ ‘‘ 
(۱۳۵۷)۔ سیدنا ابو ہریر ہؓ نبیﷺ سے روایت کرتے ہیں کہ آپﷺ نے فرمایا :’’ جب اللہ کسی بندے سے محبت کرتا ہے تو جبریل ( علیہ السلام ) کو آواز دیتا ہے کہ اللہ فلاں شخص کو دوست رکھتا ہے لہٰذا تم بھی اس کو دوست رکھو۔ پس جبریل ( علیہ السلام ) اس کو دوست رکھنے لگتے ہیں۔ پھر جبریلؑ تمام آسمان والوں میں اعلان کر دیتے ہیں کہ اللہ فلاں شخص کو دوست رکھتا ہے لہٰذا تم بھی اس کو دوست رکھو چنانچہ اس کو تمام آسمان والے دوست رکھتے ہیں پھر زمین ( والو ں ) میں اس کی قبولیت رکھ دی جاتی ہے۔ ‘‘ 
( ۱۳۵۸)۔ ام المومنین عائشہ صدیقہؓ سے روایت ہے کہ انھوں نے رسول اللہﷺ کو یہ فرماتے ہوئے سنا:’’ فرشتے بادل میں اترتے ہیں اور آسمان پر ، اللہ تعالیٰ کے جو حکم احکام ( اس دن ہوئے ) ان کا ذکر کرتے ہیں۔ پس شیاطین چھپ کر اسے سن لیتے ہیں اور کاہنوں سے آ کر بیان کرتے ہیں اور اس کے ساتھ کچھ جھوٹ بھی اپنی طرف سے ملا لیتے ہیں۔ ‘‘ 
( ۱۳۵۹)۔ سیدنا ابو ہریرہؓ کہتے ہیں کہ نبیﷺ نے فرمایا ہے :’’ جب جمعہ کا دن ہوتا ہے تو مسجد کے دروازوں میں سے ہر دروازے پر فرشتے ( متعین ) ہوتے ہیں اور وہ سب سے پہلے جو آیا اس کا ، پھر اس کے بعد جو آیا اس کا ( اسی طرح برابر سب کے نام ) لکھتے ہیں۔ پھر جب امام ( منبر پر ) بیٹھ جاتا ہے تو وہ صحیفوں کو لپیٹ دیتے ہیں اور خطبہ سننے کے لیے آ جاتے ہیں۔ ‘‘
 (۰ ۱۳۶)۔ سیدنا براءؓ کہتے ہیں کہ نبیﷺ نے حسان ( بن ثابت ) رضی اللہ عنہ سے فرمایا تھا :۔ ’’ تم مشرکوں کی ہجو کر و اور جبریل علیہ السلام تمہارے ساتھ ہیں :‘‘ 
 (۱۳۶۱)۔ ام المومنین عائشہ صدیقہؓ سے روایت ہے کہ نبیﷺ نے ان سے فرمایا :’’ اے عائشہ ! یہ جبریل علیہ السلام تم کو سلام کہتے ہیں۔ ‘‘ تو انھوں نے کہا و علیکم السلام رحمۃ اللہ و برکاتہ ، آپ (ﷺ ) وہ دیکھتے ہیں جو میں نہیں دیکھتی۔ ’’ ترٰی ‘‘ سے نبیﷺ کو مراد رکھا۔ 
(۱۳۶۲)۔ سیدنا ابن عباسؓ کہتے ہیں کہ نبیﷺ نے جبریل علیہ السلام سے کہا :’’ جس قدر اب تم ہمارے پاس آتے ہو اس سے زیادہ کیوں نہیں آتے ؟ ابن عباسؓ کہتے ہیں پس یہ آیت نازل ہوئی ’’ اور ہم نہیں نازل ہوتے مگر تمہارے پروردگار کے حکم سے ، اسی کا ہے جو کچھ ہمارے سامنے ہے اور ہمارے پیچھے ہے ‘‘( سورۂ مریم : ۶۴)
(۱۳۶۳)۔ سیدنا ابن عباسؓ روایت ہے کہ رسول اللہﷺ نے فرمایا :’’ مجھے جبریل علیہ السلام نے ایک قرأت میں قرآن پڑھایا تھا پھر میں برابر ان سے زیادہ چاہتا رہا یہاں تک کہ سات قرأتوں تک پہنچ 
گیا :‘‘
( ۱۳۶۴)۔ سیدنا یعلیٰؓ روایت کرتے ہیں کہ میں نے نبیﷺ کو منبر پر یہ آیت (سورۂ زخرف :۷۷) پڑھتے ہوئے سنا ’’ اور وہ پکاریں گے کہ اے مالک۔ ‘‘( مالک نام ہے داروغہ جہنم کا ) 
( ۱۳۶۵)۔ ام المومنین عائشہ صدیقہؓ بیان کرتی ہیں کہ انھوں نے نبیﷺ سے پوچھا کیا احد سے بھی زیادہ سخت کوئی دن آپﷺ پر آیا ہے تو آپﷺ نے فرمایا :’’ میں نے تمہاری قوم ( قریش ) سے جو جو تکالیف اٹھائی ہیں وہ میرا ہی دل جانتا ہے اور سب سے زیادہ سخت دن مجھ پر مقام عقبہ ( جو طائف کی طرف ہے ) کا دن گز را ہے جب میں نے اپنے آپ کو ابن عبد یا لیل بن عبد کلال ( جو طائف کا ریئس تھا ) کے سامنے پیش کیا اور اس نے میری خواہش پوری نہ کی پس میں نہایت رنج میں چلا ، میں اپنے ہو ش میں نہ آیا تھا کہ قرن الثعالب ( مقام ) میں پہنچا۔ اپنا سر اٹھایا تو کیا دیکھتا ہوں کہ ایک ابر کے ٹکڑے نے مجھ پر سایہ کر لیا ہے پھر میں نے دیکھا تو اس میں جبریل (علیہ السلام ) تھے۔ انھوں نے مجھے آواز دی کہ اللہ نے آپ کی قوم کی گفتگو سن لی اور وہ جواب جو انھوں نے آپ کو دیا اور اللہ نے آپ کے پاس پہاڑوں کے فرشتے کو بھیجا ہے ، آپ اس کو کافروں کی نسبت جو چاہیں حکم دیں۔ پھر مجھے پہاڑوں کے فرشتے نے آواز دی ، مجھے سلام کیا ، اس کے بعد کہا کہ اے محمد ! جو تم چاہو موجود ہے ، اگر تم چاہو تو میں اخشبین ( نامی دونوں پہاڑ ) ان پر رکھ دوں ؟ آپﷺ نے فرمایا :’’ نہیں ! میں یہ نہیں چاہتا بلکہ میں امید کرتا ہوں کہ اللہ ان کی پشت سے ایسے لوگ پیدا کرے گا جو صرف اللہ عزوجل کی عبادت کریں گے اور اس کے ساتھ کسی کو شریک نہ بنائیں گے۔ 
(۱۳۶۶)۔ سیدنا عبد اللہ بن مسعودؓ اس آیت ’’ پس دو کمانوں کے بقدر فاصلہ رہ گیا یا اس سے بھی کم ، پس اس نے اللہ کے بندے کو وحی پہنچا ئی جو بھی پہنچائی ‘‘ کا مطلب بیان کرتے ہیں کہ نبیﷺ نے جبریل علیہ السلام کو ( ان کی اصلی شکل میں ) دیکھا تھا ان کے چھ سو پر تھے۔ ( سورۂ النجم : ۹۔ ۱۰)
( ۱۳۶۷)۔ سیدنا عبد اللہ بن مسعودؓ سے مروی ہے کہ ( سورۃ النجم آیت:۱۸کہ )’’ بے شک انھوں نے اپنے پروردگار کی بڑی نشانیاں دیکھیں۔ ‘‘ ( کا مطلب یہ ہے کہ ) نبیﷺ نے ایک سبز بچھونا دیکھا جس نے آسمان کے کناروں کو ڈھانک دیا تھا۔ ‘‘( اس پر جبریل علیہ السلام بیٹھے تھے یا ان کے پر تھے )۔ 
( ۱۳۶۸)۔ ام المومنین عائشہ صدیقہؓ کہتی ہیں کہ جو شخص خیال کرتا ہے کہ محمدﷺ نے اپنے پروردگار کو دیکھا تو اس نے برا خیال کیا بلکہ آپﷺ نے جبریل علیہ السلام کو ان کی ( اصلی ) صورت و خلقت میں دیکھا تھا جنہوں نے آسمان کے کنارے بھر دیے تھے۔ 
( ۱۳۶۹)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ جب خاوند اپنی بیوی کو ہم بستری کے لیے بلائے اور وہ انکار کرے پھر وہ ( خاوند ) ناخوش ہو کر سو جائے تو فرشتے اس عورت پر صبح تک لعنت کرتے ہیں۔ ‘‘ 
(۱۳۷۰)۔ سیدنا ابن عبا سؓ نبیﷺ سے روایت کرتے ہیں کہ آپﷺ نے فرمایا کہ جس رات مجھے معراج ہوئی ، میں نے موسیٰ علیہ السلام کو دیکھا کہ وہ ایک گندمی رنگ ، دراز قامت اور پیچ دار بالوں والے آدمی ہیں ، جیسے قبیلۂ شنوء ۃ کے لو گ ہوتے ہیں۔ اور میں نے عیسیٰ علیہ السلام کو بھی دیکھا کہ وہ میانہ قامت ، میانہ بدن ، سرخ سفید ، سیدھے بالوں والے آدمی ہیں اور میں نے اس فرشتے کو بھی دیکھا جو دوزخ کا داروغہ ہے۔ اور دجال کو بھی منجملہ اور آیات الٰہی کے دیکھا جو اللہ نے مجھے (اس روز ) دکھائیں۔ اور (سورۂ سجدہ :۲۳میں ) جو ہے ’’ آپﷺ کو ہر گز اس ملاقات میں شک نہیں کر نا چاہیے‘‘ ( اس سے مراد معراج کی رات موسیٰ علیہ السلام سے ملاقات ہے )۔ 
 باب۔ جنت کے بیان میں کیا وارد ہوا ہے ؟ اور یہ کہ وہ پیدا ہو چکی ہے 
(۱۳۷۱)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ جب تم میں سے کوئی شخص مر جاتا ہے تو اس ( ہر روز) اس کا مقام صبح و شام دکھایا جاتا ہے ، اگر وہ اہل جنت میں سے ہو تو جنت میں اسے اس کا مقام دکھایا جاتا ہے۔ اور اگر وہ اہل دوزخ میں سے ہو تا دوزخ میں اسے اس کا مقام دکھایا جاتا ہے۔ ‘‘ 
(۱۳۷۲)۔ سیدنا عمر ان بن حصینؓ نبیﷺ سے روایت کرتے ہیں کہ آپﷺ نے فرمایا:’’ میں نے جنت میں دیکھا تو وہاں کے لوگوں میں اکثر ( وہ لوگ پائے جو دنیا میں غریب ، محتاج اور ) فقراء پائے اور میں نے دوزخ میں دیکھا تو دوزخ والوں میں عورتوں کی کثرت دیکھی۔ ‘‘ 
(۱۳۷۳)۔ سیدنا ابو ہریرہؓ کہتے ہیں کہ ایک دن ہم نبیﷺ کے پاس تھے کہ آپﷺ نے فرمایا :’’ اس حالت میں کہ میں سو رہا تھا تو میں نے اپنے آپ کو جنت میں دیکھا ، ایک عورت ایک محل کے گوشہ میں وضو کر رہی تھی ، میں نے پوچھا کہ یہ محل کس کا ہے ؟ لوگوں نے کہا کہ عمرؓ کا ہے تو میں نے ان کی غیرت کا خیال کیا اور پیچھے ہٹ آیا۔ ‘‘ یہ سن کر سیدنا عمرؓ رونے لگے اور کہا کہ یا رسول اللہ ! (کیا) میں آپ پر غیرت کروں گا ؟ 
( ۱۳۷۴)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ سب سے پہلا گروہ جو جنت میں داخل ہو گا ان کی صورت چودھویں کے چاند کی طرح روشن ہو گی۔ ان لوگوں کو نہ تھوک آئے گا نہ ناک کا لعاب اور نہ وہ وہاں پاخانہ کریں گے ، ان کے برتن وہاں سونے کے ہوں گے اور ان کی کنگھیاں سونے چاندی کی اور ان کی انگیٹھیوں میں عود سلگے گا اور ان کا پسینا مشک کا ( یعنی کستوری جیسا خوشبو دار ) ہو گا ، ان میں سے ہر ایک کے لیے ایسی حسین و جمیل اور نازک مزاج دو، دو بیویاں ہوں گی ، جن کی پنڈلیوں کا گودا گوشت کے اندر سے دکھائی دے گا۔ اہل جنت میں نہ باہم اختلاف ہو گا اور نہ دشمنی ، ان سب کے دل ایک ہوں گے وہ صبح و شام اللہ کی پاکی بیان کریں گے۔ ‘‘ 
(۱۳۷۵)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ سب سے پہلا گرو جو جنت میں داخل ہو گا ان کی صورت چودھویں کے چاند کی طرح روشن ہو گی اور جو ان کے بعد داخل ہو ں گے وہ بہت روشن ستارے کی طرح ہوں گے ، ان سب کے دل ( بوجہ باہمی محبت کے ) مثل ایک شخص کے دل کے ہوں گے نہ ان میں اختلاف ہو گا اور نہ دشمنی ، ان میں سے ہر ایک کے لیے ایسی حسین و جمیل اور نازک مزاج دو، دو بیویاں ہو ں گی، جن کی پنڈلیوں کا گودا گوشت کے اندر سے دکھائی دے گا ، وہ صبح و شام اللہ کی پاکی بیان کریں گے نہ کبھی بیمار ہوں گے نہ کبھی ناک سے لعاب گرائیں گے نہ تھوکیں گے۔۔۔  اور بقیہ حدیث بیان کی جو کہ گزر چکی ہے ( دیکھیے حدیث :۱۳۷۴)
(۱۳۷۶)۔ سیدنا سہل بن سعدؓ نبیﷺ سے روایت کرتے ہیں کہ آپﷺ نے فرمایا :’’ بے شک میری امت میں ستر ہزار یا ( یہ فرمایا کہ ) سات لاکھ آدمی جنت میں ایک ساتھ داخل ہوں گے ( آگے پیچھے نہ ہوں گے ) جن کے چہرے چودھویں رات کے چاند کی طرح چمکتے ہوں گے۔ ‘‘ 
(۱۳۷۷)۔ سیدنا انس بن مالکؓ کہتے ہیں کہ نبیﷺ کے پاس ایک جبہ سند س ( ریشمی کپڑے ) کا لا یا گیا اور آپﷺ ریشمی کپڑے کے استعمال سے منع فرمایا کرتے تھے تو لوگ اس کو دیکھ کر تعجب کرتے لگے۔ آپﷺ نے فرمایا :’’ قسم اس کی جس کے ہاتھ میں محمد (ﷺ ) کی جان ہے کہ جنت میں سعد بن معاذ ( رضی اللہ عنہ ) کے رومال اس سے کہیں بہتر ہیں۔ ‘‘
( ۱۳۷۸)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ جنت میں ایک درخت ایسا ہے کہ اگر سوار اس کے سائے میں چلے تو سو برس تک چلتا رہے اور اگر تم چاہو تو اس آیت کو پڑھو :’’ اور لمبے لمبے سائے۔ ‘‘( سورۃ الواقعہ :۳۰)
(۱۳۷۹)۔ سیدنا ابو ہریرہ  رضی اللہ عنہ نبیﷺ سے روایت کرتے ہیں کہ آپﷺ نے فرمایا :’’جنت میں ایک درخت ایسا ہے کہ اگر سوار اس کے سائے میں چلے تو سو برس تک چلتا رہے اور اگر تم چاہو تو اس آیت کو پڑھو:’’اور لمبے لمبے سائے۔ ‘‘(سورۃ الواقعہ :۳۰)
(۱۳۸۰)۔ سیدنا ابو سعید خدریؓ نبیﷺ سے روایت کرتے ہیں کہ آپﷺ نے فرمایا :’’ اہل جنت اپنے اوپر والوں کو ایسے دیکھیں گے جیسے تم روشن ستارے کو جو مشرقی کنارے یا مغربی کنارے کے قریب ہو ، دیکھتے ہو۔ کیونکہ ان میں ایک ( جتنی ) دوسرے سے افضل ہو گا۔ ‘‘ صحابہ کرامؓ نے عرض کی کہ یا رسول اللہ ! یہ انبیاء کے مقامات میں ، کوئی اور وہاں کیسے پہنچ سکتا ہے ؟ تو آپﷺ نے فرمایا :’’ ( کیوں ) نہیں ! قسم اس کی جس کے ہاتھ میں میری جان ہے کہ کچھ لوگ جو اللہ پر ایمان لائے اور انھوں نے پیغمبروں کی تصدیق کی ( وہ بھی وہاں پہنچیں گے )۔ ‘‘ 
  باب۔ دوزخ کا بیان اور یہ کہ وہ پیدا ہو چکی ہے۔ 
(۱۳۸۱)۔ ام المومنین عائشہؓ صدیقہؓ نبیﷺ سے روایت کرتی ہیں کہ آپﷺ نے فرمایا:’’ بخار جہنم کے جو ش سے ( پیدا ہوتا ہے ) لہٰذا تم اس کو پانی سے ٹھنڈا کرو۔ ‘‘ 
(۱۳۸۲)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ تمہاری آگ ( کی گرمی ) جہنم کی آگ کی گرمی کے ستر حصوں میں سے ایک حصہ ہے۔ ‘‘ عرض کی گئی کہ یا رسول اللہ ! دنیا کی آگ ہی جلانے کے لیے کافی تھی تو آپﷺ نے فرمایا :’’ وہ اس پر انہتر حصے بڑھا دی گئی ہے ، ہر ایک حصہ اسی کے برابر گرم ہے۔ ‘‘ 
(۱۳۸۳)۔ سیدنا اسامہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ قیامت کے دن ایک شخص لایا جائے گا اور وہ آگ میں ڈال دیا جائے گا پھر اس کی آنتیں آگ میں نکل پڑیں گی اور وہ اس طرح سے گھومے گا جیسے گدھا اپنی چکی گھومتا ہے۔ پھر دوزخ والے اس کے پاس جمع ہو جائیں گے اور کہیں گے کہ اے فلاں ! یہ کیا معاملہ ہے ؟ کیا تو ہمیں اچھی باتوں کا حکم نہ دیتا تھا اور ہمیں بری باتوں سے منع نہ کرتا تھا ؟ وہ کہے گا کہ ہاں میں تمہیں اچھی باتوں کا حکم دیتا تھا مگر خود نہ کرتا تھا اور تمہیں بری باتوں سے منع کرتا تھا مگر خود ان کو کرتا تھا۔ ‘‘ 
 باب۔ ابلیس اور اس کے لشکر کا بیان۔ 
 ( ۱۳۸۴)۔ ام المومنین عائشہؓ کہتی ہیں کہ ( ایک مرتبہ ) نبیﷺ پر چار کیا گیا ( اس کا اثر یہ ہوا کہ )  آپﷺ کو خیال ہو تا تھا کہ ایک کام کیا ہے حالانکہ آپﷺ نے اس کو نہ کیا ہو تا۔ آخر آپﷺ نے ایک دن دعا کی اور ( بہت ) دعا کی۔ اس کے بعد ( مجھ سے ) فرمایا :’’ تم کو معلوم ہے کہ اللہ نے مجھے وہ بات بتا دی جس میں میری شفا ہے۔ دو آدمی میرے پاس آئے ، ان میں سے ایک میرے سر کے پاس اور دوسرا میرے پاؤں کے پاس پیٹھ گیا۔ پھر ان میں سے ایک نے دوسرے سے پوچھا کہ اس شخص کو کیا بیماری ہے ؟ دوسرے نے کہا کہ ان پر جادو کیا گیا ہے۔ اس نے پوچھا کہ کس نے ان پر جادو کیا ہے ؟ دوسرے نے کہا کہ لبید بن اعصم ( یہودی ) نے۔ اس نے پوچھا کہ کس چیز میں ؟ دوسرے نے کہا کہ کنگھی میں اور بالوں میں اور نر کھجور کے خوشے کے اوپر والے چھلکے میں۔ اس نے پوچھا کہ وہ کہاں ہے ؟ دوسرے نے کہا کہ ذروان ( نامی ) کنویں میں۔ ‘‘ پس نبیﷺ وہاں تشریف لے گئے۔ جب وہاں سے واپس آئے تو آپﷺ نے ام المومنین عائشہ صدیقہؓ سے فرمایا :’’ اس ( کنویں ) کے ( قریب والے ) درخت گویا کہ شیاطین کے سرہیں۔ ‘‘ ( عائشہ صدیقہؓ کہتی ہیں کہ ) میں نے پوچھا کہ آپﷺ نے اس کو نکلوا لیا ؟ فرمایا کہ نہیں۔ اللہ نے تو مجھے شفا دے دی اور اس ( اس کے نکلوانے میں ) مجھے یہ خیال ہوا کہ لوگوں میں فساد پھیلے گا ( اور جادو کا چرچا زیادہ ہو جائے گا ) اس کے بعد وہ کنواں بند کر دیا گیا۔ ‘‘ 
 (۱۳۸۵)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ شیطان تم میں سے کسی کے پاس آتا ہے اور کہتا ہے ( یعنی وسوسہ ڈالتا ہے ) کہ یہ کس نے پیدا کیا ہے ؟ وہ کس نے پیدا کیا ہے ؟ آخر میں کہتا ہے کہ بتاؤ تمہارے رب کو کس نے پیدا کیا ہے ؟ پس جب یہاں تک نوبت پہنچ جائے تو وہ شخص اعوذ باﷲ پڑھے اور شیطانی خیال چھوڑ دے۔ ‘‘ 
( ۱۳۸۶)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو دیکھا کہ مشرق کی طرف اشارہ کر کے فرماتے تھے کہ فتنہ وفساد اسی طرف سے نکلے گا ، فتنہ وفساد اسی طرف سے نکلے گا جہاں سے شیطان کے سر کا کونا نکلتا ہے۔ ‘‘ 
(۱۳۸۷)۔ سیدنا جابرؓ نبیﷺ سے روایت کرتے ہیں کہ آپﷺ نے فرمایا :’’ جب رات کا اندھیرا چھا جائے تو تم اپنے بچوں کو گھر میں روک لو کیونکہ اس وقت شیاطین پھیل جاتے ہیں۔ جب عشاء کے وقت میں سے ایک گھڑی گزر جائے تو اس وقت بچوں کو چھوڑ دو( چلیں پھریں ) اور بسم اللہ کہہ کر اپنا دروازہ بند کر لو اور بسم اللہ کہہ کر اپنا چراغ بجھا دو ( یعنی ہر طرح کی آگ بجھا دو ) پانی کا برتن ( صراحی ، کو لر ، زمین دوز ٹینک وغیرہ ) بسم اللہ کہہ کر ڈھانک دو اگر ڈھانکنے کے لیے کوئی چیز نہ ملے تو کوئی لکڑی وغیرہ اس کے اوپر رکھ دو۔ ‘‘ 
(۱۳۸۸)۔ سیدنا سلیمان بن صردؓ کہتے ہیں کہ میں نبیﷺ کے پاس بیٹھا ہوا تھا اور دو آدمی باہم گالی گلوچ کر رہے تھے۔ ایک کا چہرہ غصے سے سرخ ہو گیا اور رگیں پھول گئیں۔ پھر نبیﷺ نے فرمایا :’’ میں ایک ایسی دعا جانتا ہوں کہ اگر یہ شخص پڑھے تو اس کا غصہ ختم ہو جائے گا ، اگر یہ کہہ دے اعوذ با اللہ من الشیطان الرجیم تو اس کا غصہ جاتا رہے۔ ‘‘ لوگوں نے اس شخص سے کہا کہ نبیﷺ نے یہ فرمایا ہے اس لیے تو شیطان سے اللہ کی پناہ مانگ ! اس نے کہا :’’ کیا مجھے جنون ہے۔ ‘‘ ( جو میں شیطان سے پناہ مانگو ں ؟) ( شاید یہ شخص جاہل گنوار تھا یا منافق اس لیے یہ بات نہ مانی )۔ 
(۱۳۸۹)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ جمائی شیطان ( کی حرکات میں ) سے ہے پس جب تم میں سے کسی کو جمائی ( انگڑائی ) آئے تو وہ حتی الا مکان اس کو رو کے کیونکہ جب تم میں سے کوئی شخص ( جمائی لیتے وقت )’’ ہا ‘‘کہتا ہے تو شیطان ہنستا ہے۔ ‘‘ 
(۱۳۹۰)۔ سیدنا ابو قتادہؓ کہتے ہیں کہ نبیﷺ نے فرمایا :’’ عمدہ خواب اللہ کی طرف سے اور برا خواب شیطان کی طرف سے ہے پس جب تم میں سے کسی کو برا خواب آئے ( نظر آئے ) جس سے وہ ڈر جائے تو ( جاگتے ہی ) اپنی بائیں طرف تھو کے اور اس کی برائی سے اللہ کی پناہ مانگے ، پس وہ (خواب ) اسے کچھ نقصان نہ پہنچائے گا۔ ‘‘ 
(۱۳۹۱)۔ سیدنا ابو ہریر ہؓ  نبیﷺ سے روایت کرتے ہوئے کہتے ہیں :’’ جب کوئی تم میں سے سو کر جا گے اور وضو کرے تو تین بار ناک جھاڑے ، کیونکہ شیطان رات کو ناک کے بانسے ( چوٹی ) پر رہتا ہے۔ ‘‘ 
 باب۔ اللہ تعالیٰ کا قول ’’ اور اس ( زمین ) میں ہر قسم کے جانور پھیلائے۔ ‘‘ 
( ۱۳۹۲)۔ سیدنا ابن عمرؓ کہتے ہیں کہ میں نے نبیﷺ کو منبر پر خطبہ میں یہ فرماتے ہوئے سنا :’’ سانپ (جہاں دیکھو ) مار ڈالو اور ( سفید ) دھاری والے اور دم کٹے سانپ کو زندہ نہ چھوڑ و کیونکہ یہ آنکھ کی بینائی ختم کر دیتے ہیں اور پیٹ والی عورت کا پیٹ گرا دیتے ہیں۔ ‘‘ سیدنا عبد اللہؓ کہتے ہیں کہ میں ایک سانپ کو مارنے کے لیے اس کے پیچھے لگا ہوا تھا کہ سیدنا ابو لبابہؓ نے مجھے پکارا ( اور کہا ) کہ اس مت مارو۔ تو میں نے کہا کہ بے شک رسول اللہﷺ نے سانپوں کو مار ڈالنے کا حکم دیا ہے تو انھوں نے کہا کہ بیشک مگر اس کے بعد آپﷺ نے گھر یلو سانپوں کو مار ڈالنے سے منع فرمایا :’’ ( زہری نے کہا کہ ) ایسے سانپ العوامر (کہلاتے ) ہیں۔ ( جن چونکہ ایک لمبی مدت گھر میں رہتے ہیں اسی وجہ سے انہیں عوامر یعنی لمبی عمر والے کہا گیا ہے ) 
 باب۔ مسلمانوں کا بہتر ین مال بکریاں ہیں جن کو چرانے کے لیے چوٹیوں پر پھر تا رہے۔ 
 (۱۳۹۳)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ کفر کی چوٹی پورب ( مشرق ) کی طرف ہے اور فخر اور بڑائی ( تکبر ) گھوڑے والوں ، اونٹ والو ں اور زمینداروں میں ہے ، سکون 
(قلب ) اطمینان بکری والوں میں ہے۔ ‘‘
( ۱۳۹۴)۔ سیدنا عقبہ بن عمرو ابو مسعودؓ کہتے ہیں کہ رسول اللہﷺ نے اپنے ہاتھ سے یمن کی طرف اشارہ کیا پھر فرمایا کہ ( سچا ) ایمان یمن میں ہے ، سختی اور سخت دلی ( بے رحمی ) ان لوگوں میں ہے جو اونٹوں کی دمیں پکڑ ے چلاتے رہتے ہیں ، ( پھر مشرق کی طرف اشارہ کیا اور فرمایا کہ) جہاں سے شیطان کی چوٹیاں نمودار ہوں گی یعنی ربیعہ اور مضر کی قوموں میں ( سختی اور بے رحمی ہو گی )۔ ‘‘ 
(۱۳۹۵)۔ سیدنا ابو ہریرہؓ سے رویت ہے کہ نبیﷺ نے فرمایا :’’ جب تم مرغ کو چیختے ( اذان دیتے ) ہوئے سنو تو اللہ سے اس کے فضل و کرم کا سوال کرو کیونکہ ( اس وقت ) مرغ فرشتے کو دیکھتا ہے اور جب گدھے کی آواز ( ہنہنانا )سنو تو شیطان سے اللہ کی پناہ مانگو کیونکہ وہ ( اس وقت ) شیطان کو دیکھتا ہے۔ 
(۱۳۹۶)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ بنی اسرائیل میں کچھ لوگ غائب ہو گئے ، کوئی نہیں جانتا تھا کہ انھوں نے کیا کیا ، ان کی صورتیں مسخ ہو گئیں۔ میں سمجھتا ہوں کہ وہ لوگ چوہا بن گئے ، کیونکہ اگر اونٹ کا دودھ چوہے کے سامنے رکھو تو وہ نہیں پیتا (بنی اسرائیل کے دین میں اونٹ حرام تھا ) اور جب بکری کا دودھ رکھو تو پی جاتا ہے۔ ‘‘ پس میں (ابو ہریرہؓ ) نے یہ حدیث سیدنا کعبؓ سے بیان کی تو انھوں نے کہا کہ تم نے یہ حدیث نبیﷺ سے سنی ہے ؟ میں نے کہا ہاں۔ ( سیدنا کعبؓ نے ) مجھ سے بار بار یہی پوچھا تو میں نے کہا ( کہ اگر رسول اللہﷺ سے نہیں سنی ) تو کیا میں توراۃ پڑھتا ہوں ؟
باب۔ جب کسی کے پانی ( یا کھانے ) میں مکھی گر جائے تو اس کو ڈبو دے۔ کیونکہ اس کے ایک پر میں بیماری ہے اور دوسرے میں شفاء۔ 
(۱۳۹۷)۔ سیدنا ابو ہریرہؓ کہتے ہیں کہ نبیﷺ نے فرمایا :’’ جب تم میں سے کسی کے پینے کی چیز میں مکھی گر جائے تو اس کو ڈبو دے پھر نکال ڈالے اس لیے کہ اس کے ایک پر میں بیماری ہے اور دوسرے میں شفاء۔ ‘‘ 
(۱۳۹۸)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ ایک بد کار عورت کو اللہ تعالیٰ نے صرف اس وجہ سے معاف کر دیا کہ اس نے کنویں کے دھانے پر ایک کتے کو ہانپتے ہوئے دیکھا ، وہ پیاس کی وجہ سے مر نے کے قریب تھا پس اس ( عورت ) نے اپنا موزہ اتارا پھر اسے اپنی چادر میں باندھ کر اس (کتے ) کے لیے ( کنویں سے ) پانی نکالا ( اوراسے پلایا ) پس اللہ تعالیٰ نے اس کو اس نیکی کے بدلے میں جہنم سے بچا لیا۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔ 


انبیاء کے حالات کے بیان میں 

آدم علیہ السلام اور ان کی اولاد کی پیدائش کا بیان۔ 
 (۱۳۹۹)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ اللہ تعالیٰ نے آدم  علیہ السلام کو ساٹھ ہاتھ لمبا بنایا پھر فرمایا کہ :’’ جا ! ان فرشتوں کے گروہ کو سلام کر ، پھر سن کہ وہ تجھے کا جواب دیتے ہیں ، وہی تیر ااور تیری اولاد کا سلام ہو گا۔ ‘‘ آدم  علیہ السلام  نے کہا :’’ السلام علیکم ‘‘ تو انھوں نے جواب دیا ’’ السلام علیک ورحمۃ اللہ ‘‘۔ ’’ ورحمۃ اللہ ‘‘ کا لفظ انھوں نے بڑھایا۔ پس وہ سب لوگ جو قیامت کے دن جنت میں داخل ہوں گے وہ سب آدم  علیہ السلام  کی صورت ( حسن اور قامت ) پر ہوں گے ( آدم کے بعد ) پھر اب تک قد چھوٹے ہوتے رہے  
(۱۴۰۰)۔ سیدنا انسؓ کہتے ہیں کہ سیدنا عبداللہ بن سلامؓ یہود کے عالم کو نبیﷺ کے مدینہ تشریف لانے کی خبر پہنچی تو وہ آپﷺ کے پاس آئے اور کہا کہ میں آپﷺ سے تین باتیں پوچھتا ہوں ، پیغمبر کے سوا کوئی اور ان کو نہیں جان سکتا(۱)قیامت کی پہلی نشانی کیا ہے ؟(۲)جتنی لوگ جنت میں جا کر پہلے کیا کھائیں گے ؟(۳)بچہ اپنے باپ کے مشابہ کیوں ہوتا ہے اور اسی طرح اپنے ننہیال کے ؟رسول اللہﷺ نے فرمایا :’’ابھی ابھی جبریلؑ نے مجھے یہ باتیں بتا دیں تو سیدنا عبداللہ نے کہا کہ یہ ( جبریل ) تمام فرشتوں میں سے یہود کا دشمن ہے۔ پھر رسول اللہﷺ نے فرمایا :’’ قیامت کی پہلی نشانی ایک آگ ہے جو لوگوں کو مشرق سے مغرب کی طرف لے جائے گی اور پہلا کھانا جتنی لوگوں کا مچھلی کے کلیجے پر جو ٹکڑا لگا ہوتا ہے وہ ہو گا۔ بچہ کے مشابہ ہونے کی وجہ یہ ہے کہ جب مرد عورت سے صحبت کرتا ہے اگر مرد کا پانی آگے بڑھ جاتا ہے ( غالب آ جاتا ہے )۔ تو بچہ باپ کے مشابہ ہوتا ہے اور اگر عورت کا پانی آگے بڑ جاتا ہے تو اس کے مشابہ ہو جاتا ہے۔ ‘‘  پس ( عبداللہ بن سلام نے یہ سن کر ) کہا کہ میں گواہی دیتا ہوں کہ آپ اللہ کے رسول ہیں۔ پھر انھوں نے عرض کی کہ یا رسول اللہ !یہودی نہایت جھوٹے لوگ ہیں ،آپ کے پوچھنے سے پہلے اگر ان کو معلوم ہو جائے کہ میں مسلمان ہو گیا ہوں تو وہ مجھے جھوٹا ( برا ) کہیں گے۔ ( کبھی میری تعریف نہ کریں گے ) یہودی رسول اللہﷺ کے پاس آئے اور سیدنا عبداللہ بن سلام ایک کوٹھڑی میں چلے گئے۔ رسول اللہﷺ نے  ان ( یہودیوں ) سے پوچھا :’’ عبداللہ بن سلام تم میں کیساآدمی ہے ؟‘‘ انھوں نے کہا عبداللہ بن سلام عالم ہیں اور عالم کے بیٹے اور سب سے افضل اور سب سے افضل کے بیٹے۔ رسول اللہﷺ نے فرمایا :’’ اگر عبداللہ مسلمان ہو جائے ( کیا تم بھی مسلمان ہو جاؤ گے ) ؟، انھوں نے کہا کہ اللہ انھیں اس ( مسلمان ہونے ) سے بچائے رکھے۔ پس سیدنا عبداللہ کوٹھڑی سے نکلے اور کہا کہ ’’ میں گواہی دیتا ہوں کہ اللہ کے سوا کوئی معبود نہیں اور میں گواہی دیتا ہوں کہ محمد اللہ کے رسول اللہ ہیں۔ ‘‘اس وقت یہودی کہنے لگے کہ ’’ تو ہم سب میں برا آدمی ہے اور سب سے برے شخص کا بیٹا ہے ‘‘ اور انھیں برا بھلا کہنے لگے۔ 
(۱۴۰۱)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ اگر بنی اسرائیل نہ ہوتے تو گوشت نہ سڑتا اور اگر حواء علیہ السلام نہ ہوتیں تو کوئی عورت اپنے شوہر سے دغا ( خیانت ) نہ کرتی۔ ‘‘ 
(۱۴۰۲)۔ سیدنا انسؓ سے روایت ہے کہ رسول اللہﷺ نے فرمایا :’’ جس شخص کو دوزخ میں سب سے ہلکا عذاب ہو گا ، اللہ تعالیٰ اس سے پوچھے گا کہ اگر تیرے پاس اس وقت زمین بھر کا مال ہو تو اس کو دے کر تو اپنے آپ کو چھڑانا چاہے گا ؟تو وہ کہے گا کہ بے شک۔ اللہ تعالیٰ فرمائے گا کہ میں نے تو تجھ سے اس سے بھی بہت آسان سے بات چاہی تھی جب تو آدم کی پشت میں تھا کہ میرے ساتھ  کسی کو شریک نہ بنانا ، تو نے نہ مانا اور شرک پر ہی اڑا رہا۔ ‘‘ 
(۱۴۰۳)۔ سیدنا عبد اللہؓ  ( بن مسعود ) کہتے ہیں کہ رسول اللہﷺ نے فرمایا :’’ جب کوئی شخص دنیا میں ناحق (ظلم سے ) مارا جاتا ہے تو اس کے خون کے وبال کا ایک حصہ آدم کے پہلے بیٹے ( قابیل ) پر پڑتا ہے کیونکہ اس نے سب سے پہلے ناحق خون کی بنا قائم کی تھی۔ ‘‘ 
باب۔ اللہ تعالیٰ کا قول ’’ یہ لوگ آپ سے ذوالقرنین کا واقعہ پوچھتے ہیں تو کہہ دیجیے کہ میں ان کا تھوڑا سا حال تمہیں پڑ ھ کر سناتا ہوں ، ہم نے اسے زمین میں قوت عطا فرمائی تھی اور اسے ہر چیز کے سامان بھی عنایت کیے تھے :‘‘(کہف :۴۳،۸۴)۔ 
(۱۴۰۴)۔ ام المومنین زینب بنت حجشؓ سے روایت ہے کہ نبیﷺ گھبرائے ہوئے ان کے پاس گئے اور فرما رہے تھے :’’ لا الہ الا اللہ ! عرب کی خرابی اس آفت سے ہونے والی ہے جو نزدیک آ پہنچی ، آج یا جوج ماجوج کی دیوار میں اتنا سوراخ ہو گیا۔ ‘‘ آپﷺ نے انگوٹھے اور شہادت کی انگلی سے حلقہ کر کے بتلایا۔ ام المومنین زینبؓ کہتی ہیں کہ میں نے عرض کی کہ یارسول اللہ ! کیا ہم ہلاک ہو جائیں گے جب کہ نیک لوگ بھی ہم میں موجود ہیں ؟ آپﷺ نے فرمایا :’’ ہاں جب برائی زیادہ پھیل جائے ( تو نیک بد سب لپیٹ میں آ جاتے ہیں )۔ 
(۱۴۰۵)۔ سیدنا ابوسعید خدریؓ نبیﷺ سے روایت کرتے ہیں کہ آپﷺ نے فرمایا :’’ اللہ تعالیٰ ( قیامت کے دن ) فرمائے گا کہ اے آدم ! پس وہ کہیں گے کہ میں حاضر ہوں اور مستعد ہوں سب بھلائی تیرے ہی ہاتھ میں ہے۔ ‘‘ پھر اللہ کہے گا کہ دوزخ کا لشکر نکال ( دوزخی لوگوں کو نکال ) وہ پوچھیں گے کہ کتنے لوگوں کو نکالوں ؟ اللہ تعالیٰ فرمائے گا کہ ہر ہزار میں سے نو سو ننانوے۔ پس اس وقت ( مارے خوف کے ) بچہ بوڑھا ہو جائے گا اور ہر حاملہ عورت اپنا حمل گرا دے گی اور تو لوگوں کو دیکھے گا کہ جیسے وہ مست بے ہوش ہیں حالانکہ ان کو نشہ نہ ہو گا بلکہ اللہ کا عذاب بہت سخت ہے۔ ‘‘ صحابہ نے عرض کی کہ یارسول اللہ ! ہزار میں سے ایک (جنتی ) ہم میں سے کون ہو گا ؟ آپﷺ نے فرمایا :’’ خوش ہو جاؤ ! تم میں سے ایک آدمی کے مقابلے میں یا جوج ماجوج (دوسرے کافروں ) میں سے ہزار آدمی ہوں گے ، پھر فرمایا :’’ قسم اس ذات کی جس کے ہاتھ میں میری جان ہے ! مجھے امید ہے کہ تم جنتی لوگوں کے ایک چوتھا ئی ہو گے۔ ‘‘ ہم نے ( مارے خوشی کے ) اللہ اکبر کہا۔ پھر فرمایا :’’ مجھے امید ہے کہ تم تمام جنتی لوگوں کے تہائی حصہ ہو گے۔ ‘‘ ہم نے پھر اللہ اکبر کہا۔ آپﷺ نے پھر فرمایا :’’ مجھے امید ہے کہ تم تمام جنتی لوگوں کے نصف برابر ہو گے۔ ‘‘ ہم نے پھر اللہ اکبر کہا۔ پھر آپﷺ نے فرمایا :’’ تم ( دنیا کے ) لوگوں میں ایسے ہو جیسے سفید بیل کی کھال میں ایک کالا بال یا کالے بیل کی کھال میں ایک سفید بال۔ ‘‘ 
 باب۔ اللہ تعالیٰ کا فرمان ’’ اور اللہ نے ابراہیم علیہ السلام کو خلیل بنایا ‘‘ کا بیان 
( ۱۴۰۶)۔ سیدنا ابن عباسؓ نبیﷺ سے روایت کرتے کہ آپﷺ نے فرمایا :’’ تم ( قیامت کے دن ننگے پاؤں ، ننگے بدن اور بغیر ختنہ اکٹھے کیے جاؤ گے۔ ‘‘ پھر انھوں نے یہ آیت پڑھی : 
’’ جیسے ہم نے پہلی دفعہ پیدا کیا تھا اسی طرح دوبارہ کریں گے ، یہ ہمارے ذمہ وعدہ ہے اور ہم اسے ضرور کر کے ( ہی ) رہیں گے۔ ‘‘( الانبیا ء :۱۰۴)
اور قیامت کے دن سب سے پہلے ابراہیمؓ کو کپڑے پہنائے جائیں گے اور میری امت میں سے کئی لو گ بائیں ( دوزخ کی ) طرف کھینچ لیے جائیں گے تو میں کہوں گا کہ یہ تو میرے ساتھی ہیں یہ تو میرے ساتھی ہیں۔ تو کہا جائے گا کہ یہ لو گ ، جب آپﷺ کی وفات ہو گئی تو اسلام سے پھر گئے تھے تو اس وقت میں وہی کہوں گا جو ایک نیک بندے ( عیسیٰ علیہ السلام ) نے کہا تھا کہ ’’ اور میں جب تک ان میں رہا ،ان پر گواہ رہا ( ان کا حال دیکھتا رہا )۔۔۔ توزبردست ہے ، حکمت والا ہے۔ ‘‘( المائدہ :۱۱۷،۱۱۸)
(۱۴۰۷)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ ابراہیمؑ قیامت کے دن اپنے والد آزر سے ملیں گے اور آزر کے منہ پر پر سیا ہی اور گرد و غبار ہو گا تو ابراہیمﷺ ان سے کہیں گے کہ ’’ میں نے ( دنیا میں ) تم سے نہیں کہا تھا کہ میری نافرمانی نہ کرو۔ ‘‘ تو ان کا باپ کہے گا کہ ’’ آج میں تمہاری نافرمانی نہ کروں گا۔ ‘‘ پھر ابراہیمﷺ کہیں گے کہ اے میرے رب ! تو نے مجھ سے وعدہ کیا تھا کہ تو مجھے قیامت کے دن ذلیل نہ کرے گا تو اس سے زیادہ ذلت کیا ہو گی کہ میرا باپ (ذلیل اور ) تیری رحمت سے دور ہوا ؟ اللہ تعالیٰ فرمائے گا کہ میں نے کافروں پر جنت حرام کر دی ہے۔ پھر کہا جائے گا کہ اے ابراہیم ! دیکھو تمہارے پاؤں کے نیچے کہا ہے ؟ وہ دیکھیں گے کہ ایک بجو ہے جو نجاست سے لتھڑا ہوا ہے ، پھر اس کے پاؤں پکڑ کر اسے دوزخ میں ڈال دیا جائے گا ، ( یعنی ان کے باپ کو بجو بنا دیا جائے گا )۔ 
( ۱۴۰۸)۔ سیدنا ابو ہریرہؓ کہتے ہیں کہ ( نبیﷺ سے ) کہا گیا کہ یا رسول اللہ ! سب لوگوں میں ( اللہ کے نزدیک ) کون زیادہ مرتبے والا ہے ؟آپﷺ نے فرمایا :’’ جو پرہیز گار ہو ؟ ، لوگوں نے کہا کہ ہم یہ نہیں پوچھتے۔ آپﷺ نے فرمایا :’’ ( نسب اور خاندانی شرافت کے لحاظ سے سب سے افضل ) یوسف  علیہ السلام تھے ( جو ) نبی تھے ، باپ نبی ، دادا نبی ، پر دادا نبی ، اللہ کے خلیل ( علیہ السلام ) انھوں نے کہا ہم یہ بھی نہیں پوچھتے تو آپﷺ نے فرمایا :’’ تم عرب کے خاندان کے بارے میں پوچھتے ہو ؟ جو لوگ جاہلیت کے دَور میں سب میں بہتر تھے وہی سلام میں بھی سب میں بہتر ہیں بشرطیکہ وہ سلام کو اچھی طرح سمجھیں ( اور اس کا علم حاصل کریں )۔ ‘‘ 
(۱۴۰۹)۔ سیدنا سمرہ بن جندبؓ کہتے ہیں کہ رسول اللہﷺ نے فرمایا :’’ رات کو ( خواب میں ) میرے پاس دو آنے والے آئے ( فرشتے ) پھر مجھے ایک اتنے لمبے مرد کے پاس لے گئے کہ قریب تھا کہ میں ان کا سر نہ دیکھ سکوں اور وہ آدمی ابراہیمؑ تھے۔ ‘‘
(۱۴۱۰)۔ سیدنا ابن عباسؓ کہتے ہیں کہ رسول اللہﷺ نے فرمایا :’’ اگر تم ابراہیمﷺ کو دیکھنا چاہتے ہو تو اپنے صاحب ( محمدﷺ ) کو دیکھ اور لو اور موسیٰ علیہ السلام گھنگھریالے بال ، گندمی رنگ ( جو سواری کے لیے ایک ) سرخ اونٹ پر ، جس کو کھجور کی چھال کی نکیل لگی ہے ، گویا میں ان کو دیکھ رہا ہوں کہ وہ نالے میں ( لبیک کہتے ہوئے ) اتر رہے ہیں۔ ‘‘
(۱۴۱۱)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ ابراہیمؑ نے اسّی برس کی عمر میں بسولے سے ختنہ کیا۔ ‘‘ 
(۱۴۱۲)۔ سیدنا ابو ہریرہؓ ہی سے دوسری روایت میں لفظ قدوم دال کی تخفیف کے ساتھ آیا ہے۔ ‘‘ 
(۱۴۱۳)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ ابراہیمؑ نے ( ساری عمر ) جھوٹ نہیں بولا سوائے تین دفعہ کے۔ دو جھوٹ تو خالص اللہ کے لیے۔ ایک تو ان کا ( بطور تو ریہ ) یہ کہنا کہ ’’ میں بیمار ہوں ‘‘ دوسرا یہ کہنا کہ ’’ ( میں نے انھیں نہیں توڑا ) بلکہ اس بڑے بت سے کیا ( توڑا ) ہے ‘‘ اور بیان کیا ( تیسرے یہ کہ ) ابراہیمؑ اور سارہ ( ان کی بیوی) دونوں ( ایک سفر میں )جار ہے تھے کہ ایک ظالم بادشاہ کے ملک میں پہنچے تو اس( بادشاہ ) سے کہا گیا کہ یہاں ایک مرد آیا ہے اور اس کے ساتھ ایک بہت خوبصورت عورت ہے تو اس ( بادشاہ ) نے ابراہیمؑ کو بلایا اور ان سے اس عورت کے بارے میں پوچھا تو انھوں نے کہا :’’ میری بہن ہے۔ ‘‘ پھر ابراہیمؑ سارہ کے پاس آئے۔۔۔  اور ( سیدنا ابو ہریرہؓ نے ) باقی تمام حدیث بیان کی۔ ( دیکھیئے حدیث :۱۰۴۳)
نوٹ:اس حدیث اور قرآن کی اس آیت میں کوئی ٹکرا ؤ نہیں جہاں سیدنا ابراہیمؑ کو سچا کہا گیا ہے اوّلا۔ یہ ظاہراً جھوٹ ہیں حقیقتاً جھوٹ نہیں۔ ثانیاً۔ جھوٹ کی بھی متعدد صورتیں ہیں۔ بعض صورتوں میں جھوٹ صرف مباح ہی نہیں بلکہ شرف کا سبب بنتا ہے جیسا کہ دو آدمیوں میں صلح کرانے کے لیے جھوٹ بولنا۔ 
(۱۴۱۴)۔ سیدہ ام شریکؓ سے روایت ہے کہ رسول اللہﷺ نے گرگٹ کے مارنے کا حکم دیا یہ حدیث پہلے گزر چکی ہے لیکن یہاں اتنا فاصلہ ہے۔ کہ رسول اللہﷺ نے فرمایا :’’ یہ ابراہیمؑ پر آگ پھونکتا تھا(باقی جانور بجھا رہے تھے )۔ ‘‘
(۱۴۱۵)۔ سیدنا ابن عباسؓ کہتے ہیں کہ عورتوں میں سب سے پہلے ام اسماعیل سیدہ ہاجرہؓ نے کمر پٹا باندھا ،  ان کی غرض یہ تھی کہ سارہ ان کا سراغ نہ پائیں ( وہ جلد بھاگ جائیں ) پھر سیدنا ابراہیمؑ انھیں اور ان کے بیٹے اسماعیلؑ کو ( مکہ میں ) لے آئے اور ہاجرہؓ ( اسوقت ) اسماعیلؑ کو دودھ پلاتی تھیں اور انھیں بیت اللہ کے قریب ایک درخت کے نیچے بٹھا دیا جو اس مقام پر ہے جہاں آب  زمزم ہے ، مسجد کی بلند جانب میں۔ ان دنوں مکہ میں کوئی انسان نہ رہتا تھا اور نہ ہی وہاں پانی تھا۔ پس ابراہیمؑ نے ان دونوں کو وہاں بٹھا یا اور چمڑے کا ایک تھیلا کھجوروں کا ( بھرا ہوا ) اور پانی سے بھرا ہوا ایک چھوٹا مشکیزہ دیا۔ پھر واپس جانے لگے تو ام سماعیل ان کے پیچھے ہوئیں اور کہنے لگیں کہ اے ابراہیم ! ہمیں اس جنگل میں چھوڑ کر کہاں جا رہے ہو کہ جہاں نہ کوئی انسان ہے اور نہ کوئی اور چیز؟ ہاجرہؓ نے بار بار پکار کر یہی کہا لیکن ابراہیمؑ نے انھیں مڑ کر نہیں دیکھا تو ہاجرہؓ نے کہا کہ کیا اللہ نے ایسا کرنے کا حکم دیا ہے ؟ ابراہیمؑ نے کہا’’ ہاں ‘‘ انھوں نے جواب دیا کہ پھر اللہ ہمیں ہلاک نہیں کرے گا ، یہ کہہ کر وہ واپس لوٹ آئیں اور ابراہیمؑ چل دیئے یہاں تک جب اس پہاڑی ( ثنیہ ) پر پہنچے جہاں سے وہ ( ہاجرہؓ کو ) دکھائی نہ دے سکتے تھے تو انھوں نے کعبہ کی طرف منہ کیا پھر ان کلمات کے ساتھ دونوں ہاتھ بلند کر کے دعا کی کہ  
’’ اے ہمارے پروردگار ! میں نے اپنی اولاد اس بے آب و گیاہ وادی میں تیرے محترم گھر کے پاس چھوڑ دیا ہے۔۔۔ تاآنکہ لفظ ’’  یہ شکر گزاری کرتے رہیں۔ ‘‘ تک دعا کرتے رہے۔ ‘‘(ابراہیم :۳۷)
اور ام اسماعیل سیدہ ہاجرہ اسماعیلؑ کو دودھ پلاتی اور خود مشک میں سے پانی پیتی رہیں ، یہاں تک کہ جب مشک میں سے پانی ختم ہو گیا تو انھیں خود کو بھی پیاس لگی اور ان کے بیٹے ( بچے اسماعیلؑ ) کو بھی اور وہ بچے کو دیکھ رہی تھیں کہ وہ ( پیاس کی وجہ سے ) اوپر تلے ہو رہا تھا یا یہ کہا کہ تڑپ رہا تھا تو وہ وہاں سے ہٹ گئیں تاکہ بچے کا یہ حال نہ دیکھیں اور ان کے سامنے صفا پہاڑ قریب ہی تھا وہ اس پر چڑھ گئیں پھر وادی میں دیکھا کہ شاید کوئی نظر آئے لیکن کوئی بھی نظر نہ آیا پھر وہ وہاں سے اتریں اور اپنا کر تا سمیٹ کرنا لے کے نشیب میں اس طرح دوڑیں جیسے کوئی مصیبت زدہ دوڑتا ہے یہاں تک کہ نالے کو پار کر کے مروہ پہاڑی پر پہنچیں اور اس پر چڑھ کر دیکھا کہ شاید کوئی آدمی نظر آئے لیکن کوئی نظر نہ آیا ، پھر اسی طرح ( صفا و مروہ کے درمیان ) سات دفعہ چکر لگایا ، سیدنا ابن عباسؓ نے کہا کہ رسول اللہﷺ نے فرمایا :’’ یہی ان دونوں ( صفا مروہ ) کے درمیان سعی کرنا ہے ( جو بعد میں حج میں مسلمانوں پر فرض کی گئی ) پھر جب ہاجرہ ( آخری چکر میں ) مروہ پر چڑھیں تو انھوں نے ایک آواز سنی تو اپنے آپ سے ہی کہنے لگیں کہ چپ رہ ، پھر وہی آواز سنی تو کہنے لگیں کہ ( اے اللہ کے بندے ! تو جو کوئی بھی ہے ) میں نے تیری آواز سن لی ، کیا تو ہماری کوئی مدد کرسکتا ہے ؟ پھر دیکھا کہ آب زمزم ( چشمہ والی جگہ ) کے قریب ایک فرشتہ ( جبریل ؑ) ہے جو اپنی ایڑی مار کر ( یا یہ کہا کہ ) اپنا پر مار کر زمین کھود رہا ہے یہاں تک کہ اس جگہ سے پانی نکلنے لگا۔ وہ اپنے ہا	تھ سے اس کے گرد حوض سا بنانے لگیں اور پانی چلو سے بھر بھر کر اپنی مشک میں ڈالنے لگیں ، جوں جوں وہ پانی لیتیں وہ چشمہ اور جو ش مارتا ( پانی زیادہ ہو جاتا )۔ ‘‘ سیدنا ابن عباسؓ کہتے ہیں کہ نبیﷺ نے فرمایا :’’ اللہ تعالیٰ اسماعیلؑ کی والدہ پر رحم کرے ، اگر وہ زمزم کو اس کے حال پر چھوڑ دیتیں ( حوض نہ بناتیں ) یا ( یوں فرمایا کہ ) اگر وہ چلو بھر کر ( مشک بھرنے کے لیے ) پانی نہ لیتیں تو زمزم ایک چشمہ(کی صورت ) بہتا رہتا۔ ‘‘ ( پھر رسول اللہﷺ نے ) فرمایا :’’ ہاجرہ نے خود بھی پانی پیا اور بچے کو بھی پلایا۔ ‘‘ فرشتے نے ان سے کہا کہ تم اپنی جان کا خوف نہ کرو ، بے شک یہاں اللہ کا گھر ہے ، جسے یہ بچہ اور اس کے والد ( مل کر ) بنائیں گے اور اللہ اپنے بندوں کو تباہ نہیں کرنے والا۔ اور اس وقت بیت اللہ ( کا مقام ) ٹیلے کی طرح زمین سے اونچا تھا اور جب برسات کا پانی آتا تو وہ دائیں بائیں سے نکل جا تا۔ سیدہ ہاجرہؓ نے ایک  مدت اسی طرح گزاری یہاں تک کہ جرہم قبیلے کے کچھ آدمی یا کچھ گھر والے ( خاندان ) ان ( ہاجرہ اور اسماعیل ) پر گزرے جو کداء کے راستے سے آرہے تھے۔ وہ مکہ کے نشیب میں اترے ،انھوں نے ایک پرندے کو وہاں گھومتے ہوئے دیکھا تو کہنے لگے کہ بے شک یہ پرندہ ضرور پانی کے گرد گھوم رہا ہے ، ہم اس میدان سے اچھی طرح واقف ہیں اور یہاں پانی کہیں بھی نہیں ہے۔ پھر انھوں نے ایک یا دو آدمیوں کو بھیجا ، انھوں نے دیکھا کہ پانی موجود ہے ، وہ لوٹ کر گئے اور انھیں پانی کی خبر دی ، وہ بھی ( وہاں ) آئے۔ ‘‘ نبیﷺ نے فرمایا :’’ پانی کے پاس ہی ام اسماعیلؓ بیٹھی تھیں۔ ان لوگوں نے کہا کہ کیا تم ہمیں یہاں اترنے کی اجازت دیتی ہو ؟ انھوں نے کہا ں ہاں ، لیکن پانی میں تمہارا کوئی حق نہیں ، انھوں نے قبول کیا۔ ‘‘ سیدنا ابن عباسؓ کہتے ہیں کہ نبیﷺ نے فرمایا :’’ ( جرہم کے) لوگوں نے ( وہاں رہنے کی ) اس وقت اجازت مانگی جب خود اسماعیل کی والدہ یہ چاہتی تھی کہ یہاں بستی ہو۔ پس وہ لوگ وہیں اتر پڑے اور اپنے اہل و عیال کو بھی بلا لیا ، وہ بھی وہیں ان کے پاس آ گئے یہاں تک کہ جب وہاں کئی گھرانے آباد ہو گئے اور اسماعیلؑ جوان ہوئے اور انھوں نے عربی ان ( جرہم کے ) لوگوں سے سیکھی اور جوان ہو کر ان کی نگاہ میں بہت اچھے نکلے ( جرہم قبیلے کے ) لوگ ان سے محبت کرنے لگے اور اپنے خاندان کی ایک عورت سے ان کی شادی کر دی۔ بعد میں جب ام اسماعیل فوت ہو گئیں ، ابراہیمؑ ،اسماعیلؑ کی شادی کے بعد اپنے اہل و عیال کی خبر لینے کو آئے جنہیں وہ چھوڑ کر گئے تھے ، اسماعیلؑ اپنے گھر پر نہ تھے تو ابراہیمؑ نے ان کی بیوی سے ان کے بارے میں پوچھا ، اس نے کہا کہ روزی کی تلاش میں گئے ہیں۔ ابراہیمؑ نے پوچھا کہ تمہاری گز ران کیسی ہوتی ہے۔ اور معاش کا کیا حال ہے ؟ اس نے کہا کہ بہت بری ، بڑی تنگی سے گزران ہو تی ہے اور ان سے خوب شکایت کی۔ ابراہیمؑ نے کہا کہ جب تیرا شوہر آئے تو انھیں میری طرف سے سلام کہنا اور یہ کہنا کہ اپنے دروازے کی  چوکھٹ بدل دیں۔ پھر جب اسماعیلؑ گھر میں آئے اور ( اپنے باپ کی ) کچھ خوشبو محسوس کی تو (بیوی سے ) کہا کہ کیا تمہارے پاس کوئی آنے والا آیا تھا ؟ اس نے کہا ں ہاں ، ایک بوڑھا آدمی ایسی ایسی حالت کا آیا تھا۔ اس نے تیرے بارے میں پوچھا تو میں نے کہہ دیا کہ روزی کی تلاش میں گئے ہیں اور اس نے مجھ سے پوچھا کہ تمہاری گزران کیسی ہو تی ہے ؟ تو میں نے کہا کہ بڑی تکلیف اور تنگی سے۔ اسماعیلؑ نے کہا کہ کیاا نھوں نے تجھے اور بھی کوئی نصیحت کی تھی ؟ اس نے کہا ہاں ! انھوں نے مجھے کہا تھا کہ میں تجھے ( ان کی طرف سے ) سلام کہہ دوں اور یہ بھی کہا کہ تم اپنے دروازے کی چوکھٹ بدل ڈالو۔ اسماعیلؑ نے کہا کہ وہ میرے والد تھا اور انھوں نے مجھے حکم دیا کہ میں تجھے چھوڑ دوں ، تو اپنے گھر والوں میں چلی جا اور اسے طلاق دے دی اور (جرہم قبیلہ میں سے ) کسی دوسری عورت سے شادی کر لی۔ پھر جتنی دیر اللہ کو منظور تھا ابراہیمؑ (اپنے ملک میں ) ٹھہرے رہے پھر اس کے بعد دوبارہ آئے تو اسماعیلؑ ( پھر بھی اتفاق سے ) گھر میں نہ ملے ، پس وہ ان کی ( دوسری ) بیوی کے پاس گئے اور اس سے اسماعیلؑ کا پوچھا تو اس نے کہا کہ روزی کی تلاش میں گئے ہیں۔ ابراہیمؑ نے کہا کہ تمہارا حال ہے ؟ اور اس سے ان کے گزران اور رہن سہن  کے متعلق پوچھا تو اس نے کہا کہ اللہ کا شکر ہے ہم بہت خیرو خوبی کے ساتھ اور خو ش گزران رہتے ہیں۔ ابراہیمؑ نے کہا کہ تم کیا کھاتے ہو ؟ اس نے کہا گوشت ،پھر پوچھا کہ تم پیتے کیا ہو؟ اس نے کہا ،پانی۔ ابراہیمؑ نے کہا اے اللہ !ان کے گوشت اور پانی میں برکت دے۔ نبیﷺ نے فرمایا : ’’ ان دنوں مکہ میں اناج کا نام نہیں تھا۔ اگر ہوتا تو ابراہیمؑ اس میں بھی برکت کی دعا کرتے۔ ‘‘ (اور )فرمایا :’’ ( یہ خاصیت اللہ نے مکہ ہی میں رکھی ہے ) اگر دوسرے ملک والے صرف گوشت اور پانی پر گزران کریں تو بیمار ہو جائیں ( اور فرمایا ):’’ ابراہیمؑ نے کہا کہ جب تیرا شوہر آئے تو اسے میری طرف سے سلام کہنا اور کہنا کہ اپنے دروازے کی چوکھٹ کو حفاظت سے رکھے ( یہ بہت عمدہ ہے )۔ پھر جب اسماعیلؑ آئے تو بیوی سے کہا کہ کیا تمہارے پاس کوئی آنے والا آیا تھا؟ اس نے کہا کہ ہاں ! ایک خوبصورت سے بزرگ سے آئے تھے اور ( اس نے ) ابراہیمؑ کی بہت تعریف کی ، ( پھر کہا کہ ) تمہارا پوچھتے تھے تو میں نے بتا دیا۔ پھر مجھ سے پوچھا کہ تمہاری گزران کسی ہوتی ہے ؟ میں نے بتایا کہ بہت اچھی۔ اسماعیلؑ نے کہا کہ پھر تمہیں کوئی نصیحت بھی کی ؟ اس نے کہا ہاں ! وہ آپ کو سلام کہتے تھے اور کہتے تھے کہ تم اپنے دروازے کی چوکھٹ کو حفاظت سے رکھنا۔ اسماعیلؑ نے کہا کہ وہ میرے والد تھے اور تم دروازے کی چوکھٹ ہو ، انھوں نے مجھے حکم دیا ہے کہ میں تمہیں اپنی زوجیت میں رہنے دوں۔ پھر جب تک اللہ کو منظور تھا۔ ابراہیمؑ ( اپنے ملک میں ) ٹھہرے رہے ، اس کے بعد آئے تو اسماعیلؑ اس وقت چاہ زمزم کے قریب ایک درخت کے نیچے بیٹھے اپنے تیردرست کر رہے تھے ،جب انھوں نے ابراہیمؑ کو دیکھا تو اٹھ کھڑے ہوئے ، باپ بیٹے سے اور بیٹا باپ سے جو کیا کرتا ہے کیا ، پھر کہا کہ اے اسماعیل ! بے شک اللہ تعالیٰ نے مجھے ایک حکم دیا ہے۔ اسماعیلؑ نے کہا کہ اللہ نے جو حکم دیا ہے وہ بجا لائیں ، ابراہیمؑ نے کہا کہ کیا تو میری مدد کرے گا ؟ انھوں نے کہا میں ضرور مدد کروں گا۔ ابراہیمؑ نے کہا کہ اللہ نے مجھے یہ حکم دیا ہے کہ میں اس جگہ پر ایک گھر بناؤں اور ایک اونچے ٹیلے کی طرف اشارہ کیا کہ اس کے گرد گرد۔ ‘‘ ّ(نبیﷺ نے فرمایا کہ ) اس وقت دونوں ( باپ بیٹے ) نے اس گھر کی دیواریں بلند کیں۔ اسماعیلؑ پتھر لاتے جاتے تھے اور ابراہیمؑ تعمیر کرتے تھے ، جب دیواریں اونچی ہو گئیں ( زمین پر کھڑے ہو کر تعمیر نہ ہو سکی ) تو اسماعیلؑ ایک پتھر ( مقام ابراہیم ) لے آئے  اور اس کو رکھ دیا پھر ابراہیمؑ اس پر کھڑے ہو کر دیوار تعمیر کرتے اور اسماعیلؑ انھیں پتھر لا کر دیتے اور دونوں کہتے :’’ اے ہمارے پروردگار ! تو ہم سے ( یہ کوشش ) قبول فرما تو ہی سننے والا جاننے والا ہے۔ ‘‘( بقرۃ :۱۲۷)
(۱۴۱۶)۔ سیدنا ابو ذرؓ کہتے ہیں کہ میں نے عرض کی کہ یا رسول اللہ ! زمین پر سب سے پہلے کو نسی مسجد بنائی گئی ؟ آپﷺ نے فرمایا :’’ مسجد حرام۔ ‘‘ پھر کہتے ہیں کہ میں نے پوچھا کہ پھر کونسی ؟آپﷺ نے فرمایا :’’ مسجد اقصیٰ ( بیت المقدس )۔ ‘‘ میں نے پھر پوچھا کہ ان دونوں ( کے بننے ) میں کتنا فاصلہ تھا ؟ آپﷺ نے فرمایا :’’ چالیس برس کا۔ ‘‘ (یہ عرصہ غالباً اول بنا کے اعتبار سے بتایا گیا ہے یعنی آدمؑ کے دور میں بھی انکی تعمیر ہوئی کیونکہ سیدنا ابراہیمؑ اور سیدنا سلیمانؑ کے درمیان تو ہزار سال سے زیادہ وقفہ ہے) پھر فرمایا :’’ جہاں تجھے نماز کا وقت ہو جائے وہیں نماز پڑھ لے۔ بے شک اس ( نماز کو وقت پر پڑھنے ) میں بڑی فضیلت ہے۔ ‘‘ 
(۱۴۱۷)۔ سیدنا ابو حمید الساعدیؓ سے روایت ہے کہ لوگوں نے عرض کی کہ یا رسول اللہ ! ہم آپ پردرود کیسے بھیجیں ؟ رسول اللہﷺ نے فرمایا :’’ کہو اے اللہ محمد ! اور ان کی ازواج پر اور ان کی اولاد پر اپنی رحمت نازل فرما جس طرح تو نے ابراہیم ( علیہ السلام ) کی اولاد پر اپنی رحمت نازل فرمائی تھی اور محمد (ﷺ ) اور ان کی ازواج پر اور ان کی اولاد پر برکت نازل فرما جس طرح تو نے ابراہیم ( علیہ السلام ) کی اولاد پر برکت نازل فرمائی ، بے شک تو خوبیوں والا بڑائی والا ہے۔ ‘‘ 
( ۱۴۱۸)۔ سیدنا ابن عباسؓ کہتے ہیں کہ نبیﷺ سیدنا حسن اور حسین(رضی اللہ عنہما)اللہ کی پناہ مانگا کرتے تھے اور فرماتے :’’ بے شک تمہارے دادا ابراہیم ( اپنے بیٹوں ) اسماعیل اور اسحاق ( علیہ السلام )  کے لیے ان کلمات کے ساتھ اللہ کی پناہ مانگا کرتے تھے کہ ’’ اللہ تعالیٰ کے پورے کلموں کے ذریعے سے ہر شیطان اور زہر یلے ، ہلاک کرنے والے جانور سے اور ہر نظر لگانے والی آنکھ سے پناہ مانگتا ہوں۔ ‘‘
باب ،اللہ تعالیٰ کا فرمان ’’ اور انھیں ابراہیم (علیہ السلام )کے مہمانوں کا ( بھی ) حال سنادو ‘‘ ( حجر ) اور’’ جب ابراہیم ( علیہ السلام ) نے کہا کہ اے میرے پروردگار ! مجھے دکھا تو مردوں کو کس طرح زندہ کرتا ہے۔۔۔ ‘‘( البقرۃ ) 
( ۱۴۱۹)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ ( ابراہیمؑ نے جو سوال کیا وہ شک کی وجہ سے نہ تھا ، اگر ان کو شک ہوتا تو ) ہمیں ابراہیمؑ سے زیادہ شک ہونا چاہیے تھا جب انھوں نے کہا کہ ’’ اے میرے رب ! مجھے دکھا تو مردوں کو کیسے زندہ کرے گا ؟ ( اللہ تعالیٰ نے ) فرمایا :’’ کیا تمہیں ایمان ( یقین ) نہیں ؟ جواب دیا کہ ایمان ( یقین ) تو ہے لیکن میرے دل کی تسلی ہو جائے گی ‘‘ ( جو آنکھ سے دیکھ کر ہوتی ہے ) اور اللہ تعالیٰ لوط  علیہ السلام پر رحم کرے وہ زبردست رکن ( یعنی اللہ تعالیٰ ) کی پناہ لیتے تھے اور اگر میں اتنی مدت تک قید خانے میں رہتا جتنی مدت یوسفؑ رہے تو میں ( آزادی دینے کے لیے ) بلانے والے کے پاس فوراً چلا جاتا۔ ‘‘ 
باب۔ اللہ تعالیٰ کا فرمانٗ اس کتاب میں اسماعیل ( علیہ السلام ) کا واقعہ بھی بیان کیجیے  وہ وعدے کے بڑے سچے تھے۔ ‘‘ ( مریم ) 
 ( ۱۴۲۰)۔ سیدنا سلمہ بن اکوعؓ کہتے ہیں کہ نبیﷺ قبیلۂ اسلم کے کچھ لوگوں پر گزرے جو تیر اندازی کر رہے تھے تو آپﷺ نے فرمایا :’’ اسماعیل کے بیٹو ! تیر چلاؤ کیونکہ تمہارے دادا تیر انداز تھے اور میں اس جماعت ( ابن اور ع ) کے ساتھ ہوتا ہوں۔ ‘‘ یہ سن کر دوسری جماعت والوں نے ہاتھ روک لیے ( تیر چلانا بند کر دیا )  رسول اللہﷺ نے فرمایا :’’ تم تیر کیوں نہیں چلا رہے ؟‘‘ انھوں نے کہا کہ یا رسول اللہ ! ہم کیسے مقابلہ کریں ، آپ تو ان کے ساتھ ہو گئے ، آپﷺ نے فرمایا :’’ تیر چلاؤ میں تم دونوں کے ساتھ ہوں۔ ‘‘ 
  باب: اللہ تعالیٰ کے قول ’’ اور ( ہم نے ) ثمود کی طرف انکے بھائی صالح کو بھیجا۔ ‘‘ ( ھود ) کا بیان 
(۱۴۲۱)۔ سیدنا ابن عمرؓ سے روایت ہے کہ رسول اللہﷺ جب غزوۂ تبوک میں ( مقام ) حجر ( جہاں قوم ثمود پر اللہ کا عذاب آیا تھا ) میں اترے تو آپﷺ نے لوگوں کو حکم دیا کہ یہاں کنویں سے پانی نہ پیو اور نہ مشکوں میں بھرو۔ ‘‘ تو انھوں نے کہا کہ ہم نے تو اس پانی سے آٹا گوندھ ڈالا ، مشکیں بھی بھر لیں ، آپﷺ نے فرمایا :’’ یہ آٹا پھینک دو اور پانی بھی بہا دو۔ ‘‘ 
باب۔ ’’ کیا یعقوب  ( علیہ السلام ) کی وفات کے وقت تم موجود تھے جب انھوں نے اپنے بیٹوں سے کہا ‘‘( بقرۃ ) 
(۱۴۲۲)۔ سیدنا ابن عمرؓ نبیﷺ سے روایت کرتے ہیں کہ آپﷺ نے فرمایا :’’ بڑے عزت دار، عزت دار کے بیٹے ، عزت دار کے پوتے ،عزت دار کے پڑپوتے یوسف بن یعقوب بن اسحٰق بن ابراہیم علیہ السلام ہیں۔ ‘‘ 
 باب۔ خضر اور موسیٰ علیہ السلام کا قصہ 
(۱۴۲۳)۔ سیدناابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ خضر علیہ السلام کا نام اس لیے ( خضر ) رکھا گیا کہ وہ ایک خشک ( بنجر ) زمین پر بیٹھے ( جہاں سبزی کا نام تک نہ تھا ) جب وہ وہاں سے چلے تو زمین سر سبز ہو کر لہلہانے لگی۔ ‘‘ 
((باب))
(۱۴۲۴)۔ سیدنا جابر بن عبداللہؓ کہتے ہیں کہ ہم رسول اللہﷺ کے ساتھ پیلو کے پھل توڑ رہے تھے کہ آپﷺ نے فرمایا :’’ کا لے کالے دیکھ کر توڑ و، وہ ( پختہ اور ) مزیدار ہوتا ہے۔ صحابہ نے عرض کی کہ کیا آپ نے ( جنگل میں ) بکریاں چرائی ہیں ؟ ( جو آپ کو پیلو کے پھلوں کی شناخت ہے ) تو آپﷺ نے فرمایا :’’ بھلا کوئی ایسا پیغمبر بھی گزرا ہے جس نے بکریاں نہ چرائی ہوں ؟‘‘ 
باب۔ اللہ تعالیٰ کا فرمان ’’ اور اللہ تعالیٰ نے ایمان والوں کے لیے فرعون کی بیوی۔۔۔  او روہ عبادت گزاروں میں سے تھی۔ ‘‘( التحریم :۱۱،۱۲)
(۱۴۲۵)۔ سیدنا ابو موسیٰؓ کہتے ہیں کہ رسول اللہﷺ نے فرمایا :’’ مردوں میں تو بہت سے کامل ( انسان ) گزرے ہیں مگر عورتوں میں دو ہی کمال کو پہنچیں ، ایک تو فرعون کی بیوی آسیہ ہیں اور دوسری عمران کی بیٹی مریمؑ اور عائشہ ( رضی اللہ عنہا ) کو تمام عورتوں پر ایسی فضیلت حاصل ہے۔ جیسی ثرید کو تمام کھانوں پر فضیلت حاصل ہے۔ ‘‘ 
 باب۔ اللہ تعالیٰ کا قول ’’ اور بلا شبہ یونس (علیہ السلام ) نبیوں میں سے تھے۔۔۔ اور وہ خود اپنے آپ کو ملامت کرنے لگ گئے۔ ‘‘( الصافات :۱۳۹۔۔۔ ۱۴۲)
(۱۴۲۶)۔ سیدنا ابن عباسؓ نبیﷺ سے روایت کرتے ہیں کہ آپﷺ نے فرمایا :’’ کسی آدمی کو یوں نہ کہنا چاہیے کہ میں یونس بن متی سے بہتر ہوں۔ ‘‘ اور ( نبیﷺ نے ) یونسؑ کو ان کے والد کی طرف نسبت دی۔ 
 باب۔ اللہ تعالیٰ کا قول ’’ اور ہم نے داؤد ( علیہ السلام ) کو زبور عطا فرمائی۔ ‘‘ (النساء :۱۶۳)
(۱۴۲۷)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ داؤد علیہ السلام پر زبور پڑھنا اتنا آسان کر دیا گیا تھا کہ وہ اپنی سواری کے جانوروں پر زین کسنے کا حکم دیتے اور زین کسے جانے سے پہلے پڑھ چکتے تھے اور اپنے ہاتھ سے محنت کر کے کھا تے تھے۔ ‘‘ 
 باب۔ اللہ تعالیٰ کا قول ’’ اور ہم نے داؤد کو سلیمان ( نامی فرزند ) عطا فرمایا جو بڑا اچھا بندہ تھا اور بے حد رجوع کرنے والا تھا۔ ‘‘(ص :۳۰)
(۱۴۲۸)۔ سیدنا ابو ہریرہؓ سے روایت ہے کہ انھوں نے رسول اللہﷺ کو یہ فرماتے ہوئے سنا :’’ میری اور لوگوں کی مثال اس شخص کی سی ہے جس نے آگ سلگائی ، اب پتنگے اور جانور اس میں گرنے لگے۔ ‘‘ انھوں نے یہ بھی کہا کہ دو عورتیں تھیں ہر ایک کے پاس ایک لڑکا تھا ، بھیڑیا آیا اور ایک کا بچہ اٹھا کر لے گیا تو اس کے ساتھ والی کہنے لگی کہ تیرا بچہ بھیڑیا لے گیا ہے ( یہ میرا بچہ ہے )دوسری کہنے لگی کہ( نہیں بلکہ ) تیرا بچہ لے کر گیا ہے۔ دونوں فیصلہ کروانے کے لیے داؤد علیہ السلام کے پاس آئیں تو انھوں نے بڑی عورت کو بچہ دلا دیا ( کیونکہ اسی کے قبضے میں تھا اور دوسری کو ئی گواہ نہ لا سکی ) پھر دونوں سلیمانؑ کے پاس گئیں اور ان سے بیان کیا تو انھوں نے کہا کہ چھری لاؤ۔ میں اس بچے کے دو ٹکڑے کر کے دونوں کو دے دیتا ہوں۔ یہ سن کر چھوٹی عورت بولی کہ اللہ تجھ پر رحم کر ے ایسا نہ کرو کیونکہ وہ اسی ( بڑی عورت ) کا بچہ ہے۔ پھر انھوں نے وہ بچہ چھوٹی عورت کو دلا دیا۔ ( وہ پہچان گئے کہ یہی بچے کی اصل ماں ہے اور دوسری جھوٹی ہے )۔ 
باب۔ اللہ تعالیٰ کا قول ’’ اور جب فرشتوں نے کہا کہ اے مریم ! اللہ تعالیٰ نے تجھے برگزیدہ کر لیا۔۔۔  کہ مریم کو ان میں سے کون پا لے گا ؟‘‘ ( آل عمران :۴۲۔۴۴)
(۱۴۲۹)۔ امیر المومنین سیدنا علیؓ کہتے ہیں کہ میں نے نبیﷺ کو یہ فرماتے ہوئے سنا :’’ دنیا کی بہتر عورت عمران کی بیٹی مریم ( علیہ السلام ) تھیں اور ( اپنے دور میں ) دنیا کی بہتر عورت ( ام المومنین ) خدیجہ ( رضی اللہ عنہ ) تھیں۔ ‘‘ 
(۱۴۳۰)۔ سیدنا ابو ہریرہؓ کہتے ہیں کہ میں نے نبیﷺ کو یہ فرماتے ہوئے سنا:’’ قریش کی عورتیں ان سب عورتوں میں بہتر ہیں جو اونٹ پر سوار ہوتی ہیں ، اولاد پر بہت مہربان اور شوہر کے مال کا بہت خیال رکھنے والیاں۔ ‘‘ 
 باب۔ اللہ تعالیٰ کا قول ’’ اے اہل کتاب ! اپنے دین کے بارے میں حد سے نہ گزر جاؤ۔۔۔ کار ساز ہے ‘‘(النساء:۱۷۱)
(۱۴۳۱)۔ سیدنا عبادہؓ نبیﷺ سے روایت کرتے ہیں کہ آپﷺ نے فرمایا :’’ جو اس بات کی گواہی دے کہ ’’ اللہ کے سوا کوئی معبود نہیں ، اس کا کوئی شریک نہیں اور محمد (ﷺ ) اس کے بندے اور رسول ہیں اور عیسیٰ ( علیہ السلام ) اس کے بندے اور رسول ہیں اور وہ( عیسیٰ علیہ السلام ) اس کا وہ کلمہ ہیں جو اس نے مریم علیہ السلام کی طرف ڈالا تھا اور اس کی طرف سے ایک روح ہیں اور جنت بر حق ہے۔ اوروہ دوزخ برحق ہے ‘‘ تو اللہ تعالیٰ ( ایک نہ ایک دن ) اسے جنت میں لے جائے گا گو وہ کیسے ہی اعمال کرتا ہو۔ ‘‘ 
 باب۔ اللہ تعالیٰ کا قول ’’ اس کتاب میں مریم کا بھی واقعہ بیان کیجیے جبکہ وہ اپنے گھر کے لوگوں سے علیحدہ ہو کر۔۔۔ ‘‘ الآ یۃ۔ ‘‘ ( مریم :۶۱)
(۱۴۳۲)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ گود میں کسی بچے نے بات نہیں کی سوائے تین بچوں کے ، ایک عیسیٰؑ ، دوسرے بنی اسرائیل میں جریج نامی ایک شخص تھا وہ نماز پڑھ رہا تھا کہ اس کی ماں آئی اور اسے بلایا تو وہ ( دل میں ) کہنے لگا کہ میں نماز پڑھے  جاؤں یا اپنی ماں کو جواب دوں ؟ ( جواب نہ دیا ) اس کی ماں نے کہا کہ یا اللہ ! یہ اس وقت تک نہ مرے جب تک چھنال عورتوں کا منہ دیکھ لے ( ان سے اس کا سابقہ نہ پڑے ) پھر ایسا ہو کہ جریج اپنے عبادت خانہ میں تھا کہ ایک ( فاحشہ ) عورت آئی اور جریج سے بد کاری چاہی ، جریج نہ مانا۔ پھر وہ ایک چرواہے کے پاس گئی ، اس سے منہ کا لا کیا اور ایک لڑکا جنا۔ لوگوں نے پوچھا کہ یہ لڑکا کہاں سے لائی ؟ اس نے کہا کہ یہ جریج کا ہے۔ لوگ یہ سن کر بہت غصے ہوئے کہ ایسا عابد ہو کر بد کاری کرتا ہے۔ انھوں نے آ کر اس کے عبادت خانہ کر توڑ ڈالا ، اسے نیچے اتار دیا اور گالیاں دیں۔ جریج نے وضو کیا ، نماز پڑھی ، پھر اس بچے کے پاس آیا ( جو پیدا ہوا تھا ) اس سے پوچھا کہ تیرا باپ کون ہے ؟ اس نے ( ایسی کم عمر ی میں بات کی ) کہا میرا باپ فلاں چرواہا ہے ، یہ حال دیکھ کر لو گ شرمندہ ہوئے اور جریج سے کہنے لگے کہ ہم تیرا عبادت خانہ سونے سے بنا دیتے ہیں۔ انھوں نے کہا نہیں ، مٹی سے بنا دو ، تیسرے بنی اسرائیل میں ایک عورت تھی جو اپنے بچے کو دودھ پلا رہی تھی ادھر سے ایک بہت خوش وضع ، خوبصورت سوار گزرا۔ عورت اس کو دیکھ کر کہنے لگی کہ یا اللہ ! میرے بیٹے کو اس سوار کی طرح کرنا ، یہ سنتے ہی اس بچے نے ماں کی چھاتی چھوڑ دی اور سوار کی طرف منہ کر کے کہنے لگا کہ یا اللہ ! مجھے اس کی طرح نہ کرنا۔ اتنی بات کر کے پھر اپنی ماں کی چھاتی چھچھوڑنے لگا۔ ‘‘ سیدنا ابو ہریرہؓ نے کہا گویا میں ( اس وقت ) نبیﷺ کو دیکھ رہا ہوں کہ آپﷺ نے اپنی انگلی کو چوس کو دکھا یا کہ وہ لڑکا اس طرح چھاتی چوسنے لگا۔ ‘‘ پھر ایک لونڈی ادھر سے گزری ( جسے لوگ مارتے جاتے تھے ) عورت نے کہا کہ یا اللہ ! میرے بیٹے کو اس کی طرح نہ کرنا۔ یہ سن کر بچے نے پھر چھاتی چھوڑ دی اور کہا کہ یا اللہ ! مجھے اسی لونڈی کی طرح کرنا۔ اس وقت عورت نے اپنے بچے سے پوچھا کہ یہ کیا بات ہے ؟ ( جو تو خوش وضع سوار کی طرح نہیں ہونا چاہتا ، اس لونڈی کی طرح ذلیل وخوار ہونا چاہتا ہے ) اس نے کہا یہ سوار جو گزرا ظالموں کا ایک ظالم ہے اور یہ لونڈی ( بے قصور ہے ) لو گ اس پر طوفان جڑتے ہیں ، کہتے ہیں کہ تو نے چوری کی ،زنا کیا حالانکہ اس نے کچھ نہیں کیا۔ ‘‘ 
 (۱۴۳۳)۔ سیدنا ابن عمرؓ کہتے ہیں کہ نبیﷺ نے فرمایا :’’ میں نے ( شب معراج میں ) عیسیٰ ، موسیٰ اور ابراہیمؑ کو دیکھا عیسیٰؑ سرخ رنگ ، گھونگھریالے بال اور چوڑے سینے والے تھے اور موسیٰؑ گندم گوں ، لمبے سیدھے بال والے ، جیسے زط کے لوگ ہوتے ہیں۔ ‘‘ 
(۱۴۳۴)۔ سیدنا عبداللہ بن عمرؓ سے ہی روایت ہے کہ نبیﷺ نے فرمایا :’’ میں نے رات خواب میں خود کو کعبہ کے پاس دیکھا ( اور دیکھا کہ ) ایک شخص بہت اچھا گندمی رنگ والا جس کے بال کندھوں تک ( کنگھی کی وجہ سے ) صاف سیدھے تھے ، اس کے سر سے پانی ٹپک رہا تھا ، وہ اپنے دونوں  ہاتھ دو شخصوں کے کندھوں پر رکھے ہوئے کعبے کا طواف کر رہا ہے۔ میں نے کہا کہ یہ کون ہے ؟ لوگوں نے کہا کہ مسیح ابن مریمؑ ہیں۔ پھر ان کے پیچھے میں نے ایک اور شخص کو دیکھا جو سخت گھونگھریالے بال اور داہنی آنکھ سے کا نا تھا ، جن لوگوں کو میں نے دیکھا ہے کہ ان سب میں وہ عبدالعزیٰ بن قطن کے بہت مشابہ ہے ،( جو جاہلیت کے دور میں مر گیا تھا ) وہ اپنے دونوں ہاتھ ایک شخص کے کندھوں پر رکھے کعبے کا طواف کر رہا ہے تو میں نے کہا کہ یہ کون ہے ؟ لوگوں نے کہا کہ مسیح دجال ہے۔ ‘‘ 
(۱۴۳۵)۔ سیدنا عبد اللہ بن عمرؓ ہی ایک دوسری روایت میں کہتے ہیں کہ اللہ کی قسم ! رسول اللہﷺ نے عیسیٰؑ کو یہ نہیں کہا کہ وہ سرخ رنگ کے تھے لیکن یہ فرمایا :’’ میں خواب میں کعبے کا طواف کر رہا تھا ( تو دیکھا ) کہ ایک شخص گندم گوں سیدھے بالوں والا دو آدمیوں پر ٹیکا دیتے جا رہا ہے ، اس کے سر سے پانی ٹپک رہا ہے یا بہہ رہا ہے۔ میں نے پوچھا کہ یہ کون ہے ؟ لوگوں نے کہا کہ یہ عیسیٰ ابن مریم ( علیہ السلام ) ہیں۔ میں نے نگاہ پھرائی تو ایک شخص سرخ رنگ ، موٹا ، گھونگھریالے بالوں والا ، داہنی آنکھ سے کا نا ، اس کی آنکھ جیسے پھولا انگور نظر آیا۔ میں نے پوچھا کہ یہ کون ہے ؟ تو لوگوں نے کہا کہ یہ دجال ہے اور لوگوں میں ( عبدالعزیٰ ) ابن قطن اس کے بہت مشابہ تھا۔ ‘‘
 (۱۴۳۶)۔ سیدنا ابو ہریرہؓ کہتے ہیں کہ میں نے نبیﷺ کو یہ فرماتے ہوئے سنا :’’ میں سب لوگوں سے زیادہ عیسیٰ ابن مریمؑ سے تعلق رکھتا ہوں ، سب پیغمبر گویا علاتی بھائی ہیں ( باپ ایک یعنی عقائد مائیں جدا جدا یعنی فروعات مسائل ) میرے اور عیسیٰ علیہ السلام کے درمیان کوئی پیغمبر نہیں۔ ‘‘
 ( ۱۴۳۷)۔ سیدنا ابو ہریرہؓ ہی سے روایت ہے کہ رسول اللہﷺ نے فرمایا :’’ میں سب لوگوں سے زیادہ عیسیٰ ابن مریمؑ سے قربت رکھتا ہوں ، دنیا اور آخرت دونوں میں اور پیغمبر سب بھائی ہیں ان کی مائیں جدا جدا اور دین ( اعتقاد ) ایک۔ ‘‘
 ( ۱۴۳۸)۔ سیدنا ابو ہریرہؓ ہی نبیﷺ سے روایت کرتے ہیں کہ آپﷺ نے فرمایا :’’ عیسیٰ علیہ السلام نے ایک شخص کو چوری کرتے دیکھ لیا تو اس سے کہا کہ کیا تو نے چوری کی ہے ؟ اس نے کہا ہر گز نہیں اللہ کی قسم ! جس کے سوا کوئی سچا معبود نہیں۔ عیسیٰ علیہ السلام نے کہا کہ میں اللہ پر ایمان لا یا اور اپنی آنکھوں کو جھٹلا دیتا ہوں۔ ‘‘
 ( ۱۴۳۸)۔ سیدنا عمر خطابؓ کہتے ہیں کہ میں نے نبیﷺ کو یہ فرماتے ہوئے سنا:’’ مجھے اتنا ( بلند ) مت چڑھا ؤ ( میری تعریف میں مبالغہ نہ کرو ) جیسے نصاریٰ نے عیسیٰ ابن مریم  علیہ السلام کو چڑھا دیا ، میں تو اللہ کا بندہ ہوں اور کچھ نہیں پس اس طرح کہو کہ اللہ کے بندے اور اس کے رسول (ﷺ ) 
 باب۔ عیسیٰ ابن مریمؑ کے آسمان سے اترنے کا بیان۔ 
 ( ۱۴۴۰)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ اس وقت تمہارا کیا حال ہو گا کہ جب مریم کے بیٹے ( عیسیٰ علیہ السلام ) تم میں اتریں گے اور تمہارا  امام تمہاری قوم میں سے ہو گا۔ ‘‘
 باب۔ بنی اسرائیل کے حالات کا بیان۔ 
 (۱۴۴۱)۔ سیدنا حذیفہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ دجال جب نکلے گا تو اس کے ساتھ پانی اور آگ دونوں ہوں گے مگر جس کو لوگ آگ سمجھیں گے وہ درحقیقت ٹھنڈا پانی ہو گا اور جس کو لوگ ٹھنڈا سمجھیں گے وہ جلانے والی آگ ہو گی ، پس تم میں سے جو کوئی یہ دور پائے تو ظاہر میں جو آگ معلوم ہواس میں گر پڑے ، وہ حقیقت میں ٹھنڈا میٹھا پانی ہے۔ ‘‘ 
(۱۴۴۲)۔ سیدنا حذیفہؓ سے ہی روایت ہے ، کہتے ہیں کہ میں نے رسول اللہﷺ کو یہ فرماتے ہوئے سنا:’’ ( پہلے لوگوں میں سے ) ایک شخص مرنے لگا تو جب اپنی زندگی سے نا امید ہو گیا تو اپنے گھر والوں کو یہ وصیت کی کہ جب میں مر جاؤں تو بہت ساری لکڑیاں اکٹھا کرنا ، پھر آگ سلگانا ( مجھے اس میں ڈال دینا ) جب آگ میرا گوشت کھا کر ہڈی تک پہنچ جائے اور ہڈی بھی جل کر کوئلہ ہو جائے تو ہڈیاں لے کر خوب پیسنا پھر جس دن زور کی ہوا چلے دیکھتے رہنا ، اس دن وہ راکھ دریا میں اڑا دینا ( کچھ ہوا میں پھیل جائے اور کچھ سمند رمیں ) اس کے گھر والوں نے ایسا ہی کیا تو اللہ تعالیٰ نے اس کا سارا بدن اکٹھا کر لیا اور اس سے فرمایا :’’تو نے ایسا کیوں کیا ؟ اس نے کہا کہ پروردگار تیرے ڈر سے۔ پھر اللہ نے اس کو معاف کر دیا۔ ‘‘ 
(۱۴۴۳)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ بنی اسرائیل کے لوگوں پر پیغمبر حکومت کیا کرتے تھے ، جب ایک پیغمبر فوت ہو جاتا تو دوسرا اس کا قائم مقام ہو تا مگر میرے بعد کوئی پیغمبر نہ ہو گا البتہ خلیفہ ہوں گے جو ( بعد میں ) بہت زیادہ بڑھتے جائیں گے۔ ‘‘ صحابہ نے پوچھا کہ پھر آپ ہمیں ایسے وقت میں کیا حکم دیتے ہیں ؟ آپﷺ نے فرمایا جو پہلے خلیفہ ہو جائے ( اس سے تم نے بیعت کر لی ہو ) تو اس کی بیعت پوری کرو پھر اس کے بعد پہلے خلیفہ ہو ، ( اسی طرح کرتے رہو ) ان کا حق ( اطاعت ) ادا کرتے رہو ، بے شک اللہ تعالیٰ ان سے قیامت کے دن پوچھے گا کہ انھوں نے رعیت کا حق کیسے ادا کیا ؟‘‘
( ۱۴۴۴)۔ سیدنا ابو سعید خدریؓ نبیﷺ سے روایت کرتے ہیں کہ آپﷺ نے فرمایا :’’ تم ( مسلمان ) بھی اگلے لوگوں کی چال پر چلو گے ، بالشت برابر بالشت اور ہاتھ برابر ہاتھ ، یہاں تک کہ اگر وہ ساہنے کے سوراخ میں ( جو نہایت تنگ ہوتا ہے ) گھسے ہوں گے تو تم بھی اس میں گھس جا ؤ گے۔ ‘‘ ہم نے عرض کی یا رسول اللہ ! اگلے لوگوں سے یہود و نصاریٰ مراد ہیں ؟ تو آپﷺ نے فرمایا :’’  اور کون ؟‘‘ 
(۱۴۴۵)۔ سیدنا عبداللہ بن عمر وؓ نبیﷺ سے روایت کرتے ہیں کہ آپﷺ نے فرمایا :’’ لوگوں کو میری طرف سے ( دین کی باتیں ) پہنچاؤ ، اگر چہ ایک آیت ہی سہی اور بنی اسرائیل سے جو سنو وہ بھی بیان کرو۔ 
 ( ۱۴۴۶)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ یہود اور نصاریٰ بالوں میں خضاب نہیں کرتے تم ان کے خلاف کرو۔ ( خضاب کیا کرو )۔ ‘‘ 
 ( ۱۴۴۷)۔ سیدنا جندب بن عبداللہؓ کہتے ہیں کہ رسول اللہﷺ نے فرمایا :’’ تم سے پہلی امتوں میں ایک شخص تھا ، اس کو ایک زخم لگا تو اس نے چھری لے کر اپنی ہاتھ کا ٹ ڈلا ، خون بہتا رہا ( رکا ہی نہیں ) یہاں تک کہ وہ مر گیا تو اللہ تعالیٰ نے فرمایا :’’ اس شخص نے جلدی کر کے جان دی ، میں نے بھی جنت اس پر حرام کر دی۔ ‘‘ 
(۱۴۴۸)۔ سیدنا ابو ہریرہؓ سے روایت ہے کہ انھوں نے نبیﷺ کو یہ فرماتے ہوئے سنا:’’بنی اسرائیل میں تین شخص تھے ، ایک جذامی ( کوڑھی ) ، ایک گنجا اور ایک اندھا۔ اللہ نے ان تینوں کو آزمانا چاہا ، ایک فرشتے کو ان کی طرف بھجوایا۔ وہ جذامی کے پاس آیا اور کہنے لگا کہ تو کیا چاہتا ہے ؟ اس نے کہا کہ اچھا رنگ اچھی جلد۔ ( کیونکہ اس حال میں ) لوگ مجھ سے نفرت کرتے ہیں۔ فرشتے نے اس پر ہاتھ پھیر دیا تو کوڑھ دور ہو گیا اور ( کے بدن ) کا رنگ اچھا ہو گیا ، کھال بھی اچھی ہو گئی۔ پھر فرشتے نے پوچھا تجھے دنیا کے مالوں میں سے کونسا مال بہت زیادہ پسند ہے ؟ وہ کہنے لگا کہ اونٹ یا اس نے گائے کہی ، ( اسحاق بن عبداللہ راوی کو ) اس میں شک تھا کہ کوڑھی اور گنجے میں سے ایک نے اونٹ کی خواہش کی تھی اور دوسرے نے گائے کی۔ چنانچہ اسے دس مہینے کی گا بھن اونٹنی دی گئی اور فرشتے نے کہا اللہ تجھے اس میں برکت دے۔ پھر فرشتہ گنجے کے پاس آیا اور اس سے پوچھا کہ تو کیا چاہتا ہے؟ اس نے کہا کہ اچھے بال ، یہ گنجا پن دور ہو جائے۔ ( کیونکہ ) لوگ مجھ سے نفرت کرتے ہیں۔ فرشتے نے اس پر ہاتھ پھیرا تو گنجا پن ختم ہو گیا اور بہت اچھے بال نکل آئے۔ پھر فرشتے نے کہا دنیا کا کو نسا مال تجھے زیادہ پسند ہے ؟ اس نے کہا گائے ، فرشتے نے ایک گابھن گائے اس کو دی اور کہا کہ اللہ تجھے اس میں برکت دے گا۔ پھر وہ فرشتہ اندھے کے پاس گیا اور پوچھا کہ تو کیا چاہتا ہے ؟ کہنے لگا کہ اللہ مجھے میری بینائی واپس کر دے تا کہ لوگوں کو  دیکھو ں ، فرشتے نے اس ( کی آنکھوں ) پر ہاتھ پھیرا تو اللہ نے اس کی بینائی لوٹا دی ، فرشتے نے کہا کہ تجھے کونسا مال زیادہ پسند ہے ؟ اس نے کہا کہ بکریاں۔ فرشتے نے اسے ایک جننے والی بکری دی۔ پھر اونٹنیاں اور گائے بکریاں بھی جنیں تو جذامی کے پاس اونٹوں کا اور گنجے کے پاس گایوں کا اور اندھے کے پاس بکریوں کا ایک جنگل ہو گیا۔ پھر ( وہی فرشتہ ) اپنی اسی صورت اور شکل میں ( جس میں پہلے آیا تھا ) جذامی کے پاس آیا اور کہا کہ میں ایک محتاج آدمی ہوں سفر میں میرا سارا سامان جاتا رہا ، اب میں اللہ کی مدد اور اس کے بعد تیری عنایت کے بغیر اپنے ٹھکانے پر نہیں پہنچ سکتا۔ میں تجھ سے اس ذات ( اللہ ) کے نام پر سوال کرتا ہوں جس نے تیرے بدن کا رنگ اچھا کر دیا۔ تیری جلد اچھی کر دی اور تجھے مال دیا ، مجھے ایک اونٹ دے جس پر میں سفر میں سوار ہو کر اپنے ٹھکانے پر پہنچ جاؤں۔ جذامی نے اسے جواب دیا کہ بہت آدمیوں کا ( قرض ) دینا ہے۔ فرشتے نے کہا کہ گویا میں تجھے پہچانتا ہوں ، کیا تو کوڑھی نہ تھا ، سب  لوگ تجھ سے نفرت کرتے تھے اور تو محتاج تھا تو اللہ نے تجھے یہ سب عنایت کیا ؟ جذامی نے کہا کہ میں تو بزرگوں کے وقت سے مالدار چلا آتا ہوں۔ فرشتے نے کہا کہ اگر تو جھوٹ بولتا ہے تو اللہ پھر تجھے ویسا ہی ( کوڑھی ) کر دے۔ پھر وہ فرشتہ اسی شکل میں گنجے کے پاس گیا اور اس سے بھی وہی کہا جو کوڑھی سے کہا تھا تو اس نے بھی ویسا ہی جواب دیا،تو فرشتے نے کہا کہ اگر تو جھوٹ بولتا ہے تو اللہ پھر تجھے ویسا ہی کر دے۔ پھر وہ فرشتہ اپنی اسی شکل میں اندھے کے پاس گیا اور کہا کہ میں ایک محتاج اور مسافر آدمی ہوں اور میرے پاس سفر کا سامان بالکل نہیں رہا ، اب بغیر اللہ کی مدد اور تیری توجہ کے میں اپنے وطن نہیں پہنچ سکتا ، مجھے اس اللہ کے نام پر جس نے تیری آنکھیں ( دوبارہ ) روشن کیں ایک بکری دے دے جس سے میں سفر میں اپنے ٹھکانے پر پہنچ جاؤں۔ اندھے نے کہا کہ بے شک میں اندھا تھا ، اللہ نے مجھے بینائی دی محتاج تھا ، مجھے مالدار کر دیا ( اس کے نام پر تو مانگتا  ہے ) جو تیر اجی چاہے وہ لے لے ، میں آج تجھے تنگ نہیں کرنے کا ، فرشتے نے کہا (میں محتاج نہیں ہوں ) تو بکریاں رہنے دے ، اللہ نے تم تینوں کو آزمایا تھا ، تجھ سے تو خوش ہوا اور تیرے دونوں ساتھیوں ( کوڑھے اور گنجے ) سے ناراض۔ ‘‘ 
(۱۴۴۹)۔ سیدنا ابوسعیدخدریؓ نبیﷺ سے روایت کرتے ہیں کہ آپﷺ نے فرمایا :’’ بنی اسرائیل میں ایک شخص تھا جس نے ننانوے ( ۹۹) آدمیوں کو( ناحق ) قتل کیا تھا پھر ( نادم ہو کر ) مسئلہ پوچھنے نکلا تو ایک درویش ( پادری ) کے پاس آیا اور اس سے کہا کہ کیا میری توبہ قبول ہو سکتی ہے ؟ اس نے کہا نہیں۔ اس شخص نے پادری کو بھی مار ڈالا پھر مسئلہ پوچھتا پوچھتا چلا تو ایک شخص ( دوسرے پادری  ) نے کہا کہ تو فلاں بستی میں جا۔ رستے میں اس کو موت آ پہنچی ( مرتے مرتے ) اس نے اپنا سینہ اس بستی کی طرف جھکا دیا اب رحمت اور عذاب کے فرشتے جھگڑنے لگے تو اللہ تعالیٰ نے ( نصرہ ) اس بستی کو ( جس طرف وہ جا رہا تھا ) یہ حکم دیا کہ اس شخص سے نزدیک ہو جا اور اس بستی کو ( جہاں سے وہ نکلا تھا ) یہ حکم دیا کہ تو اس سے دور ہو جا۔ پھر فرشتوں سے فرمایا :’’ ایسا کرو کہ جہاں یہ مرا ہے وہاں سے دونوں بسیتاں نا پو ( ناپا ) تو دیکھا کہ وہ اس بستی سے ایک بالشت زیادہ نزدیک نکلا جہاں وہ توبہ کرنے جا رہا تھا ، پس اسے بخش دیا گیا۔ ‘‘ 
(۱۴۵۰)۔ سیدنا ابو ہریرہؓ نے کہتے ہیں کہ نبیﷺ نے فرمایا :’’ ایک شخص نے دوسرے شخص سے گھر خرید لیا ، جس نے خریدا تھا اس نے اس گھر میں سونے سے بھرا ہوا ایک گھڑا پایا اور بیچنے والے سے کہنے گا کہ بھائی یہ ٹھلیا لے جا ، میں نے تجھ سے گھر خریدا ہے سونا نہیں خریدا۔ بائع ( بیچنے والا ) کہنے لگا کہ میں نے گھر بیچا اور اس میں جو کچھ تھا وہ بھی بیچا۔ آخر دونوں جھگڑتے ہوئے ایک شخص کے پاس گئے۔ انھوں نے کہا کہ تمہاری اولاد بھی ہے ؟ ایک نے کہا کہ میرا لڑکا ہے اور دوسرے نے کہ میری ایک لڑکی ہے۔ انھوں نے کہا کہ ان دونوں کا آپس میں نکاح کر دو اور یہ سونا ان دونو ں پر خرچ کر دو اور خیرات بھی کر و۔ ‘‘ 
(۱۴۵۱)۔ سیدنا اسامہ بن زیدؓ سے روایت ہے کہ ان سے پوچھا گیا کہ آپ نے رسول اللہﷺ سے طاعون کے بارے میں کیا سنا ہے ؟ تو سیدنا اسامہؓ نے کہا کہ رسول اللہﷺ نے فرمایا ہے :’’ طاعون ایک عذاب ہے جو بنی اسرائیل کے ایک گروہ پر بھیجا گیا تھا یا( یہ کہا کہ ) تم سے پہلے لوگوں پر ( یہ راوی کو شک ہے ) پھر جب تم سنو کہ کسی ملک میں طاعون پھیلا ہے تو وہاں مت جاؤ اور جب اس ملک میں پھیلے جہاں تم لو گ رہتے ہو تو بھاگنے کی نیت سے وہاں سے مت نکلو۔ ‘‘ 
(۱۴۵۲)۔ ام المومنین عائشہ صدیقہؓ کہتی ہیں کہ میں نے رسول اللہﷺ سے طاعون کے بارے میں پوچھا تو آپﷺ نے فرمایا :’’ طاعون ایک عذاب ہے ، اللہ تعالیٰ جن پر چاہتا ہے یہ عذاب بھیجتا ہے اور اللہ نے اس کو مسلمانوں کے لیے رحمت بنا دیا ہے ، جب کہیں طاعون پھیلے اور مسلمان صبر کر کے ثواب کی نیت سے اپنی ہی بستی میں ٹھہرا رہے (بھاگے نہیں ) اس کا یہ اعتقاد ہو کہ اللہ نے جو مصیبت قسمت میں لکھ دی ہے وہی پیش آئے گی تو اس کو شہید کا ثواب ملے گا۔ ‘‘ 
(۱۴۵۳)۔ سیدنا ابن مسعودؓ کہتے ہیں کہ گویا میں اس وقت نبیﷺ کو دیکھ رہا ہوں کہ آپﷺ بنی اسرائیل کے پیغمبروں میں سے ایک پیغمبر کا حال بیان کر رہے تھے :’’ ان کی قوم کے لوگوں نے ان کو مار مار کر لہو لہان کر دیا اور وہ اپنے منہ سے خون کو صاف کرتے جاتے اور (جب ہو ش آتا ) یہ کہتے کہ اے اللہ ! میری قوم والوں کو بخش دے ، کیونکہ یہ نہیں جانتے۔ ‘‘ 
(۱۴۵۴)۔ سیدنا عبداللہ بن عمرؓ سے روایت ہے کہ نبیﷺ نے فرمایا :’’ ایک شخص غرور سے اپنی تہبند ( لٹکائے ) کھینچ رہا تھا ، وہ ( زمین میں ) دھنسا دیا گیا ، قیامت تک اس میں تڑپتا ( چیختا چلاتا ) اترتا جائے گا۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 



فضیلتوں کا بیان 

اللہ تعالیٰ کا ( سورۂ حجرات میں ) ارشاد : اے لوگو ! ہم نے تم سب کو ایک ہی مرد ( آدم علیہ السلام ) اور ایک ہی عورت حواء سے پیدا کیا۔۔۔۔ ‘‘
( ۱۴۵۵)۔ سیدنا ابو ہریرہؓ رسول اللہﷺ سے روایت کرتے ہیں کہ آپﷺ نے فرمایا :’’ تم لوگوں کو کانوں کی طرح پاتے ہو ،جو لوگ جاہلیت کے دور میں کرتے ہیں کہ اچھے ، شریف گنے جاتے تھے وہی اسلام کے دور میں بھی اچھے اور شریف ہیں بشرطیکہ دین کا علم حاصل کریں اور حکومت اور سرداری کے زیادہ لائق اس کو پاؤ گے جو حکومت اور سر داری کو بہت نا پسند کرتا ہو اور آدمیوں میں سب سے برا اس کو پاؤ گے جو دور خا ( دو غلا ) ہو ، ان لوگوں میں ایک منہ  لے کر آئے ، دوسرے لوگوں میں دوسرا منہ لے کر جائے۔ ‘‘ 
( ۱۴۵۶)۔ سیدنا ابو ہریرہؓ ہی سے روایت ہے کہ نبیﷺ نے فرمایا :’’ مسلمان لوگ امامت اور خلافت میں مسلمان قریش کے تابع ہیں جیسے ( عرب کے ) کافر ( کفر کے دور میں بھی ) قریش کے تابع ہیں اور آدمیوں کا حال کانوں کی طرح ہے ، جو لوگ جاہلیت کے دور میں بھی اچھے اور شریف تھے وہی اسلام کے دور میں بھی اچھے اور شریف ہیں بشرطیکہ دین کا علم حاصل کریں۔ تم بہت اچھا آدمی اس کو پاؤ گے جو سب سے زیادہ حکومت اور سرداری کو برا سمجھتا ہو ، یہاں تک کہ اس میں گرفتار ہو جائے۔ ‘‘ 
 باب۔ قریش کی فضیلت کا بیان 
 ( ۱۴۵۷)۔ سیدنا معاویہؓ کو یہ خبر پہنچی کہ سیدنا عبد اللہ عمرو بن عاصؓ یہ حدیث بیان کرتے ہیں کہ عنقریب عرب کا بادشاہ ایک قحطانی ہو گا۔ سیدنا معاویہ یہ سن کر غصہ میں آئے اور خطبہ سنانے کھڑے ہوئے ، پہلے اللہ کی جیسی چاہیے ویسی تعریف کی پھر کہنے لگے کہ اما بعد !مجھے یہ پہنچی ہے کہ تم میں سے بعض لوگ ایسی احادیث بیان کرتے ہیں جن کی سند اللہ کی کتاب سے نہیں نکلتی اور نہ رسول اللہﷺ سے منقول ہیں ، پس یہ لوگ جاہل ہیں ، ان سے اور ان کے خیالات سے بچے رہو جن خیالات نے ان کو گمراہ کر دیا ہے۔ میں نے رسول اللہﷺ کو یہ فرماتے ہوئے سنا ہے : یہ خلافت اور سر داری قریش میں رہے گی جو کوئی ان کی دشمنی کرے گا ، اللہ تعالیٰ اس کو سر نگوں ( اوندھا ) کر دے گا۔ جب تک ( کہ قریش ) دین اور شریعت کو قائم رکھیں گے۔ ‘‘ 
 ( ۱۴۵۸)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ قریش ، انصار ، جہینہ ، مزینہ ، اسلم ، اشجع اور غفار  ان سب قبیلوں کے لوگ میرے خیر خواہ ہیں اور اللہ اور رسول (ﷺ ) کے سوا ان کا کوئی حمایتی نہیں۔ ‘‘ 
 ( ۱۴۵۹)۔ سیدنا ابن عمرؓ نبیﷺ سے روایت کرتے ہیں کہ آپﷺ نے فرمایا :’’ یہ خلافت قریش میں رہے گی ، جب تک ( دنیا میں ) ان کے دو آدمی بھی باقی رہیں۔ ‘‘ 
(۲۴۶۰)۔ سیدنا جبیر بن مطعمؓ کہتے ہیں کہ میں اور سیدنا عثمان بن عفانؓ رسول اللہﷺ کے پاس گئے اور عرض کی کہ آپ نے ( ذی القربیٰ کا حصہ ) بنی مطلب کو دیا اور ہم (بنی امیہ ) اور بنی مطلب آپﷺ سے ایک ہی رشتہ رکھتے ہیں۔ نبیﷺ نے فرمایا :’’ یہ ( تو صحیح ہے ) مگر بنی ہاشم اور بنی مطلب ہمیشہ ایک ہی رہے۔ ‘‘ 
 ( ۱۴۶۱)۔ سیدنا ابو ذرؓ سے روایت ہے کہ انھوں نے نبیﷺ کو یہ فرماتے ہوئے سنا :’’ جس شخص نے اپنے باپ کے علاوہ کسی دوسرے شخص کو جان بوجھ کر اپنا باپ بنایا وہ کافر ہو گیا جو شخص اپنے آپ کو کسی دوسری قوم کا بتلائے ، جس میں سے وہ نہیں ہے تو وہ اپنا ٹھکا نہ دوزخ میں بنا لے۔ ‘‘ 
 ( ۱۴۶۲)۔ سیدنا واثلہ بن الا سقعؓ کہتے ہیں کہ رسول اللہﷺ نے فرمایا :’’ بڑا بہتان ( اور سخت جھوٹ ) یہ ہے کہ آدمی اپنے باپ کے سوا اور کسی کو اپنا باپ کہے یا وہ بات کہے جو اس کی آنکھ نے خواب میں نہیں دیکھی یا اللہ کے رسولﷺ پر وہ ( جھوٹی ) بات لگائے جو آپﷺ نے نہیں فرمائی۔ ‘‘ 
  باب۔ اسلم اور غفار اور مزینہ اور جہینہ اور اشجع قبیلوں کا بیان 
 ( ۱۴۶۳)۔ سیدنا ابن عمرؓ سے روایت ہے کہ رسول اللہﷺ نے منبر پر ( کھڑے ہو کر ) فرمایا :’’ قبیلہ غفار کو اللہ نے بخش دیا اور قبیلہ اسلم کو اللہ نے بچا دیا اور قبیلہ عصیہ نے اللہ اور اس کے رسول اللہﷺ نافرمانی کی۔ ‘‘ 
 ( ۱۴۶۴)۔ سیدنا ابوبکرؓ سے روایت ہے کہ سیدنا اقرع بن حابسؓ نے رسول اللہﷺ سے کہا کہ آپ سے ان لوگوں نے بیعت کی ہے جو حاجیوں کا مال اسباب چرایا کرتے تھے یعنی قبیلہ اسلم اور غفار اور مزینہ کے لوگوں نے اور میں سمجھتا ہوں کہ یہ بھی کہا کہ ’’ اور جہینہ کے لوگوں نے ‘‘ یہ شک ابن ابی یعقوب راوی کو ہے ، تو نبیﷺ نے فرمایا :’’ بتلاؤ ! اسلم اور غفار اور مزینہ اور جہینہ ( یہ چاروں قبیلے ) بنی تمیم ، بنی عامر اور اسد اور غطفان سے بہتر ہیں ، کیا اگلے ( چاروں ) خراب اور برباد ہوئے ؟ اقرع نے کہا ہاں ! آپﷺ نے فرمایا :’’ قسم اس کی جس کے ہاتھ میں میری جان ہے یہ ان  سے بہتر ہیں۔ ‘‘ 
( ۱۴۶۵)۔ سیدنا ابو ہریرہؓ کہتے ہیں کہ نبیﷺ نے فرمایا :’’ قبیلہ اسلم اور غفار اور کچھ لوگ مزینہ اور جہینہ کے یا یوں کہا کہ کچھ لوگ جہینہ یا مزینہ کے اللہ کے نزدیک یا یوں کہا کہ قیامت کے دن اسد اور تمیم اور ہوازن اور غطفان سے بہتر ہوں گے۔ ‘‘ 
  باب۔ قبیلہ قحطان کا ذکر 
 ( ۱۴۶۶)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ قیامت اس وقت تک نہ آئے گی جب تک قحطان کا ایک شخص بادشاہ ہو کر لوگوں کو اپنی لاٹھی سے نہ ہانکے گا۔ ‘‘ 
 باب۔ جاہلیت کی سی باتیں کرنا منع ہے۔ 
( ۱۴۶۷)۔ سیدنا جابرؓ کہتے ہیں کہ ہم نے نبیﷺ کے ساتھ جہاد کیا ، اس وقت آپﷺ کے پاس مہاجرین میں سے بہت لوگ جمع ہو گئے تھے۔ ان مہاجرین میں  ایک آدمی بڑا دل لگی باز تھا ، اس نے ایک انصاری کے سرین پر ضرب لگائی۔ انصاری بہت سخت غصے ہو اور اس نے اپنی ذات والوں کو پکارا ، انصاری نے کہا اے انصار ! دوڑ و ( میری فریاد سنو )۔ مہاجر نے کہا کہ اے مہاجرین ! دوڑو۔ یہ ( غل ) سن کر رسول اللہﷺ اپنے خیمہ سے نکل کر آئے اور فرمایا :’’ یہ جاہلیت کی سی باتیں کیسی ؟‘‘ پھر پوچھا کہ قصہ کیا ہے ؟‘‘ لوگوں نے کہا کہ ایک مہاجر نے انصاری کے سرین پر ضرب لگائی۔ آپﷺ نے فرمایا :’’ ایسی جہالت کی ناپاک باتیں چھوڑ دو۔ ‘‘ اور عبداللہ بن ابی ابن سلول ( منافق ) نے کہا کہ مہاجر ہمارے اوپر اپنی قوم والوں کو پکارتے ہیں ، پس جب ہم مدینہ پہنیں گے تو یقیناً عزت دار ذلیل کو ( مدینہ سے ) نکال باہر کرے گا۔ سیدنا عمرؓ نے کہا کہ یا رسول اللہ ! کیا میں اس ناپاک ( شخص ) کا سر نہ اڑادوں ؟ نبیﷺ نے فرمایا :’’ نہیں ! لوگ کہیں گے کہ محمدﷺ اپنے ہی ساتھیوں کو قتل کرتے ہیں۔ ‘‘ 
 باب۔ ( قبیلہ ) خزاعہ کا قصہ۔ 
( ۱۴۶۸)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ عمر و بن لحّی بن قمعہ بن خندف (قبیلہ ) خزاعہ والوں کا باپ تھا۔ ‘‘ 
( ۱۴۶۹)۔ سیدنا ابو ہریرہؓ سے ہی روایت ہے کہتے ہیں کہ نبیﷺ نے فرمایا :’’ میں نے عمر و بن عامر بن لحی خزاعی کو دیکھا کہ وہ اپنی انتڑیاں دوزخ میں کھینچ رہا تھا ، اسی نے سب سے پہلے سائبہ کی رسم نکالی۔ فائدہ : سائبہ ایسی اونٹنی کو کہتے ہیں جسے کسی بت کے نام پر چھوڑا جائے اور اس پر سواری وغیرہ کرنا ناجائز تصور کیا جائے اور مزید کچھ اصطلاحات بھی اس نے گھڑی تھیں۔ دیکھیے سورۃ المائدہ : 
۱۰۳۔ یہ سب صورتیں شرک میں داخل ہیں۔ ‘‘ 
 باب۔ سیدنا ابو ذر غفاریؓ کے اسلام لانے کا واقعہ 
(۱۴۷۰)۔ سیدنا ابن عباسؓ کہتے ہیں کہ سیدنا ابو ذرؓ نے کہا کہ میں قبیلہ غفار کا ایک شخص تھا ، ہمیں یہ خبر پہنچی کہ مکہ میں ایک شخص پیدا ہوا ہے جو اپنے آپ کو پیغمبر کہتا ہے تو میں نے اپنے بھائی سے کہا کہ تم اس شخص کے پاس جاؤ اور ان سے بات کرو اور ان کا حال مجھ سے بیان کرو۔ وہ گیا اور آپﷺ سے ملا پھر واپس آیا تو میں نے اس سے پوچھا کہ تو نے کیا دیکھاَ؟ اس نے کہا کہ اللہ کی قسم بے شک میں نے ایک شخص کو دیکھا جو اچھی بات کا حکم دیتا ہے اور بری بات سے منع کرتا ہے ( بس اتنا ہی بیان کیا ) میں نے اس سے کہا کہ اس خبر سے میری تسلی نہیں ہوئی تو میں نے ( زاد راہ میں ) ایک مشکیزہ اور اپنا عصا لیا اور مکہ پہنچ گیا۔ میں آپ ( رسول اللہﷺ ) کو نہیں پہچانتا تھا اور مجھے آپ کا حال کسی سے پوچھنا مناسب معلوم نہ ہوا اور میں آب زمزم پیتا رہا اور مسجد میں ہی بیٹھا رہا پھر ( ایک دن ) سیدنا علیؓ میرے سامنے سے گزرے اور کہا کہ میرے ساتھ گھر چلو ، میں ان کے ساتھ گیا ، نہ انھوں نے مجھ سے کچھ پوچھا اور نہ میں نے انھیں کچھ بتایا۔ اگلی صبح پھر میں مسجد میں آگیا تاکہ میں نبیﷺ کے بارے میں کسی سے پوچھوں مگر کوئی ایسا نہ ملا جو مجھے آپﷺ کے بارے میں کچھ بتائے ، ( سیدنا ابوذرؓ ) کہتے ہیں کہ پھر سیدنا علیؓ میرے پاس سے گزرے تو انھوں نے کہا کہ کیا ابھی تک اس شخص کو ( یعنی مجھے ) اپنا ٹھکانا نہیں ملا؟ میں نے کہا کہ نہیں تو انھوں نے کہا کہ میرے ساتھ چلو۔ سیدناابو ذرؓ کہتے ہیں کہ سیدنا علیؓ نے مجھ سے کہا بتا کہ تیرا کہا مطلب ہے ، کس کام کے لیے اس شہر میں آیا ہے ؟ میں نے ان سے کہا کہ اگر تم یہ بات چھپاؤ  تو میں تم سے بیان کروں۔ انھوں نے کہا کہ میں ایسا ہی کروں گا تو میں نے کہا کہ ہمیں یہ خبر پہنچی تھی کہ یہاں تک ایک شخص پیدا ہوا ہے جو اپنے آپ کو پیغمبر کہتا ہے ، پس میں نے اپنے بھائی کو ان سے بات کرنے کو بھیجا ، پس وہ لوٹ کر آیا اور ( اس کی ) بیان کردہ بات سے میری تشفی نہیں ہوئی پس میں نے خود ان سے ملنے کا ارادہ کیا ( سیدنا علیؓ نے ) ان سے کہا کہ بے شک تو نے اچھا راستہ پایا ( مجھ سے ملا )  میں بھی انہی کے پاس جاتا ہوں پس تو میرے پیچھے چلا آ، جس جگہ میں داخل ہوں تو بھی داخل ہو ، اگر ( راستے میں ) میں ڈر کی کوئی بات دیکھوں گا تو میں ( یہ اشارہ کروں گا ) ایک دیوار سے لگ کر کھڑا ہو جاؤں گا جیسے اپنا جو تا صاف کرتا ہوں اور تو وہاں سے چل دینا۔ پھر( سیدنا علیؓ ) چلے اور میں ( سیدنا ابوذرؓ ) بھی ان کے ساتھ چلا یہاں تک کہ وہ ( ایک مکان میں ) داخل ہوئے تو میں بھی ان کے ساتھ داخل ہوا۔ وہاں نبیﷺ موجود تھے ، تو میں نے آپﷺ سے عرض کی کہ مجھے اسلام سیکھایے پس آپﷺ نے مجھے سکھایا تو میں اسی جگہ ( اسی وقت ) مسلمان ہو گیا تو آپﷺ نے مجھ سے فرمایا :’’ اے ابوذر ! تم اس کام ( اپنے ایمان ) کو چھپائے رکھ اور اپنے ملک میں لوٹ جا ، جب تجھے ہمارے غلبے کی خبر ملے تو اس وقت آنا۔ ‘‘ میں نے کہا کہ ( یا رسول اللہ ! ) قسم اس ذات کی جس نے آپ کو حق کے ساتھ بھیجا ہے ، میں تو اس ( کلمہ کو ) ان ( کافروں ) کے درمیان میں زور سے پکاروں گا ( جو ہونا ہے سو ہو ) پس ( سیدناابو ذرؓ ) مسجد میں آئے اور اور قریش کے کافر وہاں موجود تھے ( سیدنا ابوذر نے ) کہا کہ اے گروہ قریش ! بے شک میں اس بات کی گواہی دیتا ہوں کہ اللہ کے سوا کوئی ( سچا ) معبود نہیں اور یہ گواہی بھی دیتا ہوں کہ محمد (ﷺ ) اس کے بندے اور اس کے بھیجے ہوئے ( رسول ) ہیں۔ ( یہ سنتے ہی ) انھوں نے کہا کہ اٹھو اور اس بے دین کی خبر لو۔ پس وہ کھڑے ہوئے اور مجھے مار ڈالنے کی نیت سے خوب مارا۔ سیدنا عباس ( بن عبدالمطلب )  رضی اللہ عنہ نے مجھے دیکھا تو وہ مجھ پر جھک گئے پھر ان ( کافروں ) کی طرف منہ کر کے کہنے لگے کہ تمہاری خرابی ہو ( کیا غضب کرتے ہو کہ ) تم قوم غفار کے ایک شخص کو مار رہے ہو اور تمہاری سودا گر ی کا اور آنے جانے کا راستہ اس قوم کے قریب سے ہے۔ ( یہ سن کر ) انھوں نے میرا پیچھا چھوڑ دیا پھر دوسرا دن ہوا تو میں پھر مسجد میں آیا اور جیسا کل پکارا تھا ویسا ہی پکارا تو ( کفار قریش نے ) کہا کہ اٹھو ! اس بے دین کی خبر لو اور جیسی کل مجھ پر تاب پڑی تھی ویسی ہی پھر پڑنے لگی اور سیدنا عباسؓ نے پھر مجھے دیکھ لیا تو وہ آ کر مجھ پر جھک گئے اور وہی کہا ، جو کل کہا تھا ، سیدنا ابن عباسؓ نے کہا کہ سیدنا ابو ذرؓ کا اسلام اس طرح شروع ہو ا۔ 
 باب۔ اپنے مسلمان یا کافر باپ دادوں کی طرف نسبت دینا 
(۱۴۷۱)۔ سیدنا ابن عباسؓ کہتے ہیں کہ جب یہ آیت نازل ہوئی کہ ’’ اے پیغمبر ! اپنے نزدیکی رشتہ داروں کو ( اللہ کے عذاب سے ) ڈرائیے۔ ‘‘ تو آپﷺ پکارنے لگے :’’ اے بنی فہر کے لوگو، اے بنی عدی کے لوگو !’’ یہ سب قریش کے خاندان تھے۔ 
 باب۔ اپنے باپ دادا کو برا کہلوانا نہ چاہنا۔ 
( ۱۴۷۲)۔ ام المومنین عائشہ صدیقہؓ کہتی ہیں کہ سیدنا حسان بن ثابتؓ نے نبیﷺ سے مشرکین مکہ کی ہجو کرنے کی اجازت مانگی تو آپﷺ نے فرمایا :’’ میں بھی انہی کے خاندان سے ہوں۔ ‘‘ تو سیدنا حسانؓ نے کہا کہ میں ( اپنی شاعری کے کمال ) سے آپﷺ کو ان مشرکوں میں سے اس طرح نکال لوں گا جیسے آٹے میں سے بال نکالتے ہیں۔ 
 باب۔ رسول اللہﷺ کے ناموں کا بیان۔ 
( ۱۴۷۳)۔ سیدنا جبیر بن مطعمؓ کہتے ہیں کہ رسول اللہﷺ نے فرمایا :’’ میرے پانچ نام ہیں : میں محمد ہوں اور احمد اور ماحی یعنی مٹانے والا اللہ تعالیٰ کفر کو میرے ہاتھ سے مٹوائے گا اور حاشر یعنی لوگ میرے بعد حشر کیے جائیں گے اور عاقب ( یعنی خاتم النبیین میرے بعد دنیا میں کوئی نیا پیغمبر نہیں آئے گا) ‘‘ 
( ۱۴۷۴)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ کیا تمہیں تعجب نہیں ہوتا کہ اللہ تعالیٰ قریش کی گالیاں اور لعنت مجھ پر سے کیسے ٹال دیتا ہے۔ وہ مذمم کو گالیاں دیتے ہیں اور مذمم ( ہی ) پر لعنت کرتے ہیں اور میں تو محمد (ﷺ ) ہوں۔ ‘‘ 
  با ب۔ آپ کا نام ’’ خاتم النبیینﷺ ہونے کا بیان 
( ۱۴۷۵)۔ سیدنا جابر بن عبداللہؓ کہتے ہیں کہ نبیﷺ نے فرمایا :’’ میری اور دوسرے پیغمبروں کی مثال ایسی ہے جیسے کسی شخص نے ایک مکمل گھر بنایا اور بہت اچھا بنایا مگر ایک اینٹ کی جگہ خالی چھوڑ دی تو لو گ اس گھر میں جانے لگے اور تعجب کرنے لگے کہ یہ اینٹ کی جگہ اگر خالی نہ ہوتی تو کیسا اچھا مکمل گھر ہوتا۔ ‘‘ 
( ۱۴۷۶)۔ سیدنا ابو ہریرہؓ سے ایک دوسرے روایت میں اتنا زیادہ منقول ہے کہ۔۔۔  مگر ایک کونے میں ایک اینٹ کی جگہ چھوڑ دی۔۔ اور آخر میں فرمایا :’’۔۔ وہ اینٹ میں ہوں اور میں خاتم النبیین ہوں۔ ‘‘
   باب۔ نبیﷺ کا وفات کا بیان 
( ۱۴۷۷)۔ ام المومنین عائشہ صدیقہؓ سے روایت ہے کہ وفات کے وقت نبیﷺ کی عمر تریسٹھ برس تھی۔ ‘‘ 
 ( ۱۴۷۸)۔ سیدنا سائب بن یزیدؓ کہتے ہیں کہ اور اس وقت ان کی عمر چورانوے ( ۹۴) برس تھی مگر اچھے خاصے مضبوط تھے کہ میں جانتا ہوں کہ میرے جو حواس ، کان ، آنکھ سب اب تک کام دیتے ہیں یہ رسول اللہﷺ کی دعا کی برکت ہے۔ میری خالہ مجھے نبیﷺ کے پاس لے گئیں اور کہا کہ یا رسول اللہ یہ میرا بھانجا بیمار ہے ، آپ اس کے لیے دعا فرمائیے پس آپﷺ نے میرے لیے دعا فرمائی۔ 
  باب۔ نبیﷺ کے حلیہ مبارک اور اخلاق کا بیان 
 ( ۱۴۷۹)۔ سیدنا عقبہ بن حارثؓ کہتے ہیں کہ سیدنا ابو بکر صدیقؓ نے عصر کی نماز پڑھائی پھر پیدل تشریف لے گئے ( راستے میں ) سیدنا حسنؓ کو دیکھا ، وہ بچوں کے ساتھ کھیل رہے تھے۔ سیدنا ابو بکرؓ نے انھیں اپنے کاندھے پر اٹھایا اور کہا کہ میرا باپ تجھ پر تصدق ہو ( تو بالکل ) نبیﷺ کے مشابہ ہے اور علیؓ کے مشابہ نہیں ہے۔ سیدنا علیؓ یہ سن کر ہنس رہے تھے۔ 
( ۱۴۸۰)۔ سیدنا ابو حجیفہؓ کہتے ہیں کہ میں نے نبیﷺ کو دیکھا اور آپﷺ سیدنا حسن بن علیؓ کے مشابہ تھے تو ان ( ابو حجیفہ ) سے کہا گیا کہ نبیﷺ کی صورت بیان کرو تو انھوں نے کہا کہ آپﷺ سفید رنگ تھے ، بال کچھ سفید کچھ سیاہ اور نبیﷺ نے ہمیں تیرہ اونٹ دینے کا حکم دیا لیکن یہ اونٹ بھی ہم نے نہیں لیے تھے کہ آپ ( نبیﷺ ) کی وفات ہو گئی۔ 
( ۱۴۸۱)۔ سیدنا عبداللہ بن بسرؓ سے جو کہ نبیﷺ کے صحابی تھے ، کہا گیا کہ کیا تم نے نبیﷺ کو دیکھا جب آپﷺ بوڑھے تھے ؟ تو انھوں نے کہا کہ آپﷺ کے نچلے ہونٹ اور ٹھوڑی کے درمیان کچھ بال سفید تھے۔ ‘‘ 
(۱۴۸۲)۔ سیدنا انس بن مالکؓ کہتے ہیں کہ نبیﷺ میانہ قامت تھے ، نہ بہت لمبے اور نہ بہت چھوٹے آپﷺ کا رنگ سرخی مائل سفید تھا ، نہ ایسے کہ بالکل سفید ( چونے کی طرح) نہ بہت گندمی ( زرد ) رنگ ( بلکہ سرخی مائل ) ، بال نہ سخت گھونگھر یالے تھے اور نہ بالکل ہی سیدھے ، آپﷺ پر چالیس برس کی عمر میں وحی نازل ہوئی ، آپﷺ دس برس مکہ میں رہے۔ وحی ( قرآن ) نازل ہوتی رہی اور دس برس مدینہ میں رہے اور آپﷺ کی وفات کے وقت آپﷺ کے سر اور داڑھی مبارک میں بیس بال بھی سفید نہ تھے۔ 
فائدہ : اہل عرب گنتی میں کبھی دہائیاں گنتے ہیں اور اکائیاں چھوڑ دیتے ہیں حالانکہ مکہ میں آپﷺ بعثت کے بعد تیرہ سال رہے تھے۔ 
( ۱۴۸۳)۔ سیدنا انس بن مالکؓ ایک دوسری روایت میں کہتے ہیں کہ رسول اللہﷺ نہ تو بہت لمبے تھے اور نہ پست قد ، نہ ایسے بالکل سفید رنگ نہ بالکل گندمی زرد رنگ ، نہ سخت گھونگھر یالے بال والے اور نہ بالکل سیدھے بال والے ، اللہ تعالیٰ نے آپﷺ کو عمر مبارک کے چالیسویں سال کے آخر میں بعثت (وحی قرآن ) سے نوازا۔۔۔  اور باقی تمام حدیث بیان کی ( دیکھیے حدیث : ۱۴۸۲)
( ۱۴۸۴)۔ سیدنا براءؓ کہتے ہیں کہ رسول اللہﷺ سب لوگوں میں خوبرو خوش رو ، خوبصورت اور اخلاق میں بھی سب سے اچھے تھے ، قد میں نہ بہت لمبے اور نہ بہت چھوٹے تھے۔ 
(۱۴۸۵)۔ سیدنا انسؓ سے سوال کیا گیا کہ کی نبیﷺ نے خضاب کیا تھا ؟ انھوں نے کہا کہ نہیں ، آپﷺ کی دونوں کنپٹیوں پر تھوڑی سی سفیدی آئی تھی۔ 
( ۱۴۸۶)۔ سیدنا براء بن عازبؓ کہتے ہیں کہ نبیﷺ میانہ قامت کے تھے اور آپﷺ کے دونوں کندھوں میں فاصلہ تھا ( سینہ چوڑا تھا )۔ آپﷺ کے بال کان کی لو تک پہنچتے تھے ، میں نے آپﷺ کو سرخ ( دھاری دار ) حلہ پہنے ہوئے دیکھا ، آپﷺ سے بڑھ کر خوبصورت میں نے کبھی نہیں دیکھا۔ 
( ۱۴۸۷)۔ سیدنا براءؓ سے ایک دوسری روایت میں منقول ہے کہ آپ سے کہا گیا کہ کیا نبیﷺ کا چہرہ مبارک تلوار کی طرح ( لمبا پتلا ) تھا ؟ انھوں نے کہا کہ نہیں بلکہ چاند کی طرح گول اور چمکدار۔ 
(۱۴۸۸)۔ سیدنا ابو حجیفہؓ سے روایت ہے کہ انھوں نے نبیﷺ کو ( دوپہر کو ) وادیِ بطحاء میں نماز پڑھتے ہوئے دیکھا اور آپﷺ کے سامنے ایک برچھی ( بطور سترہ ) گڑی تھی۔۔۔ یہ حدیث پہلے گزر چکی ہے ( دیکھیے حدیث ۳۱۳)اور اس روایت میں سیدنا ابو حجیفہ کہتے ہیں کہ لوگ اٹھ کر نبیﷺ کے ہاتھ تھام کر اپنے ( برکت کے لیے ) چہروں پر پھیرنے لگے۔ سیدنا ابو حجیفہؓ کہتے ہیں کہ میں نے بھی آپﷺ کا ہاتھ تھا مااور اپنے منہ پر رکھا تو وہ برف سے زیادہ ٹھنڈا اور مشک سے زیادہ خوشبو دار تھا۔ 
( ۱۴۸۹)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ میں ( آدمؑ سے لے کر ) برابر آدمیوں کے بہتر قرنوں میں ہوتا آیا ( یعنی شریف اور پاکیزہ نسلوں میں ) یہاں تک کہ وہ قرن آیا جس میں میں پیدا ہو ا۔ ‘‘ 
( ۱۴۹۰)۔ سیدنا ابن عباسؓ سے روایت ہے کہ رسول اللہﷺ ( شروع میں ) پیشانی کے بال سامنے لٹکاتے اور مشرک لوگ مانگ نکالا کرتے۔ اہل کتاب بالوں کو لٹکاتے اور رسول اللہﷺ جس بات میں کوئی حکم نہ آتا تو اہل کتاب کی موافقت ( بہ نسبت مشرکوں کے ) پسند فرماتے پھر اس کے بعد آپﷺ سر میں مانگ نکالنے لگے۔ 
( ۱۴۹۱)۔ سیدنا عبداللہ بن عمر وؓ کہتے ہیں کہ نبیﷺ فحش گو نہ تھے اور نہ ہی بد زبان بنتے اور فرماتے۔ ‘‘ تم میں بہتر لوگ وہی ہیں جن کے اخلاق اچھے ہوں۔ ‘‘ 
( ۱۴۹۲)۔ ام المومنین عائشہ صدیقہؓ سے روایت ہے کہ انھوں نے کہا کہ جب رسول اللہﷺ کو دو باتوں میں اختیار دیا جاتا تو آپﷺ اس کو اختیار کرتے جو آسان ہوتی بشرطیکہ گناہ نہ ہو ، اگر گناہ ہوتی تو آپ سب لوگوں سے زیادہ اس سے الگ رہتے اور آپﷺ نے کسی سے اپنی ذات  کے لیے بد لا نہیں لیا ، بلکہ جب اللہ کے حکم کو کوئی ذلیل کرتا تو اللہ کے لیے اس سے بدلا لیا کرتے۔ 
( ۱۴۹۳)۔ سیدناانسؓ کہتے ہیں کہ میں نے ریشم اور کوئی ( بھی ) باریک کپڑا رسول اللہﷺ کی ہتھیلی سے زیادہ ملائم نہیں دیکھا اور نہ کوئی خوشبو یا بو نبیﷺ کی بو یا خوشبو سے بہتر سونگھی۔ 
( ۱۴۹۴)۔ ابو سعید خدریؓ کہتے ہیں کہ نبیﷺ اس لڑکی سے زیادہ حیا دار تھے جو کنواری ابھی پردے میں رہتی ہے۔ 
(۱۴۹۵)۔ ایک روایت میں یوں ہے کہ جب آپﷺ کسی بات کو برا سمجھتے تو آپﷺ کے چہرے سے معلوم ہو جاتا۔ 
(۱۴۹۶)۔ سیدنا ابو ہریرہؓ کہتے ہیں کہ نبیﷺ نے کبھی کسی کھانے کو برا نہیں کہا ، اگر آپﷺ کا دل چاہتا تو اس کھا لیتے ورنہ چھوڑ دیتے ( برائی نہ کرتے )۔ 
(۱۴۹۷)۔ ام المومنین عائشہ صدیقہؓ سے روایت ہے کہ نبیﷺ اس طرح ( آرام سے اور ٹھہر ٹھہر کر ) گفتگو کرتے کہ اگر کوئی گننے والا چاہتا تو ان ( الفاظ) کو گن سکتا۔ 
(۱۴۹۸)۔ ام المومنین عائشہ صدیقہؓ کہتی ہیں کہ بے شک رسول اللہﷺ اس طرح جلدی جلدی باتیں نہ کیا کرتے تھے جیسے تم کرتے ہو۔ 
 باب۔ نبیﷺ کی آنکھیں ظاہر میں سوتی تھیں اور دل نہیں سوتا ( غافل ہو تا ) تھا۔ 
(۱۴۹۹)۔ سیدنا انس بن مالکؓ اس رات (شب معراج ) کا ، جب رسول اللہﷺ کو مسجد کعبہ سے لے جایا گیا ،قصہ بیان کرتے ہیں کہ آپﷺ پر وحی نازل ہو نے سے پہلے تین فرشتے آئے اور آپﷺ اس وقت مسجد حرام میں (سیدنا جعفر بن ابی طالب اور سید ناحمزہؓ کے درمیان ) سو رہے تھے۔ ان ( فرشتوں ) میں سے ایک نے کہا کہ ان میں سے وہ کون ہے ( جسے لے جانے کا حکم ہوا ہے ) ؟ دوسرے نے کہا کہ وہ ( درمیان والا ) ان میں سے بہتر ہے۔ تیسرے نے کہا جو ان سب میں بہتر ہے ، اسی کو لے چلو۔ اس رات اتنا ہی ہوا اور اس کے بعد آپﷺ نے انھیں دوسری رات کو دیکھا جیسے آپﷺ دل سے دیکھا کرتے تھے اور نبیﷺ کی آنکھیں سوتی تھیں لیکن دل نہیں سوتا تھا اور سب پیغمبروں کا یہی حال ہے کہ ان کی آنکھیں سوتی ہیں اور دل نہیں سوتا۔  پس جبریل علیہ السلام نے آپﷺ کو اپنے ساتھ لیا پھر آسمان پر چڑھا لے گئے۔ 
 باب۔ اسلام میں نبوت ( پیغمبری) کی نشانیوں کا بیان۔ 
(۱۵۰۰)۔ سیدنا انسؓ ہی کہتے ہیں کہ نبیﷺ مقام زوراء میں تھے کہ آپﷺ کے پاس پانی کا ایک برتن لایا گیا ، آپﷺ نے اپنا ہاتھ اس برتن میں رکھ دیا ، پھر پانی آپﷺ کی انگلیوں سے پھوٹنے لگا،سب لوگوں نے وضو کر لیا۔ سیدنا انسؓ سے کہا گیا کہ آپ کتنے آدمی تھے ؟ تو جواب دیا کہ تین سو یا تین سو کے قریب۔ 
(۱۵۰۱)۔ سیدنا عبداللہ ( بن مسعود) رضی اللہ عنہ کہتے ہیں کہ ہم تو معجزوں کو اللہ کی برکت اور عنایت سمجھتے تھے اور تم ان سے ڈرتے ہو۔ ہم نبیﷺ کے ساتھ ایک سفر میں تھے کہ پانی کم پڑ گیا پس رسول اللہﷺ نے فرمایا :’’ بچا ہوا پانی ہو تو لے آؤ تو لوگ ایک برتن لائے جس میں تھوڑا سا پانی تھا آپﷺ نے اپنا ہاتھ اس برتن میں ڈال دیا پھر فرمایا:’’ آؤ۔ ‘‘ برکت والا پانی لو اور برکت اللہ کی طرف سے ہے۔ ‘‘ ( سیدنا عبداللہؓ ) کہتے ہیں کہ میں نے خود دیکھا :’’ پانی رسول اللہﷺ کی انگلیوں سے پھوٹ رہا تھا اور ہم ( اس وقت ) کھانا کھاتے وقت کھانے کی تسبیح سنتے تھے۔ ‘‘ 
( ۱۵۰۲)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا:’’ قیامت اس وقت تک نہیں آئے گی جب کہ تم لوگ ان لوگوں سے نہ لڑو جو بالوں والے جوتے پہنتے ہوں گے۔۔۔ یہ طویل حدیث گزر چکی ہے ( دیکھیے حدیث :۱۲۶۲)اور اس روایت کے آخر میں کہتے ہیں کہ آپﷺ نے فرمایا:’’۔۔۔ اور ایک ایسا دور آئے گا کہ کوئی تم میں سے اپنے سارے گھر بار، مال دولت سے بڑھ کر مجھے دیکھ لینا زیادہ پسند کرے گا۔ ‘‘ 
( ۱۵۰۳)۔ سیدنا ابو ہریرہؓ ہی سے روایت ہے ، کہتے ہیں کہ نبیﷺ نے فرمایا :’’ قیامت اس وقت تک نہیں آئے گی جب تک تم خوز اور کرمان (کے رہنے والے ) عجمیوں (ایرانیوں ) سے نہ لڑو جن کے منہ سرخ ، ناکیں پھیلی ہوئی، آنکھیں چھوٹی ہوں گی ، ان کے منہ تہ بہ تہ ڈھالوں کی مانند ہوں گے ،جوتے بالوں والے ( پہنتے ) ہوں گے۔ ‘‘
(۱۵۰۴)۔ سیدنا ابو ہریرہؓ ہی سے روایت ہے ، کہتے ہیں کہ رسول اللہ نے فرمایا :’’ قریش کا یہ قبیلہ ( بنی امیہ ) لوگوں کو تباہ کرے گا۔ ‘‘ صحابہ رضی اللہ عنہم نے کہا کہ پھر آپﷺ ہمیں کیا کیا حکم دیتے ہیں ؟ فرمایا :’’ کاش ! لوگ اس سے الگ رہیں۔ ‘‘ 
( ۱۵۰۵)۔ سیدنا ابو ہریرہؓ سے ہی روایت ہے کہ میں نے ( نبیﷺ سے ) سنا جو سچے تھے ، سچے کیے گئے تھے ، فرماتے تھے :’’ میری امت کی تباہی قریش کے چند چھو کروں ( لڑکوں ) کے ہاتھ پر ہو گی۔ ‘‘ تو مروان نے کہا چند لڑکے ؟ ( سیدنا ابو ہریرہؓ نے کہا کہ ) اگر تو چاہے تو ان کے نام بھی بیان کر دوں۔ فلاں کے بیٹے فلاں اور فلاں کے بیٹے فلاں۔ 
(۱۵۰۶)۔ سیدنا حذیفہ بن یمانؓ کہتے ہیں کہ لوگ رسول اللہﷺ سے اچھی باتوں کے بارے میں پوچھا کرتے تھے اور میں برائیوں کے بارے میں ( جو آپﷺ کے بعد ہونے والی ہیں ) پوچھا کرتا تھا اس ڈر سے کہ کہیں میں ان میں نہ پھنس جاؤں۔ میں نے کہا یا رسول اللہ ! ہم جہالت اور برائی میں تھے اللہ تعالیٰ نے آپﷺ کو بھیج کر یہ خیر و برکت ہمیں دی۔ کیا اس کے بعد پھر برائی ہو گی ؟ آپﷺ نے فرمایا :’’ ہاں۔ ‘‘ میں نے کہا کہ کیا اس برائی کے بعد پھر بھلائی ہو گی ؟ آپﷺ نے فرمایا :’’ ہاں اور اس میں دھواں ہو گا۔ ‘‘ میں نے کہ دھواں کیا ؟ فرمایا :’’ ایسے لوگ پیدا ہوں گے جو میرے طریق پر نہیں چلیں گے ، ان کی کوئی بات اچھی ہو گی کوئی بری۔ ‘‘ میں نے کہا کہ کیا اس بھلائی کے بعد پھر برائی ہو گی ؟ فرمایا :’’ ہاں ! ایسے لوگ پیدا ہوں گے جو دوزخ کے دروازوں پر کھڑے بلاتے ہوں گے جس نے ان کی بات سنی انھوں نے اسے دوزخ میں جھونک دیا۔ ‘‘ میں نے کہا یا رسول اللہ ! ان کا حال تو بیان فرمایے ؟ فرمایا :’’ وہ ظاہر میں ہماری قوم (مسلمان ) ہوں گے ، ہماری زبان بولیں گے۔ ‘‘ میں نے کہا کہ اگر میں یہ دور پاؤں تو آپ مجھے کیا حکم دیتے ہیں ؟ فرمایا :’’ تو مسلمانوں کی جماعت اور برحق امام کے پیچھے رہ۔ ‘‘ میں نے کہا کہ اگر اس وقت جماعت یا امام نہ ہو تو ؟ آپﷺ نے فرمایا :’’ پھر تو سب فرقوں سے الگ رہ ، اگرچہ تو ( بھوک کی وجہ سے ) جنگلی درخت کی جڑ چبا تا رہے ، یہاں تک کہ تو مر جائے تو یہ تیرے لیے ( ان کی صحبت میں جانے سے ) بہتر ہے۔ ‘‘ 
(۱۵۰۷)۔ سیدنا علیؓ کہتے ہیں کہ جب میں تم سے رسول اللہﷺ کی کوئی حدیث بیان کروں تو یہ سمجھ لو کہ آسمان سے نیچے گر پڑنا مجھ پر اس سے آسان ہے کہ نبیﷺ پر جھوٹ باندھوں اور جب میں تم سے وہ باتیں کروں جو میرے اور تمہارے درمیان ہوئی ہیں تو (کوئی نقصان نہیں کیونکہ ) لڑائی تو تدبرّ اور فریب ہی کا نام ہے۔ میں نے رسول اللہﷺ کو یہ فرماتے ہوئے سنا:’’ آخر دور میں کچھ لوگ ایسے پیدا ہوں گے جو چھوٹے چھوٹے دانت والے ، کم عقل ، بیوقوف ہوں گے۔ ‘‘ بات تو وہ کہیں گے جو سارے جہان کی باتوں سے افضل ہو ، وہ دین اسلام سے اس طرح نکل جائیں گے جیسے تیر کمان سے جاتا ہے ( اس میں کچھ لگا نہیں رہتا ) ایمان ان کے حلق سے نیچے نہیں اترے گا ، تم ان لوگوں کو جہاں پاؤ قتل کر دو ، جو انھیں قتل کرے گا اسے اس قتل کا قیامت کے دن ثواب ملے گا۔ ‘‘ 
(۱۵۰۸)۔ سیدنا خباب بن ارتؓ کہتے ہیں کہ ہم نے رسول اللہﷺ سے ( کافروں کی ایذا دہی کا ) شکوہ کیا ، آپﷺ اس وقت اپنی چادر پر ٹیک لگائے کعبہ کے سایہ میں بیٹھے تھے۔ ہم نے کہا کہ آپ ہمارے لیے ( اللہ کی ) مدد کیوں نہیں مانگتے ؟ ہمارے لیے دعا کیوں نہیں کرتے ؟ آپﷺ نے فرمایا :’’ تم سے پہلے کچھ لوگ ایسے بھی ہوئے ہیں کہ ان کے لیے زمین میں گڑھا کھودا جاتا ، پھر انھیں اس گڑھے میں گاڑ کر آرا لا یا جاتا ، وہ ان کے سر پر چلایا جاتا ، دو ٹکڑے کے دیے جاتے مگر پھر بھی وہ اپنے سچے دین سے نہ پھرتے تھے اور لو ہے کی کنگھیاں ان کی ہڈی اور پٹھوں تک چلاتے ، پھر بھی وہ اپنا ایمان نہ چھوڑتے ، اللہ کی قسم کہ وہ اس دین کو ضرور پورا کرے گا ، ایک شخص سوار ہو کر ضعاء سے حضر موت تک جائے گا اس کو اللہ کے سوا کسی کا ڈر نہ ہو گا یا صرف بھیڑیے کا خوف ہو گا کہ کہیں اس کی بکریاں کو نہ کھا جائے لیکن تم لوگ جلدی کرتے ہو۔ ‘‘ 
 (۱۵۰۹)۔ سیدنا انسؓ سے روایت ہے کہ نبیﷺ نے سیدنا ثابت بن قیس ( رضی اللہ عنہ ) کو گم پایا ( وہ حاضر نہ تھے ) ایک آدمی نے کہا کہ یا رسول اللہ ! میں اس کی خبر لاتا ہوں ، وہ گیا تو دیکھا کہ ثابت اپنے گھر میں ( غم سے ) سرجھکائے بیٹھے ہیں۔ اس نے پوچھا کیا حال ہے ؟ ثابت نے کہا کہ برا حال ہے ، وہ اپنی آواز نبیﷺ کی آواز سے بلند کرتے تھے ، تو ان کے تمام اعمال مٹ گئے اور وہ اہل دوزخ میں ہے۔ وہ آدمی دوبارہ ( ثابتؓ کے پاس ) یہ عظیم خوشخبری لے کر گیا کہ نبیﷺ نے اسے کہا ہے :’’ تو اس (ثابت ) کے پاس جا اور کہہ کہ تو اہل دوزخ میں سے نہیں بلکہ اہل جنت میں ہے۔ ‘‘ 
(۱۵۱۰)۔ سیدنا براء بن عازبؓ کہتے ہیں کہ ایک شخص نے سورۂ کہف پڑھی ، ان کے گھر میں گھوڑا بندھا ہوا تھا جو بدکنے لگا تو انھوں نے سلام پھیرا ( کیونکہ وہ نماز میں تلاوت کر رہے تھے ) کیا دیکھتے ہیں کہ ابر ہے جو سارے گھر میں چھا گیا ہے۔ ٘ اس نے نبیﷺ سے اس کا ذکر کیا تو آپﷺ نے فرمایا :’’ اے فلاں ! تو قرآن پڑھتا رہ۔ یہ سکینت ہے جو قرآن پڑھنے کی وجہ سے اتری۔ ‘‘ 
(۱۵۱۱)۔ سیدنا ابن عباسؓ سے روایت ہے کہ نبیﷺ ایک اعرابی کی عیادت کو گئے اور نبیﷺ کی عادت مبارکہ تھی کہ جب کسی بیمار کی عیادت کو جاتے تو فرماتے :۔ ’’کوئی فکر نہیں ، ان شاء اللہ یہ بیماری گناہ سے پاک کر دے۔ ‘‘ پس آپﷺ نے اس سے بھی یہی کیا :’’ کوئی فکر نہیں ان شاء اللہ یہ بیماری گناہ سے پاک کر دے گی۔ ‘‘ اس نے کہا کہ آپﷺ فرماتے ہیں کہ فکر نہیں ، نہیں ایسا ہر گز نہیں ہے یہاں تو یہ حال ہے کہ بخار ایک بوڑھے شخص پر جوش مار رہا ہے یازور کر رہا ہے جو قبر میں لے جائے بغیر نہیں چھوڑے گا تو نبیﷺ نے فرمایا :’’ اچھا تو ایسا ہو گا۔ ‘‘ 
(۱۵۱۲)۔ سیدنا انسؓ کہتے ہیں کہ ایک شخص عیسائی تھا ، پھروہ مسلمان ہو گیا اورسورۂ بقرہ اور آل عمران پڑھ لی اور وہ نبیﷺ کے لیے ( وحی ) لکھا کرتا تھا۔ پھروہ دوبارہ عیسائی ہو گیا اور کہنے لگا کہ محمد (ﷺ ) کیا جانیں میں جوان کو لکھ دیتا وہی جانتے۔ پھر اللہ نے اسے موت دی تو لوگوں نے اس دفن کر دیا ، صبح ہوئی تو اس کی لاش زمین کے باہر پڑی ہوئی تھی۔ ( عیسائی ) لوگ کہنے لگے کہ یہ محمد (ﷺ ) اور ان کے اصحاب کا کام ہے ، جب ان کو چھوڑ کر بھاگ آیا تو انھوں نے رات کو آ کر قبر کھود کر ہمارے ساتھی کی لاش کو باہر پھینک دیا۔ آخر انھوں نے بہت گہری قبر کھودی اور اس کی لاش دوبارہ گاڑی ، پھر صبح کو انھوں نے دیکھا کہ زمین نے اس کی لاش باہر پھینک دی ہے تو کہنے لگے کہ یہ محمد اور ان کے اصحاب کا کام ہے ، انھوں نے ہمارے ساتھی کی قبر کھود کر ، جہاں تک گہری کر سکے اس کو گاڑ دیا ،لیکن صبح کو پھر دیکھا کہ زمین نے اس کی لاش باہر پھینک دی ہے ، جب انھیں یہ یقین ہو گیا کہ یہ کسی انسان کا کام نہیں ہے ( بلکہ اللہ کا  غضب ہے ) تو اس کی لاش کو ( میدان میں ) پھینک دیا۔ ( یا یوں ہی چھوڑ دیا )۔ ‘‘ 
(۱۵۱۳)۔ سیدنا جابرؓ کہتے ہیں کہ نبیﷺ نے فرمایا :’’ کیا تمہارے پاس قالین ہیں ؟ ‘‘ میں نے کہا ( ہم غریب لو گ ہیں ) ہمارے پاس قالین کہاں سے آئے ؟ آپﷺ نے فرمایا :’’ لیکن عنقریب تمہارے پاس( عمدہ ) قالین ہوں گے۔ ‘‘ اب میں اپنی بیوی سے کہتا ہوں کہ چل اپنا قالین ہمارے پاس سے ہٹا دے تو وہ کہتی ہے کہ کیا نبیﷺ سے یہ نہیں فرمایا تھا :’’ عنقریب تمہارے پاس قالین ہوں گے۔ ‘‘ تو میں چپ ہو جاتا ہوں۔ 
(۱۵۱۴)۔ سیدنا سعد بن معاذؓ کہتے ہیں کہ میں نے امیہ بن خلف سے کہا کہ میں نے محمدﷺ سے سنا ہے کہ وہ تمہیں قتل کر دیں گے۔ امیہ نے کہا کہ کیا مجھے ؟ سیدنا سعدؓ نے کہا کہ ہاں۔ امیہ نے کہا کہ اللہ کی قسم ! محمد (ﷺ ) کی بات جھوٹی نہیں ہوتی۔ پس اللہ تعالیٰ نے اس بدر کے دن قتل کرا دیا۔ اس حدیث میں ایک واقعہ بھی ہے مگر اصل حدیث کا مضمون یہی ہے۔ 
 (۱۵۱۵)۔ سیدنا اسامہ بن زیدؓ سے روایت ہے کہ جبریلؑ نبیﷺ کے پاس آئے ، آپﷺ کے پاس اس وقت ام المومنین ام سلمہؓ موجود تھیں ، وہ (جبریل نبیﷺ سے ) باتیں کرنے لگے پھر اٹھ ( کر چلے ) گئے تو نبیﷺ نے ام سلمہؓ سے کہا کہ ( کیا تم جانتی ہو ) یہ کون تھے ؟ ( یا اسی طرح کا سوال کیا ) تو انھوں نے کہا کہ یہ دحیہ کلبی تھے ( جو نبیﷺ کے صحابی تھے )۔ ام سلمہؓ کہتی ہیں اللہ کی قسم ! میں تو انھیں دحیہ ہی سمجھتی تھی یہاں تک کہ نبیﷺ نے لوگوں کو خطبہ دیا اور جبرئیلؑ کا حوالہ دے رہے تھے  اور (خطبہ میں) وہ باتیں سنائیں جو جبریلؑ نے آپﷺ سے کی تھیں۔ 
(۱۵۱۶)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ میں نے ( خواب میں ) لوگوں کو دیکھا کہ ایک میدان میں جمع ہیں ، پس ابو بکرؓ کھڑے ہوئے اور کنویں سے ایک یا دو ڈول نکالے مگر نا توانی کے ساتھ ، اللہ ان کو بخشے۔ پھر عمر ( بن خطاب ) نے وہ ڈول سنبھالا تو ان کے ہاتھ میں جاتے ہی وہ ( ڈول ) ایک بڑا ( موٹھ کا ) ڈول ہو گیا۔ میں نے ایسا شہ زور پہلو ان ، ان کی طرح کام کرنے والا نہیں دیکھا ، اتنا پانی نکالا کہ لوگ اپنے اونٹوں کو بھی پلاپلا کر ان کے ٹھکانوں میں لے گئے۔ ‘‘ 
 باب۔ اللہ تعالیٰ کے قول ’’ ( جنہیں ہم نے کتاب دی ہے وہ تو ) اسے ایسا پہچانتے ہیں جیسے کوئی اپنے بیٹوں کو پہچا نے ، ان کی ایک جماعت حق کو پہچان کر پھر چھپاتی ہے‘‘ کا بیان۔ 
(۱۵۱۷)۔ سیدنا عبداللہ بن عمرؓ ہی سے روایت ہے کہ یہودی لوگ رسول اللہﷺ کے پاس آئے اور بیان کیا اور ان میں سے ایک مرد اور ایک عورت نے زنا کیا ہے ( آپ کیا حکم دیتے ہیں ؟ ) تو رسول اللہﷺ نے فرمایا :’’ تم تو رات میں سنگسار کرنے کے بارے میں کیا ( لکھا ہوا ) پاتے ہو ؟‘‘ انھوں نے کہا کہ ہم زانی اور زانیہ کو فضیحت ( منہ کا لا کر کے سوا کرنا ) کرتے ہیں اور ان کو کوڑے لگاتے ہیں۔ سیدنا عبداللہ بن سلامؓ نے کہا کہ تم جھوٹ بولتے ہو۔ تو رات میں سنگسار کرنے کا حکم ہے۔ وہ تورات لائے ، اسے کھولا تو ایک یہودی نے اپنا ہاتھ رجم کی آیت پر رکھ دیا اور اس کے آگے اور پیچھے والی عبارت پڑھنے لگا تو سیدنا عبداللہ بن سلامؓ نے اسے کہا کہ اپنا ہاتھ اٹھا اس نے اپنا ہاتھ اٹھایا تو وہاں رجم کی آیت تھی۔ ( یہودی ) کہنے لگے کہ اے محمد ! اس نے سچ کہا ، بے شک تو رات میں رجم کا حکم ہے۔ پھر آپﷺ نے حکم دیا تو وہ دونوں ( زانی مرد ، عورت ) رجم کیے گئے۔ 
باب۔ مشرکوں کا نبیﷺ سے ( نبوت کی ) نشانی (معجزہ ، آیت ) چاہناپس نبی نے انھیں شق القمر ( چاند کا پھٹ جانا ) دکھلایا۔ 
(۱۵۱۸)۔ سیدنا عبداللہ بن مسعودؓ کہتے ہیں کہ چاند رسول اللہﷺ کے دور میں پھٹ کر دو ٹکڑے ہو گیا تو نبیﷺ نے فرمایا :’’ ( لوگو!) گواہ رہنا۔ ‘‘ 
(۱۵۱۹)۔ سیدنا عمر وہ البارقیؓ سے روایت ہے کہ نبیﷺ نے انھیں ایک دینار دیا کہ ایک بکری خرید لاؤ۔ وہ گئے اور ایک دینار میں دو بکریاں خریدیں پھر ان میں سے ایک ( بکری ) ایک دینار میں بیچ ڈالی اور ایک بکری اور ایک  دینار نبیﷺ کے پاس لائے۔ آپﷺ نے ان کی تجارت میں برکت کی دعا کی ( پھر آپﷺ کی دعا کی برکت سے عروہ کا یہ حال ہو گیا ) کہ اگر وہ مٹی خرید تے تو اس میں بھی فائدہ ہوتا۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔ 



    نبیﷺ کے صحابہ کے فضائل مناقب 

(اور مسلمانوں میں سے جس نے نبیﷺ کی صحبت اٹھائی ہو یا آپ کی حالت ایمان میں دیکھا ہو وہ صحابی ہے ) 
 (۱۵۲۰)۔ سیدنا جبیر بن مطعمؓ کہتے ہیں کہ ایک عورت نبیﷺ کے پاس آئی۔ آپﷺ نے اسے ( اب کی دفعہ لوٹ جانے اور ) دوبارہ آنے کا حکم فرمایا :’’ اس نے کہا کہ بتلائیے ! اگر میں آؤں اور آپﷺ نہ ملیں تو ؟ گویا وہ کہنا چاہتی تھی کہ اگر آپﷺ وفات پائیں تو ؟ نبیﷺ نے فرمایا :’’ اگر میں نہ ہوں تو ابوبکرؓ کے پاس آنا۔ ‘‘ ( وہ عورت مالی تعاون کے سلسلہ میں آئی تھی )۔ 
(۱۵۲۱)۔ عمارؓ  کہتے ہیں کہ میں نے رسول اللہﷺ کو دیکھا اور اس وقت آپﷺ کے ساتھ کوئی ( مسلمان ) نہ تھا سوائے پانچ غلام ، دو عورتیں اور سیدنا ابو بکرؓ کے ( جو کہ مسلمان ہو چکے تھے )۔ 
(۱۵۲۲)۔ سیدنا ابودرداءؓ کہتے ہیں کہ میں نبیﷺ کے پاس بیٹھا ہوا تھا جب سیدنا ابوبکرؓ آئے ، اپنے کپڑے کا کونا اٹھائے ہوئے یہاں تک کہ گھٹنہ کھل گیا تھا۔ نبیﷺ نے فرمایا :’’ تمہارے صاحب ( سیدنا ابو بکرؓ ) کسی سے لڑ کر آ رہے ہیں۔ ‘‘ سیدنا ابو بکر نے سلام کیا اور کہا کہ یا رسول اللہﷺ !مجھ میں اور ابن خطاب ( سیدنا عمرؓ ) میں کچھ تکرار ہو گئی ، میں جلدی سے ان کو سخت سست کہہ دیا پھر میں شرمندہ ہوا  اور ان سے معافی چاہی لیکن انھوں نے انکار کیا ، اب میں آپ کے پاس آیا ہوں ، ( آپ انھیں سمجھایے ) آپﷺ نے فرمایا :’’ ابو بکر ! اللہ تمہیں بخشے۔ ‘‘ تین بار یہی فرمایا پھر سیدنا عمرؓ شرمندہ ہوئے اور سیدنا ابو بکرؓ کے گھر آئے اور پوچھا کہ ابو بکرؓ ہیں ؟ انھوں (گھر والوں ) نے کہا کہ نہیں۔ پس وہ نبیﷺ کے پاس آئے اور سلام کیا تو نبیﷺ کے چہرے کا رنگ بدلنے لگا یہاں تک کہ سیدنا ابو بکرؓ ڈر گئے ( کہ نبیﷺ سیدنا عمرؓ پر خفا نہ ہو جائیں ) اور دو زانوں ہو کر بیٹھ گئے اور عرض کی کہ یا رسول اللہ ! اللہ کی قسم ! میں میری ہی غلطی تھی۔ دو دفعہ یوں کہا۔ پھر نبیﷺ نے فرمایا :’’ ( لوگو! ) اللہ نے مجھے تمہاری طرف پیغمبر بنا کر بھیجا لیکن تم نے مجھے جھوٹا کہا اور ابو بکرؓ نے سچا کہا اور اپنے مال اور جان سے میری خدمت کی ، کیا تم میری خاطر میرے دوست کو ستانا چھوڑ سکتے ہو ؟‘‘ دو دفعہ یہی فرمایا : پھر اس کے بعد سیدنا ابو بکرؓ کو کسی نے نہیں ستایا۔ 
(۱۵۲۳)۔ سیدنا عمرو بن عاصؓ سے روایت ہے کہ نبیﷺ نے مجھے ذات السلا سل کی لڑائی میں لشکر کا سر دار بنا کر بھیجا پس میں آپﷺ کے پاس آیا اور کہا کہ آپ کو لوگوں میں سب سے زیادہ کس سے محبت ہے ؟ آپ نے فرمایا :’’ عائشہ سے۔ ‘‘ میں نے کہا کہ مردوں میں سے ؟ فرمایا :‘‘ اس کے والد سے ( سیدنا ابو بکرؓ )۔ ‘‘ میں نے کہا پھر کس سے ؟ آپﷺ نے فرمایا :’’ پھر عمر بن خطاب سے۔ ‘‘ اور اسی طرح کئی آدمیوں کے نام لیے۔ 
(۱۵۲۴)۔ سیدنا عبداللہ بن عمرؓ کہتے ہیں کہ رسول اللہﷺ نے فرمایا :’’ جو شخص غرور اور تکبر کی وجہ سے ( کے لیے ) اپنا کپڑا لٹکائے اللہ تعالیٰ اس کو قیامت کے روز ( رحمت کی نگاہ سے ) دیکھے گا بھی نہیں۔ ‘‘ سیدنا ابوبکرؓ نے کہا کہ میرا کپڑا چلنے میں ایک طرف لٹک جاتا ہے ، اگر خیال رکھوں ( اور مضبوط باندھوں ) تو شاید نہ لٹکے تو رسول اللہﷺ نے فرمایا :’’ بے شک تو غرور اور تکبر سے یوں نہیں کرتا۔‘‘ 
(۱۵۶۵)۔ سیدنا ابوموسیٰ اشعریؓ سے روایت ہے کہ انھوں نے اپنے گھر میں وضو کیا ، پھر باہر نکلے۔ سیدنا ابو موسیٰ کہتے ہیں کہ میں نے کہا کہ آج میں دن بھر رسول اللہﷺ کا ساتھ نہ چھوڑوں گا ، آپﷺ کے پاس ہی رہوں گا۔ کہتے ہیں کہ پھر مسجد میں آئے تو نبیﷺ کے بارے میں پوچھا۔ لوگوں نے کہا کہ باہر اس طرف تشریف لے گئے ہیں۔ میں بھی آپﷺ کے قدموں کے نشان پر چلا اور آپﷺ کے بارے میں لوگوں سے پوچھتا جاتا تھا ، چلتے چلتے معلوم ہوا کہ آپﷺ مقام اریس کے باغ میں گئے ہیں میں دروازے کے قریب بیٹھ گیا جو کھجور کی ڈالیوں کا بنا ہوا تھا یہاں تک کہ رسول اللہﷺ حاجت سے فارغ ہوئے اور وضو کر چکے تو میں آپﷺ کی طرف چل دیا۔ میں نے دیکھا کہ آپﷺ اریس کنویں کی منڈیر پر بیٹھے ہیں ، اس کے بیچا بیچ میں اور دونوں پنڈلیاں کھول کر کنویں میں لٹکا دی ہیں۔ میں نے آپﷺ کو سلام کیا پھر میں لو ٹ آیا اور دروازے کے قریب بیٹھ گیا۔ میں نے ( دل میں ) کہا کہ میں آج نبیﷺ کا دربان رہوں گا۔ اتنے میں سیدنا ابو بکرؓ آئے اور دروازے کو دھکیلا۔ میں نے پوچھا کون ہے ؟ انھوں نے کہا :’’ ابو بکر ہوں ، میں نے کہا ذرا ٹھہر و۔ پھر میں گیا اور کہا کہ یا رسول اللہ ! ابو بکرؓ اندر آنے کی اجازت چاہتے ہیں ؟ آپﷺ نے فرمایا :’’ ان کو آنے دو اور جنت کی خوشخبری سنا دو۔ میں آیا اور سیدنا ابو بکرؓ سے کہا کہ اندر داخل ہو جاؤ اور رسول اللہﷺ نے آپ کو جنت کی خوشخبری دی ہے۔ پس سیدنا ابو بکرؓ داخل ہوئے اور نبیﷺ کی دا ہنی طرف اسی منڈیر پر دونوں پاؤں لٹکا کر پنڈلیاں کھول کر جیسے نبیﷺ بیٹھے تھے ، بیٹھ گئے۔ میں لوٹ آیا اور پھر بیٹھ گیا اور میں اپنے بھائی ( عامر ) کو گھر میں وضو کرتے چھوڑ آیا تھا۔ میں نے کہا کہ اگر اللہ تعالیٰ کو فلاں ( یعنی ) میرے بھائی کو بھلائی منظور ہے تو اس کو یہاں لے آئے گا۔ اتنے میں ( کیا دیکھتا ہوں کہ ) کوئی دروازہ ہلانے لگا۔ میں پوچھا کون ہے ؟ جواب آیا کہ عمر بن خطاب ( رضی اللہ عنہ )۔ میں نے کہا ٹھہر جا۔ پھر میں رسول اللہﷺ کے پاس آیا اور سلام کیا اور کہا کہ سیدنا عمر بن خطاب اندر آنے کی اجازت چاہتے ہیں۔ فرمایا :’’ انھیں اجازت دو اور جنت کی خوشخبری بھی دو۔ ‘‘ پس میں گیا اور کہا کہ اندر داخل ہو اور رسول اللہﷺ نے تجھے جنت کی خوشخبری دی ہے۔ پس وہ بھی داخل ہوئے اور رسول اللہﷺ کے بائیں طرف اسی منڈیر پر بیٹھ گئے اور دونوں پاؤں کنویں میں لٹکا دیے۔ پھر میں لوٹ آیا اور ( دروازے پر ) بیٹھ گیا۔ میں نے کہا کہ اگر اللہ کی فلاں آدمی ( عامر ) کی بھلائی منظور ہے تو اس کو بھی لے آئے گا۔ اتنے میں ایک اور آدمی نے دروازہ ہلایا میں نے کہا کہ کون ہے ؟ جواب دیا کہ عثمان بن عفانؓ ۔ میں نے کہا کہ ٹھہر جا ، پھر میں رسول اللہﷺ کے پاس آیا اور بتایا تو آپﷺ نے فرمایا :’’ انھیں اجازت دو اور جنت کی خوشخبری دو مگر وہ ایک بلا میں مبتلا ہو ں گے۔ ‘‘ میں آیا اور ان سے کہا کہ داخل ہو اور رسول اللہﷺ نے تجھے جنت کی خوشخبری دی ہے مگر ایک بلا کے بعد جو تم پر آئے گی۔ پس وہ بھی داخل ہوئے اور دیکھا کہ منڈیر کا ایک حصہ بھر گیا ہے پس وہ دوسرے کنارے پر آپﷺ کے سامنے بیٹھ گئے۔ 
(۱۵۲۶)۔ سیدنا ابو سعید خدریؓ کہتے ہیں کہ نبیﷺ نے فرمایا :’’ میرے اصحاب کو برا نہ کہو ، اگر تم میں سے کوئی احد پہاڑ کے برابر سونا ( اللہ کی راہ میں ) خرچ کرے تو ان کے مدیا آدھے مد ( غلہ ) کے برابر نہیں ہو سکتا۔ ‘‘ 
(۱۵۶۷)۔ سیدنا انس بن مالکؓ سے روایت ہے کہ نبیﷺ احد پہاڑپر چڑھے اور آپﷺ کے ساتھ سیدنا ابو بکر اور عمر اور عثمانؓ بھی چڑھے۔ اتنے میں پہاڑ کو جنبش ہوئی تو نبیﷺ نے فرمایا :’’ اے احد (پہاڑ)ٹھہرا رہ ، بے شک تجھ پر اور کوئی نہیں سوائے ایک پیغمبر ، ایک صدیق اور دو شہیدوں کے۔ ‘‘ 
(۱۵۶۸)۔ سیدنا ابن عباسؓ کہتے ہیں کہ میں ان لوگوں میں کھڑا تھا جو سیدنا عمر بن خطابؓ کے لیے مغفرت کی دعا کر رہے تھے ، ان کا جنازہ رکھا ہوا تھا۔ اتنے میں ایک شخص نے پیچھے سے اپنی کہنی سے میرے کندھے پر رکھی اور کہنے لگا کہ ( اے عمر !) اللہ تجھ پر رحم کرے ، مجھے یہی امید تھی کہ اللہ تمہیں تمہارے دونوں ساتھیوں ( نبیﷺ اور سیدنا ابو بکرؓ ) کے ساتھ ہی رکھے گا کیونکہ میں نے اکثر رسول اللہﷺ کو یہ فرماتے ہوئے سنا :’’ ( فلاں جگہ ) میں تھا اور ابو بکر اور عمرؓ ( بھی تھے ) ، میں نے یہ کیا اور ابو بکر اور عمر ( رضی اللہ عنہ  نے بھی کیا ) ، میں چلا اور ابو بکر اور عمر ( رضی اللہ عنہ ) بھی (ساتھ تھے )۔ ‘‘پس مجھے امید ہے کہ اللہ تمہیں ان کے ساتھ رکھے گا۔ ( سیدنا ابن عباسؓ کہتے ہیں کہ ) میں نے نگاہ پھیری تو ( دیکھا کہ ) یہ کہنے والے سیدنا علی بن ابی طالبؓ تھے۔ 
 باب: سیدنا عمر بن خطابؓ کی فضیلت کا بیان۔ 
(۱۵۲۹)۔ سیدنا جابر بن عبداللہؓ کہتے ہیں کہ نبیﷺ نے فرمایا :’’ میں نے ( خواب میں ) دیکھا کہ میں جنت میں گیا ہوں ، کیا دیکھتا ہوں کہ وہاں ابو طلحہ کی بیوی رمیصاء ( ام سلیم سیدنا انس کی والدہ ) موجود ہیں میں نے پاؤں کی آہٹ سنی تو پوچھا ہے کہ کون ہے ؟ کسی نے کہا کہ یہ بلال ہیں اور میں نے ایک محل دیکھا اور اس کے ایک طرف ایک لڑکی وضو کر رہی تھی، میں نے پوچھا کہ یہ کس کا محل ہے ؟ کسی نے کہا کہ عمر بن خطاب ( رضی اللہ عنہ ) کا۔ میں نے چاہا کہ اس محل کے اندر داخل ہو ں اور اسے دیکھوں لیکن ( اے عمر ! ) تمہاری غیرت مجھے یاد آ گئی۔ ‘‘ سیدنا عمرؓ نے کہا کہ یا رسول اللہ ! میرے ماں باپ آپ پر قربان ، کیا میں آپ پر غیرت کروں گا ؟
(۱۵۳۰)۔ سیدنا انس بن مالکؓ سے روایت ہے کہ ایک آدمی نے نبیﷺ سے قیامت کے بارے میں پوچھا اور کہا کہ قیامت کب آئے گی ؟ آپﷺ نے فرمایا :’’ تو نے اس کے لیے تیار ی کر رکھی ہے ؟‘‘ اس نے کہا کہ نہیں ! سوائے اس کے کہ میں اللہ اوراس کے رسولﷺ سے محبت رکھتا ہوں۔ آپ نے فرمایا :’’ تو ( روز قیامت ) انہی کے ساتھ ہو گا جن سے محبت رکھتا ہے ؟‘‘ سیدنا انسؓ کہتے ہیں کہ یہ سن کر ہم اتنا خوش ہوئے کہ اس طرح کس بات  پر ہم خوش نہیں ہوئے تھے۔ سیدنا انسؓ کہتے ہیں کہ میں نبیﷺ اور سیدنا ابو بکر اور سیدنا عمرؓ سے محبت رکھتا ہوں اور امید کرتا ہوں کہ اس محبت کی وجہ سے ان کے ساتھ ہوں گا ، اگرچہ میں ان کے ( نیک ) اعمال کی طرح (نیک ) اعمال نہ کر سکا۔ 
(۱۵۳۱)۔ سیدنا ابو ہریرہؓ کہتے ہیں کہ نبیﷺ نے فرمایا :’’ تم سے پہلے بنی اسرائیل میں ایسے لوگ گزر چکے ہیں جن سے فرشتے باتیں کرتے تھے (جنہیں الہام ہوتا تھا ) اگرچہ وہ نبی نہ تھے اور اگر میری امت میں سے کوئی ایسا ہوتا تو وہ عمر ( رضی اللہ عنہ ) ہوں گے۔ ‘‘ 
 باب۔ سیدنا عثمان بن عفانؓ کی فضیلت کا بیان۔ 
( ۱۵۳۲)۔ سیدنا ابن عمرؓ سے روایت ہے کہ ان کے پاس اہل مصر سے ایک شخص آیا اور ابن عمرؓ سے کہا کہ کیا تو جانتا ہے کہ عثمان ( رضی اللہ عنہ ) احد کے دن بھاگ نکلے تھے ؟ انھوں نے کہا کہ ہاں ، اس نے کہا کہ تم جانتے ہو کہ عثمان رضی اللہ عنہ بدر کی لڑائی میں غیر حاضر رہے اور شریک نہیں ہوئے ؟ انھوں نے کہا ہاں۔ اس نے کہا کہ کیا تو جانتا ہے کہ عثمان بیعت رضوان کے وقت بھی غائب تھے اور اس میں حاضر نہ تھے ( انھوں نے بیعت نہیں کی ) سیدنا ابن عمرؓ نے کہا ہاں اس شخص نے کہا  اللہ اکبر۔ سیدنا ابن عمرؓ نے کہا کہ آ،میں تجھ سے ( ان سب باتوں کی حقیقت ) بیان کرتا ہوں۔ احد کی لڑائی میں ان کا بھاگ جانا تو میں گواہی دیتا ہوں کہ اللہ نے ان کے قصور سے درگزر گیا اور معاف کر دیا اور رہا بدر کی لڑائی میں شریک نہ ہونا تو اس کی وجہ یہ تھی کہ یا رسول اللہﷺ کی بیٹی ان کے نکاح میں تھیں جو کہ بیمار تھیں تو رسول اللہﷺ نے انھیں کہا کہ ( تم مدینہ میں ان کے پاس رہو ) تمہیں ایک شریک ہونے کا ثواب ملے گا اور ( مال غنیمت میں ) حصہ بھی ملے گا۔ اوربیعت الرضوان میں غائب ہونا ( تو فضیلت ہے ) اگر مکہ والوں میں نبیﷺ کے نزدیک سیدنا عثمانؓ سے زیادہ کوئی عزت والا ہوتا تو اسی کو ( اپنی طرف سے ) بھیجتے۔ رسول اللہﷺ نے سید نا عثمانؓ کو بھیجا اور بیعت الرضوان سیدنا عثمانؓ کے مکہ جانے کے بعد ہوئی پس رسول اللہﷺ نے اپنے سیدھے ہاتھ سے اشارہ کر کے فرمایا:’’ یہ عثمان کا ہاتھ ہے۔ ‘‘ اوراس کو بائیں ہاتھ پر مارا اور فرمایا :’’ یہ عثمان کی بیعت ہے۔ ‘‘ پھر سیدنا ابن عمرؓ نے اس شخص سے کہا کہ یہ ( تینوں جواب ) اپنے ساتھ ( مصر ) لے جا۔ 
باب۔ سیدنا علی بن ابی طالبؓ کی فضیلت کا بیان۔ 
(۱۵۳۳)۔ سیدنا علیؓ سے روایت ہے کہ سیدہ فاطمہؓ کو چکی پیستے پیستے ہاتھوں میں نشان پڑ گئے تو انھوں نے اس کی شکایت کی۔ اس وقت نبیﷺ کے پاس قیدی آئے تو وہ آپﷺ کے پاس آئیں لیکن آپﷺ نہ ملے تو ام المومنین عائشہ صدیقہؓ کو ( ایک غلام کا ) کہہ کر چلی آئیں۔ جب نبیﷺ آئے تو عائشہؓ نے آپﷺ کو سیدہ فاطمہؓ کے آنے کا بتایا۔ پس نبیﷺ ہمارے پاس آئے جب ہم لیٹ رہے تھے (اپنے بستروں میں ) میں نے اٹھنا چاہا تو آپﷺ نے فرمایا :’’ اپنی جگہ رہو اور آپﷺ ہمارے درمیان میں بیٹھ گئے ، یہاں تک کہ میں نے آپﷺ کے پاؤں کی ٹھنڈک اپنے سینے میں پائی ، آپﷺ نے فرمایا :’’ میں تمہیں اس چیز سے بہتر ایک بات بتاتا ہوں جس کا تم مجھ سے سوال کرتے ہوں ( یعنی غلام کا ) کہ جب تم اپنے بستر پر لیٹو تو ۳۴مرتبہ اللہ اکبر اور ۳۳مرتبہ سبحان اللہ اور ۳۳مرتبہ الحمد اللہ پڑھو یہ تمہارے لیے خادم سے بہتر ہے۔ ‘‘ 
 باب۔ رسول اللہﷺ کے رشتہ داروں کی فضیلت کا بیان۔ 
(۱۵۳۴)۔ سیدنا عبداللہ بن زبیرؓ کہتے ہیں کہ میں اور عمر بن ابی سلمہ ( کمسنی کی وجہ سے ) عورتوں میں چھوڑ دیے گئے پھر میں نے جو نگاہ کی تو دیکھا کہ زبیرؓ اپنے گھوڑے پر سوار ہیں اور دو بار یا تین باربنی  قریظہ کے یہودیوں کے پاس گئے اور آئے۔ جب میں لوٹ کر آیا تو میں نے کہا کہ اے ابا جان ! میں نے دیکھا کہ تم بنی قریظہ کی طرف آتے اور جاتے تھے ( یہ کیا معاملہ تھا ) ؟ انھوں نے کہا کہ بیٹا تو نے مجھے دیکھا ہے ؟ میں نے کہا جی ہاں۔ انھوں نے کہا کہ رسول اللہﷺ نے فرمایا :’’ کوئی ایسا ہے جو بنی قریظہ کے پاس جائے اور ان کی خبر لائے ؟‘‘ پس میں گیا اور (خبر لایا )جب واپس آیا تو نبیﷺ نے اپنی ماں اور باپ دونوں کو میرے لیے جمع کیا اور فرمایا :’’ میرے ماں باپ تجھ پر قربان ہوں۔ ‘‘ 
 باب۔ سیدناطلحہ عبید اللہؓ کے بیان میں۔ 
(۱۵۳۵)۔ سیدنا طلحہ بن عبید اللہؓ کہتے ہیں کہ رسول اللہﷺ نے جو لڑائیاں لڑیں ان میں سے بعض لڑائیوں میں نبیﷺ کے پاس سوائے سیدنا طلحہ اور سعد بن ابی وقاص کے کوئی نہ رہا ( رضی اللہ عنہ )۔ 
(۱۵۳۶)۔ سیدنا طلحہ بن عبیدا للہؓ سے روایت ہے کہ انھوں نے نبیﷺ کو اپنے جس ہاتھ سے بچایا تھا وہ(  ایک تیز لگنے سے ) بالکل شل ہو گیا تھا۔ 
 باب۔ سیدنا سعد بن ابی وقاص الزہریؓ کی فضیلت کا بیان۔ 
 (۱۵۳۷)۔ سیدنا سعد بن ابی وقاصؓ کہتے ہیں کہ نبیﷺ نے احد کے دن اپنے ماں باپ اور باپ دونوں کو میرے لیے جمع کیا تھا۔ ( یعنی فرمایا تھا :’’ اے سعد ! تیر چلاؤ تجھ پر میرے ماں باپ 
قربان ہوں۔ ‘‘)
 باب۔ نبیﷺ کے دامادوں کا بیان۔ 
( ۱۵۳۸)۔ سیدنا مسور بن مخرمہؓ کہتے ہیں کہ سیدنا علیؓ نے ابو جہل کی بیٹی ( جویریہ ) کو شادی کا پیغام دیا۔ خبر سیدہ فاطمہ الزہراءؓ کو پہنچی تو وہ نبیﷺ کے پاس آئیں اور کہا کہ آپ کی قوم والے کہتے ہیں کہ آپ کو اپنی بیٹیوں کے ستانے پر کوئی غصہ نہیں آتا ( اسی کا اثر ہے ) اب علیؓ ابو جہل کی بیٹی سے نکاح کرتے ہیں۔ پس رسول اللہﷺ کھڑے ہوئے ( خطبہ سنایا ، مسور کہتے ہیں کہ ) میں نے سنا کہ جب آپﷺ نے خطبہ پڑھا تو فرمایا :’’ امابعد ! میں نے ایک بیٹی ( سیدہ زینبؓ )کا نکاح ابو العاص بن ربیع سے کیا ، اس نے جو بات کہی وہ سچی کی اور فاطمہ ( رضی اللہ عنہ ) میرا ایک ٹکڑا ہے ( اس کو جو بات بری لگے اسے میں بھی ناپسند کرتا ہوں ) میں اس بات کو برا سمجھتا ہوں کہ اسے تکلیف دی جائے ، اللہ کی قسم ! اللہ کے رسول اللہﷺ کی بیٹی اور اللہ کے دشمن کی بیٹی ایک آدمی کے نکاح میں جمع نہیں ہو سکتیں۔ ‘‘ پس سیدنا علیؓ نے وہ منگنی توڑ دی۔ 
(۱۵۳۹)۔ سیدنا مسور بن مخرمہؓ کہتے ہیں کہ میں نے نبیﷺ کو بنی عبد شمس میں سے اپنے ایک داماد ابو العاص بن الربیع (رضی اللہ عنہ ) کا ذکر کرتے ہوئے سنا ، آپﷺ نے ان کی تعریف کی کہ انھوں نے دامادی کا پورا پورا حق ادا کیا اور فرمایا :’’ انھوں نے جو بات کہی ، سچی کہی اور جو وعدہ کیا اسے پورا کیا۔ ‘‘ 
باب۔ نبیﷺ کے غلام سیدنا زید بن حارثہؓ کی فضیلت کا بیان۔ 
 ( ۱۵۴۰)۔ سیدنا عبداللہ بن عمرؓ کہتے ہیں کہ نبیﷺ نے ایک لشکر تیار کیا اور اس کا سردار سیدنا اسامہ بن زیدؓ کو مقرر کیا ( جو نو عمر اور کمسن تھے ) بعض لوگوں نے سیدنا اسامہؓ کی سرداری پر طعن کیا تو نبیﷺ نے فرمایا :’’ ( لوگو!)  اگر تم اسامہ کی سرداری پر طعن کرتے ہو تو اس سے پہلے تم نے اس کے باپ کی سرداری پر بھی طعن کیا ، اللہ کی قسم بے شک وہ ( زیدؓ ) سرداری کے لائق تھا اور ان لوگوں میں سے تھا جو مجھے سب زیادہ محبوب ہیں اور اس کے بعد یہ ( اسامہؓ ) بھی مجھے محبوب ترین لوگوں میں سے ہے۔ ‘‘ 
(۱۵۴۱)۔ ام المومنین عائشہ صدیقہؓ کہتی ہیں کہ میرے پاس ایک قیافہ جاننے والا ( مدلجی ) آیا اور نبیﷺ بھی موجود تھے اور سیدنا اسامہ بن زید اور سیدنا زید بن حارثہ ( رضی اللہ عنہما ) (دونوں باپ بیٹا ایک چادر میں ) لیٹے ہوئے تھے ( منہ اور جسم کا سارہ حصہ قدموں کے سوا چھپا ہوا تھا ) تو اس نے کہا کہ یہ پاؤں تو ایک دوسرے سے نکلے ہیں پس نبیﷺ اس بات سے بہت خوش ہوئے اور اسے پسند کیا ، پھر آپﷺ نے ام المومنین عائشہؓ سے یہ بات بیان کی۔ 
 باب۔ سیدنا اسامہ بن زیدؓ ( کی فضیلت ) کا بیان۔ 
( ۱۵۴۲)۔ ام المومنین عائشہ صدیقہؓ سے روایت ہے کہ بنی مخزوم کی ایک عورت نے چوری کی تو لوگوں نے کہا کہ اس کے بارے میں کون نبیﷺ سے سفارش کرے گا ؟ ( کہ اسے سزا نہ ہو ) پس کسی کو آپﷺ سے ( یہ بات ) عرض کرنے کی جرأت نہ ہوئی تو سیدنا اسامہ بن زیدؓ نے آپﷺ سے عرض کی تو آپﷺ سے فرمایا :’’ بے شک بنی اسرائیل میں بھی جب کوئی شریف ( با اثر ) شخص چوری کرتا تو اسے چھوڑ دیتے اور اگر کوئی غریب شخص چوری کرتا تو اس کا ہاتھ کاٹ ڈالتے ، اگر ( اس کی جگہ چوری کرنے والی میری بیٹی ) فاطمہ بھی ہوتی تو میں اس کا بھی ہاتھ کا ٹ ڈالتا۔ ‘‘
(۱۵۴۳)۔ سیدنا اسامہ بن زیدؓ سے روایت ہے کہ نبیﷺ انھیں اور سیدنا حسنؓ کو اٹھا لیتے اور فرماتے :’’ اے اللہ ! ان دونوں سے محبت کر ، بے شک میں بھی ان سے محبت کرتا ہوں۔ ‘‘
باب۔ سیدنا عبداللہ بن عمرؓ کی فضیلت کا بیان۔ 
(۱۵۴۴)۔ ام المومنین حفصہؓ سے روایت ہے کہ نبیﷺ نے ان سے فرمایا :’’ عبداللہ نیک آدمی ہے۔ ‘‘ 
باب۔ سیدنا عمار اور سیدنا حذیفہؓ کی فضیلت کا بیان۔ 
( ۱۵۴۵)۔ سیدنا ابو درداءؓ سے روایت ہے کہ ایک لڑکا ان کے ایک طرف آ کر کہتے ہوئے بیٹھا کہ اے اللہ مجھے ایک نیک ساتھی عنایت فرما تو سیدنا ابودرداءؓ نے کہا کہ تم کہاں سے آئے ؟ اس نے کہا کہ کوفہ سے ، سیدنا ابودرداء نے کہا کہ کیا تمہارے شہر میں یا تم لوگوں میں وہ شخص نہیں ہے جو نبیﷺ کے ایسے رازوں سے واقف تھے جن کو ان کے سوا کوئی نہیں جانتا تھا ؟ یعنی حذیفہؓ ۔ اس نے کہا کہ ہیں۔ سیدنا ابو درداءؓ نے کہا کہ کیا تمہارے شہر میں یا تم لوگوں میں وہ شخص نہیں ہے  جن کو اللہ تعالیٰ نے اپنے پیغمبر کی زبان پر شیطان کے شر سے پناہ دے رکھی ہے یعنی عمار بن یاسرؓ ۔ اس نے کہا کہ وہ بھی ہیں۔ ابو درداءؓ نے کہا کہ کیا تمہارے شہر میں یا تم لوگوں میں وہ شخص  نہیں جو نبیﷺ کی مسواک رکھتے تھے یا تکیہ ( یا راز سے واقف تھے یعنی عبداللہ بن مسعودؓ ) ؟ اس نے کہا کہ ہاں ہیں۔ سیدنا ابو درداءؓ نے کہا کہ عبداللہ اس سورت کو کیسے پڑھتے تھے ﴿وَ اللَّٰیْلِ اِذَا یَغْشٰی۔ وَالنَّھَارِ اِذَا تَجَلّٰی ﴾۔ آگے کیونکر میں نے کہا ﴿وَالَّذَ کَرِ وَ الْأُ نْثٰی ﴾ کہنے لگے کہ یہاں ( شام ) کے لوگ بھی عجیب ہیں برابر میرے پیچھے پڑے رہے ، مجھ سے غلطی کرانے ہی کو تھے جس طرح میں نے رسول اللہﷺ سے سنا ، اس کے سوا اور طرح بتا کر۔ 
 باب۔ سیدنا ابو عبیدہ ابن جراحؓ کی فضیلت کا بیان۔ 
(۱۵۴۶)۔ سیدنا انس بن مالکؓ سے روایت ہے کہ رسول اللہﷺ نے فرمایا :’’ ہر امت کا ایک امین ( جو امانت و دیانت میں سب سے بڑھ کر ہو ) گزرا ہے اور اس امت میں ہمارے امین ابو عبیدہ ابن جراح ہیں۔ 
 باب۔ سیدنا حسنؓ اور حسینؓ کی فضیلت کا بیان 
(۱۵۴۷)۔ سیدنا براءؓ کہتے ہیں کہ میں نے نبیﷺ کو دیکھا کہ سیدنا حسن بن علیؓ آپﷺ کے کندھے پر تھے اور آپﷺ فرما رہے تھے :’’ اے اللہ ! میں اس سے محبت کرتا ہوں ، تو بھی اس سے محبت کر۔ ‘‘ 
 (۱۵۴۸)۔ سیدنا انسؓ کہتے ہیں کہ سیدنا حسن بن علیؓ سے زیادہ نبیﷺ کے مشابہ کوئی نہ تھا۔ 
(۱۵۴۹)۔ سیدنا ابن عمرؓ سے روایت ہے کہ ( اہل عراق میں سے ) ایک شخص نے ان سے پوچھا کہ اگر کوئی احرام والا شخص مکھی کو مار ڈالے ؟ تو سیدنا ابن عمرؓ نے کہا کہ اہل عراق مکھی کو مار ڈالنے کے بارے میں ( تو ) پوچھتے ہیں حالانکہ بے شک انھوں نے نبیﷺ کے نواسے کو قتل کر ڈالا اور ( جن کے بار ے میں ) نبیﷺ نے فرمایا تھا :’’ یہ دونوں دنیا میں میرے پھول ہیں۔ ‘‘ 
 باب۔ سیدنا ابن عباسؓ کے بیان میں۔ 
(۱۵۵۰)۔ سیدنا ابن عباسؓ کہتے ہیں کہ نبیﷺ نے مجھے اپنے سینے سے لگایا اور فرمایا :’’ اے اللہ ! اس کو حکمت ( قرآن و حدیث )سکھلا دے۔ ‘‘
(۱۵۵۱)۔ ایک اور روایت میں ہے کہ فرمایا :’’ اے اللہ ! اسے کتاب ( قرآن ) سکھلادے۔ ‘‘ 
 باب۔ سیدنا خالد بن ولیدؓ کی فضیلت کا بیان۔ 
 ( ۱۵۵۲)۔ سیدنا انسؓ سے روایت ہے کہ نبیﷺ نے سیدنا زید ، جعفر اور ابن رواحہؓ کی شہادت کی خبر سنائی۔۔۔ اور باقی حدیث ذکر کی جو گزر چکی ہے۔ ( دیکھیے حدیث ۲۳۹)پھر فرمایا :‘‘ اب اسے یعنی جھنڈااللہ تعالیٰ کی تلواروں میں سے ایک تلوار (سید نا خالد بن ولیدؓ ) نے لے لیا یہاں تک کہ اللہ نے مسلمانوں کو فتح دی۔ ‘‘ 
  باب۔ سیدنا ابو حذیفہ کے غلام سیدنا سالم بن معقلؓ کی فضیلت کا بیان۔ 
(۱۵۵۳)۔ سیدنا عبداللہ بن عمر وؓ سے روایت ہے کہ میں نے رسول اللہﷺ کو یہ فرماتے ہوئے۔ ’’قرآن چار آدمیوں سے پڑھو ، عبداللہ بن مسعود ( رضی اللہ عنہ ) سے ، پہلے ان کا نام لیا اور سالم ( رضی اللہ عنہ ) سے جو ابو حذیفہ ( رضی اللہ عنہ ) کے غلام ہیں اور ابی بن کعب ( رضی اللہ عنہ ) اور معاذ بن جبلؓ سے۔ ‘‘ 
 باب۔ ام المومنین عائشہؓ کی فضیلت کا بیان 
(۱۵۵۴)۔ ام المومنین عائشہ صدیقہؓ سے روایت ہے کہ انھوں نے سیدہ اسماءؓ سے ایک ہار مانگ کر لیا ، وہ گر گیا تو رسول اللہﷺ نے اپنے اصحابہ میں سے کئی آدمیوں کو اس ڈھونڈھنے کے لیے بھیجا ( انھیں رستے میں ) نماز کا وقت آ پہنچا ( پانی نہ تھا تو ) ان لوگوں سے بغیر وضو کے نماز پڑھ لی پھر جب نبیﷺ کے پاس واپس آئے آپﷺ سے اس کی شکایت کی تو اس وقت تمیّم کی آیت نازل ہوئی۔۔۔ پھر باقی ساری حدیث بیان کی جو کہ کتاب تیمّم میں گزر چکی ہے۔ ‘‘(دیکھیے حدیث ۲۲۳)
 باب۔ انصار کی فضیلت کا بیان۔ 
(۱۵۵۵)۔ ام المومنین عائشہ صدیقہؓ کہتی ہیں کہ بعاث کا دن وہ دن تھا جو اللہ تعالیٰ اپنے پیغمبر کے پیشتر لا یا ( اس میں بڑی مصلحت تھی ) جب آپﷺ مدینہ میں تشریف لائے تو انصار کا یہ حال تھا کہ ان میں پھوٹ پڑی ہوئی تھی ، ان کے سردار کچھ مقتول اور کچھ زخمی تھے ، اللہ نے اس دن کو آگے کیا اپنے پیغمبرﷺ کے لیے تاکہ وہ آپﷺ کے تشریف لاتے ہی مسلمان ہو جائیں۔ 
 باب۔ نبیﷺ کا یہ فرمانا :’’ اگر ( مکہ سے ) ہجرت نہ کی ہوتی تو میں بھی انصار کا ایک آدمی ہوتا۔ ‘‘
(۱۵۵۶)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ اگر ہجرت نہ ہوتی تو میں بھی ( قبیلہ ) انصار کا ایک آدمی ہوتا۔ ‘‘ 
 باب۔ انصار سے محبت کرنا ایمان میں سے ہے۔ 
(۱۵۵۷)۔ سیدنا براءؓ کہتے ہیں کہ نبیﷺ نے فرمایا :’’ انصار سے سوائے مومن کے کوئی دوستی نہ رکھے گا اور ان کے ساتھ سوائے منافق کے کوئی دشمنی نہ رکھے گا پس جو کوئی انصار سے محبت کرے اللہ بھی اس سے محبت کرے گا اور جو کوئی انصار سے دشمنی کرے تو اللہ بھی اس سے دشمنی کرے گا۔ ‘‘ 
باب۔ نبیﷺ کا انصار سے فرمانا :’’ تم سب لوگوں سے مجھے زیادہ محبوب ہو۔ ‘‘ 
(۱۵۵۸)۔ سیدنا انسؓ کہتے ہیں کہ نبیﷺ نے (انصاری) عورتوں اور بچوں کو شادی میں سے آتے دیکھا تو نبیﷺ سیدھے کھڑے ہو گئے اور فرمایا :’’ اللہ کی قسم ! میں تمہیں سب لوگوں سے زیادہ چاہتا ہوں۔ ‘‘ تین دفعہ یہی فرمایا :‘‘
(۱۵۵۹)۔ سیدنا انسؓ ایک روایت میں کہتے ہیں کہ ایک انصاری عورت اپنا بچہ لے کر نبیﷺ کے پاس آئی ، پس نبیﷺ نے اس سے باتیں کیں پھر فرمایا :’’ قسم ہے اس ذات کی جس کے ہاتھ میں میری جان ہے کہ بے شک میں تم لوگوں کو سب سے زیادہ چاہتا ہوں۔ ‘‘ دو دفعہ یہی فرمایا۔ 
(۱۵۶۰)۔ سیدنا زید بن ارقمؓ کہتے ہیں کہ انصار نے کہا کہ یارسول اللہ ! ہر نبی کے تابع فرمان لوگ ہوتے ہیں اور ہم آپ کے تابع فرمان لوگ ہیں۔ اب جو لوگ ہمارے تابع فرمان ہیں ان کے لیے دعا فرما یے ، اللہ انھیں بھی ہم میں شریک فرمائے ، پس آپﷺ نے دعا فرمائی۔ 
 باب۔ انصار کے گھرانوں کی فضیلت کا بیان۔ 
( ۱۵۶۱)۔ سیدنا ابو حمیدؓ نبیﷺ سے روایت کرتے ہیں کہ آپﷺ نے فرمایا :’’ بے شک انصار کے بہترین گھرانے۔۔۔ پوری حدیث بیان کی جو کہ پہلے گزر چکی ہے ( دیکھیے حدیث ۷۵۴)پھر کہا کہ سیدنا سعد بن عبادہؓ نے نبیﷺ سے کہا کہ یا رسول اللہ ! انصار کے گھرانوں کی تعریف کی گئی اور ہم آخری درجہ میں رکھے گئے تو آپﷺ نے فرمایا :’’ کیا تمہیں یہ کافی نہیں ہے کہ تم اچھے لوگوں میں سے ہو ؟‘‘ 
 باب۔ نبیﷺ کا انصار سے فرمانا:’’ تم صبر کیے رہنا یہاں تک کہ حوضِ کو ثر پر مجھ سے ملو۔ ‘‘ 
( ۱۵۶۲)۔ سیدنا اسید بن حضیرؓ سے روایت ہے کہ انصار میں سے ایک آدمی نے کہا کہ یا رسول اللہ ! آپ مجھے حکومت نہیں دیتے جیسے فلاں شخص کو آپ نے حکومت دی ہے ؟ آپﷺ نے فرمایا :’’ تم میرے بعد اپنے ساتھ حق تلفی دیکھو گے تو صبر کیے رہنا یہاں تک کہ تم ( روز قیامت ) مجھ سے حوض کوثر پر ملو۔ ‘‘ 
(۱۵۲۳)۔ سیدنا انسؓ سے ایک دوسری روایت میں یوں ہے۔ :‘‘ اور تمہارے ملنے کا مقام حوض کوثر ہو گا۔ ‘‘ 
 باب۔ اللہ تعالیٰ کا قول ’’ اور وہ دوسروں کو خود پر ترجیح دیتے ہیں گو خود کو کتنی ہی سخت حاجت ( کیوں نہ ) ہو۔ ‘‘ (سورہ الحشر ) کے بیان میں 
( ۱۵۶۴)۔ سیدنا ابو ہریرہؓ سے روایت ہے کہ ایک آدمی نبیﷺ کے پاس آیا ( وہ بھوکا تھا  ) تو آپﷺ نے اپنی بیویوں کے پاس پیغام بھیجا ( کہ کھانے کو کچھ ہے ؟ ) تو انھوں نے جواب دیا کہ ہمارے پاس پانی کے سوا کچھ نہیں ہے۔ رسول اللہﷺ نے فرمایا :’’ کون اس کو اپنے ساتھ لے جاتا ہے یا اس کی ضیافت کرتا ہے ؟‘‘ تو انصار میں سے ایک آدمی نے کہا کہ میں ( لے جاتا ہوں ) پھر وہ ( اس کو لے کر ) اپنی بیوی کے پاس گیا اور کہنے لگا کہ یہ نبیﷺ کا مہمان ہے اس کی عزت کر۔ وہ کہنے لگی کہ ہمارے پاس تو صرف اتنا ہی کھانا ہے جو بچوں کو کافی ہو تو انھوں نے کہا کہ کھانا تیار کر اور چراغ جلا اور بچوں کو جب وہ کھانا مانگیں ،سلا دے۔ پس اس نے کھانا پکایا ، چراغ جلایا اور بچوں کو سلا دیا پھر اس طرح اٹھی گویا کہ وہ چراغ درست کرنے لگی ہو۔ پھر اسے بجھا دیا اور اس سے یوں ظاہر کیا کہ جیسے وہ دونوں کھار ہے ہوں۔ ان دونوں نے وہ رات بھوکے ہی گزاری پھر جب صبح ہوئی تو وہ انصار رسول اللہﷺ کے پاس گیا تو آپﷺ نے فرمایا :’’ اللہ تعالیٰ رات کو تم دونوں کے کام پر ہنس دیا یا خوش ہو ا۔ ‘‘ پھر اللہ نے یہ آیت نازل کی۔ :
 ’’وہ دوسروں ( کی حاجت ) کو خود ( اپنی حاجت ) پر ترجیح دیتے ہیں گو خود کو کتنی ہی سخت حاجت ہو ( بات یہ ہے ) کہ جو بھی اپنے نفس کے بخل سے بچایا گیا وہ کامیاب ( اور با مراد ) ہے۔ ‘‘ 
 باب۔ نبیﷺ کا فرمانا:’’ ان (انصار ) کی اچھائی ، نیکی کو قبول کرو اور ان کی بُرائی سے درگزر کرو۔ 
(۱۵۶۵)۔ سیدنا انس بن مالکؓ کہتے ہیں کہ سیدنا ابوبکر اور سیدنا عباسؓ انصار کی ایک مجلس پر سے گزرے اور وہ( مجلس والے ) لو گ رو رہے تھے۔ ( سیدنا ابو بکر یا عباسؓ ) نے پوچھا کہ تم لوگ کیوں رو رہے ہو؟انھوں نے کہا کہ ہمیں نبیﷺ کا اپنے ( ہمارے ) ساتھ بیٹھنا یاد آیا ( اس وقت نبیﷺ مرض الموت میں مبتلا تھے ) پس وہ نبیﷺ کے پاس آئے اور آپﷺ سے (انصار کا حال ) بیان کیا تو نبیﷺ باہر نکلے اور اس وقت آپﷺ نے سر پر چادر کا حاشیہ باندھا ہوا تھا پھر منبر پر چڑھے اور اس دن کے بعد ( منبر پر ) نہیں چڑھ سکے ( یعنی آپﷺ کی وفات ہو گئی ) پھر اللہ تعالیٰ کی حمد و ثناء بیان کی پھر فرمایا :’’ میں تمہیں انصار ( سے اچھا سلوک کرنے ) کے بارے میں وصیت کرتا ہوں ، بے شک وہ میرے جان وجگر ہیں ، ان پر جو ( میرا ) حق تھا وہ ادا کر چکے ، اب ان کا حق ( جنت کا ملنا ) باقی ہے پس ان کی نیکی ( اچھائی ) کو قبول کر نا اور ان کی برائی سے درگزر کرنا۔ ‘‘ 
(۱۵۶۶)۔ سیدنا ابن عباسؓ کہتے ہیں کہ رسول اللہﷺ اپنے دونوں کندھوں کو چادر سے ڈھانپے ہوئے باہر نکلے اور اپنے سر کو ایک چکنے کپڑے کی پٹی سے باندھے ہوئے تھے ، یہاں تک کہ آپﷺ منبر پر بیٹھے ، اللہ تعالیٰ کی حمد و ثنا ء کی پھر فرمایا :’’ اے لوگو ! بے شک ( دوسرے ) لوگ بہت زیادہ تعداد میں ہو جائیں گے اور انصار کم ہوتے جائیں گے ، یہاں تک کہ کھانے میں نمک کے برابر رہ جائیں گے پھر تم میں سے جس کسی کو ایسی حکومت ملے کہ وہ نفع یا نقصان پہنچاسکے تو اسے چاہیے کہ وہ ان کی نیکی، اچھائی کو قبول کرے اور برائی سے درگز ر کرے۔ ‘‘
  باب۔ سیدنا سعد بن معاذؓ کی فضیلت کا بیان۔ 
(۱۵۶۷)۔ سیدنا جابرؓ کہتے ہیں کہ میں نے نبیﷺ سے کو یہ فرماتے ہوئے سنا :’’ سعد بن معاذ (رضی اللہ عنہ )کی موت سے اللہ تعالیٰ کا عرش کانپ اٹھا۔ ‘‘ 
باب۔ سید نا ابی بن کعبؓ کی فضیلت کا بیان۔ 
(۱۵۶۸)۔ سیدنا انس بن مالکؓ کہتے ہیں کہ نبیﷺ نے سیدنا ابیؓ سے فرمایا :’’ اللہ نے مجھے حکم دی ہے کہ میں تمہیں سورۃ ’’ اہل کتاب کے کافر اور مشرک لوگ ، جب تک ان کے پاس ظاہر دلیل نہ آ جائے باز رہنے والے نہیں تھے۔۔۔ ‘‘(البینّۃ )پڑھ کر سناؤں۔ سیدنا ابیؓ سے کہا کہ کیا اللہ نے میرا نام لے کر فرمایا ؟ آپﷺ نے فرمایا ہاں تو سیدنا ابی ّؓ رو پڑے۔ 
 با ب۔ سیدنا زید بن ثابتؓ کی فضیلت کا بیان۔ 
( ۱۵۶۹)۔ سیدنا انسؓ کہتے ہیں کہ نبیﷺ کے عہد میں چار آدمی قرآن کے حافظ تھے ، یہ سب انصاری ہی تھے۔ ابی بن کعب ، معاذ بن جبل ، ابو زید ، اور زید بن ثابت سیدنا انس سے کہا گیا کہ ابو زید کون تھے ؟ انھوں نے کہا کہ میرے چچاؤں میں سے ایک چچا تھے۔ 
 باب۔ سیدنا ابو طلحہ انصاریؓ کی فضیلت کا بیان۔ 
(۱۵۰۸)۔ سیدنا انسؓ کہتے ہیں کہ جنگ احد کے دن جب مسلمان نبیﷺ کو چھوڑ کر بھاگے تو سیدنا ابو طلحہؓ نبیﷺ کے سامنے ایک چمڑے کی سپر کی آڑ کیے رہے ( تاکہ کافروں کے تیر آپﷺ کو نہ لگ جائیں ) اور سیدنا ابو طلحہؓ بڑے تیر انداز اور کمان کو بڑے زور سے کھینچے والے تھے ان کی دو یا تین کمانیں اس دن ٹوٹ گئیں اور جب کوئی مسلمان تیروں کی ترکش لیے ادھر سے گزرتا تو نبیﷺ فرماتے۔ :’’ یہ سب تیرا ابو طلحہ کے سامنے ڈال دے۔ ‘‘ ایک مرتبہ نبیﷺ سر اٹھا کر کافروں کو دیکھنے لگے سیدنا ابو طلحہؓ نے کہا کہ یا رسول اللہ ! میرے ماں باپ آپ پر فدا ہوں آپ سر نہ اٹھائیے کہیں کافروں کے تیروں میں سے کوئی تیر آپ کے نہ لگ جائے ، میرے سینہ آپ کی آڑ کر رہا ہے۔ اور میں ( انسؓ ) نے ( اس جنگ میں ) ام المومنین عائشہ صدیقہؓ اور سیدہ ام سلیمؓ کو دیکھا کہ وہ اپنا کپڑا اٹھائے ہوئے ، پنڈلیاں کھولے ہوئے ، پانی کی مشکیں جلدی جلدی لاتیں اور لوگوں کے منہ میں پانی ڈالتیں ، پھر لوٹ جاتیں اور مشکیں بھر کر لا تیں اور لوگوں کے منہ میں پانی ڈالتیں ( میں نے ان کی پاز یبیں دیکھیں ) اس دن سیدنا ابو طلحہؓ کے ہاتھ سے دو یا تین مرتبہ تلوار گر پڑی تھی۔ 
 باب۔ سیدنا عبداللہ بن سلامؓ کی فضیلت کا بیان۔ 
( ۱۵۷۱)۔ سیدنا سعد بن ابی وقاصؓ کہتے ہیں کہ میں نے نبیﷺ سے کسی شخص کے بارے میں جو زمین پر چلتا ہو یہ نہیں سنا کہ وہ جنتی ہے سوائے عبداللہ بن سلامؓ کے۔ سیدنا سعد کہتے ہیں اور انہی کے بارے میں یہ آیت نازل ہوئی ’’۔۔۔ اور بنی اسرائیل میں سے ایک گواہ نے اسی طرح کی گواہی بھی دی۔۔۔ پوری آیت۔ ‘‘( الاحقاف :۱۰)
(۱۵۷۳)۔ سیدنا عبداللہ بن سلامؓ کہتے ہیں کہ میں نے نبیﷺ کے عہد میں ایک خواب دیکھا جو آپﷺ سے بیان کیا۔ میں نے خواب میں دیکھا کہ گو یا کہ میں ایک باغ میں ہوں اور اس کی کشادگی اور سرسبز ی کی تعریف کی ، اور اس کے درمیان میں ایک لوہے کا ستون ہے جس کا پایہ زمین میں ہے اور سر آسمان میں ، اس کے اوپر کی طرف ایک کڑا لگا ہے۔ تو مجھے کہا گیا کہ اس کے اوپر چڑھ۔ میں نے کہا کہ میں اتنی طاقت نہیں رکھتا ( نہیں چڑ ھ سکتا ) پھر ایک خدمتگار آیا اور اس نے پیچھے کی طرف سے میرے کپڑے اٹھا دیے ، پس میں چڑھنے لگا یہاں تک کہ چوٹی پر پہنچ گیا اور میں نے وہ کڑا پکڑا لیا تو مجھ سے کہا گیا کہ مضبوطی سے تھا مے رکھ۔ جب تک میں نیند سے اٹھا یہ کڑا تھامے رہا۔ میں نے یہ خواب نبیﷺ سے بیان کیا تو آپﷺ نے فرمایا :’’ باغ سے دین اسلام مراد ہے اور ستون سے مراد اسلام کا ستون ( کلمہ شہادت یا پانچوں ارکان ) اور کڑا عروۃ الو ثقی ہے اور تو اپنی موت تک اسلام پر قائم رہے گا۔ ‘‘ 
 باب۔ نبیﷺ کا ام المومنین خدیجہؓ سے نکاح کرنے اور ان کی فضیلت کا بیان۔ 
(۱۵۷۳)۔ ام المومنین عائشہ صدیقہؓ کہتی ہیں کہ میں نے نبیﷺ کی کسی بیوی پر اتنا رشک نہیں کیا جتنا خدیجہؓ پر کیا حالانکہ میں نے ان کو دیکھا تک نہیں لیکن نبیﷺ ان کا بہت ذکر کیا کرتے تھے اور جب کبھی بکری کاٹتے تو اس کے حصے کرے کے خدیجہؓ کی دوستوں کو بھیج دیتے۔ کبھی میں آپﷺ سے یوں کہتی کہ شاید دنیا میں خدیجہؓ کے سوا اور کوئی عورت نہیں ہے تو آپﷺ فرماتے :’’ خدیجہ ( رضی اللہ عنہ )میں یہ یہ صفتیں تھیں اور میری اولاد انہی کے پیٹ سے ہوئی۔ ‘‘ 
(۱۵۷۴)۔ سیدنا ابو ہریرہؓ کہتے ہیں کہ جبریلؓ نبیﷺ کے پاس آئے اور کہا کہ یا رسول اللہ ! خدیجہ (رضی اللہ عنہ )آپ کے پاس سالن کی یا کھانے کا یا پینے کا ایک برتن لا رہی ہیں جب وہ آپﷺ کے پاس آئیں تو انھیں ان کے رب کی طرف سے اور میری طرف سے سلام کہنا اور انھیں جنت میں ایک گھر کی خوشخبری دینا جو ایک خولدار موتی کا ہو گا جس میں نہ شور ہو گا اور نہ کوئی تکلیف نہ تھکن (پریشانی وغیرہ ) ہو گی۔ 
(۱۵۷۵)۔ ام المومنین عائشہ صدیقہؓ کہتی ہیں کہ خدیجہؓ کی بہن ہالہ نبت خویلد نے رسول اللہﷺ سے (اندر آنے کی ) اجازت مانگی تو آپﷺ کو خدیجہ کا اجازت لینا یاد آیا اور آپﷺ اس سے گھبرا گئے اور فرمایا :’’ اے اللہ ! ( کیا ) یہ ہالہ ہیں۔ عائشہؓ کہتی ہیں کہ مجھے رشک آیا۔ میں نے کہا کیا آپ قریش کی ایک بوڑھی عورت کو یاد کرتے ہیں ، جس کے ( دانت گر کر ) صرف سرخ سرخ مسوڑھے رہ گئے تھے ، جو بہت پہلے فوت ہو گئی تھیں اور اللہ تعالیٰ نے آپ کو اس کے بدل میں اس سے اچھی عورت عنایت فرمائی۔ 
 باب۔ ہند بنت عتبہ ربیعہؓ کا بیان۔ 
( ۱۵۷۶)۔ ام المومنین عائشہ صدیقہؓ کہتی ہیں کہ ہند بنت عتبہؓ آئی اور کہنے لگی کہ یا رسول اللہ ! مجھے (اسلام لانے سے پہلے ) ساری دنیا میں کسی ڈیرے ( یعنی قوم ) والوں کا ذلیل ہوتا اتنا پسند نہ تھا جتنا آپ کے ڈیرے والوں کا ذلیل ہونا پسند تھا پھر آج کے دن مجھے ساری دنیا میں کسی ڈیرے والوں کا عزت دار ہونا اتنا پسند نہیں جتنا آپ کے ڈیرے والوں کا عزت دار ہونا پسند ہے تو نبیﷺ نے فرمایا :’’ اس ذات کی قسم جس کے ہاتھ میں میری جان ہے کہ میں بھی ایسا ہی سمجھتا ہوں۔۔۔۔ ‘‘ اور باقی حدیث گزر چکی ہے۔ 
 باب۔ سیدنا زید بن عمرو بن نفیلؓ کا قصہ۔ 
( ۱۵۷۷)۔ سیدنا عبداللہ بن عمرؓ سے روایت ہے کہ نبیﷺ زید بن عمرو بن نفیلؓ سے ( وادی ) بلدح میں ملے ( اس وقت ) ابھی نبیﷺ پر وحی نازل ہونا شروع نہیں ہوئی تھی۔ نبیﷺ کے سامنے کھانے کا دستر خوان چنا گیا تو انھوں نے وہ کھانا کھانے سے انکار کیا۔ پھر زید نے کہا کہ میں ان جانوروں کا گوشت نہیں کھاتا جنہیں تم بتوں کے نام پر ذبح کرتے ہو ،میں اسی جانور کا گوشت کھاؤں گا جو اللہ کے نام پر ذبح کیا جائے اور زید قریش کا جانوروں کو ذبح کرنے کا طریقہ برا سمجھتے تھے اور کہتے تھے کہ اللہ نے ہی بکری کو پیدا کیا اور آسمان سے اس کے پینے کے لیے پانی نازل فرمایا اور اس کے کھانے کے لیے زمین میں چارہ اگایا پھر تم اسے اللہ کے نام کے سوا اوروں کے نام پر ذبح کرتے ہو۔ وہ ان ( کے اس فعل ) سے انکار کرتا تھا اور اس کو بڑا گناہ خیال کرتا تھا۔ 
 باب۔ دور جاہلیت کا بیان۔ 
( ۱۵۷۸)۔ سیدنا ابن عمرؓ نبیﷺ سے روایت کرتے ہیں کہ آپﷺ نے فرمایا :’’ سن رکھو ! جو کوئی قسم کھانا چاہے تو وہ اللہ کے سوا اور کسی کی قسم نہ کھائے ، قریش کے لوگ اپنے باپ دادا کی قسم کھایا کرتے تھے۔ ‘‘( اس وجہ سے ) آپﷺ نے فرمایا :’’ اپنے باپ دادا کی قسم نہ کھاؤ۔ ‘‘ 
(۱۵۸۹)۔ سیدنا ابو ہریرہؓ کہتے ہیں کہ نبیﷺ نے فرمایا :’’ شاعروں کی باتوں میں سب سے زیادہ سچا لبید (ابن ربیعہ بن عامر ) کا یہ کلمہ ہے کہ ’’ اللہ کے سوا جو کچھ بھی ہے وہ فنا ہو جائے گا۔ ‘‘اور( جاہلیت کاایک شاعر ) امیہ بن ابی صلت مسلمان ہونے کے قریب تھا۔ ‘‘ 
 باب۔ نبیﷺ کی بعثت ( پیغمبر ی ) کا بیان۔ ( اور آپ کا نام ) محمد (ﷺ ہے ) بن عبداللہ بن عبدالمطلب بن ہاشم بن عبد مناف بن قصی بن کلاب بن مرہ بن کعب بن لؤی بن غالب بن فہر بن مالک بن النضر بن کنانہ خزیمہ بن مدرکہ بن الیاس بن مضر بن نزار بن معد بن عدنان۔ 
(۱۵۸۰)۔ سیدنا ابن عباسؓ کہتے ہیں کہ نبیﷺ پر چالیس سال کی عمر میں وحی نازل ہوئی ، آپﷺ مکہ میں تیرہ برس رہے پھر کا حکم ہوا تو مدینہ کی طرف ہجرت کی اور وہاں دس سال رہے ، پھر وفات ہو گئی۔ 
 باب: نبیﷺ اور آپﷺ کے صحابہؓ نے مشرکین مکہ کے ہاتھوں جو تکالیف اٹھائیں ، ان کا بیان
( ۱۵۸۱)۔ سیدنا عبداللہ بن عمر و بن عاصؓ سے روایت ہے کہ ان سے پوچھا گیا کہ مشرکوں نے نبیﷺ کو سخت ایذا کونسی دی تھی ؟ تو انھوں نے کہا کہ اس دوران کہ نبیﷺ حطیم کعبہ میں نماز پڑ ھ رہے تھے ، عقبہ بن ابی معیط آیا اور اس نے اپنا کپڑا آپﷺ کی گردن میں ڈالا اور آپﷺ کا گلا زور سے گھونٹا ، اتنے میں سیدنا ابو بکرؓ آ گئے اور انھوں نے اس کا کندھا پکڑ کر اس کو نبیﷺ سے الگ گیا اور کہا  ’’ کیا تم ایک شخص کو محض اس بات پر قتل کرتے ہو کہ وہ کہتا ہے کہ میرا رب اللہ ہے۔۔۔  پوری آیت۔ ‘‘( المومن : ۲۸)
 باب۔ جنوں کا بیان۔ 
( ۱۵۸۲)۔ سیدنا عبداللہ بن مسعودؓ سے روایت ہے کہ ان سے سوال کیا گیا کہ نبیﷺ کو کس نے بتلایا کہ جنوں نے رات کو آپﷺ کا قرآن سنا ہے ؟ تو انھوں نے کہا کہ بے شک نبیﷺ کو ایک (ببول کے ) درخت نے ان کے بارے میں بتلایا۔ 
(۱۵۸۳)۔ سیدنا ابو ہریرہؓ سے روایت ہے کہ وہ نبیﷺ کے ساتھ آپ کے وضو اور استنجا کے لیے پانی کی چھاگل اٹھا کر چلتے تھے۔۔۔ یہ حدیث (۱۲۴)گزر چکی ہے۔ 
(۱۵۸۴)۔ اور اس روایت میں اتنا زیادہ کہتے ہیں کہ نبیﷺ نے فرمایا :’’ میرے پاس نصیبین جنوں کے قاصد آئے اور وہ کتنے اچھے جن تھے ، انھوں نے مجھ سے زاد راہ مانگا تو میں نے ان کے لیے اللہ سے دعا کی جب یہ کسی ہڈی یا گوبر پر سے گزریں تو انھیں اس پر سے کھانا ملے۔ ‘‘
 باب۔ مسلمانوں کا حبشہ کی طرف ہجرت کرنے کا بیان۔ 
(۱۵۸۵)۔ سیدہ ام خالد بنت خالدؓ کہتی ہیں کہ جب میں حبشہ سے ( لوٹ کر مدینہ ) آئی تو اس وقت میں ایک( کمسن ) لڑکی تھی ، رسول اللہ نے ایک دھاری دار چادر مجھے عنایت فرمائی اور رسول اللہﷺ اس کے نقشوں (بیل بوٹوں ) پر ہاتھ پھیرنے لگے اور سناہ سناہ ( حبشی زبان کا لفظ ) فرمانے لگے یعنی اچھا اچھا۔ 
 باب۔ ابو طالب کے قصہ کا بیان۔ 
(۱۵۸۶)۔ سیدنا عباس بن عبدالمطلبؓ سے روایت ہے کہ انھوں نے نبیﷺ سے کہا کہ یارسول اللہ ! آپ اپنے چچا کے کیا کام آئے ؟ وہ آپ کو بچاتے تھے اور آپ کی خاطر غصے ہوا کرتے تھے۔ آپﷺ نے فرمایا :’’ وہ ٹخنوں تک آگ میں ہیں اور اگر میں نہ ( ان کی سفارش نہ کرتا ) تو وہ دوزخ کی سب سے نچلی تہہ میں ہوتے۔ ‘‘
 ( ۱۵۸۷)۔ سیدنا ابو سعید خدریؓ سے روایت ہے کہ انھوں نے نبیﷺ سے سنا ، جب آپﷺ کے چچا ( ابو طالب ) کا ذکر آیا تو آپﷺ نے فرمایا :’’ قیامت کے دن میری شفاعت سے شاید انھیں اتنا فائدہ ہو کہ وہ کم گہری آگ میں ڈالے جائیں ، جو ٹخنوں تک پہنچے جس سے ان کا دماغ جو ش مارتا رہے گا۔ 
 باب۔ بیت المقدس تک جانے کا قصہ۔ 
( ۱۵۸۸)۔ سیدنا جابر بن عبداللہؓ سے روایت ہے کہ انھوں نے نبیﷺ کو یہ فرماتے ہوئے سنا:’’ جب قریش نے مجھے ( معراج کے بارے میں ) جھٹلایا تو میں حطیم ( کعبہ ) میں کھڑ	ا ہو گیا تو اللہ تعالیٰ نے بیت المقدس کو میرے  سامنے کر دیا (حجاب اٹھا دیا ) پس میں نے اسے دیکھ کر قریش سے اس کی علامات بیان کرنا شروع کر دیں۔ ‘‘ 
باب۔ معراج کا قصہ۔ 
( ۱۵۸۹)۔ سیدنا مالک بن صعصعہؓ سے روایت ہے کہ اللہ کے نبیﷺ نے ان ( صحابہ ) سے معراج کی رات کا قصہ بیان فرمایا :’’ میں حطیم ( یا یوں کہا کہ ) حجر میں لیٹا ہو اتھا کہ اتنے میں ایک آنے والا (فرشتہ) آیا تو اس نے یہاں سے یہاں تک چیر ڈالا۔ راوی کہتے ہیں کہ اس کا مطلب یہ ہے کہ سینے کے سرے سے ناف تک ( چیرا )۔ میرا دل نکالا پھر ایک سونے کا طشت لایا گیا جو ایمان سے بھراہوا تھا اس سے میرا دل دھویا گیا پھر اسے اس کی جگہ پر رکھ دیا گیا پھر میرے لیے ایک سفید جانور لایا گیا جو خچر سے ذرا نیچا اور گدھے سے کچھ اونچا تھا حضرت انسؓ سے پوچھا گیا ابو حمزہ ! کیا یہ جانور براق تھا ؟ آپ نے فرمایا کہ ہاں۔ (نبیﷺ نے فرمایا :’’ ) وہ اپنا قدم وہاں رکھتا تھا جہاں تک اس کی نگاہ پہنچی تھی ، پس میں اس پر سوار کیا گیا اور جبریلؑ میرے ساتھ چلے یہاں تک کہ آسمان دنیا پر پہنچے تو جبریلؑ نے  کہا کہ دروازہ کھولو!پوچھا گیا کہ یہ کون ہے ؟کہا کہ جبریلؑ ہوں ،کہا گیا کہ تیرے ساتھ اور کون ہے ؟ کہا کہ محمد (ﷺ ہیں )۔ کہا گیا کہ کیا وہ بلائے گئے ہیں ؟ انھوں نے کہا ہاں تو کہا گیا کہ مرحبا خوب آئے اور دروازہ کھولا گیا ، میں اندر گیا تو دیکھا کہ آدمؑ وہاں ہیں جبریلؑ نے کہا کہ یہ تمہارے باپ آدمؑ ہیں ، انھیں سلام کر و ، میں نے انہیں سلام کیا تو انھو ں نے جواب دیا اور کہا گیا کہ اچھا بیٹا اور کیا اچھا نبی ہے ، پھر ( ہم ) اوپر چڑھے یہاں تک کہ دوسرے آسمان تک پہنچے تو وہاں بھی جبریلؑ نے کہا کہ دروازہ کھولو ! پوچھا گیا کہ کون ہے ؟ کہا کہ جبریلؑ ( ہوں ) کہا گیا کہ تیرے ساتھ اور کون ہے ؟ کہا کہ  محمد (ﷺ ) کہا گیا کہ کیا وہ بلائے گئے ہیں ؟ انھوں نے کہا ہاں تو کہا گیا کہ مرحبا خوب آئے اور دروازہ کھولا گیا ، میں اندر گیا تو دیکھا کہ وہاں یحییٰ اور عیسیؑ دونوں خالہ زاد بھائی بیٹھے ہوئے ہیں جبریلؑ نے کہا کہ یہ یحییٰ اور عیسیٰؑ ہیں انھیں سلام کر و میں نے انھیں سلام کیا تو انھوں نے سلام کا جواب دیا اور کہا کہ مرحبا اچھا بھائی ہے اور اچھا پیغمبر ہے۔ پھر جبریلؑ میرے ساتھ اوپر تیسرے آسمان تک چڑھے تو وہاں بھی جبریلؑ نے کہا کہ دروازہ کھولو ! پوچھا گیا کہ یہ کون ہے ؟ کہا کہ جبریل  علیہ السلام (ہوں ) کہا گیا کہ تیرے ساتھ اور کون ہے ؟ کہا کہ محمد (ﷺ )۔ کہا گیا کہ کیا وہ بلائے گئے ہیں ؟ انھوں نے کہا ہاں تو کہا گیا کہ مرحبا خوب آئے اور دروازہ کھولا گیا ، میں اندر گیا تو دیکھا کہ وہاں یوسفؑ ہیں ، جبریلؓ نے کہا کہ یہ یوسفؑ ہیں ، جبریلؑ نے کہا کہ یہ یوسفؑ ہیں انھیں سلام کرو ، میں انھیں سلام کیا تو انھوں نے سلام کا جواب دیا ، پھر کہا کہ مرحبا اچھا نبی ہے ، پھر جبریلؑ میرے ساتھ چوتھے آسمان تک  چڑھے اور کہا کہ دروازہ کھولو ! پوچھا گیا کہ کون ہے ؟ کہا کہ جبریلؑ (ہوں ) کہا گیا کہ تیرے ساتھ اور کون ہےَ کہا کہ محمد (ﷺ ہیں )۔ کہا گیا کہ کیا وہ بلائے گئے ہیں ؟ انھوں نے کہا ہاں تو کہا گیا کہ مرحبا ! خوب آئے اور دروازہ کھولا گیا۔ میں اندر گیا تو دیکھا کہ وہاں ادریسؑ ہیں ، جبریل نے کہا کہ یہ ادریسؑ ہیں انھیں سلام کرو ، میں نے انھیں سلام کیا ، انھوں نے جواب دیا پھر کہا کہ اچھے بھائی اور اچھے نبی کو مرحبا۔ پھر  جبریل علیہ السلام میرے ساتھ پانچویں آسمان تک چڑھے اور کہا کہ دروازہ کھولو ! پوچھا گیا کہ کون ہے ؟ کہا کہ جبریلؑ ( ہوں )۔ کہا گیا کہ تیرے ساتھ اور کون ہے ؟ کہا کہ محمد (ﷺ ہیں )۔ کہا گیا کہ کیا وہ بلائے گئے ہیں ؟ انھوں نے کہا ہاں تو کہا گیا کہ مرحبا خوب آئے اور دروازہ کھولا گیا۔ میں اندر گیا تو دیکھا کہ  وہاں ہارونؑ ہیں۔ جبریلؑ نے کہا کہ یہ ہارون ہیں ، انھیں سلام کرو ، میں نے انھیں سلام کیا تو انھوں نے جواب دیا پھر کہا کہ مرحبا کیا اچھا بھائی ہے اور کیا اچھا نبی۔ پھر جبریلؑ میرے ساتھ چھٹے آسمان تک چڑھے اور کہا کہ دروازہ کھولو ! پوچھا گیا کہ کون ہے ؟ کہا کہ جبریلؑ ( ہوں ) کہا گیا کہ تیرے ساتھ اور کون ہے ؟ کہا کہ محمد (ﷺ ہیں )۔ کہا گیا کہ کیا وہ بلائے گئے ہیں ؟ انھوں  نے کہا ہاں تو کہا گیا کہ مرحبا !خوب آئے اور دروازہ کھولا گیا ، میں اندر گیا تو دیکھا کہ وہاں موسیٰؑ ہیں ، جبریلؑ نے کہا کہ یہ موسیٰؑ ہیں انھیں سلام کرو۔ میں نے انھیں سلام کیا تو انھوں نے جواب دیا پھر کہا کہ مرحبا ! کیا اچھا بھائی ہے اور کیا اچھا نبی ہے۔ جب میں وہاں سے آگے بڑھا تو وہ رونے لگے۔ ان سے کہا گیا کہ آپ کیوں رو رہے ہیں ؟ تو انھوں نے کہا کہا میں اس لیے روتا ہوں کہ یہ لڑکا میرے بعد ( دنیا میں ) نبی بنا کر بھیجا گیا اور اس کی امت کی لوگ میری امت سے زیادہ ( تعداد میں ) جنت میں داخل ہوں گے۔ پھر جبریلؑ میرے ساتھ ساتویں آسمان تک چڑھے اور کہا کہ دروازہ کھولو پوچھا گیا کہ کون ہے ؟ کیا کہ جبریلؑ ( ہوں )۔ کہا گیا کہ تیرے ساتھ او رکون ہے ؟ کہا کہ محمد (ﷺ ہیں )۔ کہا گیا کہ وہ بلائے گئے ہیں ؟ انھوں نے کہا ہاں تو کہا گیا کہ مرحبا خوب آئے اور دروازہ کھولا گیا۔ میں اندر گیا تو دیکھا کہ وہاں ابراہیمؑ ہیں ،جبریلؑ نے کہا کہ یہ تمہارے باپ ابراہیمؑ ہیں ، انھیں سلام کرو ، میں نے انھیں سلام کیا تو انھوں نے جواب دیا اور کہا کہ مرحبا کیا اچھا بیٹا ہے اور کیا اچھا نبی۔ پھر مجھے سدرۃ المنتہیٰ تک بلند کیا گیا تو (دیکھا کہ ) اس کے پھل (بیر ) ( مدینہ کے قریب مقام ) ہجر کے مٹکوں کے برابر کے ہیں اور اس کے پتے ہاتھی کے کانوں کی طرح ہیں۔ جبریلؑ نے کہا کہ یہ سدرۃ المنتہیٰ ہے۔ ( میں نے دیکھا کہ ) وہاں ( اس کی جڑ ) سے چار نہریں نکل رہی ہیں ، دو نہریں بند ( ڈھانپی ہوئی ) ہیں اور دو کھلی ( ظاہر ) ہیں۔ میں نے کہا کہ اے جبریل ! یہ کیسی نہریں ہیں ؟ انھوں نے کہا کہ بند نہریں تو جنت میں ( بہہ رہی ) ہیں اور کھلی دو نہریں ( دنیا میں ) نیل اور فرات ( ہیں ) ، پھر مجھے بیت المعمور بلند کر کے دکھا یا گیا ، جہاں روزانہ ستر ہزار فرشتے داخل ہوتے ہیں ، پھر میرے سامنے ایک پیالہ شراب کا اور ایک دودھ کا اور ایک شہد کا بھرا ہوا لایا گیا تو میں نے دودھ کا پیالہ لے ( کر پی ) لیا۔ جبریلؑ نے کہا کہ یہ اسلام کی فطرت ہے جس پر تم ہو اور تمہاری امت ہے پھر مجھ پر ہر دن رات میں پچاس نمازیں فرض کی گئیں۔ پس میں لوٹ کر آیا اور موسیٰؑ کے پاس سے گزرا تو انھوں نے کہا کہ تجھے کیا حکم ملا ؟ میں نے کہا کہ ہر دن رات میں پچاس نمازوں کا حکم ہوا ہے ، انھوں نے کہا کہ بے شک تمہاری امت ہر روز پچاس نمازیں نہیں پڑھ سکتی اور اللہ کی قسم میں ان لوگوں پر تجربہ کر چکا ہوں اور میں نے بنی اسرائیل پر بہت زیادہ کوشش کی ہے ، پس تم اپنے رب کے پاس جاؤ اور پانی امت کے لیے تخفیف کا سوال کرو۔ پس میں لوٹا اور اللہ نے دس نمازیں مجھے معاف کر دیں۔ پھر میں لوٹ کر موسیٰؑ کے پاس آیا تو انھوں نے پھر ویسا ہی کہا ( جیسا پہلے کہا تھا ) تو میں پھر لوٹ کر گیا تو دس نمازیں اور کم کر دی گئیں۔ میں لوٹ کر موسیٰؑ کے پاس آیا تو انھوں نے پھر ویسا ہی کہا تو میں پھر لوٹ گیا تو دس نمازیں اور کم کر دی گئیں پھر میں موسیٰؑ کے پاس آیا تو انھوں نے ویسا ہی کہا تو میں پھر لوٹ گیا اور دس نمازیں اور کم کر دی گئیں اور مجھے ہر روز دس نمازوں ( کے پڑھنے ) کا حکم دیا گیا پھر موسیٰؑ کے پاس آیا تو انھوں نے پھر ویسا وہی کہا تو میں پھر لوٹ گیا تو مجھے ہر روز پانچ نمازوں ( کے پڑھنے ) کا حکم دیا گیا، میں موسیٰؑ کے پاس لوٹ کر آیا تو انھوں نے کہا کہ کیا حکم ہوا ہے ؟ میں نے کہا کہ مجھے ہر روز پانچ نمازیں پڑھنے کا حکم ہوا ہے تو انھوں نے کہا کہ بے شک تمہاری امت سے ہر روز پانچ نمازیں نہ پڑ ھی جا سکیں گی اور بے شک میں ان لوگوں پر تجربہ کر چکا ہوں اور میں نے بنی اسرائیل پر بہت زیادہ کوشش کی ہے پس تم اپنے پروردگار کے پاس لوٹ جاؤ اور اپنی امت کے لیے تخفیف کا سوال کرو تو میں نے کہا کہ میں اپنے پروردگار سے تخفیف کا سوال کرتے کرتے شرمندہ ہو گیا ، میں اسی پر راضی ہوں اور ( اپنے رب کا حکم ) مان لیتا ہوں۔ پھر فرمایا :’’ جب میں آگے بڑھا تو ایک پکارنے والے نے پکارا کہ جو میرا ٹھہرا ؤ تھا وہ میں نے جاری کر دیا اور اپنے بندوں پر تخفیف بھی کی۔ ( یعنی لوگ پڑھیں گے پانچ نمازیں اور انھیں ثواب پچاس کا ملے گا )۔ ‘‘ سیدنا انسؓ سے مروی یہ حدیث پہلے کتاب الصلاۃ میں بھی گزر چکی ہے ( دیکھیے حدیث : ۲۲۸)اور ان میں سے ایک روایت کے آخر میں جو باتیں ہیں وہ دوسری روایت میں نہیں ملتیں۔ 
( ۱۵۹۰)۔ سیدنا ابن عباسؓ اللہ تعالیٰ کے اس قول ’’ اور جو رؤیا ( عینی رؤیت ) ہم نے آپ کو دکھلائی تھی وہ لوگوں کے لیے صاف آزمائش ہی تھی ’’ ( بنی اسرائیل :۲۰)کے بارے میں کہتے ہیں کہ اس میں رؤیا سے مراد ( خواب نہیں بلکہ ) آنکھ سے دیکھنا مراد ہے جو رسول اللہﷺ کو اس رات دکھایا گیا جب آپﷺ کو بیت المقدس تک لے جایا گیا۔ سیدنا ابن عباس کہتے ہیں کہ اللہ کا یہ قول کہ ’’ اور وہ درخت ، جس سے قرآن میں اظہار نفرت کیا گیا ہے۔ ‘‘ ( بنی اسرائیل :’’ ۶۰) میں درخت سے تھوہر کا درخت مراد ہے۔ 
 باب۔ نبیﷺ کا عائشہؓ سے نکاح کرنا اور عائشہؓ کا مدینہ کو ہجرت کرنا اور آپﷺ کا ان سے صحبت کرنا۔ 
(۱۵۹۱)۔ ام المومنین عائشہ صدیقہؓ کہتی ہیں کہ جب نبیﷺ نے مجھ سے نکاح کیا تو میری عمر چھ برس تھی ، پھر ہم مدینہ آئے اور بنی حارث بن خزرج کے محلہ میں اترے ، مجھے بخار ہو اور میرے سارے بال جھڑ گئے ( بعد میں دوبارہ ) کندھوں تک میرے بال نکل آئے اور میری ماں ام رومان میرے پاس آئیں ، میں ( اس وقت ) اپنی ہم جو لی لڑکیوں کے ساتھ جھولا جھول رہی تھی ، انھوں نے مجھے پکارا میں گئی ، میں نہیں جانتی تھی کہ وہ کیا کرنا چاہتی ہیں۔ انھوں نے میرا ہاتھ پکڑا اور گھر کے دروازے پر لے جا کر کھڑا کیا۔ میں ہانپ رہی تھی ، جب میری سانس ٹھہری تو انھوں نے پانی سے میرا سر اور منہ پونچھا پھر گھر کے اندر لے گئیں ، وہاں انصار کی چند عورتیں بیٹھی تھیں ، انھوں  نے کہا کہ مبارک ہو مبارک ہو ، تمہارا نصیب بہت اچھا ہے ، پس ( میری ماں نے ) مجھے ان کے سپرد کیا اور انھوں نے میرا بناؤ سنگھار کیا اور میں اس وقت گھبرا گئی جب چاشت کے وقت یکدم نبیﷺ تشریف لائے تو ( ان عورتوں نے ) مجھے آپﷺ کے سپرد کیا ، اور اس وقت میری عمر نو سال تھی۔ ‘‘ 
(۱۵۹۲)۔ ام المومنین عائشہ صدیقہؓ سے روایت ہے کہ نبیﷺ نے ان سے فرمایا :’’ میں نے تجھے دو دفعہ خواب میں دیکھا کہ تو ایک ریشمی کپڑے کے ٹکڑے میں ( لپٹے ہوئے ) ہے اور ( مجھ سے ) کہا جاتا ہے کہ یہ تمہاری بیوی ہے۔ میں نے جو کھول کر دیکھا تو اندر تو ہی تھی ، میں نے ( اپنے دل میں ) کہا کہ اگر یہ اللہ کی طرف سے ہے تو اللہ اس کو ضرور پورا کرے گا۔ ‘‘ 
باب۔ نبیﷺ اور آپ کے صحابہ کا مدینہ کی طرف ہجرت کرنا۔ 
(۱۵۹۳)۔م المومنین عائشہ صدیقہؓ کہتی ہیں کہ جب سے مجھے اپنے والدین کی شناخت ہوئی ( اتنی عقل آئی ) تو میں نے ان کو دین سلام ہی پر پایا اور ہمارا کوئی دن نہیں گزرتا تھا کہ اس میں نبیﷺ ہمارے پاس تشریف نہ لائے ہوں ، آپﷺ دن میں دو دفعہ آتے ، صبح اور شام کو۔ پھر جب مسلمانوں کو ( مشرکین سے ) سخت تکلیف پہنچنے لگیں تو سیدنا ابو بکرؓ حبشہ کی طرف ہجرت کی نیت سے نکلے یہاں تک کہ جب مقام برک غماد میں پہنچے تو وہاں ابن الدغنہ سے ملے ، وہ قوم کا قارہ کا سر دار تھا ، اس نے کہا کہ اے ابوبکر ! کہاں کا قصد ہے ؟ سیدنا ابو بکرؓ نے کہا کہ مجھے میری قوم ( قریش ) نے نکال دیا ہے ، میں چاہتا ہوں کہ زمین میں سیروسیاحت کروں اور اپنے رب کی عبادت کروں۔ ابن الدغنہ نے کہا کہ اے ابوبکر ! تیرے جیسے لوگ نہ نکلتے ہیں اور نہ نکالے جاتے ہیں ، تم لوگوں کو جو چیز ان کے پاس نہیں ہوتی وہ مہیا کر دیتے ہو ،صلہ رحمی کرتے ہو ، لوگوں کا بوجھ اپنے سر پر اٹھا لیتے ہو ، مہمان نوازی کرتے ہو اور جھگڑوں میں حق کی مدد کرتے ہو۔ پس میں تمہیں پناہ دیتا ہوں ، تم واپس لوٹ جاؤ اور اپنے شہر میں ہی اپنے رب کی عبادت کرو۔ پس سیدنا ابو بکرؓ واپس آگئے اور ابن الدغنہ بھی آپؓ کے ساتھ آیا اور ابن الدغنہ شام کے وقت قریش کے سر داروں  کے پاس گیا اور ان سے کہا کہ بے شک ابو بکرؓ جیسا ( عمدہ ) آدمی نہ نکلتا ہے اور نہ ( قوم سے ) نکالا جاتا ہے ، کیا تم ایسے شخص کو نکالتے ہو جو لوگوں کو وہ چیزیں مہیا کرتا ہے جوان کے پاس نہیں ہوتیں اور صلہ رحمی کرتا ہے ، دوسروں کا بوجھ اپنے سر لینے والا ، مہمان نواز اور حق والے شخص کی مدد کرنے والا ہے۔ قریش نے ابن الدغنہ کی پناہ کو رد نہیں کیا ( منظور کر لیا ) اور ابن الدغنہ سے کہا کہ تم ابو بکرؓ کو سمجھا دو کہ وہ اپنے گھر میں اللہ کی عبادت کریں اور وہیں نمازیں پڑھیں اور قرأت کریں اور اس سے ہمیں اذیت نہ دیں اور نہ اس کو اعلانیہ پیش کریں کیونکہ ہم ( اعلانیہ پیش کرنے سے ) اپنی عورتوں اور بیٹوں کے بگڑ جانے کا خوف رکھتے ہیں۔ پس ان الدغنہ نے سیدنا ابو بکرؓ سے یہ سب کہہ دیا ، پس سیدنا ابو بکرؓ اسی شرط پر مکہ میں رہے۔ وہ اپنے گھر میں اپنے رب کی عبادت کرتے اور اعلانیہ نماز پڑھتے اور نہ اپنے گھر کے سوا کہیں اور قرآن پڑھتے۔ پھر سیدنا ابو بکرؓ نے اپنے گھر کے صحن میں ایک مسجد بنائی اور اس میں نماز پڑھتے اور قرآن کی تلاوت کرتے ، پس مشرکین کی عورتیں اور ان کے بیٹے ( بہت سے لوگ ) اکٹھے ہو جاتے اور وہ سب ( قرآن سن کر ) انھیں دیکھتے اور تعجب کا اظہار کرتے اور سیدنا ابو بکرؓ بہت زیادہ رونے والے آدمی تھے ، جب وہ قرآن پڑھتے تو اپنے آنسو نہ روک سکتے ، اس صورت حال سے مشرکین قریش گھبرا گئے اور ابن الدغنہ کو بلوایا ،وہ ان کے پاس آیا تو انھوں نے کہا کہ ہم نے ابوبکرؓ کو تیری پناہ میں دینا اس شرط سے قبول کیا تھا کہ وہ اپنے گھر میں رہ کر پروردگار کی عبادت کریں اور اس نے اس شرط کے خلاف کیا اور اس نے اپنے گھر کے صحن میں ایک مسجد بنائی ہے ، وہاں اعلانیہ نماز ادا کرتے اور قرآن پڑھتے ہیں اور بے شک ہم اس بات سے ڈرتے ہیں کہ کہیں ہماری عورتیں اور بچے گمراہ نہ ہو جائیں ، تم ابو بکرؓ کو اس سے رو کو ، اگر وہ صرف اپنے گھر کے اندر عبادت کرتے ہیں تو کرتے رہیں اور اگر وہ نہ مانیں اور اعلانیہ عبادت کرنے پر ہی ڈٹے رہیں تو  تم اپنی پناہ ان سے واپس مانگ لو ، ہم تمہاری پناہ توڑنا پسند نہیں کرتے اور یہ بھی نہیں کرسکتے کہ ابوبکرؓ  کو اعلانیہ عبادت کرنے دیں۔ عائشہؓ کہتی ہیں کہ ابن دغنہ ( یہ سب سن کر ) سیدنا ابوبکر کے پاس آیا اور کہا کہ بے شک تم جانتے ہو کہ میں نے جو شرط قریش کے لوگوں سے ٹھہرائی تھی اب تم یا تو اس شرط پر قائم رہو یا میری پناہ واپس کر دو کیونکہ میں یہ پسند نہیں کرتا کہ عرب لوگ یہ خبر سنیں کر میں نے جس شخص کو امان دی تھی اس کی امان توڑ دی گئی۔ سیدنا ابو بکرؓ نے کہا کہ میں تجھے تیری امان واپس کرتا ہوں اور اللہ عزوجل کی پناہ پر راضی ہوں اور نبیﷺ بھی ان دنوں مکہ ہی میں تھے۔ پس نبیﷺ نے مسلمانوں سے فرمایا :’’ مجھے تم لوگوں کی ہجرت کا مقام دکھلایا گیا وہاں کھجور کے درخت ہیں اور دونوں طرف پتھریلے میدان ہیں۔ ‘‘ یعنی مدینہ کے وہ دونوں پتھر یلے میدان جن کو حرتین کہتے ہیں ، جن مسلمانوں سے ہو سکا وہ مدینہ کی طرف ہجرت کر گئے اور بہت سے وہ مسلمان بھی جو حبش کی طرف ( اس سے پہلے ) ہجرت کر چکے تھے ، مدینہ ہی میں لوٹ آئے اور سیدنا ابو بکرؓ نے بھی مدینہ جانے کی تیاری کی تو رسول اللہﷺ نے ان سے فرمایا :’’ تم ٹھہر جاؤ ! مجھے امید ہے کہ مجھے بھی ( ہجرت کی ) اجازت ملے گی۔ ‘‘ سیدنا ابو بکرؓ نے کہا کہ آپ پر میرا باپ صدقے !کیا آپ کو یہ امید ہے ؟ آپﷺ نے فرمایا :’’ ہاں۔ ‘‘ پس سیدنا ابو بکرؓ رک گئے اور اپنی دو اونٹیوں کو ، جو ان کے پاس تھیں ، چار ماہ تک کیکر کے پتے کھلاتے رہے ( اس سے اونٹ خوب تیز ہو جاتا ہے ) عائشہؓ کہتی ہیں کہ ایک دن ہم ٹھیک دوپہر کے وقت ابو بکرؓ کے گھر میں بیٹھے تھے کہ ایک کہنے والے نے کہا کہ ( دیکھو ) رسول اللہﷺ ایسے وقت پر آئے جو آپﷺ کے تشریف لانے کا وقت نہ تھا۔ سیدنا ابو بکرؓ نے کہا کہ میرے ماں باپ آپﷺ پر صدقے اللہ کی قسم ! آپﷺ جو اس وقت آئے ہیں تو ضرور کوئی بڑا کام ہے ، پس رسول اللہﷺ آ پہنچے اور ( اندر آنے کی ) اجازت مانگی۔ اجازت دی گئی تو آپﷺ اندر داخل ہوئے تو نبیﷺ نے ابو بکرؓ سے فرمایا :’’ اپنے لوگوں سے کہو ذرا باہر جائیں۔ ‘‘ سیدنا ابو بکرؓ نے کہا کہ یا رسول اللہ ! آپ پر میرا باپ صدقے ، یہاں صرف آپ کے گھر والے ہیں ( یعنی عائشہ اور ان کی والدہ ام رومانؓ ) نبیﷺ نے فرمایا :’’ مجھے ہجرت کی اجازت مل گئی ہے۔ ‘‘ تو سیدنا ابو بکرؓ نے کہا کہ یا رسول اللہ ! میں آپ کے ساتھ رہوں گا ؟ رسول اللہﷺ نے فرمایا :’’ ہاں ‘‘ تو سیدنا ابو بکرؓ نے کہا کہ یا رسول اللہ ! ان دونوں اونٹنیوں میں سے کوئی اونٹنی لے لیجیے۔ آپﷺ نے فرمایا :’’ اچھا ( مگر میں ) قیمت سے لوں گا۔ ‘‘ عائشہؓ کہتی ہیں کہ ہم نے جلدی سے دونوں کے سفر کا سامان تیار کیا اور ایک چمڑے کے تھیلے میں رکھا تو سیدہ اسماءؓ نے اپنا کمر بند پھاڑا اور اس سے تھیلے کا منہ باندھا ، ( اسی وجہ سے ) ان کا نام ذات النطاقین رکھا گیا۔ 
عائشہؓ کہتی ہیں کہ پھر رسول اللہﷺ اور ابو بکر صدیقؓ دونوں ( مکہ سے تین میل پر ) ثور پہاڑ کی غار میں چلے گئے ، پس وہاں یہ لوگ تین راتیں رہے۔ عبداللہ بن ابی بکرؓ جو جوان گھبرو بڑا چالا ک ہوشیار تھے ، رات کو غار میں جا کر ان کے پاس رہتا اورسحر کے وقت واپس چلا آتا اور صبح قریش کے لوگوں کے ساتھ کرتا جیسے رات مکہ ہی میں گزاری ہو اور پھر جتنی باتیں نبیﷺ اور سیدنا ابو بکرؓ  کو نقصان پہنچانے کی سنتا ، وہ یادرکھتا اور رات کا اندھیرا ہوتے ہی ( غار پر آ کر )نبیﷺ اور ابو بکرؓ کو سنا دیتا اور عامر بن فہیرہ جوابو بکرؓ کے غلام تھے ، وہ ایک ایک دودھیل بکری گلے میں سے روکے رہتے ( اس دودھ نہ نچوڑتے ) جب ایک گھڑی رات گزر جاتی تو وہ بکری اس غار میں لے کر آتے اور دونوں صاحب تازہ اور گرم گرم دودھ پی کر رات بسر کرتے ، یہاں تک کہ عامر بن فہیرہ اندھیرے ہی میں بکریوں کو آواز دینا شروع کرتے ، تین راتیں برابر ایسا ہی کرتے رہے اور نبیﷺ اور ابو بکرؓ نے قبیلہ نبی الدیل ، جو کہ بنی عبد بن عدی میں سے تھا۔ میں سے ایک شخص کو اجرت پر راہ بتلانے والا ( خریت ) ٹھہرایا ،خریت اس شخص کو کہتے ہیں کہ جو راستہ بتلانے میں ماہر ہو۔ یہ شخص عاص بن وائل سہمی کے خاندان کا حلیف تھا ( اس نے ہاتھ ڈبو کر ان کے ساتھ حلف کیا تھا ) اور وہ کفار قریش کے دین پر تھا ، پس ( نبیﷺ اور سیدنا ابو بکرؓ ) دونوں نے اس کو امین ٹھہرایا ( بھروسا کیا ) اور اپنی اونٹنیاں اس کے حوالے کیں اور اس سے یہ وعدہ ٹھہرایا کہ وہ تین راتوں کے بعد اونٹنیاں لے کر غار ثور آ جائے ، پس وہ (حسب وعدہ ) تیسری ( رات کی ) صبح کو اونٹنیاں لے کر آیا اور آپ دونوں کے ساتھ عامر بن فہیرہؓ اور راستہ بتانے والا شخص روانہ ہوئے اور راستہ بتانے والے نے ساحل سمند ر کا راستہ اختیار کیا۔ سیدنا سراقہ بن مالک بن جعشم المدلجیؓ کہتے ہیں کہ ہمارے پاس قریش کے کافروں کا ایک ایلچی آیا اور انھوں نے رسول اللہﷺ اور ابو بکرؓ میں سے ہر ایک کے قتل کرنے یا پکڑ لینے والے کے لیے دیت ( یعنی سواونٹوں ) وعدہ کیا تھا۔ ایک بار ایسا ہوا کہ میں بنی مد لج کی ایک مجلس میں بیٹھا ہوا تھا کہ اتنے میں ایک شخص انہی کی قوم کا آیا اور ہمارے سامنے کھڑا ہو گیا ، ہم لوگ بیٹھے ہوئے تھے تو اس نے کہا کہ اے سراقہ ! میں نے ابھی چند آدمیوں کو دیکھا جو ساحل کے راستے سے جا رہے تھے۔۔۔ میں سمجھتا ہوں کہ وہ محمد (ﷺ ) اور ان کے ساتھی ہیں۔ سراقہ کہتے ہیں کہ میں ( دل میں ) پہچان گیا کہ یہ وہی لو گ ہوں گے لیکن اس سے میں نے کہا کہ یہ لو گ وہ ( محمدﷺ اور ان کے ساتھی ) نہیں ہیں لیکن تو نے فلاں اور فلاں اور فلاں کو دیکھا ہو گا جو ابھی ابھی ہمارے سامنے گئے ہیں ، پھر میں گھڑی بھر اسی مجلس میں ٹھہرا رہا اور پھر اٹھ کر اپنے گھر گیا اور اپنی لونڈی سے کہا کہ تو میرا گھوڑا نکال اور ٹیلے کے پرے جا کر گھوڑے کو روکے رہ ، میں نے اپنا نیزہ سنبھالا اور گھر کے پچھلے دروازے سے نیزہ کی بھال ( نوک ) کو زمین پر لگائے ہوئے ( یا بھال سے زمین پر لکیر کرتے ہوئے )باہر نکلا اور نیزہ کا اوپر کا حصہ میں نے جھکا دیا اور اسی طرح اپنے گھوڑے کے پاس آیا اور اس پر سوار ہو گیا اور میں نے اسے دوڑایا تاکہ جلدی پہنچا دے۔ جب میں ان ( نبیﷺ اور آپ کے ساتھیوں ) کے قریب پہنچا تو میرے گھوڑے نے ٹھو کر کھائی اور میں اس پر سے گر پڑا پھر میں اٹھ کر کھڑا ہو اور ترکش کی طرف ہاتھ بڑھایا اور اس میں سے تیر نکالے اور ان سے فال لی کہ کیا میں انھیں ضرور پہنچا سکوں گا یا نہیں تو وہ بات( میرے خلاف ) نکلی جسے میں برا سمجھتا تھا ، ( لیکن اونٹوں کے لا لچ میں ) میں پھر اپنے گھوڑے پر سوارہوا اور فال کے خلاف کیا ، میرا گھوڑا مجھے لے کر ( آپﷺ کے ) قریب پہنچ گیا ، یہاں تک کہ میں نے آپﷺ کے قرآن پڑھنے کی آواز سنی اور آپﷺ ادھر ادھر نہ دیکھتے تھے اور سیدنا ابو بکرؓ بار بار ادھر ادھر دیکھ رہے تھے ، اتنے میں میرے گھوڑے کے پاؤں زمین میں دھنس گئے یہاں تک کہ گھٹنوں تک زمین میں چھپ گئے اور میں اس  کے اوپر سے گر پڑا ، پھر میں نے اس ڈانٹا تو وہ اٹھا مگر ایسی مشکل سے کہ اپنے ہاتھ زمین سے نہ نکال سکا ، پھر جب وہ سیدھا کھڑا ہوا تو اس کے دونوں ہاتھوں ( کے زمین کے باہر نکلنے کی وجہ ) سے ایک گرد نکلی جو دھوئیں کی طرح آسمان میں پھیل گئی۔ میں نے پھر تیروں سے فال نکالی تو میری ناپسندیدہ بات نکلی ( میرے خلاف نکلی ) آخر میں نے انھیں امان ( دینے ) کے ساتھ پکارا تو وہ رک گئے ، پس میں اپنے گھوڑے پر سوار ہو کر ان کے پاس پہنچا اور جب مجھے ان تک پہنچنے میں یہ مصیبت پیش آئی تو میرے دل میں خیال آیا کہ عنقریب رسول اللہﷺ کا کام ( دین اسلام ) غالب آجائے گا پھر میں نے ان سے کہا کہ بے شک آپ کی قوم نے آپ کے بارہ میں دیت مقرر کی ہے اور میں نے وہ سب خبریں بیان کیں جو لوگ ان کے ساتھ چاہتے تھے اور میں نے ان کے سامنے زاد راہ ( کھانا ) اور (سفر کا ) سامان پیش کیا لیکن انھوں نے مجھ سے کچھ نہیں لیا اور نہ مجھ سے مانگا۔ صرف یہ کہا کہ ہمارا حال پوشیدہ رکھنا ، پس میں نے نبیﷺ سے درخواست کی کہ میر ے لئے امن کی ایک تحریر لکھ دیں تو آپﷺ نے عامر بن فہیرہ کو حکم دیا،انہوں نے مجھے
 چمڑے کے ایک ٹکڑے پر لکھ دیا اور پھر رسول اللہﷺ روانہ ہو گئے، ( عروہ بن زبیرؓ کہتے ہیں کہ ) رسول اللہ زبیر اور مسلمانوں کے کئی سواروں سے ملے جو تاجر تھے اور شام کے ملک سے لوٹے  آ رہے تھے ، پس سیدنا زبیرؓ نے نبیﷺ اور سیدنا ابو بکرؓ کو سفید کپڑے پہنائے ، ادھر مدینہ میں مسلمانوں نے نبیﷺ کے مکہ سے نکلنے کی خبر سنی تو وہ ہر روز صبح کو ( مقام ) حرہ تک آتے اور آپﷺ کا انتظار کرتے رہتے۔ یہاں تک کہ دوپہر کی گرمی ( کی شدت ) انھیں واپس ( ہونے پر مجبور) کر دیتی۔ ایک دن وہ بہت انتظار کے بعد واپس آئے ، جب اپنے گھروں میں پہنچ گئے تو ایک یہودی اپنے کسی کام سے اپنے گھروں میں سے ایک گھر کی چھت پر چڑھا تو اس نے رسول اللہﷺ اور آپ کے ساتھیوں کو سفید پوش ( سفید کپڑے پہنے ہوئے ) دیکھا کہ سراب ان سے چھپ گیا تھا ( جتنا آپﷺ نزدیک ہو رہے ہیں اتنی ہی دور سے پانی کی طرح ریت کا چمکنا کم ہوتا جاتا ہے ) پس یہودی اپنے آپ کو بلند آواز سے یہ کہنے سے نہ روک سکا کہ اے گروہ عرب ! یہ تمہارا سر دار ، جس کا تم انتظار کر ر ہے تھے ( آ پہنچا ) پس مسلمان اپنے ہتھیاروں کی طرف لپکے اور حرہ میں جا کر آپﷺ سے ملے۔ پس آپﷺ ان کے ساتھ داہنی جانب مڑے یہاں تک کہ بنی عمر و بن عوف کے محلہ میں جا کر اترے اور یہ ربیع الاول کا مہینہ اور پیر کا دن تھا۔ پس سیدنا ابوبکرؓ لوگوں ( سے ملنے ) کے لیے کھڑے ہو گئے اور رسول اللہﷺ خاموش بیٹھے رہے تو انصار کے کچھ لوگوں نے ، جنہوں نے رسول اللہﷺ کو نہ دیکھا تھا وہ سیدنا ابوبکرؓ ( کو نبیﷺ سمجھ کر انہی) کے پاس آتے یہاں تک کہ جب آپﷺ پر دھوپ آنے لگی تو سیدنا ابو بکرؓ آگے بڑھے اور آپﷺ پر اپنی چادر سے سایہ کر لیا۔ پھر اس وقت لوگ رسول اللہﷺ کو پہچان گئے ،پس نبیﷺ دس سے کچھ اوپر راتوں تک بنی عمر و بن عوف میں رہے اور اس مسجد ( قبا ) کی بنیاد رکھی جس کی بنیاد تقویٰ ( پرہیز گاری ) پر رکھی گئی اور رسول اللہﷺ نے اس میں نما ز ادا فرمائی پھر اپنی سواری (اونٹنی ) پر سوار ہو کر چلے اور لوگ آپﷺ کے ساتھ پیدل چل رہے تھے یہاں تک کہ مدینہ میں مسجد نبوی کے پاس جا کر ( اونٹنی ) بیٹھ گئی اور ان دونوں اس جگہ کچھ مسلمان نماز پڑھا کرتے تھے اور وہ زمین دو یتیم لڑکوں سہیل اور سہل کی تھی جو کہ اسعد بن زرارہ کی پرورش میں تھے پس جب اونٹنی بیٹھ گئی تو رسول اللہﷺ نے فرمایا :’’ ان شاء اللہ یہی ہمارا ( رہنے کا ) مقام ہو گا۔ ‘‘ پھر رسول اللہﷺ نے دونوں لڑکوں ( سہیل اور سہل ) کو بلایا اور ان سے اس زمین ( کھلیان ) کی قیمت پوچھی تا کہ وہاں مسجد بنائی جائے ، ان دونوں نے کہا کہ یا رسول اللہ! ہم یہ زمین آپ کو  ہبہ کرتے ہیں ( قیمت نہ لیں گے ) پس رسول اللہﷺ نے بطور ہبہ ( تحفہ ) لینے سے انکار کر دیا بلکہ ان دونوں سے خرید لی پھر وہاں مسجد بنانا شروع کی اور اس کے بنانے کے لیے خود بھی سب لوگوں کے ہمراہ اینٹیں اٹھا اٹھا کر لے جاتے تھے اور فرماتے ::
’’ یہ بوجھ اٹھانا خیبر کا بوجھ اٹھانے سے بہتر ہے بلکہ اس کا اجرو ثواب اللہ کے یہاں باقی رہنے والا ہے اور اس میں بہت طہارت اور پاکی ہے۔ ‘‘ 
(۱۵۹۴)۔ سیدہ اسماءؓ سے روایت ہے کہ (سیدنا ) عبداللہ بن زبیرؓ ان کے پیٹ میں تھے کہتی ہیں کہ میں ( مکہ سے ہجرت کی نیت سے ) اس وقت نکلی جب پورے دنوں کا پیٹ تھا ، میں مدینہ میں آ کر قبا میں اتری اور وہاں سیدنا عبداللہ بن زبیرؓ پیدا ہوئے ، میں انھیں لے کر نبیﷺ کے پاس آئی۔ پس آپﷺ نے انھیں اپنی گود میں بٹھا یا پھر ایک کھجور منگوائی اور اس کو چبایا ، پھر اس کو ان کے منہ میں ڈال دیا تو پہلی چیز جو عبداللہؓ کے پیٹ میں پہنچی وہ رسول اللہﷺ کا تھوک تھا۔ اس کے بعد رسول اللہﷺ نے کھجور چبا کر ان کے منہ میں ڈالی اور ان کے لیے دعا فرمائی اور برکت کی دعا فرمائی اور یہ ( سیدنا عبداللہؓ مہاجرین اسلام کے ) پہلے بچے تھے جو اسلام میں پیدا ہوئے۔ 
(۱۵۹۵)۔ سیدنا ابو بکرؓ کہتے ہیں کہ میں نبیﷺ کیسا تھ غار (ثور ) میں تھا کہ میں نے اپنا سر اٹھایا تو (مشرک) لوگوں کے پاؤں دیکھے تو میں نے کہا کہ یا رسول اللہ ! اگر ان میں سے کسی نے اپنی نظر نیچے کی تو ہمیں دیکھ لے گا۔ آپﷺ نے فرمایا :’’ اے ابو بکر ! خاموش رہ ہم دو آدمی ایسے ہیں جن کے ساتھ تیسرا ( ساتھی ) اللہ ہے۔ ‘‘ 
  باب۔ نبیﷺ اور آپ کے صحابہؓ کا مدینہ میں تشریف لانا۔ 
( ۱۵۹۶)۔ سیدنا براءؓ کہتے ہیں کہ سب سے پہلے ہمارے پاس ( مکہ سے ) سیدنا معصب بن عمیرؓ آئے۔ ان کے بعد سیدنا ابن ام مکتومؓ آئے ( جو نا بینا تھے ) اور وہ دونوں لوگوں کو قرآن پڑھایا کرتے تھے پھر سیدنا بلالؓ اور سعد بن ابی وقاصؓ اور عمار بن یاسرؓ ( آئے ) پھر سیدنا عمر بن خطابؓ نبیﷺ کے بیس صحابہؓ کے ساتھ آئے پھر نبیﷺ تشریف لائے پس میں نے مدینہ والوں کو کسی بات سے اتنا خوش ہوتے نہیں دیکھا جتنا وہ رسول اللہﷺ کے تشریف لانے سے خوش ہوئے یہاں تک کہ لونڈیاں بھی یہی کہنے لگیں کہ رسول اللہﷺ تشریف لائے اور نبیﷺ ابھی ( مدینہ میں ) تشریف نہیں لائے تھے کہ میں ’’ اپنے بہت ہی پاکیزہ رب کی پاکی بیان کر ‘‘ ( سورۃ الاعلیٰ :۱) اور مفصل کی کئی سورتیں پڑ ھ چکا تھا۔ 
 باب۔ جس نے مکہ سے ہجرت کی اس کو حج یا عمرہ کر کے پھر مکہ میں رہنا کیسا ہے ؟ 
( ۱۵۹۷)۔ سیدنا لعلا ء بن حضرمیؓ کہتے ہیں کہ رسول اللہﷺ نے فرمایا :’’ مہاجر کو منیٰ سے لوٹنے کے بعد ( جب حج ختم ہو جائے تو ) تین دن تک ( مکہ میں ) رہنا درست ہے۔ ‘‘ 
 نبیﷺ کے پاس،جب آپﷺ مدینہ میں آئے ،یہودیوں کا آنا۔ 
( ۱۵۹۸)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ اگر دس یہودی بھی مجھ پر ایمان لے آتے تو سب یہودی مسلمان ہو جائے۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔ 



غزوات کے بیان میں 

غزوۂ عشیرہ کا بیان 
( ۱۵۹۹)۔ سیدنا زید بن ارقمؓ سے روایت ہے کہ ان سے پوچھا گیا کہ نبیﷺ نے کتنے غزوے کیے ؟ ‘‘ انھوں نے جواب دیا کہ انیس ( ۱۹)۔ پھر پوچھا گیا کہ آپ کتنے غزوات میں نبیﷺ کے ہمراہ تھے ؟ تو انھوں نے کہا کہ سترہ غزوات میں۔ پھر پوچھا گیا کہ ان میں سے سب سے پہلے کو نسا غزوہ ہو ا؟ تو انھوں نے جواب دیا کہ ’’ غزویہ عشیر یاعسیرہ۔ ‘‘
 باب۔ اللہ تعالیٰ کا فرمان ’’ ( یاد کرو کہ ) جب تم اپنے رب سے فریاد کر رہے تھے۔۔۔ سخت سزا دینے والا ہے۔ ‘‘( الا نفال :۹۔۔۔ ۱۳)
(۱۶۰۰)۔ سیدنا عبداللہ بن مسعودؓ کہتے ہیں کہ میں نے سیدنا مقدام بن اسودؓ کی ایک ایسی بات دیکھی کہ اگر وہ بات مجھے حاصل ہوتی تو میں اس مقابل میں کسی نیکی کو نہ سمجھتا ، وہ مجھے سب سے زیادہ پسند ہوتی۔ ( ہوا یہ کہ ) نبیﷺ مشرکوں پر بد دعا کر رہے تھے کہ اتنے میں مقدادؓ آن پہنچے اور عرض کی کہ یا رسول اللہ ! ہم ( کبھی بھی ) اس طرح نہیں کہیں گے جیسا کہ موسیٰؑ کی قوم نے ان سے کہا تھا ’’ تم اور تمہارا پروردگار جاؤ اور دشمنوں سے لڑو ‘‘ ( سورۂ المائدہ :۲۴)بلکہ ہم تو آپ کی داہنی طرف سے اور بائیں طرف سے اور سامنے سے پیچھے کی طرف سے ( دشمنوں کے مقابل ) لڑیں گے۔ میں نے دیکھا کہ ( یہ بات سن کر ) نبیﷺ کا چہرہ مبارک چمکنے لگا اور آپﷺ خوش ہو گئے۔ 
باب۔ غزوۂ بدر میں شریک مسلمانوں کی تعداد۔ 
( ۱۶۰۱)۔ سیدنا براءؓ کہتے ہیں کہ مجھ سے نبیﷺ کے اصحاب نے بیان کیا جو کہ بدر میں موجود تھے کہ ان کی تعداد اتنی ہی تھی جتنی طالوت ( بادشاہ ) کے ساتھ والوں کی تھی ، جو ان کے ساتھ نہر پار کر گئے تھے اور وہ تین سو دس سے کچھ اوپر آدمی تھے۔ سیدنا براءؓ کہتے ہیں کہ اللہ کی قسم ! سوائے مومن ( لوگوں ) کے کوئی ان کے ساتھ دریا پار نہ جا سکا۔ ( دیکھیے سورۂ بقرہ کی آیت :۲۴۹)
باب۔ ابوجہل کے قتل کا بیان۔ 
( ۱۶۰۲)۔ سیدنا انسؓ کہتے ہیں کہ نبیﷺ نے (بدر کے دن ) فرمایا :’’ کون ابوجہل کو دیکھ کر خبر لائے گا ؟ تو سیدنا ابن مسعودؓ چلے تو اسے ( اس حال میں ) پایا کہ عفراء کے دونوں بیٹوں نے اسے اتنا مارا ہے کہ یہ ٹھنڈا ہو رہا ہے ، سیدنا ابن مسعودؓ نے کہا کہ کیا تو ہی ابو جہل ہے ؟ اور اس کی ڈاڑھی پکڑ لی تو اس نے کہا :’’ بھلا مجھ سے بڑھ کر کون شخص ہے جسے تم نے قتل کیا یا یوں کہا کہ اس شخص سے بڑ ھ کر کون ہے جسے اس کی قوم نے قتل کیا ہو؟
(۱۶۰۳)۔ سیدنا ابو طلحہؓ کہتے ہیں کہ نبیﷺ نے بدر کے دن قریش کے چوبیس سرداروں کی لاشوں کو بدر کے کنوؤں میں سے ایک گندے اور ناپاک کنویں میں پھینکنے کا حکم دیا اور نبیﷺ جب کسی قوم پر غلبہ پاتے تو تین راتیں اسی مقام پر ٹھہرے رہتے تھے پس جب بدر میں ( رہتے ہوئے ) تیسرا دن تھا تو آپﷺ نے حکم دیا ، تو آپﷺ کی اونٹنی پر زین کسی گئی پھر آپﷺ چلے اور آپ کے پیچھے صحابہؓ بھی چلے وہ سمجھے کہ شاید آپﷺ کسی کام سے جا رہے ہیں  ، یہاں تک کہ آپﷺ اس کنویں کی منڈیر پر کھڑے ہوئے اور انھیں ( کفار قریش کو ) ان کے اپنے نام اور ان کے باپوں سے کے نام سے پکارنے لگے کہ اے فلاں کے بیٹے فلاں ، اے فلاں !  کے بیٹے فلاں ! کیا اب تمہیں یہ اچھا معلوم ہوتا ہے کہ تم اللہ اور اس کے رسول کی اطاعت کر لیتے ، پس بے شک ہم سے ہمارے رب نے جو وعدہ کیا تھا ، ہم نے پا لیا ، کیا تم سے بھی تمہارے رب نے جو وعدہ کیا تھا تم نے اس سچے پایا ؟ سیدنا ابو طلحہؓ کہتے ہیں کہ پھر سیدنا عمرؓ نے کہا کہ یا رسول اللہ !ﷺ آپ ان جسموں سے باتیں کرتے ہیں جن میں روح ( موجود ) نہیں ہے ؟ تو رسول اللہﷺ نے فرمایا :’’ قسم اس ذات کی جس کے ہاتھ میں محمدﷺ کی جان ہے ! میں جو کچھ کہہ رہا ہوں اس کو تم ان ( کافروں ) سے زیادہ نہیں سن رہے۔ ‘‘ 
فائدہ : یہ آپﷺ کا معجزہ تھا۔ اللہ تعالیٰ اپنی قدرت کا ملہ کے ساتھ درختوں کو ، دیواروں کو اور مردوں کو سنوا سکتا ہے۔ اس واقعہ سے مسئلہ سماع موتٰی ثابت کرنا زیادتی ہے۔ 
باب۔ غزوۂ بدر میں فرشتوں کا حاضر ہونا۔ 
( ۱۶۰۴)۔ سیدنا رفاعہ بن رافع زرقیؓ جو کہ جنگ بدر میں شریک تھے ، کہتے ہیں کہ جبریلؑ نبیﷺ کے پاس آئے اور کہا کہ آپ بدر( لڑنے ) والوں کو اپنے درمیان کیسا سمجھتے ہیں ؟ آپﷺ نے فرمایا :’’ سب مسلمانوں میں افضل ( سمجھتا ہوں )۔ ‘‘ یا اسی طرح کی کوئی اور بات کہی تو جبریلؑ نے کہا کہ اسی طرح جو فرشتے جنگ بدر میں حاضر ہوئے تھے ( وہ بھی تمام فرشتوں میں افضل ہیں )۔ 
(۱۶۰۵)۔ سیدنا ابن عباسؓ سے روایت ہے کہ نبیﷺ کے غزوۂ بدر کے دن فرمایا :’’ یہ جبریلؑ اپنے گھوڑے کا سرتھا مے ہوئے اور لڑائی کے ہتھیار لگائے ہوئے ( آئے ) ہیں۔ ‘‘ 
 ((باب ))
(۱۶۰۶)۔ سیدنا زبیرؓ کہتے ہیں کہ میں جنگ بدر کے دن عبیدہ بن سعید بن عاص سے ملا اور وہ ہتھیاروں میں اس طرح غرق تھا کہ اس کی صرف دونوں آنکھیں نظر آ رہی تھیں اور اس کی کنیت ابو ذات الکرش تھی، پس اس نے کہا کہ میں ابو ذات لکرش ہوں ، میں نے اس پر اپنے نیزے سے حملہ کیا ، اس کی آنکھ پر ( نیزہ ) مارا تو وہ مر گیا۔ ( سیدنا زبیرؓ ) کہتے ہیں کہ جب وہ مر گیا تو میں نے اپنا پاؤں اس کی لاش پر رکھا اور دونوں ہاتھ لمبے کر کے بہت مشکل سے وہ نیزہ اس کی آنکھ سے نکالا ، اس کے دونوں کنارے ٹیڑھے ہو گئے تھے ، پس یہ نیزہ رسول اللہﷺ نے مجھ سے مانگا تو میں نے آپﷺ کو دیدیا ، پھر جب رسول اللہﷺ کی وفات ہو گئی تو میں نے ( پھر ) لے لیا۔ پھر سیدنا ابوبکرؓ نے مجھ سے وہ نیزہ مانگا تو میں نے انھیں دے دیا۔ پھر جب سیدنا ابو بکرؓ کی وفات ہو گئی تو سیدنا عمرؓ نے مانگا ، میں نے انھیں دے دیا پھر سیدنا عمرؓ کی شہادت واقع ہوئی تو میں نے لے لیا۔ پھر سیدنا عثمانؓ نے مانگا تو میں نے انھیں دے دیا۔ پھر جب سیدنا عثمانؓ شہید کیے گئے تو وہ سیدنا علیؓ ( اور ان ) کی اولاد کے پاس رہا۔ آخر میں سیدنا عبداللہ بن زبیرؓ نے ان سے مانگ لیا اور وہ ان کے پاس رہا یہاں تک کہ وہ شہید ہو گئے۔ 
( ۱۶۰۷)۔ سیدہ ربیع معوذؓ کہتی ہیں کہ نبیﷺ میری شادی سے اگلے روز ( یعنی عروسی کے روز ) صبح میرے پاس تشریف لائے ، کچھ لڑکیاں اس وقت دف بجا رہی تھیں اور بدر کے دن ان کے جو بزرگ مارے گئے ان کی تعریفیں کر رہی تھیں۔ ایک لڑکی ان میں سے یہ کہنے لگی کہ ہم میں ایک نبی (ﷺ )ہے جو جانتا ہے کہ کل کیا ہو گا تو نبیﷺ نے فرمایا :’’ اس طرح مت کہو اور پہلے جو کہہ رہی تھی وہی کہو۔ ‘‘ 
( ۱۶۰۸)۔ سیدنا ابو طلحہؓ سے جو کہ جنگ بدر میں رسول اللہﷺ کے ساتھ حاضر تھے ، روایت ہے کہ نبیﷺ نے فرمایا :’’ ( رحمت کے ) فرشتے اس گھر میں نہیں جاتے جہاں کتا اور ( جانداروں ) کی تصویریں ہوں۔ ‘‘ 
(۱۶۰۹)۔ سیدنا عبداللہ بن عمرؓ کہتے ہیں کہ جب ام المومنین حفصہ بنت عمرؓ بیوہ ہو گئیں ، ان کے خاوند خنیس بن حذافہ سہمیؓ جو رسول اللہﷺ کے صحابی تھے اور جنگ بدر میں بھی شریک تھے ، مدینہ میں فوت ہو گئے تو سیدنا عمرؓ نے کہا کہ سیدنا عثمان بن عفانؓ سے ملا اور ان کے سامنے حفصہ ( رضی اللہ عنہ ) کا ذکر کیا اور کہا کہ ( وہ بیوہ ہیں ) اگر تم چاہو تو میں ان کا نکاح تم سے کر دوں ؟ تو انہوں نے کہا کہ میں سوچ کر بتاؤں گا ، پس میں کئی راتوں تک ٹھہرا رہا۔ پھر ( ان سے ملا تو ) انھوں نے کہا کہ ابھی میں یہی مناسب سمجھتا ہوں کہ ان دنوں ( دوسرا ) نکاح نہ کروں۔ پھر میں سیدنا ابو بکرؓ سے ملااور کہا کہ اگر تم چاہو تو میں حفصہ ( رضی اللہ عنہ ) کا نکاح تم سے کر دوں ؟ تو سیدنا ابوبکرؓ خاموش رہے اور مجھے کچھ جواب نہ دیا تو مجھے ان پر سیدنا عثمانؓ سے بھی زیادہ غصہ آیا ، میں اور کئی راتیں ٹھہرا رہا ، پھر نبیﷺ نے حفصہؓ کو نکاح کا پیغام بھیجا تو میں نے ان کا نکاح نبیﷺ سے کر دیا۔ اس کے بعدسیدنا ابو بکرؓ مجھے ملے تو کہا کہ شاید تمہیں غصہ آیا ہو گا۔ جب تم نے مجھ سے حفصہؓ کا ذکر کیا تھا اور میں نے تمہیں کچھ جواب نہ دیا تھا ؟ میں نے کہا کہ ہاں ( آیا ) تھا۔ انھوں نے کہا کہ بات یہ ہے کہ میں نے تم کو جواب نہ دیا تو اس کی وجہ یہ تھی کہ رسول اللہﷺ نے مجھ سے حفصہؓ کا ذکر کیا تھا ( کہ کیا میں اس سے نکاح کر لوں ) اور میں رسول اللہﷺ کا راز فاش نہیں کر سکتا تھا اگر نبیﷺ ان سے نکاح کرنے کا ارادہ چھوڑ دیتے تو بے شک میں ان سے نکاح کر لیتا۔ 
(۱۶۱۰)۔ سیدنا ابو مسعود البدریؓ کہتے ہیں کہ رسول اللہﷺ نے فرمایا :’’ جو کوئی رات کو سورۃ البقرہ کی آخری دو آیات پڑھ لے وہ اسے کافی ہو جاتی ہیں۔ ‘‘ 
 ( ۱۶۱۱)۔ سیدنا مقداد بن عمر وکندیؓ جو کہ بنی زہرہ کے حلیف تھے اور غزوۂ بدر میں بھی شریک تھے ، کہتے ہیں کہ میں نے رسول اللہﷺ سے کہا کہ آپ اس بارہ میں کیا کہتے ہیں کہ اگر میں ( جنگ میں ) ایک کافر سے ملوں اور ہم دونوں ایک دوسرے کو قتل کرنے کے درپے ہو جائیں ، تو وہ ( کافر ) میرے ایک ہاتھ پر تلور مارے اور اسے کاٹ ڈالے ، پھر وہ ایک درخت کی پناہ لے کر کہے کہ میں اللہ تعالیٰ کا تابع فرمان ( مسلمان ) ہو گیا تو کیا میں اس کے یوں کہنے کے بعد اسے قتل کر ڈالوں ؟ تو رسول اللہﷺ نے فرمایا :’’ نہیں اسے قتل نہ کرو۔ ‘‘ میں نے کہا کہ یا رسول اللہ ! بے شک اس نے میرا ایک ہاتھ ( بھی ) کاٹ ڈالا اور کاٹنے کے بعد ایسا کہنے لگا ( کہ مسلمان ہو گیا )۔ رسول اللہﷺ نے فرمایا :’’ نہیں اس کو قتل مت کرو ورنہ بیشک اسے وہ درجہ حاصل ہو جائے گا جو تجھے اس کے قتل کرنے سے پہلے حاصل تھا اور تیرا وہ حال ہو جائے گا جو اسلام کا کلمہ پڑھنے سے پہلے اس ( کافر ) کا حال تھا۔ ‘‘ 
( ۱۶۱۲)۔ سیدنا جبیر بن مطعمؓ سے روایت ہے کہ رسول اللہﷺ نے بدر کے قیدیوں کے بارہ میں فرمایا :’’ اگر آج مطعم بن عدی زندہ ہو تا اور ان ناپاک لوگوں کی سفارش کرتا تو میں اس کے کہنے پرا نھیں چھوڑ دیتا۔ ‘‘ 
باب۔ بنی نضیر کے یہودیوں کا قصہ اور ان کا نبیﷺ کا ساتھ دھوکا کرنے کا بیان۔ 
( ۱۶۱۳)۔ سیدنا ابن عمرؓ کہتے ہیں کہ نبیﷺ سے بنی نضیر اور بنی قریظہ نے ( خلاف معاہدہ ) لڑائی کی۔ آپﷺ نے بنی نضیر کو جلا وطن کر دیا اور بنی قریظہ پر احسان کر کے رہنے دیا۔ جب قریظہ نے مسلمانوں پر ( دوبارہ ) چڑھائی کی تب آپﷺ نے ان کے مردوں کو مار ڈالا اور ان کی عورتوں ، بچوں اور مال کو مسلمانوں میں تقسیم کر دیا مگر کچھ نبیﷺ کے مطیع ہو گئے۔ آپﷺ نے انھیں امن دیا ، وہ مسلمان ہو گئے ، پھر تمام یہودی مدینہ بنی قینقاع کو جو سیدنا عبداللہ بن سلامؓ کی قوم کے تھے اور یہود بنی حارثہ اور باقی یہود مدینہ ( سب کو ) جلا وطن کر دیا۔ 
( ۱۶۱۴)۔ سیدنا ابن عمرؓ کہتے ہیں کہ جب رسول اللہﷺ نے بنی نضیر کے درخت جلا دیے اور (بعضے ) کاٹ دیے جو کہ بویرہ میں تھے تو یہ آیت اتری :
 ’’ جو درخت تم نے کاٹ دیئے یا انھیں ان کی جڑوں پر قائم رہنے دیا ، یہ سب اللہ کے حکم سے ہے۔۔۔۔ ‘‘( سورۃ الحشر :۵)
( ۱۶۱۵)۔ ام المومنین عائشہ صدیقہؓ کہتی ہیں کہ رسول اللہﷺ کی ازواج مطہرات نے سیدنا عثمانؓ کو سیدنا ابو بکرؓ صدیق کے پاس اپنا آٹھواں حصہ مال غنیمت میں سے مانگنے کو بھیجا۔ میں ان کو منع کرتی تھی اور کہتی تھی کہ کیا تمہیں اللہ کا ڈر نہیں ہے ؟ کیا تمہیں نبیﷺ کا یہ قول معلوم نہیں ہے کہ ہمارے مال کا کوئی وارث نہیں ، جو کچھ ہم چھوڑیں ، وہ صدقہ ہے۔ اس سے اپنی ذات مراد تھی ، صرف آل محمد (ﷺ ) اس مال میں سے کھا لے۔ پھر سب ازواج نبیﷺ میرے کہنے سے ( اس حصہ کو طلب کرنے سے ) رک گئیں۔ 
باب۔ یہودی کعب ابن اشرف کے قتل کا بیان۔ 
( ۱۶۱۶)۔ سیدنا جابر بن عبداللہؓ کہتے ہیں کہ رسول اللہﷺ نے فرمایا :’’ کعب بن اشرف( کے قتل ) کا کون ذمہ لیتا ہے ، اس نے اللہ اور اس کے رسولﷺ کو بڑی تکلیف دی ہے ؟ سیدنا محمد بن مسلمہؓ نے کھڑے ہو کر کہا کہ کیا آپ کو پسند ہے کہ اسے مار ڈالوں۔ آپﷺ نے فرمایا :’’ ہاں۔ ‘‘ تو انھوں نے عرض کی کہ مجھے اجازت دیجیے تا کہ میں کچھ بات بتاؤں۔ آپﷺ نے فرمایا :’’ تجھے اختیار ہے۔ ‘‘ چنانچہ سیدنا محمد بن مسلمہؓ اس کے پاس گئے اور اس سے کہا کہ اس شخص ( یعنی محمدﷺ ) نے ہم سے صدقہ مانگا ہے اور ہمیں ستا رکھا ہے ، میں تجھ سے کچھ قرض لینے آیا ہوں۔  کعب نے کہا کہ ابھی کیا ہے۔ اللہ کی قسم! آگے چل کر تم کو بہت تکلیف ہو گی۔ وہ بولے کہ خیر اب تو ہم اس کا اتباع کر چکے ، اب ایک دم چھوڑنا تو اچھا نہیں لگتا ، مگر دیکھ رہے ہیں کہ اس کا انجام کیا ہوتا ہے۔ خیر میں تیرے پاس ایک وسق یادووسق قرض لینے آیا ہوں۔ کعب بن اشرف نے کہا کہ میرے پاس کچھ گروی رکھ دو۔ انھوں نے کہا کہ تم کیا چیز گروی رکھنا چاہتے ہو ؟ کعب نے  کہا تم میرے پاس اپنی عورتوں کو گروی رکھ دو۔ انھوں نے جواب دیا ہم تیرے پاس عورتوں کو کیسے رکھ دیں ؟ کیونکہ تو عربوں میں بے انتہا خوبصورت ہے۔ کعب بولا کہ اپنے بیٹوں کو میرے پاس گروی رکھ دو۔ وہ بولے بھلا ہم انھیں کیونکر گروی رکھ دیں ؟ جو ان سے لڑے گا یہ طعنہ دے گا تو ایک وسق یا دووسق پر گروی رکھا گیا تھا اور یہ ہم پر عار ہے لیکن ، ہم تیرے پاس ہتھیار رکھ دیں گے۔ پس انھوں نے کعب سے دوبارہ ملنے کا وعدہ کیا اور رات کے وقت کعب کے پاس آئے اور اپنے ہمراہ بونا ئلہ ، کعب کے دودھ شریک بھائی کو لے آئے۔ کعب نے انھیں قلعہ کے پاس بلا لیا اور خود قلعہ سے نیچے اتر کر ان کے پاس آنے لگا۔ اس کی بیوی نے پوچھا کہ تم اس وقت کہا ں جا رہے ہو؟ کعب نے جواب دیا کہ محمد بن مسلمہ(رضی اللہ عنہ)اور میرا بھائی ابونائلہ مجھے بلا رہے ہیں (ڈرنے کی کوئی بات نہیں )عورت بولی کہ اس آواز سے تو گویا خون ٹپک رہا ہے۔ کعب نے کہا یہ صرف میرا دوست محمد بن سلمہ(رضی اللہ عنہ)اور میرا دودھ شریک بھائی ابو نائلہ ہے اور شریف آدمی کو تو اگر رات کے وقت نیزہ مارنے کے لئے بلایا جائے تو فوراً منظور کر لے۔ ادھر  محمد بن مسلمہ (رضی اللہ عنہ)دو اور آدمیوں کو ساتھ لائے تھے۔ (ابوعمرو کی روایت کے علاوہ دوسری روایت میں ہے کہ وہ)ابوعبس بن جبر اور حارث بن اوس اور عباد بن بشر رضی اللہ عنہم تھے۔ (عمرو) کہتے ہیں کہ جن دو آدمیوں کو وہ ساتھ لائے تھے ان سے کہہ دیا تھا کہ جب کعب بن اشرف آئے گا تو میں اس کے بال پکڑ کر سونگھوں گا ،جب تم دیکھو کہ میں نے اس کے سر کو مضبوطی سے پکڑ لیا ہے تو تم جلد ی سے اسے مار دینا۔ (ایک دفعہ راوی عمرو نے)کہا کہ محمد بن مسلمہ رضی اللہ عنہ نے کہا کہ پھر میں تمہیں سونگھاؤں گا۔ جب کعب ان کے پاس چادر سے سر لپیٹے ہوئی آیا اور خوشبو کی مہک اس میں پھیل رہی تھی،تب محمد بن مسلمہ رضی اللہ عنہ نے کہا کہ میں نے آج کی خوشبو سے اچھی کبھی کوئی خوشبو نہیں دیکھی۔ کعب نے جواب دیا کہ میرے پاس عرب کی عورتوں میں سب سے زیادہ معطر رہنے والی اور سارے عرب کی باکمال عورت ہے۔ محمد بن مسلمہ رضی اللہ عنہ نے پوچھا کہ کیا مجھے اپنا سر سونگھنے کی اجازت دیتے ہو؟ اس نے کہا ہاں کیوں نہیں۔ محمد بن مسلمہؓ نے سونگھا اور اپنے ساتھیوں کو سنگھایا۔ انھوں نے کہا کہ مجھے پھر(دوبارہ سونگھنے کی )اجازت ہے؟اس نے کہا ،ہاں ہے۔ چنانچہ جب سیدنا محمد بن مسلمہؓ نے اسے مضبوط پکڑلیا تب انھوں نے اپنے ساتھیوں سے کہا کہ اس کو مارو۔ چنانچہ انھوں نے کعب بن اشرف کو مارڈالا اور رسول اللہﷺ کو اس کے قتل کی خوشخبری سنائی۔ 
باب۔ ابو رافع یہودی عبداللہ بن ابی الحقیق کے قتل کا بیان اور بعض نے کہا کہ اس کا نام سلام بن ابی الحقیق ہے۔ 
( ۱۶۱۷)۔ سیدنا براء بن عازبؓ کہتے ہیں۔ کہ رسول اللہﷺ نے چند انصار کو ابو رافع یہودی کے پاس بھیجا اور ان پرسیدنا عبداللہ بن عتیکؓ کو امیر بنایا اور ابو رافع رسول اللہﷺ کو سخت ایذا دینا تھا اور آپﷺ کے نقصان پر کمر بستہ رہتا تھا اور وہ اپنے اس قلعہ میں جو حجاز میں تھا ، رہتا تھا۔ جب یہ لوگ اس کے قریب پہنچے ، اس وقت سورج ڈوب چکا تھا اور لوگ اپنے مویشیوں کو شام کے وقت واپس لا چکے تھے۔ سیدنا عبداللہ بن عتیکؓ نے اپنے ساتھیوں سے کہا کہ تم یہاں بیٹھو ، میں جاتا ہوں اور دربان سے مل ملا کر قلعہ کے اندر جانے کی کوئی تدبیر کرتا ہوں۔ پھر وہ قلعہ کی طرف چلے ، یہاں تک کہ دروازوں کے قریب پہنچ گئے۔ پھر اپنے آپ کو کپڑے میں اس طرح چھپایا جیسے کوئی قضائے حاجت کے لیے بیٹھتا ہے۔ قلعہ والے اندر جا چکے تھے۔ دربان نے عبداللہ کو آواز دی کہ اے اللہ کے بندے ! اگر تو اندر آنا چاہتا ہے تو آ، کیونکہ میں دروازہ بند کرتا ہوں۔ میں اندر چلا گیا۔ جب سب آ چکے ، دربان نے دروازہ بند کر کے کنجیاں کھونٹی پر لٹکا دیں۔ عبداللہؓ کہتے ہیں کہ میں نے کنجیاں لینے کا ارادہ کیا پھر انھیں لے کر دروازہ کھولا۔ ابو رافع کے پاس کہانیاں ہوا کرتی تھیں اور وہ اپنے بالا خانے پر رہتا تھا۔ جب اس کے پاس سے کہانی والے چلے گئے تو میں بالا خانے پر چڑھا۔ میں جب کوئی دروازہ کھولتا تو اندر کی جانب سے بند کر لیتا اور ( اپنے دل میں کہتا کہ ) اگر لوگ مجھ سے واقف بھی ہو جائیں گے تو مجھ تک ابو رافع کے مارنے سے پہلے نہ آسکیں گے۔ جب میں اس کے پاس پہنچا تو کیا دیکھتا ہوں کہ وہ ایک اندھیرے مکان میں اپنے بچوں میں سو رہا ہے۔ مجھے اس کا ٹھکانہ معلوم نہ تھا۔ میں نے ابو رافع کہہ کر آوازی دی ، اس نے جواب دیا کون ہے ؟ میں آواز کی طرف لپکا اور آواز پر تلوار کی ایک ضرب لگائی ، میرا دل دھک دھک کر رہا تھا ، وار خالی گیا اور وہ چلانے لگا۔ میں مکان سے نکل کر تھوڑی دیر بعد پھر اندر گیا اور میں نے ( آواز بدل کر ) کہا کہ اے ابو رافع ! یہ کیسی آواز تھی ؟ اس نے کہا کہ تیری ماں پر مصیبت پڑے ، کسی نے ابھی ابھی مجھے تلوار ماری تھی۔ یہ سنتے ہی میں نے ایک بڑا وار کیا اگرچہ اب اس کو کاری زخم آ چکا تھا۔ لیکن وہ مرا نہیں تھا آخر میں نے تلوار کی نوک اس کے پیٹ پر رکھی اور زور سے دبایا تو تلوار اس کی پیٹھ تک پہنچ گئی۔ جب مجھے یقین ہوا کہ میں نے اسے مار دیا تو پھر میں ایک ایک دروازہ کھولتا جاتا۔ سیڑھیوں پر پہنچ کر اتر رہا تھا ، میں نے سمجھا کہ اب زمین آگئی ، چاند نی رات میں ( دھم سے ) نیچے گر پڑا اور میری پنڈلی ٹوٹ گئی۔ میں اسے اپنے عمامہ سے پٹی باندھ کر نکلا اور دروازہ پر یہ کہہ کر بیٹھ گیا کہ آج رات اس وقت تک نہ نکلوں گا جب تک میں یہ نہ جان لوں کہ کیا میں نے اسے قتل کر دیا ہے۔ جس وقت مرغ نے اذان دی تو اس وقت ناعی ( موت کی خبر سنانے والا ) دیوار پر کھڑا ہو کر کہنے لگا کہ میں ابورافع ، اہل حجاز کے سود اگر کے مرنے کی خبر سناتا ہوں۔ پھر میں نے اپنے ساتھیوں سے آ کر کہا کہ جلدی چلو ، اللہ نے ابورافع کو قتل کرا دیا ہے۔ میں نے رسول اللہﷺ سے آ کر یہ قصہ بیان کیا تو آپﷺ نے فرمایا :’’ اپنا پاؤں پھیلا ؤ۔ میں نے اپنا پاؤں پھیلایا تو آپﷺ نے اس پر ہاتھ پھیرا تو وہ ایسا ہو گیا جیسے کبھی اس کی شکایت ہی نہ تھی۔ 
باب۔ غزوۂ احد کا بیان۔ 
 ( ۱۶۱۸)۔ سیدنا جابر بن عبداللہؓ کہتے ہیں کہ ایک شخص نے احد کے دن نبیﷺ سے پوچھا کہ اگر میں ( اللہ کی راہ میں ) مارا جاؤں تو کہاں ( جاؤں گا ؟ ) آپﷺ نے فرمایا :’’ ( تو ) جنت میں ( جائے گا )۔ ‘‘ اس نے اپنے ہاتھ کی کھجوریں ( تک ) پھینک دیں اور اتنا لڑا کہ شہید ہو گیا۔ 
باب۔ ’’ جب تم میں سے دو گروہوں نے ہمت ہارنا چاہی اور اللہ ان کا مدد گار تھا۔ ‘‘
 (۱۶۱۹)۔ فاتح ایران سیدنا سعد بن ابی وقاصؓ سے روایت ہے کہ انھوں نے کہا کہ میں نے غزوۂ احد میں رسول اللہﷺ کے ساتھ دو مرد دیکھے جو سفید کپڑے پہنے ہوئے تھے اور آپﷺ کی طرف سے خوب لڑرہے تھے۔ میں نے ان کو کبھی نہیں دیکھا نہ اس سے پہلے نہ اس کے بعد۔ 
(۱۶۲۰)۔ فاتح ایران سیدنا سعدبن ابی وقاصؓ کہتے ہیں کہ رسول اللہﷺ نے احد کی دن اپنے ترکش سے تیر نکال کر میرے سامنے رکھے اور فرمایا :’’( اے سعدؓ ) تیر چلا تجھ پر میرے ماں باپ قربان ہوں۔ ‘‘
 باب۔ اے پیغمبر ! آپ کے اختیار میں کچھ نہیں ، اللہ تعالیٰ چاہے تو ان کی توبہ قبول کرے یا عذاب دے کیونکہ وہ ظالم ہیں۔ ‘‘
(۱۶۲۱)۔ سیدنا انس بن مالکؓ سے روایت ہے کہ نبیﷺ کا سر مبارک احد کے دن زخمی ہو گیا آپﷺ نے فرمایا :’’ بھلا وہ قوم کیسے فلاں پائے گی جس نے اپنے پیغمبر کو زخمی کیا ‘‘ تو یہ آیت اتری ’’ اے پیغمبر ! آپ کے اختیار میں کچھ نہیں۔ ‘‘(سورۂ آل عمران :۱۲۸)
 ( ۱۶۲۲)۔ سیدنا عبداللہ بن عمرؓ نبیﷺ سے روایت کرتے ہیں کہ آپﷺ فجر کی نماز میں آخری رکعت میں رکوع کے بعد یوں دعا کرتے تھے ’’ اے اللہ ! فلاں اور فلاں اور فلاں پر لعنت فرما۔ ‘‘ اس وقت اللہ نے یہ آیت اتاری :‘‘ اے پیغمبر ! آپ کے اختیار میں کچھ نہیں ، اللہ تعالیٰ چاہے تو ان کی توبہ قبول کرے یا عذاب دے کیونکہ وہ ظالم ہیں۔ ‘‘ ( سورۂ آل عمران :۱۲۸)
 باب : سید الشہداء حمزہؓ کی شہادت کا بیان۔ 
( ۱۶۲۳)۔ عبید اللہ بن عدی بن خیارؓ سے روایت ہے کہ انھوں نے وحشی سے کہا کیا تم ہمیں قتل ( شہادت ) حمزہؓ کی خبر نہیں بتاؤ گے ؟ اس نے کہا ہاں ( کیوں نہ بتاؤں گا۔ قتل حمزہؓ کا قصہ یوں ہے ) کہ سیدنا حمزہؓ نے بدر کے دن طعیمہ بن عدی بن خیار کو قتل کیا تھا ، مجھ سے میرے آقا جبیر بن مطعمؓ نے کہا اگر تو میرے چچا کے عوض حمزہؓ کو مار ڈالے تو ،تو آزاد ہے۔ وحشی نے کہا جب قریش کے لوگ کوہ عنیین کی لڑائی کے سال نکلے اور عنیین احد کے پہاڑوں میں سے ایک پہاڑ ہے۔ احد کے اور اس  کے درمیان ایک نالہ ہے۔ اس وقت میں بھی لڑنے والوں کے ساتھ نکلا جب لوگ لڑائی کی صفیں باندھ چکے ، تو سباع ( بن عبدالعزیٰ ) نے (صف سے ) نکل کر کہا کہ کیا کوئی لڑنے والا ہے ؟ وحشی کہتے ہیں کہ سید الشہدا ء حمزہ بن عبد المطلبؓ نے اس کے مقابل نکل کر کہا اے سباع! اے ام انمار کے بیٹے ! جو عورتوں کا ختنہ کرتی تھی ، کیا تو اللہ اور اس کے رسول اللہﷺ کی مخالفت کرتا  ہے ؟ وحشی نے کہا پھر انھوں نے سباع پر حملہ کیا اور سبا ع گزشتہ کل کی کی طرح مٹ گیا۔ وحشی نے کہا پھر میں قتل حمزہؓ کے واسطے ایک پتھر کی آڑ میں گھات لگا کر بیٹھ گیا۔ جب وہ میرے قریب آئے تو میں نے اپنا ہتھیار پھینک مارا ، وہ اُن کو زیر ناف اس طرح لگا کہ وہ ان کے دونوں سرین کے پار ہو گیا۔ وحشی نے کہا کہ یہی ان کا آخری وقت تھا۔ جب سب قریش مکہ میں واپس آئے تو میں بھی ان کے ساتھ واپس آ کر مکہ میں مقیم ہو گیا۔ جب ( فتح مکہ کے بعد ) مکہ میں اسلام پھیل گیا تو میں طائف چلا گیا۔ جب طائف والوں نے رسول اللہﷺ کی طرف قاصد بھیجے تو مجھ سے کہا کہ وہ قاصدوں کو نہیں ستاتے۔ چنانچہ میں ان کے ساتھ رسول اللہﷺ کی خدمت میں حاضر ہوا۔ آپﷺ نے جب مجھے دیکھا تو فرمایا :’’ کیا وحشی تو ہی ہے ؟‘‘ میں نے عرض کی جی ہاں آپﷺ نے فرمایا :’’ حمزہؓ کو تو نے ہی شہید کیا تھا ؟‘‘ میں نے عرض کی جی ہاں ، جو کچھ آپ سے لوگوں نے بیان کیا ، وہی ماجرا ہے ( یعنی میں نے اپنے آقا کے حکم سے مارا تھا ) آپﷺ نے فرمایا کیا تو مجھ سے اپنا منہ چھپا سکتا ہے ؟ وحشی کہتے ہیں کہ میں ( آپﷺ کے پاس سے اٹھ کر ) باہر آگیا۔ رسول اللہﷺ کی وفات کے بعد جب مسیلمہ کذاب نے خروج ( یعنی دعویٰ نبوت ) کیا تو میں نے سوچا کہ میں بھی مسلمانوں کے پاس چلوں ، شاید مسیلمہ کو مار کر حمزہؓ کا بدلہ اتار سکوں۔ وحشی نے کہا کہ میں ( ان ) کو لوگوں کے ساتھ ( جو سیدنا ابو بکرؓ نے روانہ کیے تھے ) نکلا اور مسیلمہ کا حال جو تھا سو تھا ( یعنی اس کے ساتھ ایک بڑی جماعت تھی ) وحشی کہتے ہیں کہ ایک دفعہ ہی میں نے دیکھا کہ مسیلمہ ایک دیوار کے شگاف میں کھڑا ہے ، گویا کہ خاکستر ی رنگ کا اونٹ ہے اور پریشان سر ہے۔ میں نے وہی حربہ ( جس سے حمزؓ ہ کو شہید کیا تھا ) اس کی چھاتی کے درمیان مارا اور اس کے دونوں کندھوں کے آر پار کر دیا پھر مسیلمہ کی طرف ایک انصاری نے دوڑ کر اس کی کھوپڑی پر تلوار ماردی( یعنی گردن جدا کر دی )۔ 
باب۔ احد کے دن جو زخم رسول اللہﷺ کے لگے ان کا بیان۔ 
 (۱۶۲۴)۔ سیدنا ابو ہریرہؓ کہتے ہیں کہ رسول اللہﷺ نے اپنے چاروں دانتوں کی طرف اشارہ کر کے فرمایا : ’’ اللہ کا غصہ اس قوم پر ہے جنہوں نے اپنے نبی کے ساتھ یہ معاملہ کیا ہوا اور نیز اس قوم پر ہے جنہیں رسول اللہﷺ ( بغیر حد اور قصاص کے ) اللہ کی راہ میں مارا ہو۔ ‘‘
 باب۔ اللہ عزوجل کا یہ قول ’’ جن لوگوں نے اللہ اور رسول اللہﷺ کا حکم قبول کر لیا۔ ‘‘
( ۱۶۲۵)۔ ام المومنین عائشہ صدیقہؓ سے روایت ہے کہ جب غزوۂ احد کے دن نبیﷺ کو جو صدمہ پہنچنا تھا پہنچ چکا اور مشرک واپس چلے گئے تو آپﷺ نے ان کے دوبارہ آ جانے کے ڈر سے فرمایا :’’ کون ہے جو ان کفار کے پیچھے جائے ؟‘‘ یہ سن کر ستر صحابہ کرام نے نبیﷺ کا فرمان قبول کیا۔ (راویِ حدیث عروہ ) کہتے ہیں کہ ان میں سیدنا ابو بکر اور سیدنا زبیرؓ شامل تھے۔ 
باب۔ غزوۂ خندق کا بیان ، اسی کا نام غزوہ احزاب ہے۔ 
 ( ۱۶۲۶)۔ سیدنا جابرؓ کہتے ہیں کہ ہم خندق کے دن زمین کھود رہے تھے کہ اتفاقاً ایک زمین سخت نکل آئی۔ سب نبیﷺ سے جا کر عرض کی یا رسول اللہﷺ ! ایک بہت سخت زمین خندق میں درپیش آگئی ہے۔ آپﷺ نے فرمایا :’’ میں خود آ کر اسے دور کر دیتا ہوں۔ ‘‘ پھر آپﷺ چلے اور آپﷺ کے پیٹ سے پتھر بندھے ہوئے تھے۔ تین روز تک ہم بھوکے پیاسے ہی رہے۔ آپﷺ نے آ کر زین پر کدال ماری۔ کدال مارتے ہی وہ زمین نرم ہو گئی۔ 
( ۱۶۲۷)۔ سیدنا سلیمان بن صردؓ کہتے ہیں کہ نبیﷺ نے غزوۂ احزاب کے دن فرمایا :’’ اب ہم کافروں پر چڑھائی کریں گے اور وہ ہم پر چڑھائی نہ کر سکیں گے۔ ‘‘
 ( ۱۶۲۸)۔ سیدنا ابو ہریرہؓ  روایت کرتے ہیں کہ رسول اللہﷺ فرماتے تھے :’’ اللہ کے سوا کوئی معبود نہیں ہے ، وہ اکیلا ہے ، جس نے اپنی فوج ( مسلمانوں ) کو غالب کیا اور اپنے بندے ( محمدﷺ ) کی مدد فرمائی اور کفار کو اس اکیلے نے مغلوب کیا ، اللہ کے بعد کوئی چیز نہیں ( یعنی سب کو فنا ہے اور صرف اللہ ہی ’’ الا ول والآخر‘‘ ذات ہے )۔ ‘‘
 باب۔ رسول اللہﷺ کا جنگ احزاب سے واپس آنا اور بنی قریظہ پر چڑھائی کرنا اور محاصرہ کرنا۔ 
(۱۶۲۹)۔ سیدنا ابو سعید خدریؓ کہتے تھے کہ بنی قریظہ سید نا سعد بن معاذؓ کے فیصلے پر راضی ہو کر قلعے سے نیچے اتر آئے۔ رسول اللہﷺ نے کسی کو سعدؓ کے پاس بھیجا۔ وہ گدھے پر بیٹھے ہوئے تشریف لائے ، جب مسجد کے قریب پہنچے تو رسول اللہﷺ نے انصار سے کہا کہ اپنے سر دار اپنے بزرگ کو لو ( یعنی اتارو ) پھر آپﷺ نے ( سعدؓ سے) کہا کہ یہ کافر تمہارے فیصلے پر اترے ہیں ( تم کیا فیصلہ کرتے ہو ؟) سیدنا سعدؓ نے جواب دیا کہ جو کافر لڑائی کے قابل ہیں انھیں قتل کر دیا جائے اور ان کی اولاد اور عورتیں قید کی جائیں۔ رسول اللہﷺ نے فرمایا :’’ تو نے ہی فیصلہ کیا جیسے اللہ کا حکم تھا یا جیسے بادشاہ ( یعنی اللہ ) کا حکم تھا۔ ‘‘
 باب۔ ذات الرقاع کی جنگ کا بیان۔ 
 ( ۱۶۳۰)۔ سیدنا جابر بن عبداللہؓ سے روایت ہے کہ رسول اللہﷺ نے اپنے اصحاب کو خوف کی نماز اپنے ساتویں غزوۂ، یعنی غزوہ ذات الرقاع میں پڑھائی۔ 
 ( ۱۶۳۱)۔ سیدنا ابو موسیٰؓ کہتے ہیں کہ ہم نبیﷺ کے ہمراہ ایک لڑائی میں نکلے اور ہم چھ آدمیوں کے پاس صرف ایک اونٹ تھا۔ ہم آگے پیچھے باری باری اس پر سوار ہوتے تھے ، ہمارے قدم چھلنی ہو گئے تھے اور میرے دونوں پاؤں پھٹ گئے اور ناخن بھی گر پڑے تو ہم اپنے پاؤں پر پٹیاں باندھتے تھے ، اس لڑائی کا نام ذات الرقاع بھی اسی وجہ سے رکھا گیا ( یعنی پٹیوں دھجیوں والی لڑائی ) کیونکہ ہم پاؤں پھٹ جانے کی وجہ سے ان پر پٹیاں باندھتے تھے۔ 
( ۱۶۳۲)۔ سیدنا سہل بن ابی حثمہؓ نے جو رسول اللہﷺ کے ساتھ جنگ ذات الرقاع میں حاضر تھے ، صلوٰ ۃ خوف (یعنی خوف کی نماز پڑھنے ) کا بیان کیا کہ ایک گروہ نے رسول اللہﷺ کے ہمراہ صف باندھی اور ایک گروہ دشمن کے مقابل رہا۔ رسول اللہﷺ نے اپنے ساتھ والوں کو ایک رکعت پڑھائی پھر آپﷺ کھڑے رہے اور وہ ( مقتدی ) اپنی نماز پوری کرکے چلے گئے اور دشمن کے مد مقابل ہو گئے ) پھر دوسرا گروہ آیا ، آپﷺ نے انھیں دوسری رکعت جو آپﷺ کی باقی رہ گئی پڑھائی ، پھر ( بیٹھے ) ٹھہر رہے اور انہوں نے اپنی اپنی نماز پوری کر لی پھر آپﷺ نے ان کے ساتھ سلام پھیرا۔ 
( ۱۶۳۳)۔ سیدنا جابر بن عبداللہؓ سے روایت ہے کہ انھوں نے رسول اللہﷺ کے ساتھ نجد کی طرف جہاد کیا ، جب رسول اللہﷺ واپس آئے تو وہ بھی آپﷺ کے ساتھ واپس آ گئے اور ایک ایسے جنگل میں دوپہر ہو گئی جس میں کانٹے بکثرت تھے پس رسول اللہﷺ ( وہیں ) اتر گئے اور لوگ جنگل میں جا بجا پھیل گئے اور درختوں کے سائے میں ٹھہرے۔ رسول اللہﷺ کیکر کے ایک گھنے درخت کے نیچے ٹھہرے اور اپنی تلوار اس پر لٹکا دی۔ سیدنا جابرؓ کہتے ہیں کہ ہم تھوڑی ہی دیر سوئے تھے کہ رسول اللہﷺ  نے ہمیں آواز دی۔ ہم آپﷺ کے پاس آئے تو دیکھا کہ ایک دیہاتی آپﷺ کے پاس بیٹھا ہے آپﷺ نے فرمایا :’’ اس نے میرے سونے کی حالت میں میری تلوار کھینچ لی ، اسی اثنا میں میں اٹھ بیٹھا تو ننگی تلوار اس کے ہاتھ میں دیکھی۔ یہ مجھ سے کہنے لگا کہ اب بتا تجھے میرے ہاتھ سے کون بچا سکتا ہے ؟ میں نے جواب دیا کہ اللہ بچا سکتا ہے پس یہ ہے وہ جواب بیٹھا ہوا ہے۔ ‘‘ لیکن پھر آپﷺ نے اسے کچھ سزا نہ دی۔ 
باب۔ بنی مصطلق جو بنی خزاعہ کی ایک شاخ ہیں ، ان کی لڑائی کا بیان اور اسی کو جنگ مریسیع کہتے ہیں۔ 
( ۱۶۳۴)۔ سیدنا ابو سعید خدری رضی اللہ عنہ سے روایت ہے کہ ہم رسول اللہﷺ کے ہمراہ جنگ بنی مصطلق میں نکلے اور ہمیں عرب کی باندیاں اچھی لگیں اور ہمیں عورتوں کی خواہش ہوئی، عورتوں کے بغیر رہنا مشکل ہو گیا۔ ہم نے عزل کرنا اچھا جانا اور عزل کرنے کا ارادہ کیا پھر ہم نے سوچا کہ جب رسول اللہﷺ ہم میں موجود ہیں تو پھر ہم ان سے بغیر پوچھے کیوں عزل کریں ؟ ہم نے آپﷺ سے سوال کیا تو آپﷺ نے جواب دیا :’’عزل کرنے میں تمہارا کچھ فائدہ ہے اور نہ تم پر کوئی خوف ہے۔ کوئی جان پیدا ہونے والی قیامت تک بغیر پیدا ہوئے نہ رہے گی (ضرور پیدا ہو گی)‘‘۔ 
باب : جنگ بنی انمار کا بیان۔ 
( ۱۶۳۵)۔ سیدنا جابر بن عبداللہ انصاریؓ کہتے ہیں میں نے رسول اللہﷺ جو جنگ انمار میں سواری پر نماز پڑھتے ہوئے دیکھا،آپﷺ کا منہ مشرق کی طرف تھا، ( اور ) آپﷺ نفل نماز پڑھ رہے تھے۔ 
باب۔ جنگ حدیبیہ کا بیان اور اللہ تعالیٰ کا یہ قول ’’یقیناً اللہ تعالیٰ مومنوں سے راضی ہو گیا جبکہ وہ تجھ سے درخت کے نیچے بیعت کر رہے تھے۔ ‘‘
 ( ۱۶۳۶)۔ سیدنا بر اءؓ کہتے ہیں کہ لوگو!تم تو سورۂ فتح سے مراد فتح مکہ لیتے ہو اور ہم بیعت الرضوان کی جو حدیبیہ کے دن ہوئی ، فتح سمجھتے ہیں ( جس کا قصہ یوں ہے ) کہ ہم چودہ سو آدمی رسول اللہﷺ کے ہمراہ تھے اور حدیبیہ ایک کنواں ہے ، اس کا پانی ہم نے لینا شروع کیا ، اس قدر ) نکالا کہ اس میں اس قطرہ نہ چھوڑا۔ جب یہ خبر نبیﷺ کو معلوم ہوئی تو آپﷺ وہاں تشریف لائے اوراس کے کنارے پر بیٹھ کر ایک برتن میں پانی منگوایا اور وضو کیا پھر کلی کی اور دعا فرمائی اور وہ پانی اس کنویں میں ڈال دیا۔ ہم تھوڑی دیر تک ٹھہرے رہے پھر کنویں میں پانی اس قدر ہو گیا کہ جس سے ہم اور ہمارے جانور ، سب سیراب ہو گئے۔ 
 ( ۱۶۳۷)۔ سیدنا جابر بن عبداللہؓ فرماتے ہیں کہ حدیبیہ کے دن رسول اللہﷺ نے ہم سے فرمایا :’’ آج تم ساری زمین والوں میں سب سے بہتر ہو۔ پھر انھوں نے کہا کہ ہم ایک ہزار چارسو آدمی تھے اور اگر میری بینائی ہوتی تو میں تمہیں اس درخت کی جگہ دکھا دیتا۔ 
 ( ۱۶۳۸)۔ سیدنا سوید بن نعمانؓ جو کہ اصحاب شجرہ میں سے تھے ، روایت کرتے ہیں کہ رسول اللہﷺ اور صحابہ کرامؓ کے پاس ( غزوۂ خیبر میں ) صرف ستو کھانے کو لائے گئے تو انھوں نے اسی کو چبا لیا۔ 
(۱۶۳۹)۔ امیر المومنین سیدنا عمر بن خطابؓ سے روایت ہے کہ وہ رات کے وقت رسول اللہﷺ کے ساتھ ایک سفر میں جا رہے تھے تو انھوں نے آپ سے کوئی بات پوچھی لیکن آپﷺ نے انھیں جواب نہ دیا پھر ( دوبارہ ) پوچھا لیکن آپﷺ نے جواب نہ دیا ، انھوں نے پھر پوچھا لیکن آپﷺ نے پھر کچھ جواب نہ دیا تو سیدنا عمرؓ نے ( اپنے آپ سے ) کہا اے عمر ! تجھے تیری ماں روئے ، تو نے رسول اللہﷺ سے تین بار پوچھا لیکن آپﷺ نے جواب بھی نہ دیا۔ سیدنا عمرؓ کہتے ہیں کہ میں نے اونٹ کو ایڑ لگائی اور مسلمانوں سے آگے بڑھ گیا۔ میں ڈر رہا تھا کہ کہیں میرے بارے میں کوئی حکم قرآن نہ آ جائے۔ تھوڑی ہی دیر ٹھہرا تھا کہ میں نے ایک پکارنے والے کو سنا جو مجھے پکار رہا تھا ، میں اور ڈرا کہ کہیں میرے بارے میں قرآن نہ اترا ہو۔ پھر میں نے رسول اللہﷺ کے پاس آ کر سلام کیا تو آپﷺ نے فرمایا :’’ آج رات مجھ پر ایک سورت اتری ہے جو مجھے ان تمام چیزوں سے زیادہ پسند ہے جن پر سورج طلوع ہوا ، پھر یہ آیت پڑھی ’’ بے شک ( اے نبی !) ہم نے آپ کو ایک کھلم کھلا فتح دی ہے۔ ‘‘( سورۂ فتح :۱) 
( ۱۶۴۰)۔ سیدنا مسور بن مخرمہؓ کہتے ہیں کہ حدیبیہ کے سال رسول اللہﷺ ایک ہزار سے زیادہ کئی سو صحابہ کے ساتھ نکلے۔ جب ذو الحلیفہ میں پہنچے تو قربانی کے جانوروں کے گلے میں ہار ڈالا اور ان کا کوہان چیز کر نشان دار کر دیا اور وہیں سے عمرہ کا احرام باندھ اور بنی خزاعہ کے ایک جاسوس کو روانہ کیا ( کہ قریش کی خبر لائے ) اور آپﷺ آگے بڑھتے رہے ، جب آپﷺ موضع غدیر الاشطاط میں پہنچے تو جاسوس نے آپﷺ کے پاس آ کر بتایا کہ قریش نے آپﷺ سے لڑنے کے لیے فوجیں اکٹھی کی ہیں اور یہ فوجیں مختلف قبیلوں سے لی گئی ہیں ، وہ سب آپﷺ سے لڑیں گے اور آپﷺ کو بیت اللہ سے روکیں گے اور وہاں تک جانے نہ دیں گے۔ آپﷺ نے پوچھا :’’ اے لوگو! مجھے مشورہ دو ( کہ کیا کرنا چاہیے ) تمہاری کیا یہ رائے ہے کہ میں کافروں کے اہل و عیال کو غارت کر دوں جو کہ ہمیں بیت اللہ سے روکنے کا ارادہ کرتے ہیں ، اگر وہ ہمارا مقابلہ کریں گے تو اللہ بڑا بزرگ و غالب ہے ، جس نے جاسوس کو مشرکین کے شر سے بچا لیا اور اگر وہ ہمارا مقابلہ نہ کر سکے تو ہم انھیں لوٹے ہوؤں اور بھاگے ہوؤں کی طرح چھوڑ دیں گے۔ ‘‘ سیدنا ابو بکرؓ نے عرض کی کہ یا رسول اللہ ! ہم تو صرف بیت اللہ کا قصد کر کے آئے ہیں ، ہم کسی کو مارنا یا لوٹنا نہیں چاہتے ، آپ چلیے تو سہی اگر کوئی ہمیں روکے گا تو ہم لڑیں گے تو آپﷺ نے فرمایا :’’ اللہ کے نام پر چلو۔ ‘‘ 
 ( ۱۶۴۱)۔ سیدنا ابن عمرؓ سے روایت ہے کہ ان کے والد ( سیدنا عمرؓ ) نے انھیں اپنا گھوڑا لانے کے لیے بھیجا جو ایک انصاری شخص کے پاس تھا ، انھوں ( راستہ میں ) انھوں نے دیکھا کہ رسول اللہﷺ درخت کے نیچے لوگوں سے بیعت لے رہے ہیں اور سیدنا عمرؓ کو یہ معلوم نہ تھا ، پس انھوں نے ( یعنی عبداللہ بن عمرؓ ) رسول اللہﷺ سے بیعت کر لی ، پھر گھوڑا لینے گئے اور اس کو لے کر سیدنا عمرؓ کے پاس آئے ، اور وہ ( زرہ پہنے ہوئے تھے ) ، ہتھیار پہن رہے تھے تو سیدنا عبداللہؓ نے ان سے بیان کیا کہ لوگ رسول اللہﷺ سے درخت کے نیچے بیعت کر رہے ہیں۔ ( پھر ) وہ دونوں چلے یہاں تک کہ سیدنا عمرؓ نے رسول اللہﷺ سے بیعت کی۔ یہ ( وہ ) قصہ ہے۔ ( کہ ) جس کی وجہ سے لو گ کہتے ہیں کہ عبداللہ بن عمرؓ ، سیدنا عمرؓ سے پہلے اسلام لائے۔ 
(۱۶۴۲)۔ سیدنا عبداللہ بن ابی اوفیؓ کہتے ہیں کہ نبی کریمﷺ نے جب عمرہ ادا فرمایا تو ہم بھی آپﷺ کے ساتھ تھے۔ آپﷺ نے طواف کیا تو ہم نے بھی آپﷺ کے ساتھ طواف کیا۔ پھر آپﷺ نے نماز پڑھی تو ہم نے بھی آپﷺ کے ساتھ نماز پڑھی اور آپﷺ صفا و مروہ کے درمیان دوڑے اور ہم آپﷺ کو اہل مکہ سے پوشیدہ کیے ہوئے تھے تا کہ کوئی آپﷺ کو ایذا نہ پہنچا سکے۔ 
باب: غزوہ ذات قرد کا بیان۔ 
 ( ۱۶۴۳)۔ سیدنا سلمہ بن اکو عؓ کہتے ہیں کہ میں صبح کی اذان سے پہلے ( مدینہ سے غابہ کی طرف ) چلا۔ ذی قرد میں رسول اللہﷺ کی دودھ والی اونٹنیاں چر رہی تھیں ، راہ میں مجھے سید نا عبدالرحمن بن عوفؓ کا غلام ملا اور اس نے بتایا کہ رسول اللہﷺ کی اونٹنیاں پکڑی گئیں۔۔۔ اور طویل حدیث ذکر کر کی جو کہ پہلے گزر چکی ہے ( دیکھیے :۳۰۰)اور اس حدیث کے آخر میں سیدنا سلمہؓ کہتے ہیں کہ پھر ہم سب واپس آ گئے اور رسول اللہﷺ مدینہ پہنچنے تک مجھے اپنی اونٹنی پر بٹھا کر لائے۔ 
جنگ خیبر کا بیان۔ 
 ( ۱۶۳۳)۔ سیدنا بن اکوعؓ کہتے ہیں کہ ہم جنگ خیبر میں رات کے وقت رسول اللہﷺ کے ساتھ نکلے کسی نے سیدنا عامرؓ سے کہا کہ اے عامر ! تو ہمیں اپنے شعر کیوں نہیں سناتا؟ سیدنا عامرؓ شاعر تھے وہ (اپنی سواری سے ) اتر کر قوم کو شعر سنانے لگے اور یہ پڑھتے تھے :’’ اے اللہ ! اگر تو نہ ہوتا تو ہم ہرگز ہدایت نہ پاتے ، نہ صدقہ دیتے اور نہ نماز پڑھتے ، معاف کر جو تیر ی اطاعت میں ہم سے کوتاہی ہو ، ہم تجھ پر قربان ہوں اور اگر ہم لڑیں تو ہمارے قدم ثابت رکھ اور ہم پر سکونت نازل فرما ، جب کوئی ہمیں ناحق کی طرف بلائے گا تو ہم انکار کر دیں گے ، کفار کے شور و غل مچا کر ہم پر مدد بلائی ہے۔ ‘‘ تو رسول اللہﷺ نے فرمایا :’’ یہ کون ہے جو اونٹوں کے چلانے کے لیے شعر پڑھ رہا ہے ؟ لوگوں نے عرض کی کہ عامر بن اکوعؓ ہیں تو آپﷺ نے فرمایا :’’ اللہ اس پر رحم فرمائے۔ ‘‘ ایک شخص ( سیدنا عمرؓ ) نے کہا کہ یا نبی اللہ ( عامر کے و اسطے جنت یا شہادت ) واجب ہو گئی ، اس سے آپ نے ہمیں بھی فائدہ کیوں نہیں اٹھا نے دیا ؟ پھر ہم خیبر پہنچے اور خیبر والوں کو گھیر لیا اسی اثنا میں ہمیں سخت بھوگ لگی پھر اللہ نے خیبر پر مسلمانوں کو فتح دی۔ فتح کے روز مسلمانوں نے شام کو آگ سلگائی ( ہر ایک کھانے پکانے لگا ) تو آپﷺ نے پوچھا :’’ یہ کیسی آگ ہے اور کس چیز نے نیچے تم آگ جلا رہے ہو ؟‘‘ لوگوں نے عرض کی کہ گوشت کے نیچے۔ آپﷺ نے پوچھا :’’ گوشت کس جانور کا ہے ؟ ‘‘ انھوں نے جواب دیا گھر یلو گدھوں کا تو آپﷺ نے فرمایا :’’ اسے گرا دو اور ہانڈیاں توڑ دو۔ ‘‘ کسی نے عرض کی کیا ہم اسے گرا دیں اور ہانڈیاں کو دھولیں ؟ تو آپﷺ نے فرمایا :‘‘ ایسا ہی کر لو۔ ‘‘ پھر جب دشمنوں کے مقابل صف بندی ہوئی تو سیدنا عامرؓ کی تلوار چھوٹی تھی ، وہ ایک یہودی کی پنڈلی پر مارنے لگے تو اس کی نوک پلٹ کر سیدنا عامر ہی کے گھٹنے پر لگی اور سیدنا عامرؓ اسی زخم سے شہید ہو گئے۔ ( راوی ) کہتے ہیں کہ جب سب واپس آئے  تو رسول اللہﷺ نے مجھے مغموم دیکھا تو آپﷺ نے میرا ہاتھ پکڑ کر پوچھا :‘‘ تیرا کیا حال ہے ؟ ‘‘ میں نے عرض کی میرے ماں باپ آپ پر قربان ہوں لو گ بیان کرتے ہیں کہ عامرؓ کے عمل چھن گئے ( کیونکہ انھیں نے خود کشی کی ہے ) تو آپﷺ نے فرمایا :’’ جس نے یہ کہا وہ جھوٹا ہے ، عامرؓ کو تو دو ہرا اجر ملے گا۔ ‘‘ اور اپنی دونوں انگلیاں ملا کر فرمایا :’’ عامر ( رضی اللہ عنہ ) کو شش کر نے والا اور لڑنے والا تھا۔ کوئی بھی عربی زمین پر عامر کی طرح نہیں چلا ، اس جیسے عربی جو مدینے میں رہتے ہوں بہت کم ہیں۔ ‘‘ اور ایک روایت میں یوں ہے :’’ کوئی عربی مدینہ میں عامر کی مثل پیدا نہیں ہوا۔ ‘‘ 
( ۱۶۴۵)۔ سیدنا انسؓ کہتے ہیں کہ رسول اللہﷺ خیبر میں رات کو پہنچے ( یہ حدیث کتاب الصلوٰۃ میں حدیث : ۲۴۳کے تحت گزر چکی ہے ) اس روایت میں اتنا زیادہ ہے کہ رسول اللہﷺ نے ان میں جو لڑنے والے تھے ان کو قتل کیا اور ان کی عورتوں اور بچوں کو قید کیا۔ 
 ( ۱۶۴۶)۔ سیدنا ابو موسیٰ اشعریؓ کہتے ہیں کہ جب رسول اللہﷺ نے خیبر میں چڑھائی کی تو ( راستے میں ) لو گ ایک بلند جگہ پر چڑھے اور پکا رپکار کر اللہ اکبر اللہ اکبر ، لا الہٰ الا اللہ کہنے لگے۔ تو آپﷺ نے فرمایا :’’ اپنے نفسوں پر نرمی کرو ( اور چیخو نہیں ) کیونکہ تم کسی بہرے یا غائب کو نہیں پکارتے ہو ، بلکہ تم سننے والے کو اور جو بہت نزدیک ہے اسے پکارتے ہو اور وہ تمہارے ساتھ ہے۔ ‘‘ ( اور اس وقت ) میں رسول اللہﷺ کی سواری کے پیچھے ہی تھا۔ آپﷺ نے مجھے لا حَوْلَ وَ لَا قُوَّۃَ الَّا بِااﷲِ پڑھتے ہوئے سنا پھر فرمایا :’’ اے عبداللہ بن قیس ! ( یہ سیدنا ابو موسیٰ اشعریؓ کا اصل نام ہے )۔ ‘‘ میں نے کہا لبیک یا رسول اللہ ! ( کہ اے اللہ کے رسول ! میں حاضر ہوں ) تو آپﷺ نے فرمایا :’’ کیا میں تجھے ایسا کلمہ نہ بتاؤں جو جنت کے خزانوں میں سے ایک خزانہ ہے ؟‘‘ میں نے عرض کی کہ ضرور یا رسول اللہ ! ضرور بتایے ، آپﷺ پر میرے ماں باپ قربان ہوں تو آپﷺ نے فرمایا :’’ ( وہ کلمہ ) لاحَوْل وَ لَا قُوَّۃَ اِ لَّا بِا اﷲِ (ہے )۔ 
(۱۶۴۷)۔ سیدنا سہل بن سعد ساعدیؓ کہتے ہیں کہ نبیﷺ اور مشرکین کا ( خیبر کے دن ) مقابلہ ہوا اور دونوں طرف کے لوگ لڑے۔ جب رسول اللہﷺ اپنی فوج کی طرف لوٹے اور کافر اپنی فوج کی طرف تو رسول اللہﷺ کے اصحاب میں سے ایک شخص تھا جو کسی اکیلے مشرک کو نہ چھوڑتا تھا بلکہ اس کے پیچھے جا کر اسے اپنی تلوار سے مار دیتا۔ لوگوں نے کہا کہ اس نے تو آج وہ کام کیا ہے جو ہم میں سے کوئی نہ کر سکا ( بہت سے کافروں کو مار ڈالا ) رسول اللہﷺ نے فرمایا :’’ وہ تو جہنمی ہے۔ ‘‘ مسلمانوں میں سے ایک شخص نے کہا کہ میں اس کے ساتھ رہوں گا ، پس وہ اس کے ساتھ رہا ، جہاں وہ ٹھہرتا یہ بھی ٹھہر جاتا ، جب وہ دوڑتا یہ بھی دوڑ کر اس کے ساتھ جاتا۔ ( راوی نے ) کہا کہ آخر وہ شخص سخت زخمی ہو گیا اور اس نے مرنے میں جلدی کی ، ( اور ) اپنی تلوار کا قبضہ زمین پر رکھا اور تلوار کی نوک اپنی دونوں چھاتیوں کے درمیان رکھ کر اس پر اپنا سارا بوجھ ڈال دیا اور اپنے آپ کو قتل کر ڈالا تو وہ دوسرا شخص نبیﷺ کے پاس آیا اور بولا کہ میں گواہی دیتا ہوں کہ آپ اللہ کے سچے رسول اللہ ہیں۔ آپﷺ نے فرمایا :’’ وہ کیسے ؟ اس نے عرض کی کہ یا رسول اللہ ! ابھی ابھی آپ نے جس شخص کو دوزخی فرمایا تھا اور لوگوں پر آپ کا یہ کہنا شاق گزرا تھا  ، تو میں نے سوچا کہ چل کر اس کا حال دیکھوں اور لوگوں سے اس کی کیفیت بیان کروں۔ چنانچہ میں اس کے پیچھے نکلا ، پھر وہ شخص بہت زخمی ہو گیا تو جلد مرنے کے لیے اس نے اپنی تلوار کا قبضہ زمین پر رکھا اور نوک اپنی چھاتی سے لگائی پھر اپنا سارا بوجھ اس پر ڈال دیا اور اپنے آپ کو ہلاک کر دیا۔ رسول اللہﷺ نے یہ سن کر فرمایا :’’ کوئی شخص لوگوں کی نظر میں اہل جنت کے سے عمل کرتا ہے حالانکہ وہ دوزخی ہوتا ہے اور کوئی شخص لوگوں کی نگاہ میں دوزخیوں کے سے کام کرتا ہے حالانکہ وہ جنتی ہو تا ہے۔ ‘‘
 ( ۱۶۴۸)۔ اور ایک روایت میں کہا ‘‘ پھر رسول اللہﷺ نے فرمایا :’’ اے فلاں ! کھڑے ہو کر آواز لگا دے کہ جنت میں ایماندار کے سوا کوئی نہ جائے گا اور اللہ تعالیٰ بد کار سے بھی دین کی مدد کرا لیتا ہے۔ ‘‘
 ( ۱۶۴۹)۔ سیدنا سلمہ بن اکوعؓ سے روایت ہے کہ خیبر کے دن میری پنڈلی پر ایک چوٹ لگی تھی پس میں نبیﷺ کے پاس آیا تو آپﷺ نے اس پر تین دفعہ دم کر دیا مجھے آج تک اس کی تکلیف نہیں ہو ئی۔ ‘‘ 
(۱۶۵۰)۔ سیدنا انسؓ کہتے ہیں کہ نبیﷺ مدینہ سے خیبر کے درمیان تین شب ٹھہرے ان میں ام المومنین صفیہؓ سے شب عروسی گزاری پھر میں نے لوگوں کو رسول اللہﷺ کے ولیمہ کے لیے بلایا ، اس میں روٹی تھی اور نہ گوشت تھا ، اس میں صرف یہ تھا کہ سیدنا بلالؓ کو رسول اللہﷺ نے دستر خوان بچھانے کا حکم دیا۔ دستر خوان بچھا دیا گیا پھر اس پر کھجوریں اور پنیر اور گھی ڈال دیا گیا۔ پھر مسلمانوں نے باہم گفتگو کی کہ صفیہ امہات المومنین میں سے ایک ہیں یا لونڈی ہیں ؟ پھر خود ہی کہنے لگے کہ اگر رسول اللہﷺ نے انھیں حجاب کرایا تو امہات المومنین میں سے ہوں گی اور اگر حجاب نہ کرایا تو لونڈی رہیں گی۔ چنانچہ جب آپﷺ نے کوچ کیا تو ام المومنینؓ کے واسطے اپنے پیچھے بیٹھنے کی جگہ بنائی اور پردہ کھینچ دیا۔ 
( ۱۶۵۱)۔ امیر المومنین سیدنا علی بن ابی طالبؓ سے روایت ہے کہ رسول اللہﷺ نے خیبر کے دن عورتوں کے ساتھ متعہ کرنے اور گدھوں کا گوشت کھانے سے منع فرمایا تھا۔ 
( ۱۶۵۲)۔ سیدنا ابو موسیٰ کہتے ہیں کہ جب ہم یمن میں تھے تو رسول اللہﷺ کی مکہ سے نکلنے کی خبر پہنچی تو ہم بھی آپﷺ کی طرف ہجرت کر کے روانہ ہوئے ، میں اور میرے دو بھائی ابو بردہ ابو رہم تھے ، میں ان سے چھوٹاتھا اور ترپن ( ۵۳) آدمی میری قوم میں سے ہمارے ساتھ آئے۔ خیر ہم سب جہازمیں سوار ہوئے۔ اتفاق سے یہ جہاز حبش کے ملک نجاشی بادشاہ کے پاس پہنچا۔ وہاں ہمیں سیدنا جعفر بن ابی طالبؓ ملے۔ ہم نے ان کے پاس قیام کیا ، پھر ہم سب اکٹھے روانہ ہوئے اور ہم نبیﷺ کے پاس اس وقت پہنچے جب آپﷺ خیبر فتح کر چکے تھے اور دیگر لوگ ہم اہل  سفینہ سے کہنے لگے کہ ہجرت میں ہم لوگ تم پر سبقت لے گئے۔ اور سیدہ اسماء بنت عمیسؓ جو ہمارے ساتھ آئی تھیں ، ام المومنین حفصہؓ کے ہاں مہمان گئیں اور انھوں نے بھی نجاشی کے ملک میں مہاجرین کے ساتھ ہجرت کی تھی۔ سیدنا عمرؓ ام المومنین حفصہؓ کے پاس آئے سیدہ اسماء بنت عمیسؓ ان کے پاس موجود تھیں، سیدنا عمرؓ نے اسماء کو دیکھ کر پوچھا کہ یہ کون ہے ؟ ام المومنین حفصہؓ نے جواب دیا کہ اسماء بنت عمیس ( رضی اللہ عنہ ) ہے۔ تو انھوں نے کہا کہ جو حبش کے ملک میں گئی تھیں اور اب سمند ر کا سفر کر کے آئی ہیں ؟ اسماءؓ بولیں جی ہاں میں وہی ہوں۔ سیدنا عمرؓ نے کہا کہ ہم ہجرت میں تم سے سبقت لے گئے لہٰذا رسول اللہﷺ پر تم سے زیادہ ہمارا حق ہے ، یہ سن کر انھیں غصہ آگیا اور کہنے لگیں :’’ اللہ کی قسم ! ہر گز نہیں ، تم  تو رسول اللہﷺ کے پاس موجود تھے ، آپﷺ تم میں سے بھوکے کو کھانا کھلاتے ہیں اور تمہارے جاہل کو نصیحت کرتے ہیں اور ہم اجنبیوں اور دشمنوں کی زمین میں تھے جو حبش میں واقع ہے اور ہماری یہ سب تکالیف اللہ اور اس کے رسول اللہﷺ کی راہ میں تھیں ، اللہ کی قسم ! مجھ پر کھانا پینا حرام ہے جب تک رسول اللہﷺ سے تمہاری بات کا ذکر نہ کر لوں اور ہم کو ایذا دی جاتی تھی اور ہمیں ہر وقت خوف رہتا تھا۔ عنقریب میں نبی کریمﷺ سے ذکر کروں گی اور ان سے پوچھو گی۔ ‘‘اللہ کی قسم ! نہ میں جھوٹ بولوں گی نہ میں کجروی اختیار کروں گی اور نہ میں اس سے زیادہ کہوں گی۔ ‘‘ جب نبیﷺ تشریف لائے سیدہ اسماءؓ  نے عرض کی کہ یا نبی اللہ ! عمرؓ نے اس اس طرح کہا ہے تو آپﷺ نے پوچھا :’’ تو نے انھیں کیا جواب دیا ؟‘‘ تو وہ بولیں کہ میں نے انھیں اس طرح جواب دیا ہے۔ آپﷺ نے فرمایا :’’تم سے زیادہ کسی کا حق نہیں ہے کیونکہ تم عمر (رضی اللہ عنہ ) اور ان کے ساتھیوں کی ایک ہجرت ہے اور تم کشتی والوں کی تو دو ہجرتیں ہوئیں۔ ‘‘
(۱۶۵۴)۔ سیدنا ابوموسیٰؓ سے روایت ہے کہ نبیﷺ نے فرمایا :’’ میں اشعری لوگوں کی آواز پہچانتا ہوں جب وہ رات کو مدینہ میں اپنے گھروں میں قرآن پڑھا کرتے ہیں اور میں ان کے رات کو قرآن پڑھنے کی آواز سے ان کے ٹھکانے پہنچان لیتا ہوں ، اگر چہ میں ان کے اترنے کی جگہ نہیں دیکھتا ، جہاں وہ دن میں اترے تھے اور انہی میں سے ایک شخص حکیم ہے کہ جب وہ کافروں کے سواروں یا دشمن سے ملتا ہے تو ان سے کہتا ہے کہ میرے ساتھی تمہیں حکم دیتے ہیں کہ (لڑنے کے لیے ) ان کا انتظار کرو۔ 
 ( ۱۶۵۵)۔ سیدنا ابو موسیٰؓ کہتے ہیں کہ ہم فتح خیبر کے بعد رسول اللہﷺ کے پاس حاضر ہوئے تو آپﷺ نے (غنیمت خیبر سے) ہمیں حصہ دیا اور ہمارے علاوہ کسی اورکو جو بوقت فتح حاضر نہ تھا حصہ نہیں دیا۔ 
باب۔ عمر ۂ قضا کا بیان۔ 
(۱۶۵۶)۔ سیدنا ابن عباسؓ فرماتے ہیں کہ رسول اللہﷺ نے ام المومنین میمونہؓ سے حالت احرام میں نکاح کیا اور احرام کھولنے کے بعد ان سے صحبت کی اور ام المومنین میمونہؓ سرف ہی میں ( جہاں نکاح ہوا تھا ) فوت ہوئیں۔ 
 فائدہ : ام المومنین میمونہؓ خود اپنے نکاح کا قصہ بیان کرتے ہوئے فرماتی ہیں کہ آپﷺ اس وقت احرام میں نہیں تھے۔ ( صحیح مسلم ) سیدنا ابن عباسؓ کو شاید خبر بعد میں ملی ہو گی۔ 
باب۔ غزوۂ موتہ کا بیان جو ملک شام میں ہے۔ 
( ۱۶۵۷)۔ سیدنا عبداللہ بن عمرؓ کہتے ہیں کہ رسول اللہﷺ نے غزوۂ موتہ میں سیدنا زید بن حارثہؓ کو امیر بنایا پھر فرمایا :’’ اگر زیدؔ شہید ہو جائیں تو جعفرؔ امیر ہیں اور اگر جعفرؔ شہید ہو جائیں تو عبدؔاللہ رواحہ امیر ہیں ( رضی اللہ عنہ ) سیدنا عبداللہ بن عمرؓ کہتے ہیں کہ میں اس لڑائی میں موجود تھا جب ہم نے سیدنا جعفر بن ابی طالبؓ کو تلاش کیا تو انھیں شہیدوں میں پایا اور ہم نے نوے سے کچھ اوپر نیزے اور تلوار کے زخم ان کے جسم پر دیکھے۔ 
باب۔ نبیﷺ کا سیدنا اسامہ  بن زیدؓ کو قوم حرقات ( جہینہ قبیلہ کی ایک شاخ ) کی طرف روانہ کرنا۔ 
( ۱۶۵۸)۔ سیدنا اسامہ بن زیدؓ کہتے ہیں کہ ہمیں رسول اللہﷺ نے قبیلہ حرقہ کی طرف بھیجا ، بو قت صبح ہم نے اس قوم پر حملہ کیا اور ان کو شکست دی۔ پھر میں اور ایک انصار مرد کفار کے ایک شخص سے ملے جب ہم نے اسے گھیر لیا تو اس نے کہا لا الہٰ الا اللہ۔ انصاری رک گیا اور میں نے اسے نیزہ سے مار ڈالا۔ جب ہم مدینہ آئے اور نبیﷺ کو یہ خبر پہنچی تو آپﷺ نے کہا :’’ اسامہ ! کیا تو نے اسے لا الہٰ الا اللہ کہنے کے بعد مار ڈالا ؟‘‘ میں نے عرض کی کہ وہ تو پناہ کے واسطے کہہ رہا تھا (سچے دل سے نہیں کہہ رہا تھا ) آپﷺ بار بار یہی کہتے رہے ، یہاں تک کہ میں نے یہ خواہش کی کہ کاش ! میں اس دن سے پہلے اسلام نہ لایا ہوتا ( بلکہ اس کے بعد لاتا میرا یہ گناہ معاف ہو جاتا )۔ 
( ۱۶۵۹)۔ سیدنا سلمہ بن اکوعؓ کہتے ہیں کہ میں نے نبیﷺ کے ہمراہ سات بار جہاد کیا اور نو مرتبہ آپﷺ کے لشکر کے ساتھ جو آپﷺ روانہ کرتے تھے لڑا ہوں۔ ایک دفعہ ہمارے امیر سیدنا ابو بکر صدیقؓ اور ایک بار سیدنا اسامہؓ تھے۔ 
باب۔ غزوۂ فتح مکہ کا بیان جو رمضان میں ہوا۔ 
( ۱۶۶۰)۔ سیدنا ابن عباسؓ روایت کرتے ہیں کہ نبیﷺ رمضان کے مہینہ میں مدینہ سے دس ہزار صحابہ کے ساتھ ( مکہ کی طرف ) روانہ ہوئے اور یہ مدینہ میں آنے سے ساڑھے آٹھ برس بعد کا ذکر ہے۔ مسلمان اور آپﷺ مکہ کی طرف روانہ ہوئے تو آپﷺ کے ساتھ کچھ صحابہ بھی روزے رکھتے رہے۔ جب مقام کدید پر جو کہ عسفان و قدیر کے درمیان ایک چشمہ ہے ، پہنچے تو آپﷺ نے اور آپﷺ کے ہمراہیوں نے روزہ کھول لیا۔ (روزہ افطار کر لیا )۔ 
( ۱۶۶۱)۔ سیدنا ابن عباسؓ کہتے ہیں کہ نبیﷺ رمضان کے مہینے میں حنین کی طرف نکلے۔ تو آپﷺ کے ساتھ والے لوگوں کا ایک حال نہ تھا ، بعض لوگوں روزہ اور بعض بغیر روزہ کے تھے۔ چنانچہ جب آپﷺ اپنی سواری پر بیٹھ گئے تو ایک برتن میں پانی یا دودھ منگوا کر اپنی ہتھیلی یا سواری پر رکھا پھر اسے پیا۔ پھر لوگوں کی طرف نظر کی تو جنہوں نے نہ رکھا تھا تو انہوں نے روزہ داروں سے کہا کہ تم بھی افطار کر لو ( کیونکہ نبیﷺ افطار کر چکے )۔ 
باب۔ فتح مکہ کے دن رسول اللہﷺ نے جھنڈا کہاں کھڑا کیا ؟ 
( ۱۶۶۲)۔ سیدنا عروہ زینؓ فرماتے ہیں کہ جب رسول اللہﷺ فتح مکہ کے سال روانہ ہوئے تو یہ خبر قریش کو پہنچی۔ ابو سفیان بن حرب اور حکیم بن احزام اور بدیل بن ورقاء رسول اللہﷺ کے بارے میں خبر لینے کو نکلے۔ چلتے چلتے جب موضع مر الظہران میں ( جو مکہ کے قریب ہے ) پہنچے تو وہ کیا دیکھتے ہیں کہ آگ بکثرت روشن ہے جیسا کہ عرفہ میں ہوتی ہے۔ ابو سفیان نے کہا کہ یہ کیسی آگ ہے ، یہ جگہ جگہ آگ تو میدان عرفات کا منظر پیش کر رہی ہے۔ بدیل بن ورقاء نے کہا بنی عمرو ( خزاعہ ) کی آگ ہو گی۔ ابو سفیان نے کہا بنی عمر و کے اتنے آدمی نہیں ہیں۔ اتنے میں رسول اللہﷺ کے چوکیداروں نے انھیں دیکھ لیا اور انھیں پکڑ کر رسول اللہﷺ کے پاس لے آئے۔ ابو سفیان مسلمان ہو گیا۔ جب رسول اللہﷺ چلے تو سیدنا عباس بن عبداالمطلبؓ سے کہا کہ ابو سفیان کو پہاڑ کی گھاٹی پر کھڑا کرو تاکہ وہ مسلمانوں کی فوج دیکھ لے۔ سیدنا عباسؓ نے اسے کھڑا کر دیا ، اب جو قبیلے رسول اللہﷺ کے ساتھ تھے گزرنا شروع ہوئے ، وہ قبیلہ قبیلہ ہو کر ابو سفیان کے پاس سے گزرے ، ایک لشکر گزرا تو ابو سفیان بولا اے عباس ! یہ کون لوگ ہیں ؟ وہ بولے کہ یہ قبیلہ غفار ہے۔ ابو سفیانؓ نے کہا کہ میری اور غفار کی لڑائی تو نہ تھی ( پھر یہ رسول اللہﷺ کے ہمراہ مجھ پر کیوں چڑھ آئے ہیں ؟ ) پھر قبیلہ جہینہ گزرا تو ابو سفیان نے مثل اول گفتگو کی۔ پھر قبیلہ سعد بن ہزیم گزرا تو بھی ابو سفیان نے ایسا ہی کہا اور قبیلہ سلیم گزرا تو بھی ابو سفیان نے یہی بات کی پھر ایک ایسا قبیلہ گزرا کہ اس جیسا ، ابو سفیانؓ نے نہیں دیکھا تھا تو اس نے پوچھا کہ یہ کون لوگ ہیں ؟ تو سیدنا عباسؓ نے جواب دیا کہ یہ انصار ہیں ، ان کے امیر سیدنا سعد بن عبادہؓ ہیں ، انہی کے پاس جھنڈا ہے ، پھر سیدنا سعد بن عبادہؓ نے کہا کہ اے ابو سفیان ! آج کا دن کفار کے قتل کا دن ہے ، آج کے دن کعبہ حلال ہو جائے گا ( یعنی کفار کا قتل اس میں ناجائز ہو جائے گا )۔ ابو سفیانؓ نے کہا کہ اے عباس ! اچھا تباہی کا دن آیا ہے۔ پھر ایک لشکر آیا جو سب لشکروں سے چھوٹا تھا انہی میں رسول اللہﷺ اور آپﷺ کے صحابہ تھے اور نبیﷺ کا جھنڈا سیدنا زبیر بن عوامؓ کے پاس تھا۔ جب رسول اللہﷺ ابو سفیانؓ کے پاس سے گزرے تو ابو سفیانؓ نے کہا کہ آپﷺ کو نہیں معلوم کہ سعد بن عبادہؓ نے کیا کہا ہے ؟ آپﷺ نے پوچھا :’’ اس نے کیا کہا ؟ ‘‘ ابو سفیانؓ بولے کہ اس نے ایسا ایسا کہا ہے۔ آپﷺ نے فرمایا :’’ سعد نے غلط کہا ہے ، بلکہ یہ دن وہ ہے کہ اس میں اللہ تعالیٰ کعبہ کو بزرگی دے گا اور وہ دن ہے کہ کعبہ کو غلاف پہنایا جائے گا۔ ‘‘( عروہ ) کہتے ہیں کہ رسول اللہﷺ نے موضع حجون میں جھنڈا گاڑنے کا حکم دیا۔ پس سیدنا عباسؓ نے سیدنا زبیر بن عوامؓ سے کہا کہ ابو عبداللہ ! کیا رسول اللہﷺ نے تمہیں اس جگہ جھنڈا گاڑنے کا حکم دیا تھا ؟ ( سیدنا زبیرؓ نے کہا کہ ) رسول اللہﷺ نے سیدنا خالد بن ولیدؓ کو حکم دیا کہ کدا ( کاف کی زبر کے ساتھ ) بلندیِ مکہ کی جانب سے جانا اور خود نبیﷺ کا کدا ( کاف کی پیش کے ساتھ ) ( نشیبی علاقے ) کی طرف سے تشریف لائے۔ سیدنا خالدؓ کی فوج میں سے دو سوار حبیش بن اشعر اور کر زبن جابر فہریؓ اس دن شہید ہوئے۔ 
(۱۶۶۳)۔ سیدنا عبداللہ بن مغفلؓ کہتے ہیں کہ فتح مکہ کے دن میں نے رسول اللہﷺ کو اونٹنی پر سوار دیکھا اور آپﷺ سورۂ فتح خوش الحانی سے پڑ ھ رہے تھے۔ ( سیدنا عبداللہ بن مغفلؓ کے شاگرد معاملہ بن قرۃ ) کہتے ہیں کہ اگر مجھے ڈر نہ ہوتا کہ لوگ میرے گرد جمع ہو جائیں گے تو میں اس طرح خوش الحانی سے پڑھتا جیسے سیدنا عبداللہ بن مغفلؓ نے پڑھ کر سنایا تھا۔ 
( ۱۶۶۴)۔ سیدنا عبداللہ بن مسعودؓ کہتے ہیں کہ نبیﷺ فتح مکہ کے دن مکہ میں گئے اور اس وقت خانہ کعبہ کے گرد تین سو ساٹھ بت تھے۔ آپﷺ اپنے ہاتھ کی لکڑی سے ان بتوں کو مارتے اور یہ فرماتے جاتے تھے :’’ حق ( یعنی اسلامی تعلیمات یا قرآن یا جہا د) آیا اور باطل چلا گیا۔ ‘‘ حق آیا ، اب باطل نہ نیا ہو گا اور نہ دوبارہ آئے گا۔ 
 (۱۶۶۵)۔ سیدنا عمر وبن سلمہؓ کہتے ہیں کہ ہم ایک چشمہ پر رہتے تھے جو گزر گاہ عوام تھا اور ہمارے پاس سے سوار گزرتے تھے ، ہم ان سواروں سے پوچھے تھے کہ لوگوں کا کیا حال ہے اور یہ کون شخص ہے ؟ ( جو مدعی نبوت ہے ) لوگ جواب دیتے تھے کہ وہ کہتا ہے کہ اللہ نے مجھے رسول بنا کر بھیجا ہے اور میرے پاس وحی آتی ہے یا اللہ نے یہ یہ  وحی نازل کی ہے ، پس میں ( عمرو بن سلمہ ) اس وحی یعنی قرآنی آیات کو اس طرح یاد کر لیتا گویا کہ کوئی میرے سینے میں جما دیتا ہے اور عرب مسلمان ہونے کے واسطے فتح مکہ کا انتظار کر رہے تھے اور کہتے تھے کہ محمد (ﷺ ) اور اس کی قوم ( یعنی قریش ) کو چھوڑ دو۔ اگر محمد (ﷺ ) ان پر غالب آگیا تو وہ سچا نبی ہے۔ پھر جب مکہ فتح ہو گیا توہر قوم اسلام لانے میں جلدی کرنے لگی اور میرے باپ نے مسلمان ہو نے میں اپنی قوم پر سبقت کی۔ جب میرا باپ مسلمان ہو کر آیا تو اپنی قوم سے کہا کہ اللہ کی قسم ! میں تمہارے پاس سچے نبی کے پاس سے آیا ہوں ، آپﷺ نے فرمایا ہے :’’ تم فلاں وقت یہ نماز اور فلاں وقت فلاں نماز پڑھا کرو اور جب نماز کا وقت ہو تو کوئی تم میں سے اذان کہے اور جو تم میں زیادہ قرآن جانتا ہو وہ نماز پڑھا دے۔ ‘‘ قبیلہ والوں نے غور کیا تو کسی کو مجھ سے زیادہ قرآن جاننے والا نہ پایا کیونکہ میں سواروں سے مل مل کر بہت زیادہ یادکر چکا تھا چنانچہ سب نے مجھے اپنا امام بنا لیا ، حالانکہ میں چھ یا ساتھ سال کا تھا اور میں صرف ایک چادر اوڑھے ہوئے تھا جب میں سجدہ کرتا تو وہ سکڑ جاتی تھی ( یعنی میرا ستر کھل جاتا تھا )۔ قبیلہ کی ایک عورت نے کہا کہ تم اپنے قاری کا ستر ہم سے کیوں نہیں چھپاتے  ؟ انھوں نے کپڑا خرید کر میرا کرتا بنایا ، میں جتنا اس کرتا سے خوش ہوا کسی چیز سے خوش نہیں ہوا۔ 
باب۔ اللہ تعالیٰ کے قول ’’ حنین کی لڑائی والے دن ، جب کہ تمہیں اپنی کثرت پر ناز ہو گیا تھا۔۔۔  معاف کرنے والا مہربان ہے۔ ‘‘تک ( التوبہ۔ :۲۵۔۔۔ ۲۷) کے بیان میں 
( ۱۶۶۶)۔ سیدنا عبداللہ بن ابی اوفیؓ سے روایت ہے کہ ان کے ہاتھ میں تلوار کا ) ایک نشان تھا ، انھوں نے کہا کہ مجھے یہ چوٹ حنین کے دن رسول اللہﷺ کے ہمراہ لگی تھی۔ 
باب۔ جنگ اوطاس کا بیان۔ 
( ۱۶۶۷)۔ سیدنا ابو موسیٰ کہتے ہیں کہ جب رسول اللہﷺ غزوۂ حنین سے فارغ ہوئے تو سیدنا ابو عامرؓ کو امیر لشکر بنا کر اوطاس کی طرف روانہ فرمایا ( جہاں پر قبیلۂ ہوازن جمع تھا ) سیدنا ابو عامر کا درید بن صمہ سے مقابلہ ہوا ، درید مارا گیا اور اللہ نے اس کے ساتھیوں کو شکست دی۔ پھر کہتے ہیں کہ رسول اللہﷺ نے سیدنا ابو عامرؓ کے ہمراہ مجھے بھی بھیجا تھا۔ اتفاق سے ان کے گھٹنے پر زخم آیا ، ایک جشمی مرد نے ان کو تیر مارا جو ان کے گھٹنے میں اتار دیا۔ میں ان کے پاس گیا اور کہا کہ اے چچا ! تمہیں کس نے تیر ماراَ؟ انھوں نے مجھے اشارے سے بتایا کہ فلاں میرا قاتل ہے ، جس نے مجھے تیر مارا ہے۔ میں ارادہ کر کے اس کے پاس پہنچا۔ جب اس نے مجھے دیکھا تو بھاگا۔ میں اس کے پیچھے جاتا تھا اور یہ کہتا تھا ( او بے حیا !) تجھے شرم نہیں آتی ، تو ٹھہر تا کیوں نہیں ؟ پھر وہ ٹھہر گیا۔ میرے اور اس کے درمیان تلوار کے دو وار ہوئے ، پھر میں نے اسے مار ڈالا۔ پھر میں نے آ کر ابو عامرؓ سے کہا کہ اللہ نے تمہارے قاتل کو ہلاک کر وا دیا۔ وہ بولے کہ یہ تیر تو نکال لے۔ میں نے وہ تیر نکالا تو اس زخم سے پانی بہنے لگا۔ پھر وہ بولے کہ اے میر ے بھائی کے بیٹے ! تو نبیﷺ کو میر ی طرف سے سلام عرض کرنا اور کہنا کہ وہ ابو عامر (رضی اللہ عنہ ) کے لیے استغفار کر یں۔ پھر ابو عامرؓ نے مجھے لوگوں پر اپنا قائم مقام بنا دیا۔ پھر تھوڑی دیر کے بعد وہ شہید ہو گئے۔ جب میں جنگ سے لوٹا تو نبیﷺ کے پاس آیا ، آپﷺ کھجور کی رسی سے بنی ہوئی چار پائی پر لیٹے تھے اور  پہلو مبارک میں رسی کے نشان پڑ گئے تھے۔ میں نے آپﷺ سے اپنا اور ابو عامرؓ کا حال بیان کیا اور کہا کہ ابو عامرؓ نے آپﷺ سے مغفرت کی دعا کرنے کی درخواست کی ہے۔ پھر آپﷺ نے پانی منگوا کر وضو کیا ، پھر ہاتھ اٹھا کر دعا کی :’’ اے اللہ ! عبید ابو عامر ( رضی اللہ عنہ ) کو بخش دے۔ ‘‘ آپﷺ نے اتنے ہاتھ اٹھائے کہ میں نے آپﷺ کی بغلوں کی سفیدی دیکھی۔ پھر یوں دعا فرمائی ’’ اے اللہ ! ابو عامر کا قیامت کے روز بہت سی مخلوق نوع انسانی پر درجہ بلند کرنا۔ ‘‘ میں نے عرض کی کہ یا رسول اللہ ! میرے لیے بھی دعائے مغفرت کیجیے۔ آپﷺ نے کہا :’’ اے اللہ ! عبداللہ بن قیس (ابو موسیٰؓ ) کے گناہ معاف فرما دے اور قیامت کے دن اچھی جگہ ( جنت میں ) داخل فرما۔ ‘‘ 
باب۔ غزوۂ طائف کا بیان جو شوال ۸ہجری میں ہوا۔ 
( ۱۶۶۸)۔ ام المومنین ام سلمہؓ کہتی ہیں کہ نبیﷺ میرے ہاں تشریف لائے ، اس وقت میرے پاس ایک ہیجڑا بیٹھا تھا۔ میں نے سنا کہ وہ عبداللہ بن ابی امیہ سے کہہ رہا تھا :’’ اے عبداللہ! اگر کل اللہ تعالیٰ طائف فتح کر ادے تو غیلان کی بیٹی کو لے کہنا کیونکہ ( وہ اس قدر فربہ ہے کہ ) جب وہ سامنے سے آتی ہے تو ( اس کے پیٹ میں ) چار بل پڑتے ہیں اور پیٹھ پھیرتی ہے تو آٹھ۔ ‘‘ (یہ سن کر ) نبیﷺ نے فرمایا :’’ یہ ہیجڑے آئندہ تمہارے پاس ( اے ام سلمہ !) ہر گز نہ آنے پائیں۔ ‘‘
(۱۶۶۹)۔ سیدنا عبداللہ بن عمرؓ کہتے ہیں کہ جب رسول اللہﷺ نے طائف کا محاصرہ کیا اور ان کا کچھ  نقصان نہ کیا ( بلکہ الٹا مسلمانوں کا نقصان ہوا ) آخر آپﷺ نے فرمایا :’’ ہم ان شاء اللہ ( اب ) مدینہ کو لوٹ چلیں گے۔ ‘‘ صحابہؓ کو یہ شاق معلوم ہوا اور کہنے لگے کہ ہم بغیر فتح کیونکر لوٹ چلیں ؟‘‘ ایک دفعہ آپﷺ نے فرمایا :’’ ہم لوٹ جائیں گے۔ ‘‘ پھر آپﷺ نے فرمایا :’’ (  اچھا ) کل صبح لڑو۔ ‘‘ صبح ہوئی تو وہ سب لڑے اور زخمی ہو گئے۔ آپﷺ نے فرمایا :’’ کل ان شاء اللہ ہم واپس چلیں گے۔ ‘‘ اس وقت انھیں یہ بات اچھی معلوم ہو ئی۔ پس نبیﷺ مسکرادیے۔ 
(۱۶۷۰)۔ سیدنا سعد اور سیدنا ابو بکرؓ دونوں کہتے ہیں کہ ہم نے نبیﷺ سے سنا کہ آپﷺ نے فرمایا :’’ جو کوئی اپنے اصلی باپ کے سوا جان بوجھ کر اور کسی کا بیٹا بنے تو اس پر جنت حرام ہے۔ ‘‘
 ( ۱۶۷۱)۔ اور ایک روایت میں ہے کہ ان دونوں ( راویوں ) میں سے ایک ( سیدنا سعدؓ ) وہ ہیں کہ جنہوں نے اللہ کی راہ میں پہلا تیر چلایا اور دوسرے ( سیدنا ابو بکرؓ ) وہ ہیں کہ جو ان لوگوں میں سے ۲۳ویں آدمی تھے جو طائف کے قلعہ سے اتر کر نبیﷺ کے پاس آئے تھے۔ 
(۱۶۷۲)۔ سیدنا ابو موسیٰؓ کہتے ہیں کہ میں نبیﷺ کے پاس تھا جب آپﷺ جعرانہ میں ٹھہرے تھے جو کہ مکہ اور مدینہ کے درمیان ایک جگہ ہے اور آپﷺ کے ہمراہ سیدنا بلالؓ بھی تھے۔ نبیﷺ کے پاس ایک اعرابی نے آ کر کہا کہ کیا تم اپنا وعدہ پورا نہ کرو گے جو تم نے مجھ سے کیا ہے ؟ آپﷺ نے اس سے فرمایا :’’ تیرے لیے ثواب عظیم کی بشارت ہے۔ ‘‘( خوش ہو جا) وہ بولا کہ آپﷺ اکثر یہی فرماتے رہتے ہیں کہ خوش ہو جا ( میں اس بشارت کو اوڑھوں یا بچھاؤں ؟)پھر نبیﷺ سیدنا ابو موسیٰ اور سیدنا بلالؓ کے پاس غصہ کی حالت میں تشریف لائے اور فرمایا :’’ اس اعرابی نے بشارت کو قبول نہیں کیا تم دونوں قبول کر لو۔ ‘‘ وہ دونوں بولے کہ ہمیں قبول ہے۔ پھر آپﷺ نے ایک پیالے میں پانی منگوا کر اس میں اپنے دونوں ہاتھوں اور منہ کو دھویا اور اسی میں کلی کی پھر فرمایا :’’ اس میں سے تم دونوں پیو اور اپنے منہ اور سینوں پر چھڑک لو اور خوش ہو۔ ‘‘ ان دونوں نے لے لیا اور ایساہی کیا۔ ام المومنین ام سلمہؓ نے پردہ کے پیچھے سے پکار کر کہا کہ کچھ اپنی ماں کے لیے بھی چھوڑ دو۔ انھوں نے کچھ پانی بچا کر انھیں بھی دے دیا۔ 
( ۱۶۷۳)۔ سیدنا انس بن مالکؓ فرماتے ہیں کہ نبیﷺ نے انصار کو جمع کر کے فرمایا :’’ قریش کے لوگ ابھی دور جاہلیت اور قتل و قید کی مصیبتوں سے نکلے ہیں ، تو میں چاہتا ہوں کہ انھیں کچھ مال غنیمت دے کر ان کی مدد اور دل جوئی کر دوں۔ تو کیا تم خوش نہیں ہو کہ لوگ دنیا لے جائیں اور تم رسول اللہﷺ کو اپنے گھروں کی طرف لے جاؤ ؟ انھوں نے جواب دیا ’’ جی ہاں ہم راضی ہیں۔ ‘‘ پھر آپﷺ نے فرمایا :’’ اگر اور لوگ وادی کے اندر چلیں اور انصار پہاڑ کی گھاٹی پر چلیں تو میں بھی انصار کی وادی یا گھاٹی اختیار کروں گا۔ ‘‘	
باب۔ نبیﷺ کا سیدنا خالد بن ولیدؓ کو بنی جذیمہ کی طرف روانہ کرنے کا بیان۔ 
 ( ۱۶۷۴)۔ سیدنا عبداللہ بن عمرؓ کہتے ہیں کہ نبیﷺ نے سیدنا خالد بن ولیدؓ کو نبی جذیمہ کی طرف روانہ کیا۔ سیدنا خالدؓ نے انھیں اسلام کی طرف بلایا۔ وہ اچھی طرح یوں نہ کہہ سکے کہ ہم اسلام لائے بلکہ گھبراہٹ میں کہنے لگے کہ ہم نے اپنا دین بدل ڈالا۔ سیدنا خالدؓ انھیں مارنے لگے اور بعض کو قید کر کے ہم میں سے ہر ایک کو ایک قیدی دے دیا۔ پھر ایک دن انھوں نے حکم دیا کہ ہر شخص اپنے اپنے قیدی کو مار ڈالے۔ میں نے کہا کہ میں تو اپنے قیدی کو ہر گز نہ ماروں گا اور نہ میرا کوئی ساتھی اپنے قیدی کو مارے گا۔ جب ہم نبیﷺ کے پاس آئے تو آپ سے یہ قصہ بیان کیا تو نبیﷺ نے اپنے ہاتھ اٹھا کر کہا :’’ اے اللہ ! میں خالد ( رضی اللہ عنہ ) کے فعل سے بری ہوں۔ ‘‘ دو بار آپﷺ نے یہی فرمایا۔ 
باب۔ سیدنا عبداللہ بن حذافہ سہمی اور سیدنا علقمہ بن مجز زمد لجیؓ کے سریہ کا بیان اور اسی کو سریۂ انصار بھی کہا جاتا ہے۔ 
(۱۶۷۵)۔ امیر المومنین سیدنا علیؓ فرماتے ہیں کہ نبیﷺ نے ایک لشکر بھیجا اور اس کا حاکم ایک انصاری کو بنایا اور سب کو اس کی فرمانبرداری کرنے کا حکم دیا۔ ( راستے میں ) اسے غصہ آیا تو کہنے لگا کہ کیا نبیﷺ نے تمہیں میری فرمانبرداری کرنے کا حکم نہیں دیا ؟ وہ بولے کہ ہاں ضرور دیا ہے۔ وہ انصاری بولا کہ تم میرے لیے لکڑیاں جمع کرو۔ انھوں نے جمع کیں ، پھر کہا کہ آگ سلگاؤ ، انھوں نے آگ سلگائی ، پھر اس نے کہا کہ تم سب اس میں کود جاؤ۔ انھوں نے گھسنے کا ارادہ کیا اور بعض ایک دوسرے کو روکنے لگے اور کہنے لگے کہ ہم آگ ( دوزخ ) سے تو بھاگ کر نبیﷺ کے پاس آئے ہیں ( اب اس میں کیونکر جل جائیں ؟) یونہی سب جھگڑتے رہے کہ اس عرصہ میں آگ بجھ گئی اور اس ( انصاری ) کا غصہ جاتا رہا۔ جب آپﷺ کو یہ خبر پہنچی تو فرمایا :’’ اگر وہ اس آگ میں چلے جاتے تو قیامت تک اس میں سے نہ نکلتے کیونکر اطاعت کرنا اچھے  کاموں میں لازم ہے ( گناہ کے کام میں امام کی فرمانبر داری ضروری نہیں )۔ ‘‘
باب۔ نبیﷺ کا سیدنا ابو موسیٰ اور سیدنا معاذؓ کو حجۃ الوداع سے پہلے یمن کی طرف روانہ کرنا۔ 
( ۱۶۷۶)۔ سیدنا ابو موسیٰؓ سے روایت ہے کہ رسول اللہﷺ نے انھیں سیدنا معاذ بن جبلؓ کو یمن کی طرف روانہ کیا اور ہر ایک کو یمن کے ایک ایک حصے پر حاکم مقرر کیا اور یمن کے دو حصے ہیں۔ پھر فرمایا :’’ تم لوگوں پر آسانی کرنا ، سختی نہ کرنا اور انھیں خوش رکھنا ، دین سے نفرت نہ دلانا۔ ‘‘ دونوں اپنے اپنے کام پر چلے گئے۔ (راوی ابو بردہ ) کہتے ہیں کہ ان دونوں میں سے جو کوئی اپنے علاقے کا دورہ کرتے کرتے دوسرے ساتھی کے قریب آجاتا توضرور ملا قات کر کے سلام کرتا تھا۔ ایک دفعہ سیدنا معاذؓ اپنی زمین میں گئے جو کہ ان کے ساتھی سیدنا ابو موسیٰؓ کے قریب تھی ، سیدنا معاذ بن جبل اپنے خچر پر سوار ہو کر سیدنا ابو موسیٰ کے پاس آئے ، ( رضی اللہ عنہ ) وہ بیٹھے ہوئے تھے اور بہت سے لوگ ان کے پاس جمع تھے ، وہاں ایک شخص کو دیکھا جس کے دونوں ہاتھ گردن سے بندھے ہوئے تھے۔ تو سیدنا معاذؓ نے پوچھا کہ اے عبداللہ بن قیس ! یہ کون ہے ؟ تو انھوں نے جواب دیا کہ یہ شخص اسلام لانے کے بعد پھر کافر ہو گیا ہے۔ سیدنا معاذ بن جبلؓ نے کہا کہ جب تک یہ قتل نہ کیا جائے میں خچر پر سے ہر گز نہ اتروں گا۔ سیدنا ابو موسیٰؓ نے کہا کہ یہ اسی لیے پکڑ کر لایا گیا ہے لہٰذا تم اتر آؤ۔ وہ بولے کہ میں تو اس قتل کیے جانے سے پہلے ہر گز نہ اتروں گا۔ پھر سیدنا ابو موسیٰؓ نے حکم دے کر اسے قتل کر وا دیا۔ تب وہ اترے اور کہا کہ اے عبداللہ ! تم قرآن کی تلاوت کس طرح کرتے ہو ؟ انھوں نے بتایا کہ میں تو تھوڑا تھوڑا ہر وقت پڑھتا رہتاہوں۔ پھر انھوں نے پوچھا کہ اے معاذ! تم قرآن کی تلاوت کس طرح کرتے ہوَ؟ وہ بولے کہ میں اول  شب سو جاتا ہوں پھر حسب معمول سو کر اٹھتا ہوں اور جس قدر اللہ کو منظور ہوتا ہے ، پڑ ھ لیتا ہوں اور میں سونے کا بھی ، عبادت کے برابر ثواب شمار کرتا ہوں۔ 
ؓ (۱۶۷۷)۔ سیدنا ابو موسیٰ اشعریؓ سے روایت ہے کہ نبیﷺ نے انھیں یمن کی طرف بھیجا تو انھوں نے رسول اللہﷺ سے شرابوں کے بارے میں دریافت کیا جو وہاں بنتی تھیں ، آپﷺ نے پوچھا۔ :’’ وہ کون کون سی شرابیں ہیں ؟‘‘ تو انھوں نے بتایا کہ شہد اور جو کی شرابیں۔ نبیﷺ نے فرمایا :’’ ہر نشہ پیدا کرنے والی چیزحرام ہے۔ ‘‘ 
باب:نبیﷺ کا سیدنا علیؓ بن ابی طالب اور سیدنا خالد بن ولیدؓ کو حجۃ الوداع سے پہلے یمن بھیجنا 
(۱۶۷۸)۔ سیدنا براءؓ کہتے ہیں کہ رسول اللہﷺ نے ہمیں سیدنا خالد بن ولیدؓ کے ساتھ یمن کی طرف روانہ کیا۔ پھر ان کی جگہ سیدنا علی بن ابی طالبؓ کو بھیجا اور فرمایا :’’ سیدنا خالدؓ کے ساتھ جو لوگ گئے تھے ان سے کہنا کہ ان میں سے جو تمہارے ساتھ جانا چاہے وہ یمن چلا جائے اور ( جہاد کرے اور ) جو چاہے مدینہ واپس چلا آئے تو میں بھی انہی میں سے تھا جو سیدنا علیؓ کے ساتھ یمن کی طرف چلے گئے تھے۔ پھر غنیمت سے بہت سے اوقیہ حصہ میں ملے تھے۔ 
( ۱۶۷۹)۔ سیدنا بریدہؓ کہتے ہیں کہ نبیﷺ نے سیدنا علیؓ کو سیدنا خالدؓ کے پاس خمس لینے کے لیے بھیجا اور میں نے انھیں برا سمجھا ( کیونکہ انھوں نے ایک لونڈی سے صحبت کی اور ) انھوں نے وہاں غسل کیا۔ میں نے سیدنا خالدؓ سے کہا کہ تم ان کو دیکھتے نہیں ؟ جب ہم نبیﷺ کے پاس آئے تو میں نے آپﷺ سے یہ قصہ بیان کیا تو آپﷺ نے فرمایا :’’ اے بریدہ ! کیا تم علیؓ سے عداوت رکھتے ہو ؟ میں نے کہا جی ہاں تو آپﷺ نے فرمایا:’’ اے تو ان سے عداوت مت رکھ کیونکہ ان کا خمس میں سے اس سے بھی زیادہ حصہ ہے۔ (پھر وہ میرے محبوب بن گئے )۔ ‘‘ 
(۱۶۸۰)۔ سیدنا ابو سعید خدریؓ کہتے ہیں کہ سیدنا علیؓ نے رسول اللہﷺ کے پاس یمن سے سونے کا ایک ٹکڑا صاف کیے ہوئے چمڑے میں رکھ کر بھیجا ، ابھی وہ سونا مٹی سے جدا نہیں کیا گیا تھا۔ اسے رسول  اللہﷺ نے چار آدمیوں میں تقسیم کر دیا ، عینیہ بن بدر اور اقرع بن حا بس اور زید ( عرف) خیل اور چوتھا علقمہ یا عامر بن طفیل ( رضی اللہ عنہ )۔ آپﷺ کے صحابہؓ میں سے کسی نے کہا کہ ہم اس مال کے ان سے زیادہ مستحق ہیں۔ نبیﷺ کو یہ خبر پہنچی تو آپﷺ نے فرمایا :’’ کیا تم مجھے امانتدار نہیں سمجھتے ؟ حالانکہ میں اس کا امانتدار ہوں جو آسمانوں میں ہے اور میرے پاس آسمان کی خبر صبح وشام آتی ہے۔ ‘‘ پھر کہتے ہیں کہ ایک شخص دھنسی ہوئی آنکھوں والا ، جس کے رخساروں کی ہڈیاں ابھری ہوئی تھیں ، اونچی ، پیشانی ، گھنی ڈاڑھی ، سرمنڈا ہوا ، اونچی ازار باندھے ہوئے کھڑا ہوا اور کہنے لگا کہ یا رسول اللہ ! اللہ سے ڈرو۔ آپﷺ نے جواب دیا :’’ اللہ تجھے ہلاک کر ے کیا میں ساری زمین والوں میں سب سے زیادہ اللہ سے ڈرنے والا نہیں ہوں ؟‘‘ ( پھر ) کہتے ہیں کہ پھر وہ شخص چلا گیا۔ سیدنا خالد بن ولیدؓ نے کہا کہ یا رسول اللہ ! کیا میں اس کی گردن نہ اڑا دوں ؟ آپﷺ نے فرمایا :’’ نہیں شاید وہ نماز پڑھتا ہو۔ سیدنا خالدؓ بولے کہ بہت سے نمازی ایسے ( منافق ہوتے ہیں ) ہیں جو زبان سے وہ بات کہتے ہیں جوان کے دل میں نہیں ہوتی۔ آپﷺ نے فرمایا :’’ اللہ نے مجھے یہ حکم نہیں دیا کہ میں لوگوں کے دلوں میں نقب لگا کر دیکھوں اور نہ یہ ( حکم دیا ) کہ میں ان کے پیٹ چیروں۔ ‘‘ پھر آپﷺ نے اس کی طرف دیکھا جب کہ وہ پیٹھ موڑے جا رہا تھا ، پھر کہا :’’ اس شخص کی نسل سے وہ قوم نکلے گی جو قرآن کو مزے سے پڑھیں گے ، حالانکہ وہ ان کے گلوں سے نیچے نہیں اترے گا ، وہ لو گ دین سے ایسے خارج ہو جائیں گے جیسے تیر شکار ( کے جسم ) سے پار نکل جاتا ہے۔ ‘‘( راوی کہتا ہے ) میں گمان کرتاہوں کہ آپﷺ نے یہ بھی کہا :’’ اگر وہ قوم مجھے ملے تو میں انھیں قوم ثمود کی طرح قتل کردوں۔ ‘‘
 باب۔ جنگ ذی الخلصہ کا بیان۔ 
( ۱۶۸۱)۔ سیدنا جریرؓ کی حدیث اس بیان میں کہ ’’ نبیﷺ نے فرمایا :’’ کیا تو مجھے ذی الخلصہ سے آرام نہ دے گا ؟‘‘ پہلے گزر چکی ہے ( دیکھیے حدیث ۱۲۹۶)اس روایت میں سیدنا جریرؓ کہتے ہیں کہ ذی الخلصہ یمن میں قوم خثعم اور بجیلہ کا ایک مکان ( بت خانہ ) تھا ، جس میں بت رکھے تھے ، جن کی عبادت کی جاتی۔ ( راوی نے ) کہا کہ جب سیدنا جریرؓ یمن میں پہنچے تو وہاں ایک شخص تھا جو تیروں سے فال کھولتا تھا۔ کسی نے اس سے کہا کہ رسول اللہﷺ کا قاصد یہاں پر ( موجود) ہے ، اگر اس کے تو ہتھے چڑھ گیا تو وہ تیری گردن اڑا دے گا۔ ( راوی نے ) کہا کہ اتفاقاً ایک دن وہ فال رہا تھا کہ اس کے پاس سیدناجریرؓ  پہنچ گئے اور کہا کہ انھیں توڑ کر کلمہ شہادت۔۔ ’’لا الہٰ الا اللہ ‘‘ پڑھ لے ورنہ میں تیری گردن اڑا دوں گا۔ راوی کہتا ہے کہ اس شخص نے انھیں توڑ کر کلمہ شہادت پڑھ لیا۔ 
باب۔ سیدنا جریرؓ کا یمن کی طرف جانا۔ 
( ۱۶۸۲)۔ سیدنا جریرؓ کہتے ہیں کہ میں یمن میں تھا کہ یمن کے دو آدمیوں ذوکلاع اور ذوعمر و سے ملا اور میں ان سے رسول اللہﷺ کے بارے میں باتیں کرنے لگا۔ ذو عمر و نے مجھ سے کہا کہ جو کچھ تو بیان کرتا ہے اگر تیرے صاحب کے بارے میں درست ہے تو اسے تو وفات پائے ہوئے تین روز ہو گئے اور پھر دونوں میرے ہمراہ مدینہ آئے ، رستے میں کچھ سوار مدینہ کی طرف سے آتے ہوئے دکھائی دیے تو ہم نے ان سے پوچھا تو وہ بولے کہ رسول اللہﷺ نے وفات پائی اور سیدنا ابو بکرؓ برضا مندی عام خلیفہ ہو گئے اور باقی سب خیریت ہے۔ ان دونوں ( ذو کلاع اور ذو عمرو ) نے کہا کہ اپنے صاحب کو خبر کر دینا کہ ہم یہاں تک کہ آئے تھے ، اگر اللہ نے چاہا تو ہم پھر آئیں گے اور وہ دونوں یمن کی طرف چلے گئے۔ 
باب: جنگ سیف البحر ( کنارۂ دریا ) اس کا بیان۔ 
(۱۶۸۳)۔ سیدنا جابرؓ کہتے ہیں کہ رسول اللہﷺ نے ایک لشکر سمندر کے کنارے روانہ کیا اور سیدنا ابو عبیدہ بن جراحؓ کو سپہ سالا ر مقرر کیا اور یہ تین سو ( آدمی ) تھے۔ ہم روانہ ہوئے۔ جب تھوڑی دور پہنچ گئے تو زادراہ ختم ہو گیا۔ سیدنا ابو عبیدہؓ نے سب کے تو شے ایک جگہ جمع کرنے کا حکم دیا تو وہ جمع کیے گئے ، میرا توشہ صرف ایک کھجور تھا ، وہ ہمیں روز تھوڑا تھوڑا دیتے رہے۔ پھر وہ بھی ختم ہو گیا تو ہمیں روزانہ صرف ایک ایک کھجور ملا کرتی۔ ( راوی کہتے ہیں کہ ) میں نے پوچھا کہ تمہارا ایک کھجور سے کیا پیٹ بھرتا ہو گا ؟ تو سیدنا جابرؓ نے کہا کہ جب وہ بھی ختم ہو چکی تو ہمیں اس کی قدر معلوم ہوئی پھر ہم سمندر پر پہنچے تو کیا دیکھتے ہیں کہ ایک مچھلی مثل پہاڑ کے موجود ہے پس لوگوں نے اس میں سے اٹھارہ راتوں تک کھایا پھر سیدنا ابوعبیدہؓ نے حکم دیا تو اس کی دو پسلیاں کھڑی کی گئیں ، وہ اتنی اونچی تھیں کہ اونٹ پر کجاوہ رکھ کر ان کے نیچے سے گزارا گیا تو وہ ان کے نیچے سے صاف صاف نکل گیا۔ 
(۱۶۸۴)۔ سیدنا جریرؓ دوسری روایت میں کہتے ہیں کہ سمندر نے اللہ کے حکم سے ایک ( مچھلی ) جانور نکال پھینکا جسے عنبر کہتے ہیں ، آدھا مہینہ تک ہم اس کا گوشت کھاتے رہے اور اس کی چربی بدن پر لگاتے رہے تو ہمارے جسم پہلے جیسے موٹے تازے ہو گئے ، ایک اور روایت میں کہتے ہیں کہ سیدنا ابوعبیدہؓ نے ( ہم سے ) کہا تم اسے کھاؤ۔ جب ہم مدینہ میں آئے تو نبیﷺ سے بیان کیا۔ آپﷺ نے فرمایا:’’ کھالو ، یہ اللہ کا بھیجا ہوا رزق تھا ، اگر تمہارے پاس کچھ ہو تو ہمیں بھی کھلاؤ۔ ‘‘کسی نے آپﷺ کو لا کر دیا تو آپﷺ نے بھی کھایا۔ 
باب۔ غزوۂ عُیینہ بن حصن۔ 
(۱۶۸۵)۔ سیدنا عبداللہ بن زبیرؓ سے روایت ہے کہ بنی تمیم کے سوار نبیﷺ کے پاس آئے۔ سیدنا ابو بکرؓ نے کہا ( یا نبی اللہ !) ان کاامیر قعقاء بن معبد بن زرارہ ( رضی اللہ عنہ ) کو بنا دیجیے ، سیدنا عمرؓ بولے ( نہیں ) بلکہ اقرع بن حابس ( رضی اللہ عنہ ) کو امیر بنائیے۔ سیدنا ابو بکرؓ بولے تم محض میری مخالفت کرنا چاہتے ہو ( اور کوئی غرض نہیں )۔ سیدنا عمرؓ بولے کہ میری غرض تمہاری مخالفت کرنا نہیں۔ چنانچہ وہ دونوں جھگڑنے لگے یہاں تک کہ ان کی آوازیں بلند ہو گئیں ،اسی دوران یہ آیت نازل ہو ئی :’’ اے ایمان والو ! اللہ اور اس کے رسولﷺ سے آگے نہ بڑھو ‘‘پوری آیت۔ (الحجرات :۱)
باب۔ بنی حنیفہ کے ایلیچیوں کا بیان اور سیدنا ثمانہ بن اثالؓ کا قصہ۔ 
( ۱۶۸۶)۔ سیدنا ابو ہریرہؓ کہتے ہیں کہ نبیﷺ نے نجد کی طرف کچھ سوار روانہ فرمائے تو وہ ایک شخص کو پکڑ لائے جو قوم بنی حنیفہ میں سے تھا اور اسے ثمامہ بن اثال کہتے تھے ، پھر اسے مسجد کے ایک ستون سے باندھ دیا۔ نبیﷺ نے اس کے پاس جا کر کہا :’’ اے ثمامہ ! تیرا کیا خیال ہے ؟‘‘( کہ میں تیرے ساتھ کیا کروں گا )وہ بولا کہ اے محمد ! میرا خیال بہتر ہے ، اگر آپ مجھے مار ڈالیں گے تو بھی کوئی قباحت نہیں کیونکہ میں نے بھی جنگ میں مسلمانوں کو مارا ہے اور اگر آپ احسان کر کے مجھے چھوڑدیں گے تو میں آپ کا شکر گزار ہوں گا اور اگر آپ مال و دولت چاہتے ہوں تو وہ بھی حاضر ہے ، جتنا آپ چاہیں۔ یہ سن کر آپﷺ چلے گئے ، دوسرے دن پھر آپﷺ نے پوچھا :’’ اے ثمامہ! تیرا کیا خیال ہے ؟‘‘ وہ بولا کہ میرا خیال وہی ہے جو میں عرض کر چکا کہ اگر آپ احسان کر کے چھوڑ دیں  گے تو میں شکر گزار ہوں گا۔ آپﷺ نے اس کو ویسا ہی بندھا رہنے دیا۔ پھر تیسرے دن پوچھا :’’ اے ثمامہ! تیرا کیا گمان ہے ؟‘‘ وہ بولا کہ وہی جو میں عرض کر چکا۔ آپﷺ نے فرمایا :’’ ثمامہ کو آزاد کر دو۔ ‘‘ لوگوں نے تعمیل کر کے چھوڑ دیا۔ ثمامہ ایک تالاب پر جو مسجد کے قریب تھا ، گیا اور غسل کر کے مسجد میں آیا اور کہنے لگا کہ ’’ میں گواہی دیتا ہوں کہ اللہ کے سوا کوئی سچا معبود نہیں اور بے شک محمدﷺ کے رسول ہیں ،اے محمد ! اللہ کی قسم مجھے تمام روئے زمین پر کسی کا چہرہ دیکھ کر اتنا غصہ نہیں آتا تھا جتنا آپ کا چہرہ دیکھ کر آتا تھا۔ اب آج کے دن آپ کا چہرہ مبارک سب سے زیادہ مجھ کو پسند ہے اور اللہ کی قسم آپ کے دین سے زیادہ کوئی دین مجھے برا معلوم نہ ہوتا تھا اور اب آپ کا دین مجھے سب سے بھلا معلوم ہوتا ہے اور اللہ کی قسم ! میرے نزدیک آپ کے شہر سے برا کوئی شہر نہ تھا او راب آپ کا شہر میرے نزدیک سب شہروں سے بہتر ہو گیا ، آپ کے سواروں نے مجھ گرفتار کیا ، جب کہ میں عمرہ کے ارادہ سے جارہا تھا ، اب آپ کیا فرماتے ہیں ؟ تو رسول اللہﷺ نے اسے مبارکباد دی اور اسے عمر ے کا حکم دیا۔ جب وہ مکہ میں آئے تو کسی نے اس سے کہا کہ تم بے دین ہو گئے ہو ؟ وہ بولے نہیں اللہ کی قسم بلکہ محمد رسول اللہﷺ کے ساتھ مسلمان ہو گیا ہوں اور اللہ کی قسم ! تمہارے پاس یمامہ سے گیہوں کا ایک دانہ بھی نہ آنے پائے گا جب تک کہ نبیﷺ حکم نہ دیں گے۔ 
( ۱۶۸۷)۔ سیدنا ابن عباسؓ کہتے ہیں مسیلمہ کذاب نبیﷺ کے عہد میں آیا اور کہنے لگا کہ اگر محمد (ﷺ )اپنے بعد مجھے اپنا خلیفہ بنا دیں تو میں ان کی اطاعت کروں گا اور وہ اپنی قوم ( بنی حنیفہ ) کے اکثر لوگوں کو ہمراہ لایا تھا۔ رسول اللہﷺ ، خطیب انصار سیدنا بن قیس بن شماسؓ کے ہمراہ اس کے پاس تشریف لے گئے ، اس وقت آپﷺ کے دست مبارک میں شاخ خرما کی چھڑی تھی ، پھر آپﷺ مسیلمہ کذاب اور اس کے ساتھیوں کے پاس ٹھہرے اور فرمایا :’’اگر تو مجھ سے یہ ٹکڑا بھی مانگے تو میں تجھے نہ دوں گا اور اللہ نے جو تیری تقدیر میں لکھ دیا ہے ، تو اس سے بچ نہیں سکتا اور اگر تو مجھ سے منہ موڑے گا تو اللہ تجھے ہلاک کر دے گا اور میں تجھے دیکھتا ہوں کہ تو وہی ہے جس کا حال خواب میں مجھ سے بیان کیا گیا اور یہ ثابت بن قیس ہے جو تجھے میری طرف سے جواب دے گا۔ ‘‘ پھر آپﷺ تشریف لے آئے۔ سیدنا ابن عباسؓ کہتے ہیں کہ میں نے رسول اللہﷺ کے اس قول کا مطلب دریافت کیا کہ ’’ تو وہی ہے جس کا حال خواب میں مجھ سے بیان کیا گیا ‘‘تو سیدنا ابو ہریرہؓ نے مجھے بتایا کہ رسول اللہﷺ فرماتے تھے :’’ایک بار میں سویا ہوا تھا تو میں نے خواب میں اپنے ہاتھوں میں دو کنگن دیکھے ، میں اس سے فکر مند ہوا۔ پھر خواب ہی میں بذریعہ وحی مجھے اشارہ ہوا کہ ان دونوں کو پھونک ماردو۔ میں نے ان دونوں کو پھانکا تو وہ دونوں اڑ گئے۔ ان کی تعبیر میں نے یہ لی کہ دو جھوٹے شخص میرے بعد بنوت کا دعویٰ کریں گے ، ایک اسود عنسی اور دوسرا مسیلمہ۔ ‘‘
(۱۶۸۸)۔ سیدنا ابو ہریرہؓ فرماتے ہیں کہ رسول اللہﷺ نے فرمایا :’’ میں سو رہا تھا کہ اسی حالت میں زمین کے خزانے میرے پاس لائے گئے اور میرے ہاتھوں میں سونے کے دو کنگن رکھ دیے گئے۔ مجھے یہ برا معلوم ہوا تو مجھے بذریعہ وحی کہا گیا کہ میں انھیں پھونک ماروں۔ تب میں نے انھیں پھونکا تو وہ دونوں اڑ گئے۔ میں نے اس کی تعبیر یہ سمجھی کہ ان کنگنوں سے وہ دونوں کذاب مراد ہیں جن کے درمیان میں میں ہوں ، وہ دونوں صاحب صنعاء ( یعنی اسود عنسی ) اور یمامہ والا ( مسیلمہ کذاب ) ہیں۔ ‘‘
باب۔ اہل نجران (نصاریٰ ) کا قصہ۔ 
(۱۶۸۹)۔ سیدنا حذیفہؓ کہتے ہیں کہ دوسردار ان مجران عاقب ( عبدالمسیح ) اور سید ( ایہم ) رسول اللہﷺ کے پاس مباہلہ کرنے کے ارادے سے آئے۔ (راوی ) کہتے ہیں کہ ان میں سے ایک نے دوسرے سے کہا کہ مباہلہ نہ کر کیونکہ اگر وہ نبی ہے اور ہم نے اس سے مباہلہ کیا تو اللہ کی قسم ہم اور ہماری اولاد ہمارے بعد کبھی فلاح نہ پائے گی۔ پھر ان دونوں نے عرض کی کہ جو آپ ہم سے طلب فرمائیں وہ ہم ادا کرتے رہیں گے ، لہٰذا آپ ہمارے ساتھ کسی امانت دار کو روانہ کر دیجیے اور ہمارے ساتھ امین کے علاوہ کسی اور ( خائن ) کو روانہ نہ کیجیے گا۔ آپﷺ نے جواب دیا :’’ میں تمہارے ساتھ ایسے امانت دار شخص کو روانہ کروں گا جو واقعی امانت دار ہے۔ ‘‘اصحاب رسول اللہﷺ دیکھنے لگے ( کہ کون جاتا ہے ) پھر آپﷺ نے فرمایا :’’ اے ابو عبیدہ ابن جراح !کھڑا ہوا جا۔ ‘‘ جب وہ کھڑے ہو گئے تو آپﷺ نے فرمایا :’’اس امت کا امین ( معتبر اور دیانت دار) شخص یہ ہے۔ ‘‘
(۱۶۹۰)۔ ایک روایت میں سیدنا انسؓ نبیﷺ سے روایت کرتے ہوئے کہتے ہیں کہ رسول اللہﷺ نے فرمایا :’’ہرامت کا ایک امین ( معتمد ) ہوتا ہے اور اس امت کا امین ابو عبیدہ جراح (رضی اللہ عنہ) ہے۔ ‘‘
 باب۔ اشعریوں اور اہل یمن کے آنے کا بیان۔ 
( ۱۶۹۱)۔ سیدنا ابو موسیٰؓ کہتے ہیں کہ ہم جماعت اشعری نبیﷺ کے پاس آئے ، ہم نے آپﷺ سے سواری مانگی تو آپﷺ نے انکار کر دیا۔ ہم نے پھر آپﷺ سے سواری مانگی تو آپﷺ نے قسم کھائی کہ میں تمہیں سواری نہیں دوں گا۔ پھر تھوڑی ہی دیر کے بعد نبیﷺ کے پاس مال غنیمت کے کچھ اونٹ آئے تو آپﷺ نے ہمارے لیے پانچ اونٹوں کا حکم دیا۔ جب ہم نے ان اونٹوں کو لے لیا تو ہم نے کہا کہ چونکہ ہم نے نبیﷺ کو قسم یاد نہ دلائی اس لیے اب ہم کبھی فلاح نہ پائیں۔ تب میں نے آ کر آپﷺ سے عرض کی کہ یا رسول اللہ!آپ نے قسم کھائی تھی کہ میں تمہیں سواری نہیں دوں گا پھر آپﷺ نے ہمیں سواری دیدی۔ آپ نے جواب دیا :’ہاں ! مجھے قسم یاد تھی لیکن میں اگر کسی بات کی قسم کھا لیتا ہوں اور اس کے علاوہ دوسری بات مناسب جانتا ہوں تو اسی مناسب امر کو اختیار کر تا ہوں اورقسم کا کفارہ دیتا ہوں۔ ‘‘
(۱۶۹۲)۔ سیدنا ابو ہریرہؓ رسول اللہﷺ سے روایت کرتے ہیں آپﷺ نے فرمایا :’’(اے لوگو !) تمہارے پاس یمن والے آئے ہیں جو رقیق القلب اور نرم دل ہیں۔ ایمان یمن ہی کا ( عمدہ ) ہے اور حکمت بھی یمن ہی کی اچھی ہے۔ غرور تکبر اونٹ والوں میں ہے اور اطمینان اور سہولت بکری والوں میں ہے۔ ‘‘
باب۔ حجۃ الوداع کے بیان میں۔ 
( ۱۶۹۳)۔ سیدنا ابن عمرؓ کی حدیث نبیﷺ کے کعبہ میں نماز پڑھنے کے بارے میں پہلے گزر چکی ہے (دیکھیے حدیث :۲۹۶)، اس روایت میں سید نا ابن عمرؓ کہتے ہیں :’’ اور جہاں آپﷺ نے نماز پڑھی اس کے پاس ہی سرخ سنگِ مرمر بچھا ہوا تھا۔ ‘‘
(۱۶۹۴)۔ سیدنا زید بن ارقمؓ کہتے ہیں کہ نبیﷺ نے انیس لڑائیاں لڑیں اور ہجرت کے بعد ایک حج حجۃ الوداع کیا اس کے بعد کوئی حج ادا نہیں فرما یا۔ 
(۱۶۹۵)۔ سیدنا ابو بکرؓ سے روایت ہے کہ رسول اللہﷺ حجۃ الوداع میں خطبہ پڑھتے وقت یہ فرمایا :’’ وقت پھر گھوم کر اپنی اسی حالت پر آگیا جس حالت پر اس دن تھا کہ جس دن اللہ تعالیٰ نے آسمانوں اور زمینوں کو پیدا کیا۔ سال بارہ مہینے کا ہے جس میں سے چار مہینے حرمت والے ہیں ان میں سے  تین تولگاتار ( ۱)ذقعدہ۔ (۲)۔ ذی الحجہ۔ (۳)۔ محرم ہیں اور چوتھا مہینہ مضر کا رجب ہے جو کہ جمادی ثانیہ اور شعبان کے درمیان ہوتا ہے۔ پھر فرمایا :’’ یہ کونسا مہینہ ہے ؟‘‘ہم نے عرض کی اللہ اور اس کا رسول اللہﷺ ہی خوب جانتے ہیں۔ آپﷺ کچھ دیر خاموش ہو گئے ( جس سے ) ہم نے خیال کیا کہ شاید اس کے نام کے علاوہ کوئی او    رنام بیان کریں گے۔ پھر فرمایا :’’ کیا یہ ذی الحجہ کا مہینہ نہیں ہے ؟‘‘ہم نے عرض کی کہ بے شک یہ ذی الحجہ ہی کا مہینہ ہے۔ پھر فرمایا :’’ یہ کونسا شہر ہے ؟ ہم نے عرض کی کہ اللہ اور اس کا رسول اللہﷺ خوب جانتے ہیں۔ آپﷺ پھر خاموش ہو گئے جس سے ہمیں یہی خیال گزرا کہ آپﷺ مکہ کے علاوہ اور کوئی نام بیان فرمائیں لیکن آپﷺ نے یہی فرمایا :’’ کیا یہ شہر بلدۂ امین یعنی مکہ نہیں ہے ؟‘‘ ہم نے عرض کی کہ بے شک یہ مکہ کا شہر ہے۔ پھر فرمایا:’’ آج کون سا دن ہے ؟‘‘ ہم نے عرض کی کہ اللہ اور اس کا رسولﷺ خوب جانتے ہیں۔ آپﷺ پھر کچھ دیر خاموش ہو گئے ، اس سے ہم نے خیال کیا کہ شاید آپﷺ اس دن کا کوئی اور نام رکھیں گے۔ پھر آپﷺ نے فرمایا :’’ کیا یہ یوم نحر نہیں ہے ؟‘‘ ہم نے عرض کی بے شک یہ یوم النحر ( قربانی کا دن ) ہی ہے۔ پھر فرمایا :’’تو اب سن لو کہ تمہارے آپس کے ( مسلمانوں کے ) خون اور تمہارے مال اور راوی کہتا ہے کہ میں گمان کرتا ہوں کہ (ابوبکرؓ نے ) یہ بھی کہا کہ تمہاری آبروئیں ایک دوسرے پر اسی طرح حرام ہیں جیسے اس دن کی حرمت اس شہر اس مہینے میں ہے اور عنقریب تم اپنے رب سے ملو گے ، وہ تم سے تمہارے اعمال کی باز پرس کرے گا۔ دیکھو ! ذرا خبر دار ہو جاؤ ! میرے بعد تم پھر گمراہ نہ ہو جانا (اس طرح ) کہ تم آپس میں ایک دوسرے کو قتل کرنے لگو۔ جو یہاں موجود ہے اس کو چاہیے کہ وہ ( ان باتوں کو ) اس تک پہچا دے جو یہاں موجود نہیں ہے۔ بعض دفعہ ایسا بھی ہوتا ہے کہ جس کو بات پہنچائی جاتی ہے وہ سننے والے سے زیادہ اس کو یاد رکھتا ہے۔ ‘‘( پھر فرمایا):‘‘ خبردار ہو جاؤ! کیا میں نے تمہیں اللہ تعالیٰ کے احکامات پہنچا نہیں دیے ؟‘‘ دو مرتبہ آپﷺ نے یہی فرمایا۔ ( امام بخاری رحمہ اللہ جب یہ حدیث بیان کرتے تو فرماتے کہ اللہ کے نبیﷺ نے سچ فرمایا ہے )  
( ۱۶۹۶)۔ سیدنا ابن عمرؓ سے روایت ہے کہ رسول اللہﷺ اور صحابہ کرامؓ نے حجۃ الوداع میں اپنا سر منڈوایا اور بعض اصحاب نے قصر کیا (یعنی سر نہیں منڈوایا بلکہ کچھ بال کٹوائے )۔ 
باب۔ غزوہ تبوک جس کو غزوۂ عسرۃ بھی کہتے ہیں۔ 
( ۱۶۹۷)۔ سیدنا ابوموسیٰؓ کہتے ہیں کہ میرے دوستوں نے ، جو رسول اللہﷺ کے ساتھ اس غزوہ میں آئے تھے ، مجھے آپﷺ کے پاس سواریاں مانگنے کے لیے بھیجا، میں نے آپﷺ کے پاس آ کر عرض کی کہ یا رسول اللہ ! میرے ساتھیوں نے مجھے سواریاں لینے کے لیے بھیجا ہے تو آپﷺ نے منع فرما دیا اور یہ فرمایا :’’ اللہ کی قسم ! میں ان کو کسی چیز پر سوار نہ کروں گا۔ ‘‘آپﷺ پہلے سے غصہ میں تھے لیکن میں نہ سمجھا۔ میں بہت رنجیدہ ہو کر لوٹا۔ مجھے ایک رنج تو یہ تھا کہ نبیﷺ نے سواری نہیں دی اور دوسرا یہ کہ کہیں میرے سواری مانگنے سے تو آپﷺ ناراض نہیں ہوئے۔ میں اپنے ساتھیوں کے پاس آیا اور رسول اللہﷺ نے جو کہا تھا ان سے بیان کر دیا۔ تھوڑی ہی دیر گزری تھی کہ میں نے سنا کہ سیدنا بلالؓ آواز دے رہے ہیں کہ اے عبداللہ بن قیس ! ( سیدنا ابوموسیٰ کا نام ہے )۔ میں ان کے پاس گیا تو انھوں نے کہا کہ تمہیں رسول اللہﷺ یاد فرماتے ہیں۔ میں نبیﷺ کے پاس گیا تو آپﷺ نے فرمایا :’’ یہ دو اونٹ اور یہ دو اونٹ اور یہ دو اونٹ (یعنی ) چھ اونٹ لے جا۔ ‘‘آپﷺ نے یہ دو اونٹ اسی وقت سیدنا سعدبن عبادہؓ سے خریدے تھے پھر فرمایا :’’ یہ اونٹ اپنے ساتھیوں کے پاس لے جا اور ان سے کہہ کہ بے شک اللہ تعالیٰ نے یہ کہا کہ اللہ کے رسول اللہﷺ نے تمہیں یہ اونٹ سواری کے لیے دیے ہیں پس ان پر سوار ہو جانا۔ ‘‘ میں وہ اونٹ لے کر اپنے ساتھیوں کے پاس آیا اور کہا کہ رسول اللہﷺ نے تمہیں یہ اونٹ سواری کے لیے دیئے ہیں۔ لیکن اللہ کی قسم ! میں تمہیں ہر گز نہ چھوڑوں گا جب تک تم میں سے چند آدمی میرے ساتھ اس شخص کے پاس نہ چلیں جس نے آپﷺ کا (سواری دینے سے) منع کرنا سنا ہے ، کہیں یہ نہ سمجھنا کہ میں نے تم لوگوں سے ایک ایسی بات کہہ دی جو کہ رسول اللہﷺ نے تمہیں کہی تھی۔ انھوں نے مجھ سے کہا کہ ہم تمہیں سچا سمجھتے ہیں اور اگر تم ( تصدیق کرانا ) اچھا سمجھتے ہو تو ہم ایسا ہی کریں گے۔ پھر سیدنا ابوموسیٰؓ ان میں سے چند آدمی ساتھ لے کر ان لوگوں کے پاس آئے جنہوں نے رسول اللہﷺ کا یہ ارشاد سنا تھا کہ پہلے آپﷺ نے انھیں سواری دینے سے انکار کیا تھا اور پھر اس کے بعد سواری عنایت فرمائی ، تو انھوں نے وہی بیان کیا جو سیدنا ابوموسیٰؓ نے اپنے ساتھیوں سے بیان کیا تھا۔ 
( ۱۶۹۸)۔ فاتح ایران سیدنا سعد بن ابی وقاصؓ سے روایت ہے کہ جب نبیﷺ غزوۂ تبوک میں تشریف لے جانے لگے تو مدینہ میں سیدنا علیؓ کو اپنی جانشین چھوڑا تو انھوں نے عرض کی کہ کیا آپ مجھے عورتوں اور بچوں میں چھوڑے جاتے ہیں ؟آپﷺ نے فرمایا :’’ کیا تم اس بات سے راضی نہیں کہ میرے پاس تمہارا وہ درجہ ہو جو موسیٰؑ کے پاس ہارونؑ کا تھا مگر صرف اتنا فرق ہے کہ میرے بعد کوئی نبی نہیں ہے۔ ‘‘
باب۔ سیدنا کعب بن مالک کی حدیث اور اللہ کے اس قول ’’ اور تین شخصوں کے حال پر بھی جن کا معاملہ ملتوی چھوڑ دیا تھا۔۔۔ ‘‘ (سورۃ التوبہ :۱۱۸)کے بیان میں 
( ۱۶۹۹)۔ سیدنا کعب بن مالکؓ نے کہا کہ میں رسول اللہﷺ کے ساتھ ان تمام لڑائیوں میں شریک رہا جو آپﷺ نے لڑیں ، فقط ایک غزوۂ تبوک میں نہ تھا۔ ہاں ایک غزوۂ بدر میں بھی شریک نہ تھا ،  لیکن اس میں شریک نہ ہونے والوں میں سے کسی پر بھی عتاب نہیں ہوا۔ غزوۂ بدر میں نبیﷺ قریش کا قافلہ لوٹنے کی نیت سے تشریف لے گئے تھے مگر اللہ تعالیٰ نے مسلمانوں اور ان کے  دشمنوں کو اچانک ، بغیر کسی طے شدہ منصوبے کے ، آمنے سامنے کر دیا ( اور لڑائی ہو گئی ) اور بے  شک میں لیلۃ العقبہ میں رسول اللہﷺ کے ساتھ تھا کہ جب ہم نے اسلام پر قائم رہنے کا مضبوط قول و قرار کیا تھا اور میں لیلۃ العقبہ پر جنگ بدر کو ہر گز ترجیح نہ دوں گا اگر چہ لوگوں میں اس کی فضیلت زیادہ مشہور ہے غزوۂ وتبوک میں شرکت نہ کرنے کا یہ قصہ ہوا کہ میں ایسا تندرست و طاقتور اور مالدار کبھی نہ تھا ( جیسا میں اس وقت تھا ) جبکہ میں اس غزوہ میں رسول اللہﷺ سے پیچھے رہ گیا اور اللہ کی قسم ! اس سے پہلے میرے پاس کبھی دو اونٹنیاں جمع نہیں ہوئی لیکن اس غزوہ کے وقت میرے پاس دو اونٹنیاں موجود تھیں اور نبیﷺ کا قاعدہ یہ تھا کہ جب کسی جنگ کا ارادہ کرتے تو اس کو صاف نہ بیان فرماتے بلکہ گول گول ایسا فرماتے کہ لوگ کوئی دوسرا مقام سمجھیں۔ جب اس لڑائی کا وقت آیا تو اتفاق سے سخت گرمی تھی اور دور دراز سفر کا سامنا تھا۔ صحرائی راستے کا سفر اور دشمنوں کی تعداد کثیر تھی اس لیے آپﷺ نے مسلمانوں کو صاف صاف بتا دیا کہ ہم تبوک جانا چاہتے ہیں تا کہ وہ اچھی طرح لڑائی اور سفر کا سامان درست کر لیں۔ پس رسول اللہﷺ نے صاف صاف اپنا ارادہ مسلمانوں سے بیان کر دیا اور رسول اللہﷺ کے ساتھ مسلمان بکثرت تھے اور کوئی رجسٹر وغیرہ نہ تھا کہ جس میں ان کے نام محفوظ ہوتے۔ سیدنا کعبؓ کہتے ہیں کہ کوئی مسلمان ایسا نہ تھا جو اس لڑائی میں غیر حاضر رہنا چاہتا مگر وہ یہ گمان کرتا تھا کہ اس کا غیر حاضر رہنا نبیﷺ کو اس وقت تک معلوم نہ ہو گا جب تک کہ اس کے بار ے کوئی وحی نہ اترے۔ رسول اللہﷺ نے اس لڑائی کا اس وقت قصد کیا جب درختوں کا میوہ پک گیا تھا اور سا یہ اچھا معلوم ہوتا تھا ( یعنی سخت گرمی تھی ) خیر رسول اللہﷺ نے اور آپﷺ کے ساتھ اور مسلمانوں نے اس لڑائی کا سامان تیار کرنا شروع کیا ، میں بھی ہر صبح کو جاتا کہ ان کے ساتھ سفر کا سامان تیار کروں پھر خالی لوٹ آتا اور کچھ تیاری نہ کرتا، میں اپنے دل میں کہتا کہ میں تو کسی بھی وقت اپنا سامان  تیار کر سکتاہوں ( جلدی کیا ہے )۔ اسی طرح دن گزرتے رہے اور لوگوں نے محنت مشقت اٹھا  کر اپنا اپنا سامان تیار کر لیا اور نبیﷺ اور مسلمان ایک صبح کو روانہ ہو گئے اور میں نے ابھی تک کچھ سامان نہ کیا تھا تو میں نے کہا کہ میں ان کے بعد ایک دو روز میں سامان تیار کر لوں گا پھر ان سے راستہ میں جاملوں گا۔ جب وہ روانہ ہو گئے تو دوسری صبح کو میں نے سامان تیار کر نا چاہا لیکن اس روز بھی خالی لوٹ آیا اور کوئی تیاری نہ کی پھر تیسری صبح کو بھی ایسا ہی ہوا کہ خالی لوٹ آیا اور کوئی تیاری نہ کی۔ میرا برابر یہی حال رہا ( کہ آج نکلتا ہوں کل نکلتا ہوں ) اور ادھر سب لوگ جلدی جلدی سفرکرتے دور نکل گئے۔ میرا کئی بار  ارادہ ہوا کہ میں بھی کوچ کروں اور ان سے مل جاؤں اور کاش! میں ایسا کرتا مگر تقدیر میں نہ تھا۔ پھر رسول اللہﷺ کے کوچ کر جانے کے بعد مدینہ میں جب میں گھر سے نکلتا اور لوگوں سے ملتا تو میں منافقوں ، معذور اور ضعیف و ناتواں آدمیوں سے ملتا اور مجھے اس سے رنج ہوتا۔ نبیﷺ نے مجھے راستہ میں کہیں یاد نہ کیا یہاں تک کہ تبوک میں پہنچ گئے پھر تبوک پہنچ کر ( ایک مرتبہ ) لوگوں کے درمیان بیٹھے ہوئے فرمایا :’’ یہ کعب نے کیا کیا جو نہیں آیا؟‘‘ بنی سلمہ کے ایک شخص نے کہا کہ یا رسول اللہ ! اس کو اس کے اچھے لباس اور حسن و جمال پر غرور نے آنے سے روکا۔ یہ سن کر سیدنا معاذ بن جبلؓ نے کہا کہ اے شخص ! تو نے بہت برا کہا ، اللہ کی قسم ! یا رسول اللہ ! ہم اس کی سوائے بہتر ی کے اور کوئی بات نہیں جانتے۔ رسول اللہﷺ خاموش ہو گئے۔ سیدنا کعب بن مالکؓ کہتے ہیں کہ جب یہ خبر ملی کہ آپﷺ واپس آرہے ہیں تو میرا غم تازہ ہو گیا اور مجھے خیال ہوا کہ کوئی ایسا حیلہ سوچنا چاہیے کہ جس سے آپﷺ کے غصہ سے بچ جاؤں اور اس بات پر عزیزوں میں سے عقلمند لوگوں سے مشورہ بھی لیا۔ جب یہ خبر ہوئی کہ رسول اللہﷺ مدینہ کے قریب آ گئے تو یہ سارے جھوٹے خیالات میرے دل سے جاتے رہے اور میں نے یقین کر لیا کہ میں جھوٹ بولنے سے آپﷺ کے غصہ سے نہ بچ سکوں گا تو میں نے سچ بولنے کا فیصلہ کر لیا۔ صبح کو رسول اللہﷺ مدینہ میں داخل ہوئے اور آپﷺ کی عادت مبارکہ تھی کہ جب سفر سے تشریف لاتے تو پہلے مسجد میں جاتے اور دو رکعت نماز پڑھتے۔ پھر لوگوں سے ملنے کے لیے بیٹھتے ، اس عمل سے جب آپﷺ فارغ ہو چکے تو اس وقت جو لوگ پیچھے رہ گئے تھے ، انھوں نے آنا شروع کیا اور (جھوٹے ) عذر ( حیلے بہانے ) بہانے کیے  اور قسمیں اٹھائیں ، یہ لوگ تقریباً اسی (۸۰) سے کچھ زائد تھے ، رسول اللہﷺ نے ان کے حیلوں اور بہانوں کو تسلیم کر لیا اور ان سے بیعت لی اور اللہ سے ان کی مغفرت چاہی اور ان کے دل کے بھیدوں کو اللہ کے سپرد کر دیا۔ میں بھی حاضر ہوا اور السلام علیکم کہا تو آپﷺ مسکرائے مگر جیسے غصہ میں کوئی آدمی مسکراتا ہے پھر فرمایا :’’ یہاں آؤ۔ ‘‘ میں سامنے جا کر بیٹھا تو فرمایا :’’ تو کیوں پیچھے رہ گیا تو نے تو سواری بھی خرید لی تھی ؟‘‘ میں نے عرض کی کہ کیوں نہیں (بے شک میرے پاس سواری موجود تھی ) اللہ کی قسم ! بے شک اس وقت اگر میں کسی اور دنیا دار شخص کے سامنے بیٹھا ہوتا تو باتیں بنا کر اس کے غصے سے بچ جاتا، کیونکہ میں اچھا مقرر بھی ہوں مگر اللہ کی قسم ! میں یہ سمجھتاہوں کہ اگر آج میں جھوٹ بول کر آپ کو خوش کر لوں گا تو کل اللہ تعالیٰ (اصل حقیقت کھول کر ) پھر آپ کو مجھ پرغصہ کر دے گا مگر آئندہ اللہ تعالیٰ کی مغفرت کی مجھ کو امید تو رہے گی ، اللہ کی قسم ! میرے پاس کوئی بہانہ ،عذر نہیں ہے ، اللہ کی قسم ! زور ،طاقت ،قوت ، دولت سب میں کوئی میرے برابر نہ تھا اور میں یہ سب چیزیں ہوتے ہوئے پیچھے رہ گیا۔ یہ سن کر آپﷺ نے فرمایا :’’ اس نے بالکل سچ کہا۔ ’’ اور مجھے حکم دیا :’’ جاؤ جب تک تیرے بارہ میں اللہ کوئی حکم نہ دے۔ ‘‘ میں اٹھ کر چلا تو میرے ساتھ قبیلہ بنی سلمہ کے چند آدمی بھی اٹھ کر میرے پیچھے آئے اور مجھ سے کہنے لگے کہ اللہ کی قسم ! ہم نے تم سے ایسا کوئی قصور سر زد ہوتے نہیں دیکھا اور دیگر منافقوں کی طرح اگر تو بھی کوئی بہانہ کرنا تو رسول اللہﷺ کی دعا تیرے قصور کے لیے کافی ہوتی۔ اللہ کی قسم ! وہ برابر مجھے لعنت ملامت کرتے رہے یہاں تک کہ ان کی باتوں سے میرے دل میں آیا کہ نبیﷺ کے پاس لوٹ کر چلوں اور اپنی اگلی بات ( گناہ کے اقرار )کو جھٹلا کر کوئی بہانہ نکالوں ، پھر میں نے ان سے پوچھا کہ اور بھی کوئی ہے جس نے میری طرح گناہ کا اقرار کیا ہو ؟ انھوں نے کہا ہاں دو آدمی ہیں جنہوں نے تیری طرح اقرار کیا ہے اور ان سے بھی رسول اللہﷺ نے یہی فرمایا جو تجھ سے فرمایا ہے۔ میں پوچھا کہ وہ دو شخص کون کون سے ہیں ؟ انھوں نے  ایسے دو نیک شخصوں کا بیان کیا جو بدر ،کی لڑائی میں شریک ہو چکے تھے اور جن کے ساتھ رہنا مجھے اچھا معلوم ہو ا۔ جب انھوں نے ان دو شخصوں کا بھی نام لیا تو ( مجھے تسلی ہو گئی اور ) میں چل دیا۔ رسول اللہﷺ نے پیچھے رہ جانے والوں میں ، خاص کر ہم تینوں سے دوسرے آدمیوں کو بولنے سے منع فرمایا تو ہم سے سب آدمی بچنے لگے ( کوئی بات تک نہ کرتا ) اور بالکل نا آشنا سے ہو گئے۔ ایسا معلوم ہوا جیسے زمین ( آسمان ) بدل گئے ، وہ زمین ہی نہ رہی ( جس پر ہم رہتے تھے )۔ اسی حالت میں پچاس راتیں گزریں۔ مرارہ اور ہلالؓ دونوں اپنے اپنے گھروں میں پڑے روتے رہے اور میں ایک جوان اور مضبوط آدمی تھا ، میں باہر نکلتا اور مسلمانوں کے ساتھ مسجد میں نماز پڑھتا اور بازاروں میں برابر آ جاتا تھا لیکن مجھ سے کوئی بات نہ کرتا اور جب نبیﷺ نماز سے فارغ ہو کر بیٹھتے تو میں جا کر سلام کرتا اور غور سے دیکھتا کہ آپﷺ میرے سلام کے جواب میں کچھ لب مبارک ہلے یا نہیں اور پھر آپﷺ کے قریب نماز پڑھنے لگتا اور اچھی نظروں سے دیکھتا تو نماز کے وقت آپﷺ میری طرف متوجہ ہو تے اور ( نماز کے بعد ) جب میں آپﷺ کی طرف دیکھتا تو منہ پھیر لیتے۔ اسی طرح ایک مدت گزری اور لوگوں کی اجنبیت زیادہ بڑھ گئی تو ایک روز میں چلا اور ابوقتادہؓ کے باغ کی دیوار پر چڑھا ، وہ میرے چچازاد بھائی تھے اور اس سے مجھے بہت محبت تھی۔ میں نے انھیں سلام کیا تو اللہ کی قسم ! انھوں نے بھی جواب نہ دیا۔ میں نے کہا اے ابوقتادہ ! تجھے اللہ کی قسم ! کیا تو نہیں جانتا کہ مجھے اللہ ورسولﷺ کے ساتھ کتنی محبت ہے ؟ وہ خاموش ہو رہے۔ میں نے پھر قسم دے کر دوبارہ یہی کہا لیکن وہ خاموش رہے پھر تیسری بار قسم دے کر یہی کہا تو اس نے یہ کہا کہ اللہ اور اس کا رسولﷺ خوب جانتے ہیں۔ اس وقت میرے آنسو ٹپک پڑے اور میں پیٹھ موڑ کر دیوار پر چڑھ کر وہاں سے چلا آیا۔ ( سیدنا کعبؓ ) کہتے ہیں کہ ایک مرتبہ جب میں بازار میں جا رہا تھا تو اتنے میں ملک شام کا ایک عیسائی کسان ملا جو مدینہ میں اناج فروخت کرنے لایا تھا ، وہ کہہ رہا تھا کہ لوگو! مجھے کعب بن مالک کا بتلاؤ۔ لوگوں نے اسے بتلانے کو میری طرف اشارہ کیا ، جب وہ میرے پاس آیا تو اس نے غسان کے بادشاہ کا ایک خط مجھے دیا ، اس میں لکھا تھا :’’ اما بعد ! ہم نے سنا ہے کہ تمہارے پیغمبر ( محمدﷺ ) نے تم سے بد سلوکی کی ہے اور اللہ نے تمہیں ایسا ذلیل نہیں بنایا ہے اور نہ ہی بے کار ( تم تو کام کے آدمی ہو ) تم ہمارے پاس چلے آؤ ، ہم بڑی خاطر سے پیش آئیں گے۔ ‘‘ میں نے پڑھ کر خیال کیا کہ یہ بھی اللہ کی طرف سے امتحان ہے۔ میں نے اسی وقت اس خط کو آگ کے تنور میں جھونک دیا ( اور جلا دیا )۔ ابھی پچاس راتوں میں سے چالیس راتیں گزری تھیں کہ ناگہاں نبیﷺ کا بھیجا ہوا ایک آدمی آیا اور کہا کہ نبیﷺ نے حکم دیا ہے کہ تم اپنی بیوی سے الگ رہو۔ میں نے پوچھا کہ کیا اسے طلاق دے دوں یا کیا کروں ؟ اس نے کہا نہیں ، اس سے الگ رہو۔ تعلقات زوجیت ادا نہ کرو۔ میرے دونوں ساتھیوں کو بھی یہی حکم دیا گیا۔ میں نے اپنی بیوی سے کہہ دیا کہ تم اپنے میکے چلی جاؤ ، اور وہیں رہو جب تک کہ اللہ کی طرف سے کوئی حکم نازل نہ ہو۔ (وہ چلی گئی )۔ سیدنا کعبؓ کہتے ہیں کہ سیدنا ہلال بن امیہؓ کی بیوی آپﷺ کے پاس آئی اور کہنے لگی کہ یا رسول اللہ!ہلال بن امیہ( رضی اللہ عنہ ) بہت ضعیف ہے اور اس کی خدمت کرنے والا کوئی نہیں ، اگر میں اس کی خدمت کروں تو کیا آپ اس کو برا سمجھتے ہیں ؟ آپﷺ نے فرمایا :’’نہیں ! بلکہ تعلقات زوجیت نہ کرنا۔ ‘‘ تو اس نے کہا کہ اللہ کی قسم ! جس روز سے آپ کا عتاب ہوا ہے ، سوائے رونے کے اور کچھ کرتا ہی نہیں۔ ( پھر کہتے ہیں کہ ) مجھ سے بھی میرے بعض عزیزوں نے کہا کہ اگر تم بھی اپنی بیوی کے بارے میں نبیﷺ سے اجازت مانگو ( کہ وہ تمہاری خدمت کرتی رہے ) تو مناسب ہے جیسے نبیﷺ نے ہلال بن امیہ کی بیوی کو اجازت دی ( تمہیں بھی اجازت دیں گے )۔ میں نے کہا کہ اللہ کی قسم ! میں تو کبھی رسول اللہﷺ سے اس بات کی اجازت نہ مانگو ں گا کیونکہ مجھے معلوم نہیں کہ نبیﷺ کیا فرمائیں ( اجازت دیں یا نہ دیں ) اور میں تو جوان آدمی ہوں۔ اس کے بعد دس راتیں اور گزریں اب پچاس راتیں پوری ہو گئیں ، اس وقت سے جب سے آپﷺ نے لوگوں کو ہم سے کلام کرنے کی ممانعت فرما دی تھی ، پچاسویں رات کی صبح کو جب میں فجر کی نماز پڑھ کر اپنے گھر کی چھت پر تھا ، اسی حالت میں کہ میں بیٹھا ہوا تھا او ر جس کا ذکر اللہ تعالیٰ نے بھی ( سورۂ توبہ :۱۱۷میں ) کہا ہے۔ میں اپنی زندگی سے تنگ آگیا اور زمین بھی اتنی کشادہ ہونے کے باوجود میرے اوپر تنگ ہو گئی ، اتنے میں میں نے ایک پکارنے والے ( سیدنا ابو بکرؓ ) کی آواز سنی جو سلع ( نامی ) پہاڑ پر چڑ ھ کر بلند کر بلند آواز سے پکار رہے تھے کہ کعب بن مالک ! خوش ہو جاؤ۔ پھر کہتے ہیں کہ یہ سنتے ہی سجدہ میں گر پڑا اور مجھے یقین ہو گیا کہ اب میری مشکل دور ہو گئی ہو اور نبیﷺ نے فجر کی نماز کے بعد لوگوں کو اطلاع دی کہ اللہ تعالیٰ نے ہمارا قصور معاف کر دیا ہے تو اب لوگ بشارت دینے کے لیے (جو ق در جوق ) میرے پاس اور میرے دونوں ساتھیوں ( مرارہ اور ہلالؓ ) کے پاس جانے لگے۔ ایک شخص ( سیدنا زبیر بن عوامؓ ) گھوڑا دوڑاتے ہوئے میرے پاس آئے اور اسلم قبیلے کا ایک شخص دوڑتا ہوا پہاڑ پر چڑھ گیا اور پہاڑ والے کی آواز مجھے گھوڑے والے کی آواز سے جلد پہنچتی ، جب یہ شخص جس کی بشارت دینے کی آواز مجھے پہنچی تھی میرے پاس آیا تو میں نے ( خوشی میں ) اپنے کپڑے اتار کر اسے پہنا دیے۔ واللہ ! اس روز کپڑوں کی قسم سے میرے پاس یہی دو کپڑے تھے اور میں نے ( ابی قتادہ ) سے دو کپڑے مانگ کر پہنے اور رسول اللہﷺ کی طرف چلا۔ راستہ میں لوگ جو ق درجوق ملتے اور مجھے تو بہ قبول ہو جانے کی مبارکباد دیتے اور کہتے کہ اللہ کی معافی تم کو مبارک ہو۔ سیدنا کعبؓ کہتے ہیں کہ جب میں مسجد میں داخل ہوا تو دیکھا کہ رسول اللہﷺ بیٹھے ہیں ، لوگ آپﷺ کے گرد ہیں ، پس مجھے دیکھتے ہی سیدنا طلحہ بن عبید اللہﷺ جلدی سے اٹھے اور مصافحہ کیا اور مبارکباد دی۔ اللہ کی قسم ! ان کے سوا مہاجرین میں سے اور کسی نے اٹھ کر مجھے مبارکباد نہیں دی اور میں نے ان کا یہ احسان کبھی بھولنے والا نہیں۔ سیدنا کعبؓ کہتے ہیں کہ جب میں نے رسول اللہﷺ کو سلام کیا تو رسول اللہﷺ نے فرمایا :’’ اور ( میں نے دیکھا کہ ) آپﷺ کا چہرۂ مبارک خوشی سے جگمگا رہا تھا :’’ کعب تجھے اس دن کی بشارت ہو جو ان سب دنوں میں سے بہتر ہے ، جب سے تیری ماں نے تجھ کو جنا۔ ‘‘( آگے ) کہتے ہیں کہ میں نے عرض کی کہ یا رسول اللہ ! یہ بشارت آپ کی طرف سے ہے یا اللہ کی طرف سے ؟ تو فرمایا :’’ نہیں ، بلکہ اللہ کی طرف سے۔ ‘‘ اور نبیﷺ جب خوش ہوتے تو آپﷺ کا چہرہ چاند کی طرح روشن ہو جاتا اور ہم لوگ اس کو پہچان لیتے۔ جب میں آپﷺ کے سامنے بیٹھا تو میں نے عرض کی کہ یا رسول اللہ ! میں چاہتا ہوں کہ اپنی توبہ کی قبولیت کے شکر یہ میں اپنا سارا مال اللہ کی راہ میں خیرات کر کے اللہ اور اس کے رسول کو دے دوں۔ رسول اللہﷺ نے فرمایا :’’ کچھ مال خیرات کرو اور کچھ اپنے لیے رہنے دو، وہ تمہارے لیے بہتری کا ذریعہ ہے ‘‘ میں نے عرض کی کہ میں اپنا خیبر کا حصہ اپنے لیے رہنے دیتا ہوں اور باقی خیرات کرتا ہوں پھر عرض کی کہ یا رسول اللہ!بے شک میرے سچ کی ہی وجہ سے اللہ نے مجھے نجات دی اور میری توبہ میں یہ بھی ہے کہ جب تک زندہ ہوں کبھی جھوٹ نہ بولوں گا۔ اور اللہ کی قسم!میں نہیں سمجھتا کہ اللہ تعالیٰ نے کسی آزمائش میں سچ بولنے کی وجہ سے کسی مسلمان پر اتنا فضل کیا ہو جتنا مجھ پر کیا ہے۔ جب سے میں نے رسول اللہﷺ سے اس معاملہ میں سچ سچ عرض کر دیا اس وقت سے آج کے دن تک میں نے کبھی قصداً جھوٹ نہیں بولا اور مجھے امید ہے کہ اللہ تعالیٰ باقی زندگی میں بھی مجھے جھوٹ سے محفوظ رکھے گا۔ اور اللہ تعالیٰ نے اپنے رسول اللہﷺ پر سورۂ توبہ کی یہ آیات ( ۱۱۷،۱۱۸اور) نازل کیں ’’ اللہ تعالیٰ نے نبیﷺ کے حال پر توجہ فرمائی۔۔۔  اے ایمان والو ! اللہ سے ڈرو اور سچ بولنے والوں کے ساتھ رہو۔ ‘‘ اللہ کی قسم میں تو اسلام لانے کے بعد سے اللہ تعالیٰ کا کوئی احسان اپنے اوپر اس سے بڑھ کر نہیں سمجھتا کہ اس نے مجھے رسول اللہﷺ کے سامنے سچ بولنے کی توفیق دی اور جھوٹ سے بچا یا۔ اگر میں جھوٹ بولتا تو دوسرے لوگوں ( منافقوں ) کی طرح جنہوں نے جھوٹ بولا ، تباہ ہو جاتا۔ پس اللہ تعالیٰ نے جب وحی نازل کی تو ان جھوٹوں کے لیے ایسا برا لفظ اتارا کہ ویسا برا لفظ کسی کے لیے نہیں اتارا۔ فرمایا :’’ اب جب تم لوٹ کر آئے تو یہ لو گ اللہ کی ( جھوٹی ) قسمیں کھوئیں گے۔۔۔۔ ‘‘ آیت تک ( سورۂ توبہ :۹۵۔ ۹۶)۔ سیدنا کعبؓ نے کہا کہ ہم تینوں آدمیوں کا حکم ان لوگوں کے حکم سے ملتوی رکھا گیا جنہوں نے جھوٹی قسمیں کھائیں اور رسول اللہﷺ نے ہمارے بارے میں تاخیر کی یہاں تک کہ اللہ نے حکم کیا۔ اسی لیے اللہ نے ( قرآن میں ) یہ فرمایا :’’ اور ان تین شخصوں کو ( معاف کیا ) جو ( جنگ سے ) پیچھے رہ گئے۔ ‘‘( سورۂ  توبہ :۱۱۸)اور اس آیت میں پیچھے رہ جانے والوں سے یہی مراد ہے کہ ہمارے بارے میں تاخیر کی گئی اور ہم ڈھیل میں ڈال دیے گئے ، یہ مراد نہیں کہ جہاد سے پیچھے رہ گئے بلکہ مطلب یہ ہے کہ ان لوگوں کے پیچھے رہے جنہوں نے قسمیں کھا کر عذ ر بیان کیے اور رسول اللہﷺ نے ان کے عذر قبول کر لیے۔ 
باب۔ نبیﷺ کا قیصر ( شاہ روم ) اور کسریٰ (شاہ ایران ) کو خط لکھنا۔ 
(۱۷۰۰)۔ سیدنا ابو بکرؓ کہتے ہیں کہ اللہ نے یام ( جنگ ) جمل میں مجھے اس بات سے فائدہ دیا جو میں نے رسول اللہﷺ سے سنی تھی ، ورنہ قریب تھا کہ میں جمل والوں میں شریک ہو کر لڑتا ،( انھوں نے ) کہا کہ وہ بات یہ تھی کہ جب رسول اللہﷺ کو یہ خبر پہنچی کہ ایران والوں نے کسریٰ کی بیٹی ( بوران بنت مشیرویہ ) کو اپنا حکمران بنا لیا ہے تو فرمایا :’’ جو قوم اپنے اوپر عورت کو حکمران بنائے گی وہ ہر گز فلاح حاصل نہ کر سکے گی۔ ‘‘
 باب۔ نبیﷺ کی بیماری اور وفات کا بیان۔ 
( ۱۷۰۱)۔ ام المومنین عائشہ صدیقہؓ کہتی ہیں کہ نبیﷺ نے مرض الموت میں سیدہ فاطمہؓ کو بلایا اور کچھ آہستہ سے فرمایا تو وہ رونے لگیں۔ پھر دوبارہ بلایا اور کچھ آہستہ سے فرمایا تو وہ ہنسنے لگیں۔ ہم نے (سیدہ فاطمہؓ سے رسول اللہﷺ کی وفات کے بعد ) پوچھا تو انھوں نے بتایا کہ اول یہ فرمایا تھا ؟‘‘ اسی مرض میں میری روح قبض ہو گی۔ ‘‘ یہ سن کر رونے لگی ، دوسری مرتبہ یہ فرمایا :’’ میں اہل بیت میں سے سب سے پہلے آپﷺ سے ملوں گی۔ ‘‘ تو یہ سن کر میں خوش  ہوئی۔ 
(۱۷۰۲)۔ ام المومنین عائشہ صدیقہؓ کہتی ہیں کہ میں ( نبیﷺ سے اس مرض کی حالت سے پہلے ) سنا کرتی تھی کہ کوئی نبی اس وقت تک وفات نہیں پاتا جب تک اس کو ( اللہ تعالیٰ کی طرف سے ) دنیاو آخرت ( میں سے ایک کو پسند کرنے ) کا اختیار نہ دیا جائے۔ پھر میں نے رسول اللہﷺ سے آپ کی اس بیماری میں جس میں آپﷺ نے وفات پائی یہ سنا ،آپﷺ کا گلا بیٹھ گیا تھا ، آپﷺ یہ آیت پڑھتے ہیں :’’ان لوگوں کے ساتھ جن پر اللہ نے اپنے احسانات کیے ہیں ‘‘پوری آیت ( سورۃ النساء :۶۹)تو اس سے سمجھ لیا کہ آپﷺ نے آخرت میں رہنا پسند کیا۔ 
( ۱۷۰۳)۔ ام المومنین عائشہ صدیقہؓ کہتی ہیں کہ نبیﷺ نے صحت کی حالت میں فرمایا تھا :’’کوئی نبی اس وقت تک میں فوت نہیں ہوا جب تک جنت میں اس کو اس مقام نہیں دکھلایا گیا پھر ( جب تک ) اس کو یہ اختیار نہیں دیا گیا ہے کہ چاہے ( تو دنیا میں ) زندہ رہے یا آخرت کو اختیار کرے۔ ‘‘ جب آپﷺ بیمار ہوئے اور آپﷺ کا وقت قریب آیا اور آپﷺ کا سر مبارک میری ران پر تھا ، اول تو آپﷺ پر غشی طاری ہوئی ، پھر جب افاقہ ہوا تو نگاہ گھر کی چھت کی طرف لگائی اور فرمایا :’’ اے اللہ ! بلند رفیقوں میں رکھ۔ ‘‘ (یعنی آخرت کو پسند کیا )۔ اس وقت میں نے ( اپنے دل میں ) کہا کہ اب آپﷺ ہمارے ساتھ رہنا پسند نہیں کرتے اور مجھے اس حدیث کی تصدیق ہو گئی کہ آپﷺ جو فرمایا کرتے تھے کہ نبی کو اختیاردیا جاتا ہے ( پھر وفات ہوتی ہے ) وہ صحیح ہے۔ 
(۱۷۰۴)۔ ام المؤمنین عائشہ صدیقہ رضی اللہ عنھا سے روایت ہے کہ نبیﷺ جب بیمار ہوتے تو معوذات (سورۂ اخلاص،الفلق اور الناس) پڑھ کر اپنے اوپر دم کیا کرتے اور ہاتھ اپنے بدن پر پھیرتے تو جب آپﷺ مرض الموت میں مبتلا ہوئے تو میں نے یہ سورتیں پڑھ کر ان کے ہاتھوں پر دم کر کے ان کو نبیﷺ کے جسم اطہر پر پھیرا کرتی۔ 
(۱۷۰۵)۔ ام المؤمنین عائشہ صدیقہ رضی اللہ عنھا سے روایت ہے کہ جب نبیﷺ کی وفات قریب ہوئی اور آپﷺ مجھ سے کمر لگائے بیٹھے تھے تو میں نے بغور سنا کہ آپﷺ یہ فرماتے ہیں ’’اے اللہ ! مجھے بخش دے ،مجھ پر رحم فرما اور مجھے (بلند) رفیقوں سے ملا دے۔ ‘‘
(۱۷۰۶)۔ ام المؤمنین عائشہ صدیقہ رضی اللہ عنھا کہتی ہیں کہ رسول اللہ ﷺ  کا سرمبارک وفات کے وقت میرے سینہ پر تھا۔ جب سے میں نے رسول اللہﷺ پر موت کی سختی دیکھی ،اس کے بعد سے میں موت کی سختی کو کسی کے لئے برا نہیں سمجھتی۔ 
(۱۷۰۷)۔ سیدنا ابن عباس رضی اللہ عنہ سے روایت ہے کہ رسول اللہﷺ کی موت کی بیماری میں ایک روز سیدنا علی بن ابی طالب  رضی اللہ عنہ رسول اللہﷺ کے پاس سے باہر نکلے تو لوگوں نے پوچھا :۔۔ ’’اے ابو الحسن! آج رسول اللہﷺ کیسے ہیں ؟‘‘ انہوں نے کہا۔ ’’اللہ کا شکر ہے ،آج اچھے ہیں۔ ‘‘ یہ سن کر سیدنا عباس بن عبد المطلب رضی اللہ عنہ نے سیدنا علی رضی اللہ عنہ کا ہاتھ پکڑ کر کہا کہ اللہ کی قسم ! تم تین دن کے بعد لاٹھی کے آدمی رہ جاؤ گے (کہ جو چاہے ہنکا لے جائے) اور اللہ کی قسم ! میں تو یہ سمجھتا ہوں کہ رسول اللہﷺ اس بیماری میں عنقریب گزر جائیں گے،میں بنی عبد المطلب کی موت کے وقت کی علامتوں کو خوب پہچانتا ہوں ،تو آؤ نبیﷺ سے خلافت کے بارے میں دریافت کر لیں ، اگر آپﷺ ہمیں (یعنی بنی ہاشم کو) خلافت دیں تو بھی ہمیں معلوم ہو جائے اور اگر آپﷺ کسی دوسرے کو خلیفہ کریں تو بھی ہمیں معلوم ہو جائے اور آپﷺ اس کو بھی ہمارے بار ے(اچھے سلوک کی بابت ) میں فرما جائیں گے۔ سیدنا علی رضی اللہ عنہ نے کہا کہ اللہ کی قسم ! اگر ہم نے رسول اللہﷺ سے خلافت کا سوال کیا اور آپﷺ نے منع فرما دیا تو پھر لوگ کبھی بھی ہمیں خلیفہ نہ بنائیں گے اور میں تو رسول اللہﷺ سے کبھی بھی خلافت کا سوال نہیں کروں گا۔ 
( ۱۷۰۸)۔ ام المومنین عائشہ صدیقہؓ کہتی ہیں کہ یہ بھی اللہ کی نعمتوں میں سے ہے کہ رسول اللہﷺ نے میرے گھر میں اور میری باری کے روز میری ٹھوڑی اور سینہ کے درمیان ( سر رکھے ہوئے ) وفات پائی اور اللہ نے آپﷺ کی وفات کے وقت میرا اور آپﷺ کا لعاب دہن ملا دیا ( اس طرح ) کہ ایک روز میرے بھائی عبدالرحمن بن ابی بکرؓ ہاتھ میں مسواک لیے ہوئے آئے میں رسول اللہﷺ کو اپنے اوپر ٹیکا دیے ہوئے تھی۔ میں نے دیکھا کہ آپﷺ مسواک کو دیکھ رہے ہیں اور مجھے معلوم تھا آپﷺ مسواک کو جیسا پسند کرتے تھے ، میں نے عرض کی کہ کیا یہ مسواک آپ کے لیے لے لوں ؟تو آپﷺ نے سر کے اشارہ سے فرمایا :’’ ہاں۔ ‘‘ میں نے وہ مسواک ( ان سے لے کر ) آپﷺ کو دی لیکن آپﷺ پر بیماری سخت تھی تو میں نے کہا کہ میں نرم کر دوں ؟ آپﷺ نے سرکے اشارے سے فرمایا :’’ہاں۔ ‘‘ میں نے چبا کر نرم کر دی تو آپﷺ نے وہ مسواک دانتوں پر پھیری اور آپﷺ کے سامنے پانی کی ایک چھاگل یا پانی کا ایک کٹورا ( راوی عمر کو شک ہے ) رکھا تھا ، آپﷺ اپنے دونوں ہاتھ میں پانی ڈالتے اور چہرۂ مبارک پر پھیرتے اور فرماتے :’’ لا الہٰ الا اللہ ! موت میں بڑی سختیاں ہوتی ہیں۔ ‘‘ پھر آپﷺ نے اپنا ہاتھ اٹھایا اور فرمایا :’’ ( اللہ ) بلند رفیقوں میں (رکھ )۔ ‘‘ یہاں تک کہ آپﷺ کی روح مبارک نکل گئی اور آپﷺ کا ہاتھ گر گیا۔ 
( ۱۷۰۹)۔ ام المومنین عائشہ صدیقہؓ کہتی ہیں کہ ہم نے نبیﷺ کو بیماری کی حالت میں دوا پلائی ، آپﷺ نے منع فرمایا :’’ ہم نے سمجھا کہ دوا بری معلوم ہونے کی وجہ سے مریض تو  منع کیا ہی کرتا ہے۔ جب آپﷺ کو افاقہ ہوا تو فرمایا :’ کیا میں نے دوا پلانے سے منع نہیں کیا تھا ( پھر کیوں پلائی ؟)۔ ‘‘ ہم نے کہا کہ مریض تو دوا سے منع کیا ہی کرتا ہے۔ آپﷺ نے فرمایا :’’میں نے سب کو دیکھا کہ مجھے زبر دستی دوا پلاتے تھے۔ مگر عباس ( رضی اللہ عنہ ) شریک نہ تھے۔ (تو پوچھا اب تم لوگوں کی یہ سزا ہے کہ ) گھر میں کوئی آدمی باقی نہ رہے ، سب کے منہ میں دوا ڈالی جائے ، ایک عباسؓ کو چھوڑ دو کیونکہ وہ موجودنہ تھے۔ ‘‘
 ( ۱۷۱۰)۔ سیدنا انس بن مالکؓ نے کہا کہ جب نبیﷺ پر مرض کی شدت ہوئی تو بے ہوش ہو گئے ،سیدہ فاطمہ الزہراءؓ  روکر کہنے لگیں کہ ہائے میرے باپ کی تکلیف ! آپﷺ نے فرمایا :’’ تیرے باپ پر اس روز کے بعد پھر کوئی تکلیف نہ ہو گی۔ ‘‘
باب۔ نبیﷺ کا وفات کا بیان۔ 
( ۱۷۱۱)۔ ام المومنین عائشہ صدیقہؓ سے روایت ہے کہ رسول اللہﷺ نے تریسٹھ سال کی عمر میں وفات ُٰٓٗپائی۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


 تفسیر قرآن کے بیان میں 
تفسیر سورۂ فاتحہ

 (۱۸۱۲)۔ سیدنا ابو سعید بن معلیؓ کہتے ہیں کہ میں مسجد میں نماز پڑھ رہا تھا کہ رسول اللہﷺ نے مجھے بلایا ، میں اسی وقت حاضر نہ ہوا ( بلکہ نماز پڑھ کر گیا ) اور عرض کی کہ یا رسول اللہ  !میں نماز پڑھ رہا تھا ( اس وجہ سے دیر ہوئی ) تو آپﷺ نے فرمایا :’’ کیا اللہ نے یہ نہیں کہا کہ ’’ تم اللہ اور رسول کے کہنے کو بجا لاؤ ، جب کہ رسول تم کو اس حیات بخش چیز کی طرف بلاتے ہوں۔ ‘( الا نفال :۲۴)پھر مجھ سے فرمایا :’’ مسجد سے باہر جانے سے پہلے میں تجھے قرآن کی ایک ایسی سورت بتاؤں گا جو ( اجرو ثواب میں ) ساری سورتوں سے بڑھ کر ہے۔ ‘‘ پھر آپ نے میرا ہاتھ پکڑ لیا۔ جب باہر آنے کا ارادہ کیا تو میں نے عرض نے کہ یا رسول اللہ ! کیا آپ نے یہ نہیں فرمایا تھا کہ میں تم کو ایک سورت بتلاؤں گا جو قرآن کی سب سورتوں سے بڑھ کر ہے ؟ آپﷺ نے فرمایا :’’ وہ سورۃ ﴿الَحَمْدُالِلّٰہِ رَب ّالْعَالَمِیْنَ﴾ ہے ، اس میں سات آیتیں ہیں جو ہر رکعت میں بار بار دہرائی جاتی ہیں اور یہی سورۃ وہ قرآن عظیم ہے جو مجھے دیا گیا ہے۔ ‘‘

 تفسیر سورۂ بقرہ 
اللہ تعالیٰ کے قول’’اللہ کا شریک کسی کو مت بناؤ!حالانکہ تم جانتے ہوَ‘‘(البقرہ:۲۲)
( ۱۷۱۳)۔ سیدنا عبداللہ بن مسعودؓ کہتے ہیں کہ میں نے نبیﷺ سے پوچھا کہ اللہ کے نزدیک سب سے بڑا گناہ کونسا ہے؟ تو آپ نے فرمایا :’’یہ کہ تو کسی کو اللہ کا شریک بنائے حالانکہ اس ( اللہ ) نے تجھے پیدا کیا ہے۔ ‘‘ میں نے کہا بیشک یہ بڑا گناہ ہے۔ میں نے پوچھا پھر اس کے بعد کونسا ہے؟ تو آپﷺ نے فرمایا :’’ اپنی اولاد کو اس خوف سے قتل کرنا کہ اس کو کھلانا پڑے گا۔ ‘‘( یہیں سے فیملی پلاننگ کا رد ہو تا ہے )میں نے پوچھا پھر اس کے بعد کونسا ؟فرمایا :’’ اپنے پڑوسی کی بیوی سے بدکاری کرنا۔ ‘‘
 باب۔ اللہ تعالیٰ کے قول ’’ اور ہم نے تم پر بادلوں کا سایہ کیا اور تم پر من وسلویٰ اتارا ‘‘کے بیان میں۔ 
( ۱۷۲۴)۔ سیدنا سعید بن زیدؓ سے مروی ہے رسول اللہﷺ نے فرمایا:’’کھنبی(جو خود رو ہوتی ہے)’’من‘‘کی قسم میں سے ہے اور اس کا پانی آنکھ کے لیے دوا ہے۔ ‘‘
باب۔ اللہ تعالیٰ کے قول ’’ اور ہم نے تم سے کہا کہ اس بستی میں داخل ہو جاؤ ‘‘کے بیان میں۔ 
( ۱۷۱۵)۔ سیدنا ابو ہریرہؓ سے روایت ہے کہ نبیﷺ نے فرمایا :’’ بنی اسرائیل کو یہ حکم دیا گیا تھا ’’ اور شہر کے دروازے میں جھک کر سجدہ کرتے ہوئے داخل ہو ں اور زبان سے حِطَّۃٌکہو‘‘( یعنی گناہوں کی مغفرت چاہتے ہیں )تو وہ گھسٹ گھسٹ کر اور بجائے حِطَّۃٌکے حِنْطَۃٌ،حَبَّہٌ فِیْ شَعَرَۃٍ (دانہ بالی کے اندر ) کہتے ہوئے داخل ہوئے۔ 
باب۔ اللہ تعالیٰ کے قول ’’ جس آیت کو ہم منسوخ کر دیں یا بھلا دیں تو اس سے بہتر یا اس جیسی اورلاتے ہیں ‘‘( سورۂ البقرۃ :۱۱۸)کے بیان میں 
( ۱۷۱۶)۔ سیدنا ابن عباسؓ کہتے ہیں کہ سیدنا عمرؓ نے کہا کہ ہم سب میں سیدنا ابی بن کعبؓ بڑے قاری ہیں اور سیدنا علیؓ سب سے عمدہ قاضی ہیں اور ہم سیدنا ابیؓ کی ایک بات نہیں مانتے۔ وہ کہتے ہیں کہ میں تو قرآن کی کسی آیت کی تلاوت نہ چھوڑوں گا جس کو میں نے رسول اللہﷺ سے سنا ہے اور  بیشک قرآن میں اللہ تعالیٰ خود فرماتا ہے کہ ’’ جس آیت کو ہم منسوخ کر دیں یا بھلا دیں تو۔۔۔ ‘‘
باب۔ اللہ تعالیٰ کا قول ’’ یہ کہتے ہیں کہ اللہ تعالیٰ کی اولاد ہے ( نہیں بلکہ ) وہ پاک ہے۔ ‘‘
(۱۷۰۷)۔ سیدنا ابن عباسؓ سے مروی ہے کہ نبیﷺ نے فرمایا :’’ اللہ تعالیٰ ارشاد فرماتا ہے کہ ’’بنی آدم مجھے جھٹلاتا ہے حالانکہ اس کو یہ نہ چاہیے تھا اور بنی آدم نے مجھے گالی دی اور یہ بات اس کو زیب نہ دیتی تھی۔ جھوٹا تو یوں بنایا کہ وہ کہتا ہے کہ میں ان کو مرنے کے بعد قیامت کے دن اصلی حالت پر نہیں اٹھا سکتا اور گالی دینا یہ ہے کہ وہ کہتا ہے کہ میری اولاد ہے حالانکہ میں اس بات سے مبرا اور پاک ہوں کہ کسی کو اپنی بیوی یا اولاد بناؤں ( سب میرے بندے اور غلام ہیں )۔ ‘‘ 
باب۔ اللہ تعالیٰ کے قول ’’ تم مقام ابراہیم کو جائے نماز بناؤ۔ ‘‘( البقرہ:۱۲۵)کے بیان میں 
( ۱۷۱۸)۔ سیدنا انسؓ کہتے ہیں کہ سیدنا عمرؓ نے کہا کہ ( میری رائے ) تین باتوں میں اللہ کے حکم کے موافق ہو ئی یا یوں کہا کہ اللہ تعالیٰ نے تین باتوں میں میرے ساتھ اتفاق کیا۔ ( پہلے یہ کہ ) میں نے رسول اللہﷺ سے عرض کی اگر آپ مقام ابراہیم پر ( طواف کے بعد ) نماز پڑھا کریں تو بہتر ہو ، ( اسی کے موافق اللہ نے یہ آیت ’’ تم مقام ابراہیم کو جائے نماز بناؤ۔ ‘‘ اتاری ) اور ( دوسری یہ کہ ) میں نے عرض کی کہ یا رسول اللہ ! آپ کے پاس اچھے بُرے ہر قسم کے لوگ آتے جاتے ہیں ، اگر آپﷺ امہات المومنین ( اپنی ازواج مطہرات ) کو پردہ کا حکم دے دیں تو اچھا ہے تو اس کے موافق اللہ نے حجاب کی آیت ﴿یٰآیُّھَا النَّبِیُّ قُلْ لِاَ زْوَاجِکَ۔۔۔ الخ﴾ نازل کی۔ (تیسری یہ کہ ) جب مجھے معلوم ہوا کہ آپﷺ اپنی بعض ازواج پر غصہ ہو گئے تو میں ان کے پاس گیا اور ان سے کہا کہ تم باز آ جاؤ، ورنہ اللہ اپنے رسول کو تم سے اچھی بیویاں تمہارے بدلہ میں عطا کر دے گا یہاں تک کہ جب میں آپﷺ کی ایک بیوی ( ام سلمہؓ ) پاس آیا تو انھوں نے کہا ’’اے عمر ! کیا رسول اللہﷺ اپنی بیویوں کو نصیحت نہیں کر سکتے جو تم نصیحت کرنے آئے ہو؟‘‘تو اس وقت ( میرے کہنے کے موافق ) اللہ نے یہ آیت اتاری ’’اگر وہ ( پیغمبر ) تمہیں طلاق دے دیں تو بہت جلد انھیں ان کا رب ! تمہارے بدلے تم سے بہتر بیویاں عنایت فرمائے گا جو اسلام والیاں۔۔۔۔ ‘‘(التحریم :۵)
باب۔ اللہ تعالیٰ کا قول’’ کہہ دو کہ ہم اللہ پر ایمان لائے اور اس چیز پر بھی جو ہماری طرف نازل کی گئی ‘‘(البقرہ:۱۳۶)
(۱۷۱۹)۔ سیدنا ابو ہریرہؓ سے منقول ہے کہ اہل کتاب یعنی یہودی توراۃ کو عبرانی زبان میں پڑھا کرتے تھے اور اس کا ترجمہ عربی زبان میں مسلمانوں کو سمجھاتے تو رسول اللہﷺ نے فرمایا :’’ ان کی باتوں کو بالکل سچ بھی نہ مان لو ( اس لیے کہ انھوں نے توریت میں تحریف کر لی ہے ) اور بالکل جھوٹ بھی نہ کہو ( اس لیے کہ شاید بعض آیات بلا تحریف بھی ہوں ) بلکہ مجملاً یہ کہو کہ ’’ کہہ دو کہ ہم اللہ پر ایمان  لائے اور اس چیز پر بھی جو ہماری طرف نازل کی گئی۔ ‘‘
باب۔ اللہ تعالیٰ کے قول ’’ اسی طرح ہم نے تمہیں عادل امت بنایا تا کہ تم قیامت کے دن دوسری امتوں پر گواہی دو اور رسول(ﷺ ) تم پر گواہ ہو جائیں۔ ‘‘(بقرۃ :۱۴۳)کا بیان 
( ۱۷۲۰)۔ سیدنا ابو سعید خدریؓ سے روایت ہے کہ نبیﷺ نے فرمایا :’’ قیامت کے دن نوحؑ بلائے جائیں گے، وہ عرض کریں گے ’’ میں حاضر ہوں اے پروردگار ، جو حکم ہو بجا لاؤں ‘‘ اللہ تعالیٰ فرمائے گا ’’کیا تم نے لوگوں کو ہمارے احکام بتا دیے تھے ؟ ‘‘ وہ کہیں گے ’’ہاں ‘‘ پھر ان کی امت سے پوچھا جائے گا کہ نوح ( علیہ السلام ) نے تم کو میرا حکم پہنچا یا تھا ( یا نہیں ؟) تو وہ کہیں گے کہ ’’ ہمارے پاس تو کوئی ڈرانے والا ( پیغمبر ) نہیں آیا۔ ’’ نوح علیہ السلام سے کہا جائے گا ’’ کوئی تیرا گواہ ہے ؟‘‘ وہ عرض کریں گے ’’محمد (ﷺ ) اور ان کی امت کے لوگ گواہ ہیں۔ ‘‘پھر اس امت کے لوگ گواہی دیں گے کہ نوح علیہ السلام نے اللہ کا پیغام اپنی امت کو پہنچا دیا تھا ’’ اور پیغمبر ( محمدﷺ )تم پر گواہ بنیں گے۔ ‘‘ پس اللہ تعالیٰ کے اس قول کایہی مطلب ہے کہ ’’ہم نے اسی طرح تمہیں عادل امت بنایا ہے تا کہ تم لوگوں پر گواہ ہو جاؤ اور رسول (ﷺ ) تم پر گواہ ہو جائیں۔ ‘‘
 باب۔ اللہ تعالیٰ کے قول ’’ پھر تم اس جگہ سے لوٹو جہاں سے سب لوگ لوٹتے ہیں۔ ‘‘ (بقرہ:۱۹۹)کے بیان میں 
(۱۷۲۱)۔ ام المومنین عائشہ صدیقہؓ نے کہا کہ (دور جاہلیت میں ) قریش اور جو لو گ ان کے طریقہ پر چلتے تھے ، مزدلفہ میں ٹھہرا کرتے تھے اور ان لوگوں کو حمس کہتے ( اپنے آپ کو معزز سمجھتے تھے ) با قی تمام اہل عرب عرفات میں ٹھہرتے تھے۔ جب اسلام آیا تو اللہ تعالیٰ نے اپنے نبیﷺ کو حکم فرمایا :’’پہلے عرفات میں جائیں اور وہاں ٹھہریں پھر وہاں سے لوٹ کر ( مزدلفہ میں ) آئیں۔ ‘‘
باب۔ اللہ تعالیٰ کے قول ’’ اور بعض لوگ وہ بھی ہیں جو کہتے ہیں کہ اے ہمارے رب ! ہمیں دنیا میں نیکی عطا فرما۔۔۔ الآیۃ‘‘ (سورۃالبقرہ:۲۰۱)کے بیان میں 
(۱۷۲۲)۔ سیدنا انسؓ بن مالکؓ راوی ہیں کہ نبیﷺ اکثر یوں دعا فرمایا کرتے تھے :’’ اے ہمارے رب ! ہمیں دنیا میں نیکی عطا فرما اور آخرت میں بھی بھلائی عطا فرما اور ہمیں عذاب جہنم سے نجات دے۔ ‘‘ 
باب۔ اللہ تعالیٰ کے قول ’’ اور وہ لوگوں سے چمٹ کر سوال نہیں کرتے۔ ‘‘(سورۃ بقرہ:۲۷۳)کے بیان میں 
(۱۷۲۳)۔ سیدنابو ہریرہؓ کہتے ہیں کہ نبی اکرمؓ نے فرمایا :’’ مسکین وہ نہیں ہے جو ایک کھجور یا دو کھجوریا ایک لقمہ یادو لقمے لے کر چل دیتا ہو بلکہ مسکین ( جس کا ذکر اس آیت میں ہے ) وہ ہے جو سوال سے بچتا ہو۔ ‘‘ مسکین کا مطلب اگر تم سمجھنا چاہو تو یہ آیت ‘‘ اور وہ لوگوں سے چمٹ کر سوال نہیں کرتے ‘‘ پڑھو۔ ‘‘ 

تفسیر سورۂ آل عمران 
باب۔ اس آیت ’’ وہی اللہ تعالیٰ ہے جس نے تم پر کتاب اتاری جس میں واضح مضبوط آیتیں ہیں جو اصل کتاب ہیں اور بعض متشابہ آیتیں ہیں۔۔۔ ‘‘(آل عمران :۷)کے بیان میں 
(۱۷۲۴)۔ ام المومنین عائشہ صدیقہؓ کہتی ہیں کہ رسول اللہﷺ نے یہ آیت پڑھی ’’ وہی اللہ تعالیٰ ہے اس نے تم پر کتاب اتاری جس میں واضح مضبوط آیتیں ہیں جو اصل کتاب ہیں اور بعض متشابہ آیتیں ہیں پس جن کے دلوں میں نفاق کی بیماری ہے وہ تو اس کی متشابہ آیتوں کے پیچھے لگ جاتے ہیں ، فتنے کی طلب اور ان کی مراد کی جستجو کے لیے ، حالانکہ ان کی حقیقی مراد کو سوائے اللہ تعالیٰ کے کوئی نہیں جانتا اور پختہ و مضبوط علم والے یہی کہتے ہیں کہ ہم تو ان پر ایمان لا چکے ، یہ ہمارے رب کی طرف سے ہیں اور نصیحت تو صرف عقل مند ہی حاصل کرتے ہیں۔ ‘‘ پھر فرمایا :’’ جب تم یہ ان لوگوں کو دیکھو جو متشابہ آیتوں کے پیچھے لگتے ہیں تو سمجھ لو کہ اللہ تعالیٰ نے ( قرآن میں ) انہی لوگوں کا ذکر ہے لہٰذا ان کی صحبت سے بچتے رہو۔ ‘‘ 
باب۔ اللہ تعالیٰ کے قول ’’ بے شک جو لوگ اللہ تعالیٰ کے عہد اور اپنی قسموں کو تھوڑی قیمت پر فروخت کر دیتے ہیں۔۔۔ (آل عمران :۷۷)کے بیان میں۔ 
 ( ۱۷۲۵)۔ سیدنا ابن عباسؓ سے روایت ہے کہ ان سے دو عورتوں کا جھگڑا بیان کیا گیا جو کہ ایک گھر یا کو ٹھڑی میں بیٹھی موزہ سی رہی تھیں ، اتنے میں ( ان دونوں میں سے ) ایک باہر نکلی اس کی ہتھیلی میں موزہ سینے کی سوئی ( آر) چبھو دی گئی تھی اس نے دوسری عورت پر دعویٰ کیا ( جو اس کے ساتھ تھی ) جب یہ مقدمہ سیدنا ابن وعباسؓ کے پاس لایا گیا تو سیدنا ابن عباسؓ نے کہا کہ رسول اللہﷺ نے فرمایا ہے :’’اگر لوگوں کو دعویٰ کرنے کی بنا پر ان کے حق میں فیصلہ کر دیا جاتا ( جو دعویٰ کرتے ) تو کتنوں کے خون اور مال تلف ہو جاتے۔ ‘‘تم اس دوسری عورت کو ( مدعی علیہا ) کو اللہ تعالیٰ سے ڈراؤ اور یہ آیت سنا ؤ ’’ بے شک جو لوگ اللہ کے عہد اور اپنی قسموں کو تھوڑی قیمت پر فروخت کر دیتے ہیں۔۔۔ ‘‘جب لوگوں نے ایسا کیا تو ( وہ ڈر گئی اور ) اس نے جرم کا اقرار کیا تو سیدنا بن عباسؓ نے کہا کہ رسول اللہﷺ نے فرمایا ہے :’’ قسم مدعی علیہ پر ہے۔ ‘‘
باب۔ اللہ تعالیٰ کا قول ’’ بے شک کافروں نے تمہارے مقابلے پر لشکر جمع کیے ہیں۔۔۔ (آل عمران :۱۷۷)
(۱۷۲۶)۔ سیدنا ابن عباسؓ کہتے ہیں کہ ﴿حَسْبُنَا اﷲُ وَنِعْمَ الْوَکِیْلُ﴾سیدنا ابراہیمؑ نے اس وقت کہا تھا جب وہ آگ میں ڈالے گئے تھے اور رسول اللہﷺ نے بھی یہ کلمہ اس وقت کہا تھا جب لوگوں نے ان سے کہا :’’ قریش کے کافروں نے آپﷺ سے لڑنے کے لیے بہت بڑا لشکر جمع کیا ہے ان سے ڈرتے رہنا۔ یہ خبر سن کر صحابہؓ کا ایمان بڑھ گیا اور انھوں نے یہی کہا کہ ہمیں اللہ تعالیٰ ہی کافی ہے اور وہ اچھا کام کرنے والا ہے۔ ‘‘
باب۔ اللہ تعالیٰ کا قول ’’ اور یہ بھی یقین ہے کہ تمہیں ان لوگوں کی جو تم سے پہلے کتاب دیئے گئے اور مشرکوں کی بہت سے دکھ دینے والی باتیں بھی سننا پڑیں گی۔‘‘(آل عمران :۔ ۱۸۶)
(۱۷۲۷)۔ سیدنا اسامہ بن زیدؓ روایت کرتے ہیں کہ رسول اللہﷺ ایک گدھے پر سوار ہوئے جس پر ( شہر ) فدک کی ( بنی ہوئی ) چادر پڑی تھی اور اسامہ بن زیدؓ کو اپنے پیچھے بٹھا لیا۔ آپﷺ بنی حارث بن خزرج کے محلہ میں ، سیدنا سعد بن عبادہؓ کی عیادت کو تشریف لے جا رہے تھے۔ یہ واقعہ جنگ بدر سے پہلے کا ہے۔ راستے میں ایک مجلس پر سے گزرے جس میں عبداللہ بن ابی ابن سلول ( مشہور منافق ) بیٹھا تھا ، اس وقت تک عبداللہ بن ابی ( ظاہر میں بھی ) مسلمان نہیں ہوا تھا۔ اس مجلس میں ہر قسم کے لوگ تھے کہ کچھ مسلمان کچھ مشرک بت پرست اور کچھ یہود۔ اس مجلس میں سیدنا عبداللہ بن راوحہؓ ( مشہور صحابی ) بھی موجود تھے۔ جب گدھے کے پاؤں کی گرد مجلس والوں پر پڑنے لگی ( یعنی سواری قریب آ پہنچی ) تو عبداللہ بن ابی نے اپنی ناک چادر سے ڈھک سے لی اور کہا کہ ہم پر گرد مت اڑاؤ۔ رسول اللہﷺ نے سلام کیا اور پھر ٹھہر گئے اور سواری سے اتر پڑے اور ان کو قرآن پڑھ کر سنانے لگے اور ( ان مجلس والوں کو ) اللہ کی طرف بلایا۔ اس وقت عبداللہ بن ابی نے کہا اے شخص ! اگرچہ تیرا کلام بہت اچھا ہے ،اگر یہ سچ ہے تو بھی ہماری مجلسوں میں مت سنا۔ اپنے گھر کو جا،وہاں جو تیرے پاس آئے اس کو یہ قصے سنا۔ عبداللہ بن ابی رواحہؓ نے کہا کہ یا رسول اللہ ! نہیں بلکہ آپ ہماری پر ایک مجلس میں ضرور آیا کیجیے ہمیں یہ بہت اچھا لگتا ہے۔ اس بات پر مسلمانوں ،مشرکوں اور یہودیوں میں گالم گلوچ ہونے لگی اور قریب تھا کہ لڑائی شروع ہو جائے تو رسول اللہﷺ ان سب کو چپ کرانے لگے ، آخر کار وہ سب خاموش ہو گئے پھر رسول اللہﷺ سوار ہوئے اور سیدنا سعد بن عبادہؓ کے ہاں گئے اور ان سے فرمایا :’’ اے سعد ! تو نے ابو حباب کی باتیں نہیں سنیں ؟ آپﷺ کی ابو حباب سے عبداللہ بن ابی مراد تھا ، اس نے ایسا ایسا کہا ہے۔ ‘‘سیدنا سعد بن عبادہؓ نے عرض کی کہ یا رسول اللہ ! آپ اسے معاف کر دیجیے اور اس سے درگزر فرمایے اور قسم اس ذات کی جس نے آپﷺ پر کتاب نازل کی ہے کہ اللہ کی جانب سے جو کچھ آپﷺ پر اترا ہے وہ برحق اور سچ ہے۔ ( وجہ یہ ہے کہ ) اس بستی کے لوگوں نے ( آپﷺ کے آنے سے پہلے ) یہ فیصلہ کیا تھا کہ عبداللہ بن ابی کو سرداری کا تاج پہنائیں گے اور اس کو اپنا والی اور رئیس بنائیں گے۔ پس جب اللہ نے یہ بات ( عبداللہ بن ابی کا سردار ہونا ) نہ چاہی بوجہ اس حق کے جو آپﷺ کو عطا کیا ہے تو اس کو آپﷺ کا قصور معاف کر دیا اور رسول اللہﷺ اور ان کے اصحاب کی عادت مبارکہ تھی کہ بت پرستوں اور یہودیوں کی ایسی ایسی ناشائستہ حرکات کو معاف کر دیا کرتے تھے جیسے کہ اللہ نے ان کو حکم فرمایا تھا :
’’ اور یقیناً تم بہت سی دل آزادی کی باتیں ان سے بھی سنوگے جنہیں تم سے پہلے کتاب مل چکی ہے اور ان سے بھی جو مشرک ہیں اور اگر تم صبر کرو تو یہ بڑے عزم و حوصلہ کی بات ہے۔ ‘‘ اور اللہ تعالیٰ نے فرمایا :’’ بہت سے اہل کتاب تو دل ہی سے چاہتے ہیں کہ تمہیں ایمان ( لے آنے ) کے بعد پھر سے کافر بنا لیں ، حسد کی راہ سے جو ان کے دلوں میں ہے۔ ‘‘
آخری آیت تک۔ 
اور ان کی ایذا دہی پر صبر کیا کرتے تھے۔ یہاں تک کہ اللہ نے ان سے لڑنے کا حکم دیا۔ جب آپﷺ نے بدر میں جنگ کی تو بڑے بڑے قریش کے رئیسوں کو اللہ نے قتل کرایا تو عبداللہ بن ابی ابن سلول نے اور جو اس کے ساتھ مشرک اور بت پرست تھے کہا کہ اب ( تو اس دین میں شریک ہونے کا ) موقع آن پہنچا ( کہ اس کا غلبہ ہو گیا ) تو اب رسول اللہﷺ سے اسلام پر بیعت کر لو۔ اس پروہ سب( ظاہری طور پر ) مسلمان ہوئے۔ 
باب۔ اللہ تعالیٰ کے قول’’ وہ لو گ جو اپنے کرتوتوں پر خوش ہیں۔۔۔ ‘‘(آل عمران :۱۸۸)کے بیان میں۔ 
( ۱۷۲۸)۔ سیدنا ابو سعید خدریؓ سے مروی ہے کہ نبیﷺ کے عہد میں چند منافق تھے جو بظاہر مسلمان ہو گئے تھے۔ جب رسول اللہﷺ جہاد کو جاتے تو وہ ( مدینہ میں ) پیچھے رہ جاتے اور رسول اللہﷺ کی  ساتھ نہ جانے پر خوش ہوتے پھر جب آپﷺ جہاد سے لوٹ کر آتے تو وہ ( طرح طرح ) کے بہانے بناتے اور قسمیں کھاتے ( کہ ان وجوہات کی وجہ سے ہم نہ جا سکے ) اور ان کوایسے کام پر تعریف ہونا پسند آتا جس کو انھوں نے نہ کیا ہوتا۔ پس یہ آیت انہی کے بارے میں نازل ہوئی کہ ’’ وہ لو گ جو اپنے کر توتوں پر خوش ہیں اور چاہتے ہیں کہ جو انھوں نے نہیں کیا اس پر بھی ان کی تعریفیں کی جائیں۔۔۔۔ ‘‘ 
(۱۷۲۹)۔ سیدنا ابن عباسؓ سے کہا گیا ہر شخص ان نعمتوں پر جو اس کو ملی ہیں خوش ہے اور یہ بات بھی پسند کرتا ہے کہ جو کام اس نے نہیں کیا اس پر اس کی تعریف کی جائے اور اللہ نے فرمایا ہے کہ اس کو آخرت میں عذاب ہو گا ، اگر یہ بات ہے تو ہم سب ضرور عذاب دیئے جائیں گے تو سیدنا ابن عباسؓ نے جواب دیا کہ تمہیں اس قصہ سے کیا مطلب ؟بیشک یہ اس وقت نازل ہوئی جب ایک روز نبیﷺ نے چند یہودیوں کو بلایا اور ان سے دین کی کوئی بات دریافت فرمائی۔ انھوں نے اصلی بات کو چھپایا اور کوئی غلط بات بتا دی ، پھر یہ سمجھے کہ ہم آپﷺ کے نزدیک تعریف کے لائق ٹھہریں گے کہ آپﷺ نے جو بات پوچھی ہم نے بتا دی اور اس ( مکر اور اصلی بات کو چھپانے ) سے بہت خوش ہوئے۔ 

تفسیر سورۃ النساء 
باب۔ اللہ کا یہ فرما ن’’ اگر تمہیں ڈرہو کہ یتیم لڑکیوں سے نکاح کر کے تم انصاف نہ رکھ سکو گے تو ‘‘( النساء:۳)
(۱۷۳۰)۔ ام المومنین عائشہ صدیقہؓ سے عروہ بن زبیرؓ نے اللہ تعالیٰ کے اس قول ’’ اگر تمہیں ڈر ہو کہ یتیم لڑکیوں سے نکاح کر کے تم انصاف نہ رکھ سکوگے ‘‘ کے بار ے میں پوچھا تو انھوں نے کہا کہ اے میرے بھانجے ! اس کا مطلب یہ ہے کہ ایک یتیم عورت اپنے والی کی پرورش میں ہو اور اس کے مال میں شریک ہو تو اس کے ولی کو اس کی مالداری اور خوبصورتی پسند آئے اور اس سے نکاح کرنا چاہیے اور اس کو مہر انصاف کے ساتھ ( جتنا اس کو دوسرے لوگ دیں ) نہ دینا چاہے تو اللہ تعالیٰ نے اس آیت میں ایسے لوگوں کو ایسی یتیم لڑکیوں کے ساتھ کہ جب تک ان کا پورا مہر انصاف کے ساتھ نہ ،دیں نکاح کر نے سے منع فرمایا ہے اور ان کو یہ حکم دیا گیا تو تم ان یتیم عورتوں کے سوا اور جو عورتیں تمہیں اچھی معلوم ہو ں ان سے نکاح کر لو۔ ام المومنین عائشہ صدیقہؓ نے فرمایا کہ چند آدمیوں نے اس آیت کے نازل ہونے کے بعد نبیﷺ سے ان عورتوں کے بارے میں فتویٰ لینا چاہا تو اللہ نے یہ آیت نازل کی ’’ آپ سے عورتوں کے بارے میں حکم دریافت کرتے ہیں ( النساء:۱۲۷)۔ ام المومنین عائشہ صدیقہؓ نے کہا کہ دوسری آیت میں جو یہ فرمایا کہ ’’یعنی وہ یتیم عورتیں جن کا مال اور جمال کم ہو اور تم ان کے ساتھ نکاح کرنے سے نفرت کرو ‘‘ تو اللہ کا یہ حکم ہوا کہ جو عورتیں یتیم ہیں اور ان کی طرف بوجہ قلت مال اور کم خوبصورتی کے رغبت نہیں کرتے تھے ، اگر ان کے پاس کثیر مال ہو تو ان سے نکاح نہ کرو مگر اس صورت میں کہ ان کے مال اور مہر میں انصاف کرو۔ 
باب۔ اللہ تعالیٰ کا قول ’’ اللہ تعالیٰ تمہیں تمہاری اولادوں کی بابت وصیت کرتا ہے۔ ‘‘(النساء:۱۱)
(۱۷۳۱)۔ سیدنا جابرؓ کہتے ہیں کہ نبیﷺ اور ابو بکر صدیقؓ پیدل چلتے ہوئے بنی سلمہ کے محلہ میں میری عیادت کے لیے تشریف لائے اور نبیﷺ نے دیکھا کہ میں بیہوش پڑا ہوں تو آپﷺ نے پانی مانگا اور وضو کیا اور پھر پانی میرے اوپر چھڑکا تو مجھے ہوش آگیا میں نے عرض کی کہ یا رسول اللہ ! آپ کیا حکم فرماتے ہیں کہ میں اپنے مال کو کس طرح بانٹوں ؟ تو اس وقت یہ آیت نازل ہوئی۔ ‘‘ اللہ تعالیٰ تمہیں تمہاری اولادوں کی بابت وصیت کرتا ہے ‘‘۔۔۔ پوری آیت۔ 
باب۔ اللہ تعالیٰ کا قول ’’ بیشک اللہ ذرہ برابر بھی ظلم نہیں کرتا۔ ‘‘(النساء :۔ ۴۰)
(۱۷۳۲)۔ سیدنا ابو سعید خدریؓ کہتے ہیں کہ نبیﷺ سے چند آدمیوں نے پوچھا کہ یا رسول اللہ ! کیا قیامت کے دن ہم اپنے رب کو دیکھیں گے ؟۔۔۔ اور پوری حدیث بیان کی جو کہ پہلے گزر چکی ہے ( دیکھیے حدیث ۴۲۳)پھر کہا :’’ جب قیامت کا دن ہو گا تو ایک پکارنے والا یوں پکارے گا کہ یہ شخص جس چیز کی عبادت کرتا تھا اسی کے ساتھ چلا جائے۔ پس غیر اللہ کی عبادت کرنے والوں میں سے کوئی فرد باقی نہ رہے گا ، سب اپنے معبودوں ، بتوں اور تھان وغیرہ کے ساتھ دوزخ میں جا کر گر جائیں گے ، یہاں تک کہ صرف وہی لو گ رہ جائیں گے جو اللہ کی عبادت کرتے تھے۔ ان میں اچھے اور برے مسلمان لوگ ہوں گے اور اہل کتاب کے کچھ باقی رہ جانے والے لوگ۔ سب سے پہلے یہود بلائے جائیں گے اور ان سے کہا جائے گا کہ تم کس کی عبادت کرتے تھے ؟ وہ کہیں گے کہ ہم عزیر (علیہ السلام ) کی جو اللہ کا بیٹا ہے عبادت کرتے تھے۔ ان سے کہا جائے گا کہ تم نے جھوٹ کہا ، اللہ نے اپنی بیوی اور بیٹا کسی کو نہیں بنایا۔ اب تم کیا چاہتے ہو ؟ یہود کہیں گے کہ اے ہمارے رب ! ہمیں پیاس لگی ہے ، ہمیں پانی پلا۔ پھر ان کی طرف اشارہ کیا جائے گا ، کیا تم دوزخ میں نہیں گر پڑتے ؟ اسی وقت سب کے سب آگ کی طرف بیتاب ہو کر دوڑیں گے ، گو یا آگ پانی ہے ( جو ان کی پیاس بجھا دے گی ) اور آگ میں گر پڑیں گے۔ پھرنصاریٰ بلائے جائیں گے ، اور ان سے بھی پوچھا جائے گا کہ تم کس کی عبادت کرتے تھے ؟وہ کہیں گے کہ ہم اللہ کے بیٹے مسیح کی عبادت کرتے تھے۔ کہا جائیگا تم نے جھوٹ کہا۔ اللہ کی کوئی بیوی اور کوئی بیٹا نہیں۔ پھر کہا جائے گا کہ اب تم کیا چاہتے ہو ؟ وہ بھی ویسا ہی کہیں جیسا یہود نے کہا تھا اور ان کی طرح اس میں گر پڑیں گے یہاں تک کہ کوئی باقی نہ رہے گا مگر جو خالص اللہ کی عبادت کرتے تھے۔ نیک بندوں میں سے یا گنہگاروں میں سے ، وہ رہ جائیں گے۔ اس وقت اللہ تعالیٰ ایک  صورت میں ظاہر ہو گا جو پہلی صورت سے جس کو وہ دیکھ چکے ہوں گے ملتی جلتی ہو گی لیکن وہ پہلی صورت نہ ہو گی اور ان سے کہا جائے گا تم کس کے انتظار میں کھڑے ہو ؟ کیونکہ ہر امت اپنے معبود کے ساتھ لگی جا رہی ہے تو وہ کہیں گے کہ ہم دنیا میں تو ، جب کہ ہمیں ان گمراہ کن لوگوں کی احتیاج تھی ،ان سے جدا رہے اور ان کا ساتھ نہیں دیا ، ہم تو اپنے سچے رب کے انتظار میں ہیں کہ جس کی ہم عبادت کرتے تھے۔ پس اللہ تعالیٰ کہے گا کہ میں ہی تمہارا (سچا ) رب ہوں تو وہ کہیں  گے کہ ہم کسی کو بھی اللہ کا شریک نہیں ٹھہراتے۔ یہ جملہ دو یا تین مرتبہ کہیں گے۔ 
باب۔ اللہ تعالیٰ کا قول ’’ پس کیا حال ہو گا جس وقت کہ ہم ہرامت میں سے ایک گواہ لائیں گے۔ ‘‘( النساء۔ :۴۱)
(۱۷۳۳)۔ سیدنا عبداللہ بن مسعودؓ سے روایت ہے کہ نبیﷺ نے مجھ سے فرمایا :’’ مجھے قرآن پڑھ کر سناؤ۔ ‘‘ میں نے عرض کی بھلا میں کیا سناؤں ، قرآن تو آپ پر ہی اترا ہے ؟ آپﷺ نے فرمایا :’’ مجھے دوسرے سے سننا اچھا معلوم ہوتا ہے۔ تو میں نے سورۂ نساء شروع کی اور جب میں اس آیت پر پہنچا ’’پس کیا حال ہو گا جس وقت کہ ہم ہر مت میں سے ایک گواہ لائیں گے۔ ‘‘ تو آپﷺ نے فرمایا ’’ بس کر۔ ‘‘ اور آپﷺ کی آنکھوں سے آنسو جاری ہو گئے۔ 
باب۔ اللہ تعالیٰ کا قول ’’ جو لوگ اپنی جانوں پر ظلم کرنے والے ہیں ، جب فرشتے ان کی روح قبض کرتے ہیں تو پوچھتے ہیں کہ تم کس حال میں تھے۔۔۔ ‘‘ (سورۃ النساء :۹۷)
( ۱۷۳۴)۔ سیدنا ابن عباسؓ سے روایت ہے کہ رسول اکرمﷺ کے عہد میں چند مسلمان مشرکوں کے ساتھ ہو گئے تا کہ ان کی جماعت بڑ ھ جائے اور پھر ( لڑائی کے موقع پر ) ایک تیر آتا تو ان میں سے کوئی مارا جاتا یا تلوار کی ضرب سے کوئی قتل کیا جاتا تو اس وقت یہ نازل ہوئی :’’ جو لوگ اپنی جانوں پر ظلم کرنے والے ہیں ، جب فرشتے ان کی روح قبض کرتے ہیں تو پوچھتے ہیں کہ تم کس حال میں تھے۔۔۔۔ ‘‘
باب۔ اللہ تعالیٰ کا قول ’’ یقیناً ہم نے آپ کی طرف وحی کی ہے جیسے نوح ( علیہ السلام ) اور یونس ، ہارون اور سلیمان کی طرف۔۔۔ ‘‘(سورۃ النساء :۔ ۱۶۳)
(۱۷۳۵)۔ سیدنا ابو ہریرہؓ سے منقول ہے کہ نبیﷺ نے فرمایا :’’ جو شخص اپنے آپ کو یونس بن متی ( پیغمبرؑ ) سے اچھا کہے تو وہ جھوٹا ہے۔ ‘‘ 

تفسیر سورۃ المائدہ 
باب۔ اللہ تعالیٰ کا قول ’’ اے رسول اللہﷺ )!جو کچھ بھی آپ کی طرف آپ کے رب کی جانب سے نازل کیا گیا ہے آگے پہنچا دیجیے۔۔۔۔ ‘‘ (المائدۃ:۱۲۷)
(۱۷۳۶)۔ ام المومنین عائشہ صدیقہؓ کہتی ہیں کہ جو آدمی یہ کہے کہ رسول اللہﷺ نے اللہ کے احکام میں سے کچھ چھپا لیا ،وہ جھوٹ ہے اس لیے کہ اللہ تعالیٰ تو فرماتا ہے :’’ اے رسول ! جو کچھ بھی آپ کی طرف آپ کے رب کی جانب سے نازل کیا گیا ہے ، اسے آگے پہنچا دیجیے۔۔۔۔ ‘‘
باب۔ اللہ تعالیٰ کا قول ’’ اے ایمان والو ! اللہ تعالیٰ نے جو پاکیزہ چیزیں تمہارے لیے حلال کی ہیں ان کو حرام مت کرو۔۔۔۔ ‘‘(المائدہ :۸۷)
( ۱۷۳۷)۔ سیدنا عبداللہ بن مسودؓ روایت کرتے ہیں کہ ہم رسول اللہﷺ کے ہمراہ جہاد میں شریک تھے اور ہمارے ساتھ عورتیں نہ تھیں ( اور عورتوں سے جدائی برداشت نہ ہوتی تھی ) تو ہم نے عرض کی کہ آیا ہم خصی ہو جائیں ؟تو آپﷺ نے منع فرمایا اور پھر یہ اجازت دی کہ ایک کپڑا دے کر بھی عورت سے نکاح یعنی متعہ کرسکتے ہیں۔ اور پھر عبداللہؓ نے یہ آیت پڑھی ’’ اے ایمان والو! اللہ تعالیٰ نے جو پاکیزہ چیزیں تمہارے لیے حلال کی ہیں ، ان کو حرام مت کرو۔۔۔۔ ‘‘( نکاح متعہ غزوۂ خیبر میں حرام ہو گیا دیکھے حدیث :۱۶۵۱)۔ 
باب۔ اللہ تعالیٰ کے قول’’ شراب ، جو ا، بت اور فال نکالنے کے پانسے کے تیر ، یہ سب گندی باتیں اور شیطانی کام ہیں۔۔۔۔ ‘‘( سورۂ المائدہ :۹۰)کے بیان میں 
( ۱۷۳۸)۔ سیدنا انس بن مالکؓ کہتے ہیں کہ ہمارے پاس سوائے کھجوروں کے اور کچھ نہ تھا۔ میں کھڑا ہوا ابو  طلحہ اور فلاں فلاں شخص کو یہی شراب پلا رہا تھا کہ اتنے میں ایک آدمی آیا اور کہنے لگا کہ تمہیں کچھ خبر بھی ہے ؟ ان سب نے پوچھا کہ کیا ہے ؟ اس نے کہا شراب حرام ہو گئی ہے۔ تب انھوں نے ( جو شراب پی رہے تھے ) کہا شراب کے ان پیالوں کو زمین پر پھینک دو۔ سیدنا انسؓ کہتے ہیں اس کے بعد کسی نے شراب کی بابت کچھ دریافت نہ کیا اور نہ اس کو پیا۔ 
باب۔ اللہ تعالیٰ کا قول ’’ایسی باتیں مت پوچھو کہ اگر تم پر ظاہر کر دی جائیں تو تمہیں ناگوار ہوں۔ ‘‘(المائدہ :۱۰۱)
(۱۷۳۹)۔ سیدنا انس بن مالکؓ سے روایت ہے کہ ایک دفعہ نبیﷺ نے ایسا خطبہ پڑھا کہ ویسا ( عمدہ ) خطبہ میں نے کبھی نہیں سنا اور خطبہ میں یہ فرمایا:’’جو کچھ میں جانتا ہوں اگر اس کو تم جانتے تو ہنستے تھوڑا اور روتے زیادہ ’’ یہ سن کر صحابہ کرامؓ نے چہروں پر چادریں ڈال لیں اور ان کی رونے کی سی آوازیں نکلیں۔ ایک شخص نے پوچھا کہ یا رسول اللہ ! میرا باپ کون تھا ؟ آپﷺ نے فرمایا :’’ فلاں شخص تھا تو اس وقت یہ آیت نازل ہوئی :’’ اے ایمان والو! ایسی باتیں مت پوچھو کہ اگر تم پر ظاہر کر دی جائیں تو تمہیں ناگوار  ہوں۔۔۔۔ ‘‘
(۱۷۴۰)۔ سیدناابن عباسؓ روایت کرتے ہیں کہ ایک قوم آپﷺ سے بطور ہنسی اور مسخرے پن کے سوال کیا کرتی تھی، کوئی کہتا تھا کہ میرا باپ کون ہے ؟کوئی سوال کرتا میری اونٹنی کھو گئی ہے ، وہ کہاں ہے ؟ اس وقت یہ آیت نازل ہوئی :’’ اے ایمان والو! ایسی باتیں مت پوچھو کہ اگر تم پر ظاہر کر دی جائیں تو تمہیں ناگوار ہوں اور اگر تم نزول قرآن کے دور میں ان باتوں کو پوچھو گے تو تم پر ظاہر کر دی جائیں گی۔ سوالات گزشتہ اللہ نے معاف کر دیے اور اللہ بڑی مغفرت والا بڑے حلم والا ہے۔ ‘‘

تفسیر سورۃ الا نعام 
باب۔ اللہ تعالیٰ کا قول ’’ آپ کہہ دیجیے کہ اس پر بھی وہی قادر ہے کہ تم پر کوئی عذاب اوپر سے نازل کر دے۔ ‘‘
(۱۷۴۱)۔ سیدنا جابرؓ کہتے ہیں کہ جب یہ آیت نازل ہوئی ’’آپ کہہ دیجیے کہ اس پر بھی وہی قادر ہے کہ تم پر کوئی عذاب اوپر سے نازل کر دے ‘‘تو رسول اللہﷺ نے فرمایا :’’ اے اللہ !میں تیرے چہرے کی پناہ مانگتا ہوں۔ ‘‘ پھر اللہ نے کہا ’’ یا تمہارے پاؤں کے نیچے سے۔ ‘‘ تو آپﷺ نے فرمایا :’’ اے اللہ ! میں تیرے چہرے کی پناہ مانگتا ہوں۔ ‘‘ پھر اللہ نے کہا ’’یا کہ تم گروہ گروہ کر کے سب کو لڑا دے اور تمہارے ایک کو دوسرے کی لڑائی چکھا دے۔ ‘‘ آپﷺ نے فرمایا :’’ یہ پہلے عذابوں سے تو ہلکا یا آسان ہے۔ ‘‘ ( سورۃ المائدہ :۶۵)
باب:اللہ تعالیٰ کا قول ’’یہی لوگ ایسے تھے کہ جن کو اللہ نے ہدایت کی تھی ،سو آپ بھی ان ہی کے طریقہ پر چلیے۔ ‘‘  
 (۱۷۴۲)۔ سیدنا ابن عباسؓ سے سوال کیا گیا سورۂ’’ص‘‘میں سجدہ ہے ؟تو انھوں نے کہا ہاں اور پھر یہ آیت پڑھی ’’ اور ہم نے ان کو اسحق دیا اور یعقوب۔۔۔  (الانعام :۸۴)سے اللہ تعالیٰ کے قول ’’ یہی لوگ ایسے تھے کہ جن کو االلہ نے ہدایت کی تھی ، آپ بھی ان ہی کے طریقہ پر چلیے۔ ‘‘ (الانعام:۹۰)  پھر کہ تمہارے ( محمدﷺ ) ان میں سے ہیں جن کو انبیاء کی اقتداء کرنے کا حکم ہوا ہے۔ 
باب۔ اللہ تعالیٰ کے قول ’’ اور مت قریب جاؤ فحاشی کی چیزوں کے جو ظاہری ہیں ( جیسے فعل ناشائستہ کرنا ) اور جو باطنی ہیں ( جیسے کینہ ، بغض وغیرہ ) کا بیان ( المائد :۱۵۱)۔ 
( ۱۷۴۳)۔ سیدنا عبداللہ بن مسعودؓ نے کہا کہ اللہ سے بڑھ کر غیرت مند کوئی نہیں ، اسی لیے اس نے ظاہری اور باطنی سب فحش باتوں کو حرام کیا اور اللہ کے نزدیک تعریف سے زیادہ کوئی چیز مرغوب نہیں ، اسی لیے اس نے اپنی تعریف خود کی ( اور ہمیں اس کی تعلیم دی )۔ 

تفسیر سورۃ الاعراف
باب۔ اللہ تعالیٰ کا قول’’ آپ درگزر کو اختیار کریں اور نیک کام کی تعلیم دیں‘‘(الاعراف :۱۹۹)
(۱۸۴۴)۔ سیدنا عبداللہ بن زبیرؓ نے کہا کہ اس آیت میں اللہ تعالیٰ نے لوگوں کو بدا خلاقی اور بری عادات پر اپنے پیغمبر کو معاف فرمانے کا حکم دیا۔ 

تفسیر سورۃ الانفال 
باب اللہ تعالیٰ کا قول ’’ اور تم ان سے اس حد تک لڑو کہ ان سے فتنہ نہ رہے اور دین اللہ ہی کا ہو جائے۔ ‘‘( الانفال :۳۹)
(۱۷۴۵)۔ سیدنا ابن عمر سے ایک شخص نے پوچھا کہ یہ جو آج کل فتنہ اور لڑائی ہو رہی ہے ، اس کے بارے میں آپ کیا کہتے ہیں ؟تو انھوں نے کہا کہ تو کیا جانے کہ فتنہ کسے کہتے ہیں ، حقیقت یہ ہے کہ رسول اللہﷺ مشرکوں سے لڑتے تھے اور مشرکوں کے پاس کوئی مسلمان جاتا تو فتنہ میں پڑ جاتا اور وہ تمہاری طرح ملک ( بادشاہت ) کے لیے نہ لڑتے تھے ( بلکہ محض دین پر لڑتے تھے )۔ 

تفسیر سورۃ برأۃ ( توبہ ) 
 باب۔ اللہ تعالیٰ کا قول ’’ دوسرے لوگ وہ ہیں جو اپنے قصور پر نادم ہوئے۔۔۔۔ ‘‘ (تو بہ :۱۰۲) کے بیان میں 
( ۱۷۴۶)۔ سیدنا سمرہ بن جندبؓ نے کہا کہ نبیﷺ نے فرمایا :’’ آج رات کو دو فرشتے میرے پاس آئے انھوں نے نیند سے مجھے جگایا اور ایک شہر کی طرف لے گئے جو سونے چاندی کی اینٹوں سے بنا ہوا تھا ، وہاں چند آدمی ایسے ملے کہ ان کا آدھا بدن تو ایسا خوبصورت تھا کہ تو نے کبھی دیکھا نہ ہو گا اور آدھا بدن ایسا بدصورت کہ تو نے کبھی نہ دیکھا ہو گا۔ ان دونوں ( فرشتوں ) نے ان لوگوں سے کہا کہ اس نہر میں گھسو تو وہ گھس گئے اور پھر ہمارے پاس آئے ان کی بد صورتی دور ہو گئی اور وہ بہت اچھی شکل وصورت کے ہو گئے۔ ان دونوں فرشتوں نے مجھ سے کہا کہ یہ جنت العدن ( ہمیشگی کا باغ ) ہے اور یہ آپ کی جگہ ہے اور وہ لوگ جو آدھے تو خوبصورت بدن کے تھے اور آدھے بد صورت بدن کے ، وہ وہ لوگ تھے جنہوں نے اچھے عمل کوبرے عمل سے ملا دیا تھا ، اللہ نے ان سے درگزر کیا اور معاف کر دیا ( تو وہ خوبصورت بدن کے ہو گئے )۔ ‘‘

 تفسیر سورۂ ہود 
باب۔ اللہ تعالیٰ کے قول ’’ اور اس کا عرش پانی پر تھا۔۔۔ ‘‘( ہود :۷) کا بیان 
( ۱۷۴۷)۔ سیدنا ابو ہریرہؓ سے منقول ہے کہ رسول اللہﷺ نے فرمایا :’’ اللہ تعالیٰ فرماتا ہے کہ تو خرچ کر ، میں بھی تجھ پر خرچ کروں گا ( تجھ کو دوں گا )۔ ‘‘ اور آپﷺ نے فرمایا :’’ اللہ کا ہاتھ ٹھہرا ہوا ہے ، رات اور دن کا خرچ کرنا اسے خالی نہیں کر سکتا۔ کیا تم نہیں دیکھتے کہ جب سے اس نے زمین وآسمان کو پیدا کیا ہے ، کتنا خرچ کر دیا ہو گا ؟ لیکن اس کے ہاتھ میں جو (خزانہ ) تھا وہ کچھ کم نہیں ہوا اور ( آسمان اور زمین کے بننے سے پہلے ) اللہ کا عرش پانی پر تھا اور اس کے ہاتھ میں ( عدل کا ) ترازو ہے جس کے لیے چاہتا ہے جھکا دیتا ہے اور جس کے لیے چاہتا ہے اٹھا لیتا ہے ( رزق میں کمی زیادتی کرتا ہے )َ۔ ‘‘ 
باب۔ اللہ تعالیٰ کا قول ’’ تیر رب کی پکڑ کا یہی طریقہ ہے جب کہ وہ بستیوں کے رہنے والے ظالموں کو پکڑ تا ہے۔ ‘‘( ھود :۱۰۲)
( ۱۷۴۸)۔ سیدنا ابو موسیٰ اشعر یؓ نے کہا کہ رسول اللہﷺ نے فرمایا :’’ اللہ ظالموں کو مہلت دیتا ہے لیکن جب پکڑتا ہے تو پھر نہیں چھوڑتا۔ ‘‘ اس کے بعد رسول اللہﷺ نے یہ آیت پڑھی :’’ تیرے رب کی پکڑ کا یہی طریقہ ہے جب کہ وہ بستیوں کے رہنے والے ظالموں کا پکڑتا ہے ، بے شک اس کی پکڑ بڑی دردناک اور نہایت سخت ہے۔ ‘‘( سورۂ ھود: ۱۰۲)

تفسیر سورۂ حجر 
باب۔ اللہ تعالیٰ کا قول ’’ ہاں مگر چوری چھپے سننے کی کوشش کرے۔۔۔ ‘‘(سورۂ حجر :۱۸)
( ۱۷۴۹)۔ سیدنا ابو ہریرہؓ رسول اللہﷺ سے روایت کرتے ہیں کہ رسول اللہﷺ نے فرمایا :’’ جب اللہ تعالیٰ آسمانوں میں احکام صادر فرماتا ہے تو فرشتے اس کے حکم پر عاجزی سے اپنے پر مارنے لگتے ہیں ، جیسے کہ زنجیر صاف پتھر پر چلا ؤ تو آواز آتی ہے۔ جب ان فرشتوں کے دلوں سے خوف کی حالت جاتی رہتی ہے تو ایک دوسرے سے کہتا ہے کہ پروردگار نے کیا حکم فرمایا ؟ دوسرا کہتا ہے جو کچھ فرمایا حق ہے اور وہ بڑا بلند و برتر ہے۔ فرشتوں کی یہ باتیں چور ی سے بات اڑانے والے ( شیطان ) بھی سن لیتے ہیں اور وہ ( زمین سے آسمان تک ) اوپر تلے ہوتے ہیں۔ پھر کبھی ایسا ہوتا ہے کہ فرشتے خبر پا کر آگ کا شعلہ پھینکتے ہیں ، وہ بات سننے والے کو اس سے پہلے جلا دیتا ہے کہ وہ اپنے نیچے والے کو بات پہنچائے اور کبھی ایسا ہوتا ہے کہ وہ شعلہ اس تک نہیں پہنچتا اور وہ اپنے نیچے والے (شیطان ) کو وہ بات پہنچا دیتا ہے ( وہ اس سے نیچے والے کو ) اس طرح وہ بات زمین تک پہنچا دیتے ہیں یا زمین تک آ پہچتی ہے۔ پھر وہ بات نجومی کے منہ پر ڈالی جاتی ہے پھر وہ اس میں سو جھوٹ ملا کر لوگوں سے بیان کرتا ہے۔ کوئی کوئی بات اس کی سچ نکلتی ہے تو لوگ کہتے ہیں کہ دیکھو اس نجومی نے ہمیں فلاں دن یہ خبر دی تھی کہ آئندہ ایسا ایسا ہو گا اور ویسا ہی ہوا ، اس کی بات سچ نکلی اور یہ ( سچی بات ) وہ ہوتی ہے جو ( براہ راست ) آسمان سے چرائی گئی تھی۔ ‘‘

 تفسیر سورۃ النحل 
باب۔ اللہ تعالیٰ کا قول ’’ اور تم میں ایسے بھی ہیں جو بد ترین عمر کی طرف لوٹائے جاتے ہیں۔۔۔۔ ‘‘(نحل : ۷۰) 
(۱۷۵۰)۔ سیدنا انس بن مالکؓ سے روایت ہے کہ رسول اللہﷺ یہ دعا مانگا کرتے تھے :’’ اے اللہ ! میں تیری پناہ مانگتا ہوں بخیلی اور سستی اور بد ترین عمر اور قبر کے عذاب اور دجال کے فتنے اور موت و حیات کے دیگر فتنوں سے ( کہ مجھ کو ان سے بچا )۔ ‘‘ 

تفسیر سورۃ بنی اسرائیل
باب۔ اللہ تعالیٰ کا قول ’’ اے ان لوگوں کی اولاد ! جنہیں ہم نے نوح کے ساتھ سوار کر دیا تھا ، وہ ہمارا بڑی ہی شکر گزار بندہ تھا۔ ‘‘( الا سراء :۳)
( ۱۷۵۱)۔ سیدنا ابو ہریرہؓ سے روایت ہے کہ رسول اللہﷺ کے پاس پکا ہوا گوشت لایا گیا تو دستی کا گوشت آپﷺ کو اٹھا کر دیا گیا ، وہ آپﷺ کو پسند تھا ، آپﷺ نے اس کو دانتوں سے پکڑا اور تناول فرمانے لگے ، پھر فرمایا :’’ میں قیامت کے دن سب کا سردارہوں ، آیا تم جانتے ہو کہ کس وجہ سے ؟ اس لیے کہ قیامت کے دن اللہ تعالیٰ تمام اگلے پچھلے آدمیوں کو ایک میدان میں اکٹھا کرے گا اور ( وہ میدان ایسا ہموار ہو گا کہ ) پکارنے والا اپنی آواز ان کو سنا سکے اور دیکھنے والا ان سب کو دیکھ سکے گا ، سورج بہت قریب ہو گا ، اس وقت لوگوں کو ایسی ناقابل برداشت تکلیف اور غم ہو گا کہ جس کی وہ طاقت نہیں رکھتے۔ اس وقت لوگ آپس میں کہیں گے کہ دیکھو کیسی تکلیف ہو رہی ہے ، کوئی سفارشی شفیع تلاش کروجو پروردگار کے پاس تمہاری کچھ سفارش کرے۔ بعض کہیں گے کہ آدمؑ  کے پاس چلو تو سب کے سب ان کے پاس آئیں گے اور ان سے کہیں گے کہ آپ تمام آدمیوں کے باپ ( ابو لبشر ) ہیں ، اللہ تعالیٰ نے آپ کو اپنے مبارک ہاتھوں سے بنایا ہے اور اپنی روح آپ میں پھونکی ہے اور فرشتوں سے آپ کو سجدہ کرایا ہے ، آپ ہماری شفاعت کیجیے۔ دیکھیے ہمیں کیسی تکلیف ہو رہی ہے اور ہمارا کیا حال ہو رہا ہے۔ آدمؑ کہیں گے کہ آج میرا رب اتنے غصہ میں ہے کہ نہ تو اس سے پہلے کبھی ایسا غصہ ہوا ہو گا اور نہ اس کے بعد ایسا غصے میں آئے گا اور مجھے اس درخت کے پھل سے منع کیا تھا لیکن میں نے ( کھالیا اور ) نافرمانی کی اور نفسی نفسی نفسی ( مجھے تو خود اپنی پڑی ہے ) کہیں گے اور پھر کہیں گے کہ تم کسی اور کے پاس جاؤ ، نوح کے پاس جاؤ۔ پھر وہ لوگ نوحؑ کے پاس آئیں گے اور کہیں گے کہ تم سب سے پہلے زمین پر نبی بن کر آئے ہو ، اللہ نے تمہار انام عبداً شکوراً ( شکر گزار بندہ ) رکھا ہے ، ہماری شفاعت کرو ، ہمارا حال نہیں دیکھتے کہ کس تکلیف میں مبتلا ہیں ؟ وہ کہیں گے کہ آج اللہ تعالیٰ اتنا غصے میں ہے کہ نہ تو ایسا پہلے کبھی ہوا اور نہ اس کے بعد ہو گا اور میرے واسطے ایک دعا کا حکم تھا کہ وہ مقبول ہو گی وہ میں اپنی امت کے لیے مانگ چکا ( وہ مقبول دعا اپنی قوم پر بد دعا کی شکل میں کر چکاہوں جس سے وہ ہلاک ہو گئی تھی ) اور نفسی نفسی ( مجھے تو اپنی بھی فکر ہے ) کہیں گے اور کہیں گے کہ کسی اور کے پاس جاؤ ، ابراہیمؑ کے پاس جاؤ تو سب ابراہیمؑ کے پاس آئیں گے اور کہیں گے کہ آپ اللہ کے نبی اور ساری زمین والوں میں اس کے خلیل ( جانی دوست ) ہیں آپ پروردگار کے ہاں ہماری شفاعت کیجیے ہمارا حال نہیں دیکھتے کیسا خراب ہو رہا ہے ؟ وہ کہیں گے کہ آج کے دن اللہ تعالیٰ بہت غصے میں ہے اتنا غصے میں کہ نہ تو اس سے پہلے کبھی ایسا ہوا اور نہ اس کے بعد کبھی ہو گا اور میں نے تین جھوٹ بولے تھے ( پھر کہیں گے ) نفسی نفسی نفسی ( مجھے تو اپنی پڑی ہے )، تم میرے علاوہ کسی دوسرے کے پاس جاؤ ، اچھا موسیٰ کے پاس جاؤ تو وہ لوگ موسیٰؑ کے پاس آئیں گے۔ اور کہیں گے کہ اے موسیٰ ! آپ اللہ کے رسول ہیں ، اللہ تعالیٰ نے آپ کو اپنی رسالت اور کلام سے تمام لوگوں پر فضیلت و بزرگی دی ہے ، آپ پروردگار سے ہماری سفارش کیجیے ، دیکھیے ہماری کیسی ( بری ) حالت ہے تو وہ بھی یہی کہیں گے کہ آج تیرا رب بہت غصے میں ہے ، اتنا غصے میں کہ نہ اس سے پہلے کبھی ہوا اور نہ اس کے بعد کبھی ہو گا اور ( مجھ سے ایک گناہ ہوا تھا ) میں نے ایک شخص کو قتل کر دیا تھا ، جس کے قتل کا مجھے حکم نہیں ملا تھا ، پھر کہیں گے نفسی نفسی نفسی ( مجھے تو اپنی پڑی ہے ) ، تم کسی دوسرے کے پاس جاؤ ( ایسا کرو کہ ) تم عیسیٰ ( علیہ السلام ) کے پاس جاؤ تو لوگ عیسیٰ ( علیہ السلام ) کے پاس آئیں گے اور کہیں گے اے عیسیٰ ! آپ اللہ کے رسول اور اس کا وہ کلمہ ہیں جس کو اس نے مریمؑ کی طرف ڈالا تھا اور اس کی روح ہیں اور آپ نے گود میں رہ کر بچپن  میں لوگوں سے باتیں کی ہیں ، آپ ہمارے لیے شفاعت کیجیے ( کہ اللہ ہم کو اس میدان حشر کی ہولناکیوں سے نجات دے ) دیکھیے ہم کیسی ( بری ) حالت میں ہیں تو عیسیٰؑ کہیں گے کہ آج میرا رب بہت غصے میں ہے ، اتنا غصے میں کہ نہ اس سے پہلے کبھی ہوا اور نہ اس کے بعد کبھی ہو گا ، پھر وہ اس کے بعد اپنا کوئی گناہ بیان نہ کریں گے ، وہ بھی نفسی نفسی نفسی ( مجھے تو اپنی فکر دامن گیر ہے ) کہیں گے اور کہیں گے کہ تم کسی دوسرے کے پاس جاؤ ( میرے خیال میں ) تم محمدﷺ کے پاس جاؤ تو وہ لوگ محمد کے پاس آئیں گے اور عرض کریں گے کہ اے محمد ! آپ اللہ کے رسول اور خاتم الابنیاء ہیں ، اور بے شک اللہ تعالیٰ نے آپ کے اگلے پچھلے سب گناہ معاف کر دیے ہیں ، اللہ سے ہماری شفاعت کیجیے ، دیکھیے تو سہی کہ ہمیں کیسی تکلیف ہے۔ ( رسول اللہﷺ فرماتے ہیں کہ ) :’’ میں یہ سنتے ہی ( میدان حشر سے ) چلوں گا اور عرش کے نیچے آ کر سجدے میں گر پڑوں گا ، اللہ تعالیٰ اپنی تعریف اور خوبی کی وہ وہ باتیں میرے دل میں ڈال دے گا ( میری زبان سے نکلوائے گا ) جو مجھ سے پہلے کسی کو نہیں بتلائیں ، پھر حکم ہو گا کہ اے محمد ! سر اٹھا اور مانگ جو مانگے گا دیا جائے گا جس کی سفارش کرے گا قبول کی جائے۔ میں سر اٹھا کر عرض کروں گا اے میرے رب ! میری امت پر رحم فرما ، اے میرے رب میری امت پر رحم فرما، اے رب ! میری امت پر رحم فرما۔ حکم ہو گا کہ اے محمد ! اپنی امت میں سے جن لوگوں پر کوئی حساب کتاب نہیں ان کو جنت کے داہنے دروازے سے داخل کرو اور انھیں یہ بھی اختیار ہے کہ دوسرے لوگوں کی طرح اس دروازے کے علاوہ باقی دروازوں سے بھی جاسکتے ہیں۔ ‘‘پھر آپﷺ نے فرمایا :’’ جنت کے ایک دروازے کی چوڑائی ایسی ہے۔ جیسے مکہ اور حمیر ( یعنی صنعا جو یمن کا دارالحکومت ہے ) کے درمیان کا فاصلہ یا مکہ او ربصریٰ ( ملک شام ) کے درمیان کا فاصلہ۔ ( راوی کا شک ہے )۔ 
باب۔ اللہ تعالیٰ کا قول ’’ امید ہے کہ تمہارا پروردگار تم کو ( روز قیامت ) مقام محمود ( قابل تعریف مقام ) پر کھڑا کر ے گا۔ ‘‘ کا بیان ( الا سراء :۸۹)
( ۱۷۵۲)۔ سیدنا ابن عمرؓ نے کہا تمام آدمی قیامت کے دن گر وہ گروہ ہو جائیں گے اور ہر گروہ کے لوگ اپنے اپنے نبی کے پاس جائیں گے اور کہیں گے اے فلاں نبی ! ہماری شفاعت کر و ، اے فلاں نبی ! ہماری شفاعت کرو اور آخر کا رسفارش رسول اللہﷺ پر آن ٹھہر ے گی ( باقی سب پیغمبر جواب دے دیں گے ) یہی وہ دن ہے جس دن کہ اللہ آپﷺ کو مقام محمود پر اٹھائے گا۔ 
باب۔ اللہ تعالیٰ کا قول ’’تو اپنی نماز نہ بہت بلند آواز سے پڑھ اور نہ بالکل ہی آہستہ۔ ‘‘ ( الا سراء ۱۱۰)
( ۱۷۵۳)۔ سیدنا ابن عباسؓ نے کہا یہ آیت اس وقت نازل ہوئی جب نبیﷺ مکہ میں ( کافروں کے ) خوف سے پوشیدہ تھے ، آپﷺ جب اپنے اصحاب کو نماز پڑھاتے تو بلند آواز سے قرآن پڑھتے تو جب مشرک لوگ اس کو سنتے تو قرآن کو اور اس کو نازل کرنے والے اور جو اسے لے کر آیا ، سب کو برا کہتے۔ اس وقت اللہ تعالیٰ نے اپنے نبیﷺ کو یہ حکم دیا کہ ’’ تو اپنی نماز بہت بلند آواز سے نہ پڑھ ‘‘ یعنی ( قرآن ) ایسی آواز سے نہ پڑھو جو مشرک لوگ سن کر برا کہیں ’ ’ اور نہ بالکل ہی آہستہ ‘‘ کہ تیرے اصحاب ( مقتدی ) بھی نہ سن سکیں ’’ بلکہ اس کے درمیان کا راستہ تلاش  کر لے۔ ‘‘(یعنی درمیانی آواز سے پڑھا کرو )۔    (الاسراء:۱۱۰)


تفسیر سورۃ الکہف 
باب۔ اللہ تعالیٰ کے قول ’’ یہی وہ لوگ ہیں جنہوں نے اللہ کی نشانیوں اور اس کی ملاقات سے کفر کیا۔۔۔ ‘‘(الکہف :۱۰۵)کا بیان 
( ۱۷۵۴)۔ سیدنا ابو ہریرہؓ سے مروی ہے کہ نبیﷺ نے فرمایا :’’ قیامت کے دن ایک بڑا فربہ آدمی آئے گا لیکن وہ اللہ کے نزدیک مچھر کے پر برابر بھی نہ ہو گا۔ ‘‘ پھر فرمایا :’’ یہ آیت ( مذکورہ بالا ) پڑھو ’’ پس قیامت کے دن ہم ان کا کوئی وزن قائم نہ کریں گے۔ ‘‘( اس کا یہی مطب ہے ، سورۃ الکہف آیت :۱۰۵)

تفسیر سورۃ مریم 
باب۔ اللہ تعالیٰ کا قول ’’ آپﷺ ان لوگوں کو اس حسرت وافسوس کے دن سے ڈرایئے۔۔۔ ‘‘(مریم :۳۹)
( ۱۷۵۵)۔ سیدنا ابوسعید خدریؓ نے کہا کہ رسول اللہﷺ نے فرمایا :’’ قیامت کے دن موت ایسے مینڈھے کی صورت میں لائی جائے گی ، جو چت کبرا ہو گا ، پھر ایک پکارنے والا پکارے گا کہ اے بہشت والو ! وہ گردن اٹھائیں گے اور ادھر دیکھیں گے تو وہ ( فرشتہ ) کہے گا کہ کیا تم اسے پہچانتے ہو ؟ وہ کہیں گے ہاں یہ موت ہے اور سب نے اسے ( اپنے مرتے وقت ) دیکھا تھا ( اس لیے پہچان لیں گے ) پھر وہ پکارے گا کہ اے دوزخ والو ! وہ بھی گردن اٹھا کر ادھر دیکھیں گے تو وہ ( فرشتہ ) کہے گا کہ کیا تم اسے پہچانتے ہو ؟وہ کہیں گے ہاں یہ موت ہے ، ان سب نے بھی ( مرتے وقت ) اسے دیکھا تھا پھر اسی وقت موت ذبح کر دی جائے گی او ر وہ ( فرشتہ ) کہے گا کہ اے اہل جنت ! تم اب ہمیشہ جنت میں رہو گے ، کسی کو موت نہ آئے گی اور اے اہل دوزخ ! تم اب ہمیشہ دوزخ میں رہو گے کسی کو موت نہ آئے گی ( تب اس وقت دوزخی حسرت کریں گے )۔ ‘‘ پھر ( رسول اللہﷺ نے ) یہ آیت پڑھی۔ ’’ ( اے محمد !) ان لوگوں کو اس حسرت وافسوس کے دن سے ڈرائیے جبکہ کام انجام کو پہنچا دیا جائے گا اور یہ لوگ غفلت ہی میں رہ جائیں گے۔ ‘‘یعنی دنیا کے لوگ غفلت میں پڑ ے ہوئے ہیں۔ ‘‘ اور وہ ایمان نہیں لاتے۔ ‘‘( سورۂ مریم : ۳۹)


تفسیر سورۃ النور 
باب۔ اللہ تعالیٰ کے قول ’’ جو لوگ اپنی بیویوں پر بدکاری کی تہمت لگائیں اور سوائے ان کی اپنی ذات کے اور کوئی ان کا گواہ نہ ہو۔ ‘‘( النور :۸)کے بیان میں 
( ۱۷۵۶)۔ سیدنا سہل بن سعدؓ سے روایت ہے کہ سیدنا عویمر ، سید نا عاصم بن عدی کے پاس آئے (رضی اللہ عنہ ) اور کہا کہ جو شخص اپنی عورت کے پاس کسی غیر آدمی کو زنا کرتے ہوئے دیکھ لے تو کیا وہ اس کو مار ڈالے ؟ ( اگر مار ڈالا تو ) پھر تم لوگ بھی اس کو ( قصاص میں ) مار ڈالو گے ، نہ مارے تو پھر کیا کرے ؟ یہ ( مسئلہ ) میرے لیے رسول اللہﷺ سے پوچھو۔ سیدنا عاصمؓ نبیﷺ کے پاس آئے اور آپﷺ سے پوچھا لیکن رسول اللہﷺ نے ایسے مسائل کو پوچھنا پسند نہ کیا اور اسے برا سمجھا ، پھر سیدنا عویمرؓ نے ان سے پوچھا تو انھوں نے کہا کہ نبیﷺ نے ایسی باتوں کے پوچھنے کو ناپسند فرمایا ہے۔ سیدنا عویمرؓ نے کہا کہ واللہ میں ہر گز باز نہ آؤں گا جب تک کہ مسئلہ کو رسول اللہﷺ سے نہ پوچھ لوں اور نبیﷺ کے پاس آئے اور کہا کہ یا رسول اللہ! اگر کوئی شخص اپنی بیوی کے ساتھ کسی مرد کو (بدکاری کرتے ہوئے ) دیکھے تو کیا وہ اس کو قتل کر دے ؟ ( اگر قتل کر دے ) تو آپ اس کے قاتل کو ( قصاص ) میں قتل کر دیں گے۔ تو اب بتلایئے کہ وہ شخص اب کیا کرے ؟ رسول اللہﷺ نے فرمایا :’’ اللہ تعالیٰ نے تیرے اور تیر ی بیوی کے بارے میں قرآن اتارا۔ سیدنا عویمرؓ نے اپنی بیوی سے ملاعنہ کیا اور پھر کہا کہ یارسول اللہﷺ اگر میں اپنی بیوی کو اپنے پاس رکھوں تو گویا کہ میں نے اس پر ظلم کیا یعنی جھوٹا الزام لگایا۔ پس سیدنا عویمرؓ نے اسے طلاق دے دی۔ ( راوی کہتے ہیں کہ ) اس قصہ کے بعد ایسے شوہر اور بیوی میں ، جو ملاعنہ کریں یہی طریقہ قائم ہو گیا۔ پھر رسول اللہﷺ نے فرمایا :’’ دیکھو ! اگر اس عورت ( عویمر کی بیو ی ) کے کالا ، بڑی بڑی سیاہ آنکھ ، بڑے سرین ، موٹی موٹی پنڈلیوں والا بچہ پیدا ہو تو میں سمجھوں گا کہ بے شک عویمرؓ نے اپنی بیوی پر جھوٹی تہمت لگائی ( کیونکہ یہ صفتیں عویمرؓ میں تھیں ) ‘‘آخر اس عورت کا بچہ اس شکل کا ہوا جس میں رسول اللہﷺ نے سیدنا عویمرؓ کی تصدیق کی تھی ( یعنی سانولا ، کالی آنکھوں ، بڑے سرین اور موٹی پنڈلیوں والا ) تو وہ بچہ اپنی ماں کی طرف منسوب کیا گیا ( باپ کے نام سے کوئی نہ پکارتا )۔ 
باب۔ اللہ تعالیٰ کا قول’’ اور اس عورت سے سزا اس طرح ٹل سکتی ہے کہ وہ چارد فعہ اللہ کی قسم کھا کر کہے کہ اب شک اس کا مرد جھوٹا ہے ‘‘( النور :۸) کے بیان میں 
 (۱۷۵۷)۔ سیدنا ابن عباسؓ سے مروی ہے کہ سیدنا ہلال بن امیہؓ نے رسول اللہﷺ کے سامنے اپنی عورت پر شریک بن سحماء سے ( زنا کرنے کے بارے میں ) تہمت لگائی تو نبیﷺ نے فرمایا :’’ گواہ لا  ورنہ تیری پیٹھ پر حد قذف ( یعنی ۸۰کوڑے ) لگے گی۔ ‘‘ اس نے کہا کہ یا رسول اللہ ! اگر ہم میں سے کوئی اپنی عورت سے کسی کو برا کام کرتے دیکھ لے تو وہ گواہ کس کو بنائے ( اور کس کو گواہی کے واسطے بلاکر دکھائے ؟) آپﷺ یہی فرماتے رہے :’’ گواہ لاؤ ورنہ تم پر حد لگے گی۔ ‘‘ تو ہلال نے کہا قسم اس کی جس نے آپ کو حق کے ساتھ بھیجا ہے کہ میں سچا ہوں اور اللہ تعالیٰ ضرور میرے بارے میں کوئی ایسا حکم اتارے گا جس سے میری پیٹھ سزا سے بچا دے گا۔ اسی وقت جبریلؑ اترے اور یہ آیت نازل ہوئی’’ اور جو لوگ اپنی بیویوں پر بد کاری کی تہمت لگائی ‘‘ نبیﷺ نے پڑھا ، جب اس آیت پر پہنچے ’’اگر اس کا شوہر سچا ہے ‘‘(النور :۶۔ ۹)تو رسول اللہﷺ لوٹے اور سیدنا ہلال کی بیوی کو بلوایا اور ہلال بھی آئے اور انھوں نے لعان کی گواہیاں دیں۔ نبیﷺ فرماتے تھے :’’ بلا شبہ اللہ جانتا ہے کہ تم میں سے ایک ضرور جھوٹا ہے تو تم میں سے کوئی ہے جو توبہ کرے ؟پھر وہ عورت اٹھی ، اس نے ( چار ) گواہیاں دیں ( یعنی چار مرتبہ یوں کہا کہ میں اللہ کو گواہ کرتی ہوں کہ میں سچی ہوں ) اور جب پانچویں مرتبہ یہ کہنے کو ہوئی ( کہ اگر میں جھوٹی ہو ں تو مجھے پر اللہ کی لعنت ہو ) تو لوگوں نے اسے ٹھہرا دیا اور کہا یہ گواہی ( اگر جھوٹ ہے ) تو تجھے عذاب میں مبتلا کر ے گی۔ سیدنا ابن عباسؓ نے کہا کہ وہ ہچکچائی اور گردن جھکائی۔ جس سے ہم نے سمجھا کہ یہ اقرار کر لے گی ( لیکن ) پھر اس نے کہا کہ میں ہمیشہ کے لیے اپنی قوم کو رسوا نہیں کر سکتی اور پانچویں مرتبہ بھی یہ جملہ کہہ ہی دیا۔ نبیﷺ نے فرمایا :’’ دیکھو ! اگر اس کے سیاہ سرمگیں آنکھ ، موٹے سرین ، موٹی پنڈلیوں والا بچہ پیدا ہوا تو شریک بن سحماء کا نطفہ ہے۔ ‘‘ چنانچہ ایسا ہی بچہ پیدا ہوا ، تو اس وقت نبیﷺ نے فرمایا :’’ اگر اللہ کا حکم نہ آیا ہوتا دیکھتے کہ میں اس عورت کا کیا حال کرتا۔ ‘‘

تفسیر سورۃ الفرقان 
باب۔ اللہ تعالیٰ کا قول ’’ جو لوگ ( روز قیامت ) اپنے منہ کے بل دوزخ کی طرف جمع کیے جائیں گے۔ ‘‘
 ( ۱۷۵۸)۔ سیدنا انس بن مالکؓ سے مروی ہے کہ ایک شخص نبیﷺ کے پاس آ کر کہنے لگا کہ یا نبی اللہ ! قیامت کے روز کا فرسر کے بل دوزخ میں کیسے جمع کیے جائیں گے ؟ آپﷺ نے فرمایا :’’ وہ ذات جس نے انسانوں کو دنیا میں پاؤں کے بل چلایا ، کیا وہ اس بات پر قادر نہیں ہے کہ قیامت کے روز ان کو سر کے بل چلائے ؟‘‘( الفرقان :۳۴)

سورۃ الروم 
باب۔ اللہ تعالیٰ کے قول ’’الٓمٓ۔ اہل روم مغلوب ہو گئے ہیں۔ ‘‘(ا لروم : ۱۔ ۲)۔ کے بیان میں 
( ۱۷۵۹)۔ سیدنا ابن مسعودؓ سے روایت ہے کہ انھیں اس بات کی خبر ہوئی کہ ’’ ایک شخص نے مقام کندہ میں بیان کیا ہے کہ قیامت کے روز دھواں پیدا ہو گا ، جس سے منافقوں کے تو کان اور آنکھیں بالکل بیکار ہو جائیں گی اور مومنوں کی زکام کی سی کیفیت پیدا ہو جائے گی ، ( یعنی ان کے کم گھسے گا جب یہ خبر انھیں پہنچی اور وہ اس وقت ) تکیہ لگائے بیٹھے تھے ، وہ ( یہ سن کر ) غصے ہوئے اور سیدھے ہو کر بیٹھے پھر کہا کہ آدمی کو چاہیے کہ وہی بات کہے جو جانتا ہو اور جو بات نہ جانتا ہو تو کہہ دے کہ اللہ ہی خوب جانتا ہے کیونکہ یہ بھی علم کی بات ہے کہ جس چیز کونہ جانے اس کے بارے میں کہے کہ   اللہ ہی خوب جانتا ہے کیونکہ یہ بھی علم کی بات ہے کہ جس چیز کو نہ جانے اس کے بارے میں کہے کہ میں نہیں جانتا کیونکہ اللہ تعالیٰ اپنے نبیﷺ سے فرماتا ہے ’’ کہہ دیجیے کہ میں تم سے اس (وعظ و نصیحت ) کی کوئی اجرت نہیں مانگتا اور نہ ہی میں خود سے کوئی بات بناتا ہوں ‘‘( سورۂ ص: ۸۶)۔ (اصل قصہ دھوئیں کا یوں ہے کہ ) قریش نے ایمان لانے میں دیر کی تو نبیﷺ نے بد دعا کی کہ ’’ اے اللہ ! قریش کے لوگوں کے مقابل میری مدد اس طرح کر کہ ان پر یوسفؑ کے سات  سالہ قحط کی طرح سات سال کا قحط نازل کر دے ‘‘ چنانچہ قحط پڑ گیا اور ( اتنا سخت کہ ) جس میں وہ تباہ ہو گئے اور مردار گوشت ہڈیاں تک کھا گئے اور ( بھوک کے مارے ) آدمی کا یہ حال تھا کہ آسمان اور زمین کے درمیان ایک دھواں سا دکھائی دیتا۔ آخر کا ر ابو سفیان نبیﷺ کے پاس آئے اور کہا کہ اے محمد ! تم تو ہمیں آپس میں رشتہ ناتا جوڑنے کی تلقین کرتے ہو اور اب تو تمہاری قوم کے بہت سے لوگ ( قحط کی وجہ سے ) تباہ ہو گئے ، اللہ سے دعا کرو( کہ وہ اسے دور کر دے چنانچہ رسول اللہﷺ نے دعا کی ) پھر یہ آیت پڑھی ’’ آپﷺ اس دن کے منتظر رہیں جب کہ آسمان ظاہر دھواں لائے گا۔۔۔ ‘‘ سے ’’ پھر اپنی اسی حالت پر آ جاؤ گے۔ ‘‘( الدخان : ۱۰۔ ۱۵)(سیدنا مسعودؓ کہتے ہیں )  تو کیا آخرت کا عذاب ان پر سے کچھ عرصہ کے لیے ہٹ جائے گا اور وہ لوگ پھر اپنے کفر پر ہی قائم رہیں گے ؟ ( تو اس سے مراد یہ دھواں ہے نہ کہ قیامت کے روز دھواں ہونا ) پھر اللہ تعالیٰ نے جو یہ فرمایا کہ ’’جس دن ہم بڑی سخت پکڑ پکڑیں گے‘‘(دخان:۱۶)تو اس سے بد ر کی لڑائی مراد ہے اور ’’لگ  جانے والے عذاب ‘‘ سے مراد ( بدر میں قید ہو جانا یا ) جنگ بدر اور ’’ اہل روم مغلوب ہو گئے۔۔۔ عنقریب غالب آ جائیں گے۔ ‘‘( الروم :۱۔ ۳) کے بارے میں واقعہ روم تو ( حیات طیبہ میں ) گزر چکا ہے۔ 


 تفسیر سورۃ السجدۃ 
باب۔ اللہ تعالیٰ کے قول ’’ کوئی نفس نہیں جانتا کہ ان کے لیے کیسی آنکھوں کی ٹھنڈک چھپا کر رکھی گئی ہے۔ ‘‘ کا بیان ( السجدہ: ۱۷)
(۱۷۶۰)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ اللہ تعالیٰ کہتا ہے کہ میں نے اپنے نیک بندوں کے لیے ایسی نعمتیں تیار کر رکھی ہیں ، جن کو نہ کسی آنکھ نے دیکھا ، نہ کسی کان نے سنا اور ان کی طرف کسی کا وہم و گمان بھی نہ گیا ہو گا اور ان کے سامنے وہ نعمتیں جن کی تمہیں اطلاع ہے ، بے حقیقت ہیں ‘‘ پھر یہ آیت پڑھی :’’ کوئی نفس نہیں جانتا کہ ان کے لیے کیسی آنکھوں کی ٹھنڈک چھپا کر رکھی گئی ہے۔ ‘‘
  
تفسیر سورۃ الا حزاب 
باب۔ اللہ تعالیٰ کا قول ’’ ( اے محمد !)آپ ( ان بیویوں ) میں سے جسے چاہیں ( اور جب تک چاہیں )دور رکھیں اور جسے چاہیں ( اور جب تک چاہیں ) اپنے پاس رکھیں۔ ‘‘(الا حزاب :۵۱)
(۱۷۶۱)۔ ام المومنین عائشہ صدیقہؓ کہتی ہیں کہ میں ان عورتوں پر جو اپنے آپ کو رسول اللہﷺ کے لیے ہبہ کر دیتی تھیں ، غیرت کرتی تھی اور میں کہتی کہ یہ کونسی بات ہے کہ عورت اپنے تئیں ہبہ کر دے ؟ پھر جب اللہ تعالیٰ نے یہ آیت اتاری ’’ آپ کو یہ اختیار ہے کہ آپ اپنی ان ( بیویوں ) میں سے جسے چاہیں ( اور جب تک چاہیں ) دور رکھیں اور جسے چاہیں اپنے پاس رکھیں اور اگر آپ ان میں سے بھی کسی کو اپنے پاس بلائیں جنہیں آپ نے الگ کر رکھا تھا تو بھی آپ پر کوئی گناہ نہیں ‘‘ تو میں نے نبیﷺ سے کہا کہ میں دیکھتی ہوں کہ اللہ تعالیٰ ، آپ کی خواہش کے مطابق ہی حکم دیتا ہے۔ 
( ۱۷۶۲)۔ ام المومنین عائشہ صدیقہؓ کہتی ہیں کہ اس آیت ’’ آپ کو یہ اختیار ہے کہ آپ اپنی ان ( بیویوں ) میں سے جسے چاہیں ( اور جب تک چاہیں ) دور رکھیں اور جسے چاہیں اپنے پاس رکھیں اور اگر آپ ان میں سے بھی کسی کو اپنے پاس بلا لیں جنہیں آپ نے الگ کر رکھا تھا تو پھر بھی آپ پر کوئی گناہ نہیں ‘‘ ( الاحزاب :۱۵)کے اترنے کے بعد رسول اللہﷺ کو جب اپنی ایک بیوی کی باری میں دوسری کے پاس جانا منظور ہوتا تو آپﷺ جس کی باری ہوتی اس سے ( دوسری کے پاس جانے کی ) اجازت لیا کرتے۔ پس میں کہا کرتی تھی کہ یا رسول اللہ اگر آپ مجھ سے پوچھتے ہیں تو میں بوجہ آپ کی محبت کے آپ کا کسی کے پاس جانا پسند نہیں کرتی۔ 
 باب۔ اللہ تعالیٰ کا قول ’’ اے مومنو! تم نبی کے گھروں میں ( بن بلائے ) مت جایا کرو۔ ‘‘ ( الاحزاب : ۵۳)۔ 
(۱۷۶۳)۔ ام المومنین عائشہ صدیقہؓ کہتی ہیں کہ پردہ کا حکم اترنے کے بعد ام المومنین سودہؓ ( چادر وغیرہ اوڑھ کر ) حاجت کے لیے باہر نکلیں ، وہ بھاری جسامت کی عورت تھیں ، جو کوئی انھیں پہلے سے پہچانتا ہوتا وہ اب بھی پہچان لیتا تھا۔ خیر سیدنا عمرؓ نے ان کو دیکھ لیا اور کہا کہ اے سودہ! واللہ ! تم تو اب بھی ہم سے چھپی ہوئی نہیں ہو ، ذرا دیکھ لو کیسی حالت میں تم باہر نکلی ہو۔ یہ سن کر وہ لوٹ آئیں اور رسول اللہﷺ میرے گھر میں رات کا کھانا کھا رہے تھے اور ہاتھ میں ہڈی تھی۔ پس وہ اندر آئیں اور کہنے لگیں کہ یا رسول اللہ ! میں ضرورت سے باہر نکلی تھی لیکن عمر ( رضی اللہ عنہ ) نے ایسی ایسی گفتگو کی ( ام المومنین عائشہ صدیقہؓ )کہتی ہیں کہ اسی وقت وحی آنا شروع ہوئی ، پھر وحی کی حالت موقوف ہو گئی اور ہڈی آپﷺ کے ہاتھ میں ہی تھی ، آپﷺ نے اس کو ہاتھ سے رکھا نہیں تھا ، پس آپﷺ نے فرمایا :’’ بے شک تم ( عورتوں ) کو ضرورت سے ( کام کاج کے لیے ) باہر نکلنے کی اجازت دی گئی ہے۔ ‘‘
باب۔ اللہ تعالیٰ کا قول ’’ تم کسی چیز کو ظاہر کرو یا چھپاؤ۔۔۔۔ للہ تعالیٰ یقیناً ہر چیز پر شاہد ہے۔ ‘‘ ( الا حزاب۔ :۵۴،۵۵)
( ۱۷۶۴)۔ ام المومنین عائشہ صدیقہؓ  کہتی ہیں کہ پردہ کا حکم اتر نے کے بعد ابو قعیس کے بھائی افلح نے میرے پاس آنے کی اجازت چاہی تو میں نے کہا کہ میں اجازت نہیں دیتی جب تک میں نبیﷺ سے نہ پوچھ لوں۔ کیونکہ افلح کے بھائی یا ابو قعیس نے ( جو میرا رضا عی باپ تھا ) تو مجھ کو دودھ نہیں پلایا تھا بلکہ ابو قعیس کی بیوی نے پلایا تھا۔ جب رسول اللہﷺ آئے تو میں نے کہا کہ یا رسول اللہ ! ابو قعیس کے بھائی افلح نے مجھ سے اندر آنے کی اجازت مانگی تو میں نے آپ سے پوچھے بغیر اجازت نہیں دی ( اب کیا حکم ہے ؟)  نبیﷺ نے فرمایا :’’ تو نے کیوں اجازت نہ دی ، وہ تیرا چچا ہے ؟‘‘ میں نے کہا کہ یا رسول اللہ ! اس مرد ابو قعیس نے مجھ کو دودھ نہیں پلایا تھا ، مجھے تو ابو قعیس کی بیوی نے دودھ پلایا تھا۔ آپﷺ نے فرمایا :’’ اسے اجازت دے دے کیونکہ وہ تو تیرا چچا ہوتا ہے۔ تیرا ہاتھ خاک آلود ہو۔ ‘‘ 
باب۔ اللہ تعالیٰ کا قول ’’ بے شک اللہ تعالیٰ اور اس کے فرشتے نبیﷺ پر درود بھیجتے ہیں ‘‘( الاحزاب :۵۶)کا بیان 
(۱۷۶۵)۔ سیدنا کعب بن عجرہؓ سے روایت ہے کہ ( صحابہ نے ) کہا یا رسول اللہ ! آپ پر سلام پڑھنا تو ہمیں معلوم ہو گیا ( یعنی التحیات میں پڑھا جاتا ہے ) لیکن آپ پر درود کیسے پڑھیں ؟ تو آپﷺ نے فرمایا :’’ تم پڑھو ’’ اے اللہ ! محمد (ﷺ ) اور ان کی آل پر رحمت نازل فرما جیسا کہ تو نے ابراہیم ( علیہ السلام ) کی آل پر رحمت نازل فرمائی بے شک تو تعریف والا اور بزرگی والا ہے۔ ( اور )اے اللہ ! محمد (ﷺ ) پر اور ان کی آل پر بھی برکت نازل فرما جیسا کہ تو نے ابراہیم ( علیہ السلام ) کی آل پر برکت نازل فرمائی ، بے شک تو تعریف والا اور بزرگی والا ہے۔ ‘‘
 ( ۱۷۶۶)۔ سیدنا ابو سعید خدریؓ کہتے ہیں کہ ہم نے رسول اللہﷺ سے عرض کی یا رسول اللہ ! سلام تو ہمیں معلوم ہے لیکن آپ پر صلوٰۃ کس طرح پڑھیں تو آپﷺ نے فرمایا :’’ پڑھو ’’ یا الٰہی !محمد (ﷺ ) پر جو تیرے بندے اور رسول ہیں ، رحمت نازل فرما جیسے تو نے ابراہیم ( علیہ السلام ) پر رحمت نازل فرمائی اور محمد(ﷺ ) اور ان کی آل پر برکت نازل فرما جیسے تو نے ابراہیم ( علیہ السلام ) پر برکت نازل فرمائی۔ ‘‘
 باب۔ اللہ تعالیٰ کا قول ’’ اور ان لوگوں کی طرح مت ہو جاؤ جنہوں نے موسیٰ کو ایذا دی لیکن اللہ نے ان کو بری فرما دیا۔ ‘‘
 ( ۱۷۶۷)۔ سیدنا ابو ہریرہؓ کہتے ہیں کہ نبیﷺ نے فرمایا :’’ موسیٰ علیہ السلام بڑے شرم والے آدمی تھے ( حیادار تھے کسی کے سامنے نہاتے نہ تھے تو لوگوں نے نامرد ی کی تہمت لگائی ) اور اسی کا ذکراس آیت میں ہے ’’اے ایمان والو ! ان لوگوں جیسے نہ بن جاؤ جنہوں نے موسیٰ ( علیہ السلام ) کو تکلیف دی ، پس جو بات انھوں نے کہی تھی اللہ نے انھیں اس سے بری فرما دیا اور وہ اللہ کے  نزدیک با عزت تھے۔ ‘‘ (الاحزاب :۶۹)

تفسیر سورۂ سبا 
باب۔ اللہ تعالیٰ کا قول ’’ ( نبی تو ) تمہیں ایک بڑے سخت عذاب کے آنے سے پہلے ڈرانے والے ہیں۔ ‘‘ ( سبا :۴۶)
 ( ۱۷۶۸)۔ سیدنا  ابن عباسؓ سے روایت ہے کہ ایک روز نبیﷺ صفا پر چڑھے اور فرمانے لگے : ’’ (یا صباحاہ !) اے لوگو دوڑو!‘‘ یہ سن کر قریش سب جمع ہو گئے اور پوچھا کہ کیا بات ہے ؟ آپﷺ نے فرمایا :’’ اگر میں تم کو خبر دوں کہ ایک دشمن صبح و شام کو تم پر حملہ کرنے و الا ہے تو کیا تم مجھے سچا مانو گے ؟‘‘ سب  نے کہا ہاں بے شک۔ آپﷺ نے فرمایا :’’( اچھا تو تم میری اس بات کو بھی سچا جانو کہ ) میں تمہیں سخت عذاب کے آنے سے پہلے ہی اس سے ڈراتا ہوں ( لہٰذا تم کفر سے باز آؤ )۔ ‘‘ ابو لہب نے کہا ’’ ( نعوذ باللہ !) تیرے ہاتھ ٹوٹ جائیں ! کیا ہمیں محض اسی واسطے جمع کیا تھا ؟‘‘ تو اس وقت اللہ تعالیٰ نے یہ سورۃ ’’ ابو لہب کے دونوں ہاتھ ٹوٹ گئے اور وہ ( خود ) ہلاک ہو گیا ‘‘ پوری سورت اتاری۔ 

تفسیر سورۃ الزمر 
باب۔ اللہ تعالیٰ کا قول ‘‘( اے پیغمبر !میری طرف سے ) کہہ دو کہ اے میرے بندو! جنہوں نے اپنی جانوں پر ظلم کیا ہے۔۔۔ ‘‘ الآ یۃ ‘‘ ( الزمر :۵۳)
( ۱۷۶۹)۔ سیدنا ابن عباسؓ سے روایت ہے کہ چند مشرکوں نے بہت قتل کیے تھے اور زنا بھی کثرت سے کیا تھا ، وہ رسول اللہﷺ کے پاس آئے اور کہا جو کچھ آپ کہتے ہیں کہ اور جس کی طرف بلاتے ہیں وہ بہت اچھا ہے ، اگر آپ ہمیں یہ بتلا دیں کہ جو ہم نے گناہ کیے ہیں وہ (اسلام لانے سے ) معاف ہو جائیں گے؟ تو اس وقت یہ آیت ’’اور جو لوگ اللہ کے ساتھ کسی دوسرے معبود کو نہیں پکارتے  اور کسی ایسے شخص کو جسے قتل کرنا اللہ تعالیٰ نے منع کر دیا ہو وہ بجز حق کے قتل نہیں کرتے اور نہ وہ زنا کے مرتکب ہوتے ہیں۔ ‘‘( الفرقان :۶۸)اور یہ آیت بھی نازل ہوئی ’’ ( اے پیغمبر ! میری طرف سے ) کہہ دو کہ اے میرے بندو !جنہوں نے اپنی جانوں پر ظلم کیا ہے تم اللہ کی رحمت سے نا امید نہ ہو جاؤ۔ ‘‘( الزمر :۵۳)
باب۔ اللہ تعالیٰ کے قول ’’ انھوں نے اللہ تعالیٰ کی قدر جیسی کرنا چاہیے تھی ، نہیں کی۔ ‘‘( الزمر :۶۷)کا بیان 
( ۱۷۷۰)۔ سیدنا عبداللہ بن مسعودؓ نے کہا کہ علماء یہود میں سے ایک عالم رسول اللہﷺ کے پاس آیا اور کہنے لگا کہ اے محمد ! ہم تو ریت میں یہ لکھا دیکھتے ہیں کہ اللہ تعالیٰ ( قیامت کے دن ) تمام آسمانوں کو ایک انگلی پر اور تمام زمینوں کو ایک انگلی پر ، تمام درختوں کو ایک انگلی پر اور تمام پانی اور گیلی مٹی کو ایک انگلی پر اور تمام مخلوقات کو ایک انگلی پر اٹھا لے گا پھر کہے گا کہ میں ہوں بادشاہ۔ یہ سن کر رسول اللہﷺ مسکرائے یہاں تک کہ دانت ظاہر ہو گئے۔ یعنی اس عالم کے کلام کی تصدیق کی ، پھر رسول اللہﷺ نے یہ آیت ’’ اور انھوں نے اللہ تعالیٰ کی قدر جیسی کرنا چاہیے تھی ، نہیں کی۔۔۔۔ ‘‘( الزمر :۶۷)(آخر تک ) تلاوت فرمائی ( الحاصل یعنی اللہ کی قدر بے حد ہے اس کا کچھ اندازہ نہیں ) 
باب۔ اللہ تعالیٰ کے قول ’’ اور قیامت کے دن تمام زمین اس ( اللہ ) کی مٹھی میں ہو گی ‘‘( الزمر۔ :۶۷)کے بیان میں 
( ۱۷۷۱)۔ سیدناابو ہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ اللہ تعالیٰ زمین کو مٹھی میں لے لے گا اور آسمانوں کو اپنے داہنے ہاتھ میں لپیٹ لے گا ، پھر کہے گا کہ میں ہوں ( اصلی ) بادشاہ ! دنیا کے بادشاہ کہاں گئے ( جو مجھے اپنی شان دکھاتے تھے )۔ ‘‘
باب۔ اللہ تعالیٰ کے قول ’’ اور ( جب پہلا ) صور پھونک دیا جائے گا تو زمین وآسمان کے سب لوگ بے ہوش ہو کر گر پڑیں گے۔ ‘‘( الزمر :۶۸) کے بیان میں 
( ۱۷۷۲)۔ سیدنا ابو ہریرہؓ سے مروی ہے کہ رسول اللہﷺ نے فرمایا :’’ دونوں صوروں کا درمیانی عرصہ چالیس کا ہے۔ ‘‘لوگوں نے سیدنا ابو ہریرہ سے کہا کہ چالیس روز کا ؟ انھوں نے کہا ’’ میں نہیں کہہ سکتا۔ ‘‘ ( سائل نے ) کہا کہ چالیس برس کا ؟ انھوں نے کہا ’’ میں نہیں کہہ سکتا۔ ‘‘ ( سائل نے ) کہا چالیس مہینوں کا ؟ انھوں نے کہا ’’ میں نہیں کہہ سکتا ‘‘(اور کہا کہ قبر میں ):‘‘ سوائے ریڑھ کی ہڈی کے انسان کا تمام بدن گل جاتا ہے اور اسی ( ریڑھ کی ہڈی ) اور انسان کا تمام بدن ( دوبارہ ) جوڑا جائے گا۔ ‘‘

 تفسیر سورۃ الشوریٰ 
باب۔ اللہ تعالیٰ کا قول ’’ ( کہہ دو کہ میں اس پر تم سے کوئی صلہ نہیں چاہتا ) مگر محبت رشتہ داری کی۔ ‘‘ ( الشوریٰ ۲۳)
(۱۷۷۳)۔ سیدنا ابن عباسؓ کہتے ہیں کہ اہل قریش آل محمدﷺ میں سے نہیں ہیں بلکہ کچھ رشتہ دار ہیں اور قرابت ہے۔ پس نبیﷺ نے قریش سے فرمایا تھا :’’ میں تم سے اور کچھ نہیں چاہتا فقط اتنا چاہتا ہوں کہ تم میرے ساتھ بوجہ قرابت کے ( محبت سے رہو اور ) صلہ رحمی کرو۔ ‘‘ 

تفسیر سورۃ الدخان 
باب۔ اللہ تعالیٰ کا قول ’’ ( کافر کہیں گے ) اے ہمارے رب ! ہم سے اس عذاب کو دور کر دے ، ہم ایمان لاتے ہیں۔ ‘‘
 ( ۱۷۷۴)۔ اس بارے میں ابن مسعو دؓ سے مروی ایک حدیث میں سورۂ روم ( کی تفسیر ) میں گزر چکی ہے۔   ( دیکھیے حدیث :۱۷۵۹)
(۱۷۷۵)۔ سیدنا ابن مسعودؓ کی اس روایت میں اتنا زیادہ ہے کہ انھوں ( کافروں ) نے کہا ’’ا ے پروردگار ! ہم سے اس عذاب کو دور کر دے ، ہم ایمان لاتے ہیں۔ ‘‘ (الدخان :۱۲)تو ( رسول اللہﷺ کو اللہ کی طرف سے ) کہا گیا کہ اگر ہم اس عذاب کو ان پر سے ہٹا لیں گے تو یہ پھر وہی ( کفر و شرک )کریں گے ، پھر آپﷺ نے ( ان پر سے قحط کے دور ہونے کی ) دعا کی ( اور وہ قبول ہو گئی ) لیکن وہ پھر وہی ( کفر ) کرنے لگے تو اللہ تعالیٰ نے ان سے بدر کے دن اچھی طرح بدلہ لے لیا۔ 

تفسیر سورۃ الجاثیہ 
باب۔ اللہ تعالیٰ کا قول ’’ ّ( دہر یہ لوگوں کا عقیدہ ہے کہ ) ہمیں تو صرف زمانہ ہی مار ڈالتا ہے ‘‘ ( الجاثیہ :۲۴)
( ۱۷۶۶)۔ سیدنا ابو ہریرہؓ کہتے ہیں کہ نبیﷺ نے فرمایا :’’ اللہ تعالیٰ نے فرمایا ہے کہ ابن آدم مجھے ایذا دیتا ہے ( اس طرح کہ ) وہ زمانہ کو برا کہتا ہے اور زمانہ ( کیا چیز ہے ؟) میں ہی تو ہوں ، کرنا تو میرے اختیار میں ہے ، میں ہی رات اور دن کو پلٹ پلٹ کر لاتا ہوں۔ ‘‘

 تفسیر سورۃ الاحقاف 
باب۔ اللہ تعالیٰ کا قول ’’ پھر جب انھوں نے عذاب کو بصورت بادل اپنی وادیوں کی طرف آتے دیکھا۔ ‘‘ ( احقاف:۲۴)
( ۱۷۷۷)۔ ام المومنین عائشہ صدیقہؓ کہتی ہیں کہ میں نے رسول اللہﷺ کو کبھی اتنے زور سے ہنستے ہوئے نہیں دیکھا کہ آپ کا حلق دکھائی دے ، بلکہ آپﷺ صرف مسکرایا کرتے تھے۔۔۔ باقی حدیث کتاب بد ء الخلق میں ۱۳۵۵کے تحت گزر چکی ہے۔ 
تفسیر سورۃ محمد (ﷺ )
باب۔ اللہ تعالیٰ کے قول ’’ ( تم سے یہ بھی بعید نہیں کہ ) تم رشتے ناتے توڑ ڈالو۔ ‘‘( محمد :۲۲)کے بیان میں 
(۱۷۷۸)۔ سیدنا ابو ہریرہؓ سے روایت ہے کہ نبیﷺ نے فرمایا :’’جب اللہ تعالیٰ تمام مخلوق کو پیدا کرنے سے فارغ ہوا تو رحم (رشتہ ناتامجسم ہو کر ) کھڑا ہوا اور اپنے پروردگار کا دامن تھام لیا۔ اللہ نے فرمایا : ’’ رک جا‘‘۔ وہ عرض کرنے لگا کہ میں تیری پناہ چاہتا ہوں ، ایسا نہ ہو کہ کوئی مجھ کو کاٹے (ناتا توڑے )۔ اللہ تعالیٰ نے فرمایا :’’ کیا تو اس بات پر راضی نہیں کہ جو تجھے جوڑے ، میں اسے جوڑوں اور تجھے توڑے، میں اس کو توڑوں ؟اس نے کہا ’’ جی ہاں ‘‘(مجھ سے ایسا ہی کیجیے ) اللہ نے فرمایا :’’ (تجھ سے ) ایسا ہی کیا۔ ‘‘سیدنا ابو ہریرہؓ نے کہا کہ اگر تم چاہو تو اس کی تائید میں یہ آیت پڑھو:’’اور تم سے یہ بھی بعید نہیں کر اگر تم کو حکومت مل جائے تو تم زمین میں فساد برپا کر دو اور رشتے ناتے توڑ ڈالو۔ ‘‘اس میں اسی طرف اشارہ ہے۔ 
( ۱۷۷۹)۔ سیدنا ابو ہریرہؓ ایک دو سری روایت میں کہتے ہیں کہ پھر رسول اللہﷺ نے فرمایا :’’ اگر تم چاہو تو آیت ( مذکورہ بالا )’’ اور تم سے یہ بھی بعید نہیں۔۔۔ آخر تک ‘‘پڑھو۔ ‘‘

 تفسیر سورۃ ق ٓ
باب۔ اللہ تعالیٰ کا قول ’’ اور وہ جہنم ) کہے گی کہ کیا کچھ اور زیادہ بھی ہے ؟‘‘( ق:۳۰)کے بیان میں۔ 
 (۱۷۸۰)۔ سیدنا انسؓ روایت کرتے ہیں کہ نبیﷺ نے فرمایا :’’ دوزخی دوزخ میں ڈالے جائیں گے اور دوزخ کہے گی کہ کیا کچھ اور بھی ہے ؟( یعنی اور ڈالو ، اور ڈالو ) حتیٰ کہ اللہ تعالیٰ اس پر اپنا قدم رکھ دے گا تو دوزخ کہے گی بس بس۔ ‘‘
 (۱۷۸۱)۔ سیدنا ابو ہریرہؓ سے روایت ہے کہ نبیﷺ نے فرمایا:’’ دوزخ اور جنت آپس میں جھگڑا کرنے لگیں۔ دوزخ نے کہا کہ میں متکبر اور ظالم لوگوں کو عذاب دینے کے لیے مخصوص کر دی گئی ہوں اور جنت نے کہا کہ معلوم نہیں کیا وجہ ہے کہ مجھ میں تو وہ لو گ آئیں گے جو غریب ، محتاج ، نظر سے گرے ہوئے ہوں گے۔ اللہ تعالیٰ نے جنت سے فرمایا :’’ تو میری رحمت ہے ، اپنے نیک بندوں میں سے جس کو چاہوں گا تیرے ذریعہ رحمت سے فیض یاب کروں گا اور دوزخ سے فرمایا کہ تو میرے عذاب کی جگہ ہے ، اپنے بندوں میں سے جسے چاہوں گا تیرے ذریعہ عذاب دوں گا اور ان دونوں میں سے ہر ایک کے بھرنے کی ایک حد مقرر ہے ، لیکن دوزخ نہ بھرے گی ، یہاں تک کہ اللہ تعالیٰ اس پر اپنا قدم رکھ دے گا ، اس وقت دوزخ کہے گی ’’بس بس ‘‘ اور اس وقت بھرے جائے گی اور سمٹ جائے گی اور رہی جنت تو اللہ تعالیٰ اس کے لیے ایک اور مخلوق پیدا کرے گا ( تا کہ اس مخلوق سے جنت کو بھر دے )۔ ‘‘

 تفسیر سورۃ الطور 
باب۔ اللہ تعالیٰ کے قول ’’ قسم ہے طور ( پہاڑ ) کی اور لکھی ہوئی کتاب کی ‘‘( الطور : ۱،۲)کے بیان میں۔ 
( ۱۷۸۲)۔ سیدنا جبیر بن مطعمؓ کہتے ہیں کہ میں نے رسول اللہﷺ کو مغرب کی نماز میں سورۂ طور پڑھتے سنا جب آپﷺ اس آیت :’’ کیا یہ لو گ کسی کے پیدا کیے بغیر ہی پیدا ہو گئے ہیں یا یہ خود پیدا کرنے والے ہیں ؟ کیا انھوں نے ہی آسمانوں اور زمین کو پیدا کیا ہے ؟( نہیں ) بلکہ یہ لوگ یقین ہی نہیں رکھتے۔ یا کیا ان کے پاس تیرے رب کے خزانے ہیں یا یہ ( ان خزانوں کے ) داروغہ ہیں ( جس کو چاہیں دیں یا نہ دیں )‘‘( سورۂ طور:۳۵۔ ۳۷)پر پہنچے تو قریب تھا کہ میرا دل اڑ جائے یعنی پھٹ کر نکل جائے۔ 
تفسیر سورۃ النجم 
باب۔ اللہ تعالیٰ کا قول ’’ کیا تم نے لات اور عزیٰ ( نامی بتوں ) کو دیکھا ہے (کیا وہ بت معبود ہو سکتے ہیں )؟‘۔ ‘(النجم :۹۱)
( ۱۷۸۳)۔ سیدنا ابو ہریرہؓ سے مروی ہے کہ رسول اللہﷺ نے فرمایا :’’ جو شخص لات اور عزیٰ کی قسم کھائے وہ ( تجدید ایمان کر ے ) لا الہٰ الا اللہ کہے اور جو شخص اپنے ساتھی سے کہے کہ آؤ قمار بازی کریں ( جواء کھیلیں ) تو وہ ( اپنے گناہ کے کفارہ کے طور پر ) صدقہ دے۔ ‘‘

تفسیر سوۃ القمر 
باب۔ اللہ تعالیٰ کا قول ’’ بلکہ قیامت کی گھڑی ان کے وعدے کا وقت ہے اور قیامت بڑی سخت اور کڑوی چیز ہے۔ ‘‘
 ( ۱۷۸۴)۔ ام المومنین عائشہ صدیقہؓ کہتی ہیں کہ یہ آیت ’’ بلکہ قیامت کی گھڑی ان کے وعدے کا وقت ہے اور قیامت بڑی سخت اور کڑوی چیز ہے۔ ’’( القمر :۴۶)محمدﷺ پر مکہ میں نازل ہوئی اور اس وقت میں بچی تھی ، کھیلا کرتی تھی۔ 

تفسیر سورۃ الرحمن 
باب۔ اللہ تعالیٰ کے قول ’’ اور ان ( باغوں ) کے علاوہ دو باغ اور ہیں ‘‘( الرحمن : ۶۲)کا بیان 
( ۱۷۸۵)۔ سیدنا عبداللہ بن قیس ( ابو موسیٰ اشعر ی ) رضی اللہ عنہ سے روایت ہے کہ رسول اللہﷺ نے فرمایا :’’ چاندی کی دو جنتیں ہیں ، ان کے برتن اور سارا سامان چاندی کا ہے او رسونے کی بھی دو جنتیں ہیں ، ان کے بھی برتن اور سامان سونے کا ہے اور جنت عدن میں لوگوں اور ان کے پروردگار کے درمیان میں صرف جلال و عظمت کی چادر حائل ہو گی جو کہ پروردگار کے چہرہ مبارک پر پڑی ہو گی۔ ‘‘ 
باب۔ اللہ تعالیٰ کے قول ’’ حوریں ہیں جو خیموں میں مستورہیں ‘‘(الرحمن :۷۲)کے بیان میں 
( ۱۷۸۶)۔ سیدنا عبداللہ بن قیسؓ سے ہی مروی ہے کہ رسول اللہﷺ نے فرمایا :’’ جنت میں ایک خواب دار موتی کا خیمہ ہے اور اس خیمہ کا عرض ساٹھ میل کا ہے ، اس کے ہر گوشے میں مسلمانوں کی بیبیاں ہوں گی ، ایک گوشہ والیاں دوسری طرف والیوں کو نہیں دیکھ سکتیں اور مومن لوگ ان کے پاس پھرتے رہیں گے۔۔۔۔ ‘‘باقی حدیث ابھی گزری ہے ( دیکھیے حدیث :۱۷۸۵)۔ 

تفسیر سورۃ الممتحنہ 
باب۔ اللہ تعالیٰ کے قول’’ ( اے ایمان والو!) تم میرے اور ( خود ) اپنے دشمنوں کو دوست نہ بناؤ۔ ‘‘ ( الممتحنہ :۱)کا بیان 
( ۱۷۸۷)۔ امیر المومنین سیدنا علی بن ابی طالبؓ نے فرمایا کہ رسول اللہﷺ نے مجھے ، زبیر اور مقدادؓ کو مقام روضہ خاخ میں بھیجا کہ وہاں ایک عورت ہے اس کے پاس ایک خط ہے وہ لاؤ۔۔۔ پس حاطب بن بلّعہ کی پوری حدیث بیان کی اور آخر میں کہا کہ اس وقت یہ آیت اتری ’’ اے ایمان والو ! تم میرے اور (خود)اپنے دشمنوں کو دوست نہ بناؤ ، تم تو دوستی سے ان کی طرف پیغام ارسال کرتے ہو اور وہ۔۔۔۔ ‘‘الخ۔ 
 با ب۔ اللہ تعالیٰ کا قول’’ اے پیغمبر ! جب مسلمان عورتیں آپﷺ سے بیعت کرنے کے لیے آئیں ‘‘( الممتحنہ :۱۲)
(۱۷۸۸)۔ سیدہ ام عطیہؓ کہتی ہیں کہ ہم نے رسول اللہﷺ سے بیعت کی اور یہ آیت کہ :’’وہ اللہ کے ساتھ کسی کو بھی شریک نہ کریں گی۔ ‘‘پڑھی اور ہمیں نوحہ کرنے سے منع فرمایا تو ایک عورت نے بیعت کرنے سے ہاتھ کھینچ لیا اور کہا فلاں عورت نے نوحہ کرنے میں میرا ساتھ دیا تھا ، میں اس کا بدلہ دے لوں ؟ نبیﷺ نے کچھ نہ فرمایا۔ وہ گئی اور ( نوحہ کر کے )پھر آئی اور آپﷺ نے اس سے بیعت لے لی ( وہ عورت خود ام عطیہؓ  تھیں )۔ 

تفسیر سورۃ الجمعہ 
باب۔ اللہ تعالیٰ کے قول ’’ اور دوسروں کے لیے بھی انہی میں سے جواب تک ان سے نہیں ملے۔ ‘‘  ( الجمعہ :۳)کے بیان میں 
 ( ۱۷۸۹)۔ سیدنا ابو ہریرہؓ کہتے ہیں کہ ( ایک روز ) ہم نبیﷺ کے پاس بیٹھے تھے کہ سورۂ جمعہ اتری ، جب یہ آیت ’’ اور دوسروں کے لیے بھی ہے جو ابھی ان  سے نہیں ملے۔۔۔ ‘نازل ہوئی تو میں نے کہا کہ یا رسول اللہ ! یہ کون لوگ ہیں ؟ آپﷺ نے کچھ جواب نہ دیا ،یہاں تک کہ میں نے تین مرتبہ پوچھا اور ہمارے درمیان سیدنا سلمان فارسیؓ بھی موجود تھے۔ رسول اللہﷺ اپنا ہاتھ مبارک ان کے سر پر رکھا اور فرمایا :’’ اگر ایمان ثریا ( ستارے ) کے پاس بھی ہوتا ( یعنی بہت ہی دور ہوتا ) تو بھی ان ( اہل فارس ) میں سے ایک شخص یا کچھ لوگ ( راوی کا شک ) اس کو حاصل کر لیتے۔ ‘‘

 تفسیر سورۃ المنافقون
باب۔ اللہ تعالیٰ کے قول ’’ جب آپﷺ کے پاس یہ منافقین آتے ہیں تو کہتے ہیں کہ ہم گواہی دیتے ہیں کہ بے شک آپ اللہ کے رسول ہیں ’’( المنافقون :۱)کے بیان میں 
(۱۷۹۰)۔ سیدنا زید بن ارقمؓ نے کہا کہ میں ایک غزوہ میں تھا کہ میں نے عبداللہ بن ابی ابن سلول کو اپنے کانوں سے یہ کہتے ہوئے سنا کہ تم رسول اللہﷺ کے ساتھیوں کو خرچ و خیرات وغیرہ نہ دو یہاں تک کہ وہ ان کا ساتھ چھوڑ دیں اور اگر ہم اس لڑائی سے لوٹ کر مدینہ پہنچے تو عزت والا ذلیل کو نکال دے گا ( یعنی ہم انھیں نکل دیں گے ) میں  نے یہ بات اپنے چچا یا سیدنا عمرؓ کو بتائی تو انھوں نے نبیﷺ سے ذکر کر دیا۔ آپﷺ نے مجھے بلوایا ، میں نے جو بات تھی کہہ دی ، پھر رسول اللہﷺ نے عبداللہ بن ابی اور اس کے ساتھیوں کو بلوا بھیجا ( ان سے پوچھا کہ تو ) انھوں نے حلف اٹھا لیا کہ ہم نے ایسا نہیں کہا۔ رسول اللہﷺ نے مجھے جھوٹا کہا اور اس کی تصدیق کی۔ مجھے ایسا رنج ہوا کہ کبھی نہ ہوا تھا ، میں اپنے گھر میں بیٹھ رہا۔ میرے چچا نے پوچھا کیا وجہ ہے کہ رسول اللہﷺ نے تجھے جھوٹا کہ اور تجھ پر غصہ ہوئے ؟ اس وقت نبیﷺ پر یہ آیت ’’ جب آپ کے پاس یہ منافق آتے ہیں ‘‘نازل ہوئی تو نبیﷺ نے مجھے بلوا بھیجا پھر پوری آیت سنائی اور فرمایا :’’ اے زید ! بے شک اللہ نے تجھے سچا کیا۔ ‘‘
 ( ۱۷۹۱)۔ سیدنا زید بن ارقمؓ ہی سے ایک روسری روایت ہے ، کہتے ہیں کہ پھر نبیﷺ نے عبداللہ بن ابی اور اس کے ساتھیوں کو بلایا تا کہ ان کے لئے استغفار کریں ( کیونکہ انھوں نے جھوٹی قسم کھائی تھی )وہ نہ آئے اور اپنے سر پھیر لیے۔ 
 (۱۷۹۲)۔ سیدنا زید بن ارقمؓ ہی کہتے ہیں کہ میں نے رسول اللہﷺ کو سنا ( آپ یہ دعا مانگتے تھے ) اے اللہ ! انصار کو اور انصار کے بیٹوں کو معاف فرما دے۔ ‘‘راوی کو شک ہے کہ شاید آپﷺ نے یہ بھی فرمایا :’’ اے اللہ ! انصار کے بیٹوں کے بیٹوں کو بھی معاف فرما دے ‘‘

 تفسیر سورۃالتحریم 
اللہ تعالیٰ کا قول ’’اے نبی ! جو چیز اللہ نے آپ کے لیے حلال کر دی ہے اسے آپ حرام کیوں کرتے ہیں ؟‘‘ (التحریم :۱) 
 ( ۱۷۹۳)۔ ام المؤمنین عائشہ صدیقہ رضی اللہ عنہا کہتی ہیں کہ رسول اللہﷺ ام المؤمنین زینب بنت حجش رضی اللہ عنہا کے گھر میں شہد نوش فرمایا کرتے تھے اور( اسی واسطے)وہاں بہت دیر ٹھہرتے تھے تو میں نے اور ام المؤمنین حفصہ رضی اللہ عنہا نے آپس میں اتفاق کیا کہ ہم میں سے جس کے پاس نبیﷺ آئیں وہ یہ کہے کہ آپ نے مغافیر کھایا ہے؟ مجھے آپﷺ کے منہ سے اس کی بدبو آتی ہے۔ (چنانچہ آپﷺ تشریف لائے تو ہم نے ایسا ہی کیا )آپﷺ نے فرمایا :’’نہیں میں نے زینب (رضی اللہ عنہا)کے گھر سے شہد پیا ہے اور اب میں قسم کھاتا ہوں کہ کبھی شہد نہ پیوں گا، تم کسی سے کہنا نہیں۔ ‘‘

تفسیر سورۃ القلم
باب : اللہ تعالیٰ کے قول ’’سخت خو ہے اس کے علاوہ بد ذات ہے۔ ‘‘( القلم :۱۳) کے بیان میں 
(۱۷۹۴)۔ سیدنا حارثہ بن وہب خزاعی رضی اللہ عنہ کہتے ہیں کہ میں نے نبیﷺ کو یہ فرماتے ہوئے سنا :’’کیا میں تمہیں جنتی لوگوں کی خبر نہ دوں (کہ وہ کون لوگ ہوتے ہیں )؟ جنتی ہر وہ شخص جو دنیا والوں کی نظر میں حقیر و ذلیل ہو اور اللہ کے بھروسے پر کسی بات کی قسم کھا لے تو اللہ اس کو پورا کر دے اور کیا میں تمہیں دوزخیوں کی خبر نہ دوں ( کہ وہ کون لوگ ہوتے ہیں )؟ دوزخی شریر،مغرور،اور متکبر لوگ ہوتے ہیں۔ ‘‘
باب:اللہ کے اس قول’’جس دن پنڈلی کھول دی جائے گی اور سجدے کے لئے بلائے جائیں گے تو وہ (منافق اور ریاکار لوگ سجدہ) نہ کرسکیں گے‘‘ (القلم :۴۲)کے بیان میں 
(۱۷۹۵)۔ سیدنا ابو سعید رضی اللہ عنہ کہتے ہیں کہ میں نے نبیﷺ کو یہ فرماتے ہوئے سنا :’’ (روز قیامت ) ہمارا پروردگار اپنی پنڈلی کھولے گا تو تمام مومن مرد اور عورتیں سجدہ کریں گے اور وہ لوگ رہ جائیں گے جو دنیا میں لوگوں کو دکھانے اور سنانے کے لئے نماز پڑھتے تھے،وہ بھی سجدہ کرنا چاہیں گے لیکن ان کی کمر اکڑ کر تختہ بن جائے گی (مڑ نہ سکے گی اور وہ سجدہ نہ کر سکیں گے)۔ ‘‘

تفسیر سورۃ النازعات 
( ۱۷۹۲)۔ سیدنا سہل بن سعدؓ کہتے ہیں کہ میں نے دیکھا کہ رسول اللہﷺ نے اپنی درمیانی اور انگوٹھے کے ساتھ والی ( شہادت کی ) انگلی سے یوں اشارہ کر کے فرمایا :’’ میں اور قیامت اس طرح ( ایک ساتھ ) بھیجے گئے ہیں۔ ‘‘ 

تفسیر سورۃ عبس 
( ۱۷۹۷)۔ ام المومنین عائشہ صدیقہؓ سے مروی ہے کہ نبیﷺ نے فرمایا :’’ جو شخص قرآن کی تلاوت کرتا ہے اور اس کا حافظ ہے ، وہ ( روز قیامت ) لکھنے والے عزت دار فرشتوں کے ساتھ ہو گا اور جو شخص قرآن پڑھتا ہے اور اس کو مشکل سے یاد کرتا ہے ( اس کو پڑھنے میں مشکل پیش آتی ہے ) اس کو دوہرا ثواب ملے گا۔ ‘‘

 تفسیر سورۂ مطففین 
باب۔ اللہ تعالی کے قول ’’ جس دن تمام لوگ پروردگار عالم کے سامنے کھڑے ہوں گے۔ ‘‘ ( المطففین :۶)کا بیان 
( ۱۷۹۸)۔ سید نا عبداللہ بن عمرؓ سے روایت ہے کہ نبیﷺ نے فرمایا :’’ جس دن تمام لو گ پروردگار عالم کے سامنے کھڑے ہو نگے )‘‘ تو بعض آدمی اپنے پسینہ میں نصف کان تک ڈوب جائیں گے۔ ‘‘

 تفسیر سورہ انشقاق 
باب۔ اللہ تعالیٰ کے قول ’’ تو اس سے حساب آسان لیا جائے گا ‘‘( الانشقاق :۸) کے بیان میں 
 ( ۱۷۹۹)۔ ام المومنین عائشہ صدیقہؓ کہتی ہیں کہ رسول اللہﷺ نے فرمایا :’’ جس شخص سے قیامت کے دن حساب لیا گیا وہ تباہ ہوا۔۔ ‘‘باقی حدیث کتاب العلم میں ( حدیث :۸۸کے تحت ) گزر چکی ہے 
باب۔ اللہ تعالیٰ کے قول ’’ تم ضرور درجہ بدرجہ ( رتبہ اعلیٰ پر ) چڑھو گے۔ ‘‘(الانشقا ق :۱۹)کے بیان میں 
(۱۸۰۰)۔ سیدنا ابن عباسؓ نے کہا کہ ’’درجہ بدرجہ‘‘سے آگے پیچھے حالتوں کو بدلتا رہنا مراد ہے اور یہ  خود نبیﷺ نے فرمایا ہے۔ 

تفسیرسورۃ الشمس
(۱۸۰۱)۔ سیدنا عبداللہ بن زمعہؓ سے مروی ہے کہ انھوں نے رسول اللہﷺ کو خطبہ دیتے ہوئے سنا اور آپﷺ نے ( خطبہ میں پیغمبر صالحؑ کی ) اونٹنی کا جس نے اسے قتل کیا تھا اس کا ذکر فرمایا۔ پھر رسول اللہﷺ نے ’’ جب ان میں سے ایک نہایت بد بخت اٹھا‘‘( الشمس :۱۲)کی تفسیر یہ فرمائی کہ اس اونٹنی کو (قتل کرنے کا ذمہ ) ایک ایسے شخص نے اٹھایا جو ابو زمعہ ( رضی اللہ عنہ ) کی طرح اپنی قول میں زبردست قوی تھا اور وہ شخص بڑا خبیث  اور بد بخت تھا۔ ‘‘پھر عورتوں کا ذکر فرمایا :’’تم میں سے کوئی ایسا نہ کرے کہ اپنی بیوی کو غلاموں کی طرح کوڑے سے مارے اور پھر شام کوہی اس سے ہمبستر ہو۔ ‘‘پھر لوگوں کو گوز لگانے ( ہوا خارج کرنے ) پر ہنسنے کی ممانعت فرمائی اور فرمایا :’’ ایسے کام پر جو خود بھی کرتے ہیں ، لوگ کیوں ہنستے ہیں ؟‘‘ایک دوسری روایت میں یوں ہے کہ نبیﷺ نے فرمایا :’’(وہ شخص ) زبیر بن عوام کے چچا ابوزمعہ کی طرح تھا۔ ‘‘

تفسیر سورۃ العلق 
باب۔ اللہ تعالیٰ کے قول ’’ یقیناً اگر وہ باز نہ رہا تو۔۔۔ ‘‘( العلق :۱۵)کا بیان 
( ۱۸۰۲)۔ سیدنا ابن عبا سؓ کہتے ہیں کہ ابو جہل نے کہا اگر میں محمد (ﷺ ) کو خانہ کعبہ کے قریب نماز پڑھتا دیکھ لوں تو اس کی گردن کو کچل ڈالوں گا۔ یہ خبر نبیﷺ کو پہنچی تو آپﷺ نے فرمایا :’’ اگر وہ ایسا کرے گا تو اس کو فرشتے پکڑ لیں گے۔ (اور اسے کی تکہ بوٹی کر دیں گے )‘‘  

تفسیر سورۃ الکوثر 
((باب ))
(۱۸۰۳)۔ سیدنا انسؓ کہتے ہیں کہ جب نبیﷺ آسمان پر چڑھائے گئے ( یعنی معراج ہوئی تو آپﷺ نے فرمایا :’’ میں ایک نہر پر گیا جس کے دونوں طرف خول دار موتیوں کے قبے ( ڈیرے ) تھے ، میں نے جبریلؓ سے پوچھا یہ کیا ہے ؟‘‘ انھوں نے جواب دیا ’’ یہ ( آپ کی نہر ) کوثرہے۔ ‘‘ 
( ۱۸۰۴)۔ ام المومنین عائشہ صدیقہؓ سے اللہ کے اس قول ’’ ہم نے تم کو کوثر عنایت کی ہے ‘‘ کی بابت پوچھا گیا تو انھوں نے کہا کہ کوثر ایک نہر ہے جو تمہارے نبیﷺ کو ملی ہے ، اس کے دونوں کناروں پر خولدار موتی ہیں ، وہاں ستاروں کے شمار میں ( جام ) پیالے رکھے ہیں۔ 

تفسیر سورۃ الفلق 
(۱۸۰۵)۔ سیدنا ابی بن کعبؓ کہتے ہیں کہ میں نے رسول اللہﷺ سے معوذ تین کے بارے میں دریافت کیا تو آپﷺ نے فرمایا :’’ یہ دونوں سورتیں مجھے ( جبریلؑ نے ) پڑھائی ہیں ، میں کہتا ہوں کہ یہ قرآن سے ہیں۔ ‘‘( سیدنا ابیؓ کہتے ہیں کہ ) ہم بھی وہی کہتے ہیں جو اللہ کے رسولﷺ نے کہا۔ 
۔۔۔۔۔۔۔۔۔۔۔۔۔۔۔۔۔۔۔ 


فضائل قرآن کے بیان میں 

وحی کیونکر اتری اور پہلے کیا نازل ہوا؟ 
( ۱۸۰۶)۔ سیدنا ابو ہریرہؓ کہتے ہیں کہ نبیﷺ نے فرمایا :’’ جتنے پیغمبر گزرے ہیں ان میں سے ہر ایک کو ایسے ایسے معجزے دیے گئے جن کو دیکھ کر لوگ ایمان لائے اور مجھے جو معجزہ دیا گیا وہ وحی ( قرآن ) ہے جس کو اللہ نے مجھ پر وحی ( کے ذریعے نازل ) کیا ہے ( پہلے تمام معجزوں کا اثر وقت کے ساتھ ختم ہو گیا اور یہ معجزہ ( قرآن دائمی ہے پس مجھے امید ہے کہ میری امت کے لوگ قیامت کے روز تمام انبیاء کی امتوں سے زیادہ ہوں گے۔ 
(۱۸۰۷)۔ سیدنا انس بن مالکؓ سے روایت ہے کہ اللہ نے اپنے رسول اللہﷺ پر ( ان کی ) وفات سے پہلے پے درپے وحی نازل فرمائی یہاں تک کہ وفات کے قریب تو بکثرت وحی نازل ہوئی پھر اس کے بعد رسول اللہﷺ کی وفات ہوئی۔ 
باب۔ قرآن مجید سات لغتوں ( قرأتوں ) پر نازل ہوا ہے 
(۱۸۰۸)۔ امیر المومنین عمر بن خطابؓ کہتے ہیں کہ میں نے رسول اللہﷺ کی حیات مبارکہ میں سیدنا ہشام بن حکیمؓ کو سورۂ فرقان پڑھتے ہوئے سنا ، میں نے غور سے سنا تو دیکھا کہ وہ ایسے کئی دوسرے طریقوں سے پڑھ رہے ہیں جن طریقوں سے رسول اللہ نے یہ سورت نہیں پڑھائی تھی ( مجھے غصہ آگیا ) قریب تھا کہ میں نماز ہی میں ان پر حملہ کرتا لیکن میں نے صبر کیا ، یہاں تک کہ جب انھوں نے سلام پھیر لیا تو میں نے ان کے گلے میں چادر ڈال لی اور کہا کہ یہ سورت تمہیں کس نے پڑھائی ہے جو میں نے تمہیں پڑھتے ہوئے سنا؟ انھوں نے جواب دیا کہ رسول اللہ نے سکھائی ہے۔ میں نے کہا کہ تم جھوٹ کہتے ہو مجھے تو خود رسول اللہﷺ نے یہ سورت دوسرے طریقوں سے سکھائی ہے پھر میں انھیں کھینچتا ہوا رسول اللہﷺ کے پاس لے آیا اور عرض کی کہ یا  رسول اللہ ! میں نے انھیں سورۂ فرقان اور ہی طریقہ سے پڑھتے سنا ہے جس سے آپ نے مجھے نہیں پڑھائی۔ رسول اللہﷺ نے فرمایا :’’اسے چھوڑ دو (اور کہا کہ )اے ہشام !پڑھو تو سہی۔ ‘‘
انھوں نے اس  اسی طریقے سے پڑھا جیسے میں نے انھیں پڑھتے ہوئے سنا تھا تو رسول اللہﷺ نے فرمایا :’’ یہ سورت اسی طرح نازل ہوئی ہے۔ ‘‘ پھر فرمایا :’’ اے عمر ! اب تم پڑھو۔ ‘‘ میں نے اس طریقے سے جو آپﷺ نے مجھے سکھایا تھا ، پڑھا تو رسول اللہﷺ نے فرمایا :’’اسی طرح نازل ہوئی ہے ، بے شک یہ قران سات طریقوں (لغتوں ) پر اترا ہے پس تم اسی طریقے سے پڑھو جو تمہیں آسان معلوم ہوا۔ ‘‘
 باب۔ جبریلؑ نبیﷺ سے قرآن کا دور کیا کرتے ( یعنی قرآن پڑھایا کرتے تھے )۔ 
(۱۸۰۹)۔ سیدہ فاطمہؓ کہتی ہیں کہ رسول اللہﷺ نے مجھے آہستہ ( آواز ) سے فرمایا :’ جبریل  ؑہر سال قرآن کا ایک بار دور میرے ساتھ کیا کرتے تھے اور اس سال دو بار دور کیا ، میں سمجھتاہوں کہ  میری موت کا وقت آن پہنچا ہے۔ ‘‘
 ( ۱۸۱۰)۔ سیدنا عبداللہ بن مسعودؓ کہتے ہیں کہ اللہ کی قسم میں نے قرآن کی ستر سے زیادہ سورتیں خود رسول اللہﷺ کے دہنِ مبارک سے سیکھی ہیں۔ 
( ۱۸۱۱)۔ سیدنا ابن مسعودؓ ہی روایت ہے کہ وہ ( شام کے شہر ) حمص میں تھے ، وہاں انھوں نے سورۂ یوسف پڑھی تو ایک شخص نے کہا کہ یہ سورت اس طرح نہیں اتری ( جس طرح تم نے پڑھی ) سیدنا ابن مسعودؓ نے کہا کہ میں نے یہ سورت رسول اللہﷺ کے سامنے پڑھی تو آپﷺ نے فرمایا :’’ بہت اچھی پڑھی۔ ‘‘ اور ( سیدنا ابن مسعودؓ نے ) اس کے منہ سے شراب کی بو محسوس کی تو فرمایا :’’ کیا ادھر تو کتاب اللہ کو جھٹلاتا ہے اور ادھر شراب کے مزے اڑاتا ہے ؟ پھر اس کو حد لگائی۔ 
باب۔ سورۂ اخلاص کی فضیلت کا بیان 
( ۱۸۱۲)۔ سید نا ابو سعید خدریؓ روایت کرتے ہیں کہ ایک شخص نے کسی کو ﴿قُلْ ھُوَ اﷲُ اَحَدٌ﴾(سورۂ اخلاص ) بار بار پڑھتے ہوئے سنا، پس وہ صبح کو رسول اللہﷺ کے پاس آیا ور یہ بیان کیا ، گو یا کہ وہ شخص ﴿قُلْ ھُوَاﷲُ اَحَدٌ﴾ کو ( بوجہ قلتِ الفاظ کے ثواب میں ) قلیل جانتا تھا۔ رسول اللہﷺ نے فرمایا :’’ اس ذات کی قسم جس کے ہاتھ میں میری جان ہے ! بے شک یہ سورۃ ﴿قُلْ ھُوَ اﷲُ اَحَد﴾ تہائی قرآن کے برابر ہے۔ ‘‘ 
( ۱۸۱۳)۔ سیدنا ابو سعید خدریؓ ہی سے روایت ہے کہ نبیﷺ نے اپنے اصحاب سے ( بطور استفہام انکاری )کہا کہ کیا یہ مشکل ہے کہ تم میں سے کوئی شخص ایک رات میں تہائی قرآن پڑھے ؟ ان ( اصحابہؓ )کویہ دشوار معلوم ہوا اور کہنے لگے کہ یا رسول اللہ ! ہم میں سے کس کو اتنی طاقت حاصل ہے ؟ تو آپﷺ نے فرمایا :’’ سورۂ اخلاص جس میں ’’ اللہ واحدصمد ‘‘کی صفات  مذکور ہیں ، تہائی قرآن ( کے برابر ) ہے۔ ‘‘
باب۔ معوذات ( سورۂ فلق اور الناس ) کی فضیلت کا بیان 
( ۱۸۱۴)۔  ام المومنین عائشہ صدیقہؓ کہتی ہیں کہ نبیﷺ ہر رات کو ، جب ( سونے کے لیے ) اپنے بستر پر جاتے تو اپنی دونوں ہتھیلیاں ملا کر ان پر قُلْ ھُوَ اﷲُ أَ حَدٌ ، قُلْ أَعُوْ ذُ بِرَبِّ الْفَلَقِ اور قُلْ أَعْوذُ بِرَ بّ النَّاس  پڑھ کر ( پھونک مارتے ) دم کرتے تھے پھر انھیں اپنے تمام بدن پر جہاں تک ہو سکتا پھیرتے تھے۔ پہلے اپنے سر مبارک  اور چہرۂ مبارک پر پھیرتے اور بعد ازاں اپنے تمام اگلے تمام جسم پر پھرتے اور آپﷺ تین مرتبہ ایسا ہی کرتے۔ 
باب۔ قرآن مجید کی تلاوت کرتے وقت سکینت اور فرشتوں کا نازل ہو نا 
( ۱۸۱۵)۔ سیدنا اسید حضیرؓ کہتے ہیں کہ وہ ایک رات سورۂ بقرہ پڑھ رہے تھے اور ان کا گھوڑا ان کے قریب بندھا ہوا تھا۔ اتنے میں گھوڑا بد کنے لگا ، وہ خاموش ہو گئے تو گھوڑا ٹھہر گیا ، انھوں نے پھر پڑھنا شروع کیا تو گھوڑا پھر بدکنے لگا وہ پھر خاموش ہو گئے تو گھوڑا بھی ٹھہر گیا ، وہ پھر پڑھنے لگے تو گھوڑا پھر بدکنے لگا ، پھر وہ رک گئے ( تلاوت چھوڑ دی ) اور ان کا بیٹا یحییٰ گھوڑے کے قریب ( لیٹا ہوا ) تھا انھیں ڈر ہوا کہ گھوڑا اسے کچل نہ ڈالے۔ جب اسے وہاں سے ہٹا لیا اور آسمان کی طرف نگاہ کی تو آسمان دکھائی نہ دیا۔ انھوں نے صبح کو نبیﷺ سے آ کر بیان کیا تو آپﷺ نے فرمایا :’’ اے ابن حضیر ! تو پڑھتا رہتا ، اے ابن حضیر ! تو پڑھتا رہتا۔ ‘‘ وہ بولے کہ یا رسول اللہ ! یحییٰ گھوڑے کے قریب لیٹا تھا ، مجھے خوف ہوا کہ کہیں گھوڑا یحییٰ کو کچل نہ دے پس میں نے سر اٹھا یا اور اس ( یحییٰ ) کی طرف لوٹ گیا پھر میں نے اپناسر آسمان کی طرف اٹھایا تو ایک عجیب سی چھتری نما بادل جس میں بہت سے چراغ روشن تھے ، مجھے دکھائی دی ، پھر میں باہر نکل آیا یہاں تک کہ وہ میری نظر سے غائب ہو گیا ، آپﷺ نے فرمایا :’’ تجھے معلوم ہے کہ وہ کیا تھا ؟‘‘ انھوں نے کہا ’’ جی نہیں ‘‘ تو آپﷺ نے فرمایا :’’ وہ فرشتے تھے تیری آواز سن کر تیرے پاس آ گئے تھے ، اگر تو صبح تک پڑھتا رہتا تو دوسرے لوگ بھی انھیں ( کھلم کھلا ) دیکھ لیتے اور وہ ان کی نظر سے غائب نہ ہوتے۔ ‘‘
 باب۔ قرآن پڑھنے والے والے پر رشک کرنا 
( ۱۸۱۶)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ رشک صرف دو چیزوں میں جائز ہے ایک تو اس شخص پر کہ جسے اللہ نے قرآن دیا اور وہ اسے رات اور دن میں پڑھتا رہتا ہو تو اس کا پڑوسی سن کر کہے کہ کاش ! مجھے بھی اس کے مثل ( قرآن ) نصیب ہوتا تو بھی اسی طرح عمل کرتا جس طرح وہ کرتا ہے اور دوسرے اس شخص پر کہ جسے اللہ نے مال عطا کیا اور وہ اس کو راہ حق میں خرچ کرتا ہو پھر کوئی شخص ( بطور رشک ) کہے کہ کا ش ! مجھے بھی اسی طرح مال و دولت ملتی جس طرح فلاں کو دی گئی تو میں بھی اسی کی طرح ( راہ حق میں ) خرچ کرتا۔ ‘‘ 
باب۔ تم میں سے بہتر ین وہ ہے جو قرآن سیکھے اور سکھائے۔ 
( ۱۸۱۷)۔ سیدنا عثمانؓ سے روایت ہے کہ نبیﷺ نے فرمایا :’’ تم میں سے بہترین شخص وہ ہے جو قرآن سیکھے اور سکھائے۔ 
( ۱۸۱۸)۔ سیدنا عثمانؓ ہی دوسری روایت میں کہتے ہیں کہ نبیﷺ نے فرمایا :’’ تم میں افضل ( بزرگی والا ) وہ شخص ہے جو قرآن سیکھے اور سکھائے۔ ‘‘ 
 باب۔ قرآن مجید کو حفظ کرنا اور ہمیشہ تلاوت کرتے رہتا۔ 
( ۱۸۱۹)۔ سیدنا ابن عمرؓ سے روایت ہے کہ رسول اللہﷺ نے فرمایا :’’ قرآن ( حفظ کر نے اور پڑھنے ) والے کی مثال رسی میں بندھے ہوئے اونٹوں کے مالک کی سی ہے کہ اگر وہ ان کی حفاظت کرے گا تو وہ انھیں روکے رکھے گا اور اگر ( حفاظت کرنا ) چھوڑ دے گا تو وہ بھاگ جائیں گے۔ ‘‘
( ۱۸۲۰)۔ سیدنا عبداللہ بن مسعودؓ کہتے ہیں کہ نبیﷺ نے فرمایا :’’ یہ بات بری ہے کہ تم میں سے کوئی کہے کہ میں فلاں فلاں آیت بھول گیا بلکہ ( یہ کہے کہ ) وہ آیت مجھے بھلا دی گئی اور قرآن کو پڑھتے رہو کیونکہ وہ آدمیوں کے سینے سے نکل جانے میں اونٹوں سے بھی زیادہ تیز ( بھاگنے والا ) ہے۔‘‘
 ( ۱۸۲۱)۔ سیدنا ابو موسیٰؓ نبیﷺ سے روایت کرتے ہیں کہ آپﷺ نے فرمایا :’’ قرآن ہمیشہ پڑھتے رہو ، قسم اس ذات کی جس کے ہاتھ میں میر ی جان ہے ! قرآن آدمیوں کے سینے سے رسی تڑوا کر بھاگنے والے اونٹ سے بھی زیادہ تیز بھاگتا ہے۔ ‘‘
باب: قرآن کو شدومد کے ساتھ ( کھینچ کر ) پڑھنا۔ 
( ۱۸۲۲)۔ سیدنا انس بن مالکؓ سے پوچھا گیا کہ نبیﷺ کی قرأت کیسی تھی ؟ انھوں نے کہا کہ کھینچ کر ( لمبا کر کے ) پڑھتے تھے پھر ( سیدنا انسؓ نے ) بسم اللہ الرحمن الرحیم پڑھی ( اس میں ) بسم اللہ کو کھینچا اور الرحمن اور الرحیم کو بھی کھینچ کر ( لمبا کر کے ) پڑھا۔ 
باب: قرآن مجید خوش الحانی کے ساتھ پڑھنے کا بیان۔ 
 ( ۱۸۲۳)۔ سیدنا ابو موسیٰؓ نبیﷺ سے روایت کرتے ہیں کہ مجھ سے نبیﷺ نے فرمایا :’’ اے ابو موسیٰ !تجھے آل داؤد کی خوش الحانی میں سے ایک خوش الحانی دی گئی ہے۔ ‘‘
باب: قرآن کتنی مدت میں مکمل پڑھنا چاہیے ؟ 
(۱۸۲۴)۔ سیدنا عبداللہ بن عمر وؓ کہتے ہیں کہ میرے والد ( سیدنا عمرو بن عاص ) رضی اللہ عنہ نے ایک اچھے خاندان کی عورت سے مرا نکاح کر دیا تھا اور وہ اپنی بہو سے (اکثر اوقات ) اس کے شوہر کا ( میرا ) حال پوچھتے رہتے ، وہ جواب دیتی ہاں ہاں اچھا اور نیک آدمی ہے مگر جب سے میں آئی ہوں کہ میرے تو بچھو نے پر کبھی قدم بھی نہیں رکھا اور نہ میرے قریب آیا۔ جب ایک عرصہ گزر گیا تو (میرے والد نے ) نبیﷺ سے بیان کیا تو آپﷺ نے فرمایا :’’ اسے میرے پاس لاؤ ؟ ‘‘ میں ( آپ کے بلانے سے ) آپﷺ کے پاس گیا تو آپﷺ نے پوچھا تو روزے کس طرح رکھتا ہے ؟ ‘‘ میں نے کہا روزانہ ( رکھتا ہوں ) پھر فرمایا :’’ تو قرآن کیونکر مکمل کرتا ہے ؟ ‘‘ میں نے کہا ہر رات۔ آپﷺ نے فرمایا :’’ ہر مہینے میں تین روزے رکھا کرو اور مہینے بھر میں قرآن مکمل پڑھا کر و۔ ‘‘ میں نے کہا کہ مجھے اس سے زیادہ طاقت حاصل ہے۔ آپﷺ نے فرمایا :’’ ایک ہفتہ میں تین روزے رکھ لیا کر۔ ‘‘ میں نے کہا کہ مجھے اس سے بھی زیادہ طاقت حاصل ہے۔ آپﷺ نے فرمایا :’’ ہمیشہ دو دن افطار کیا کہ اور ایک دن روزہ رکھا کر۔ ‘‘ میں نے کہا کہ مجھے اس سے بھی زیادہ طاقت حاصل ہے تو آپﷺ نے فرمایا :’’ اچھا ! سب روزوں سے افضل روزہ  داؤدؑ کا اختیار کر یعنی ایک دن روزہ رکھ اور ایک دن افطار کر اور سات راتوں میں قرآن مکمل کر۔ ‘‘( سیدنا عبداللہ بن عمر وؓ کہتے ہیں ) کا ش! میں رسول اللہﷺ کی رخصت منظور کر لیتا کیونکہ اب میں بوڑھا اور ضعیف ہو گیا ہوں ( مجھ میں وہ طاقت نہ رہی ) پھر وہ قرآن کا ساتواں حصہ ( ایک منزل ) اپنے گھر والوں سے کسی کو دن میں سنا دیا کرتے تھے۔ جو منزل رات کو پڑھنا ہوتی وہ دن میں دہرا لیتے تا کہ رات کو اس کا پڑھنا آسان ہو جائے اور جب کمزور ہو جاتے اور طاقت حاصل کرنا چاہتے تو کئی روز تک مسلسل روزہ رکھتے پھر ( وہ دن ) شمار کرکے اتنے روزے رکھ لیتے ، انھیں یہ برا معلوم ہوتا کہ کہیں کوئی امر ایسا رہ جائے جو وہ رسول اللہﷺ کے سامنے کیا کرتے تھے۔ 
باب۔ جو شخص قرآن لوگوں کے دکھانے کو پڑھے یا دنیا کمانے کے لیے۔۔۔  الخ 
( ۱۸۲۵)۔ سیدنا ابو سعید خدریؓ کہتے ہیں کہ میں نے رسول اللہﷺ سے سنا ، فرماتے تھے :’’ تم میں سے ایک ایسی قوم نکلے گی کہ تم اپنی نماز کو ان کی نماز کے مقابل اور اپنے روزے ان کے روزوں اور اپنے ( دوسرے ) نیک اعمال کو ان کے اعمال کے مقابل حقیر سمجھو گے اور وہ قرآن پڑھیں گے جو ان کے حلق سے نیچے نہ اترے گا۔ وہ دین سے ایسے نکل جائیں گے جیسے تیر شکار کے جانور میں سے باہر نکل جاتا ہے کہ شکار ی کو نہ پیکان میں کچھ معلوم ہو اور نہ ڈنڈی میں کچھ لگا ہوا معلوم ہو اور نہ پَر پر کچھ اثر ہو بس سوفار کچھ شبہ ساہو ( شکار یپیکان کو دیکھے تو اس میں کچھ نظر نہ آئے )۔ 
(۱۸۲۶)۔ سیدنا ابو موسیٰؓ نبیﷺ سے روایت کرتے ہیں کہ آپﷺ نے فرمایا :‘‘ جو مومن قرآن پڑھتا ہے اور اس پر عمل کرتا ہے اس کی مثال ترنج کی سی ہے کہ اس کا مزا بھی اچھا ہے اور خوشبو بھی اچھی اور جو مسلمان قرآن نہیں پڑھتا اور ( لیکن ) عمل کرتا ہے وہ کھجور کی طرح ہے کہ اس کا مزا تو اچھا ہے لیکن خوشبو کچھ نہیں اور اس منافق کی مثال جو قرآن پڑھتا ہے تو خوشبو دار گل بیونہ کی سی ہے کہ اس کی خوشبو تو اچھی ہے مگر مزا کڑوا ہے اور اس منافق کی مثال جو قرآن نہیں پڑھتا اندرائن کا پھل ہے کہ جس کا مزا بھی کڑوا ہے اور برا بھی اور خوشبو بھی خراب ہے۔ ‘‘
باب۔ قرآن اسی وقت تک پڑھنا چاہیے ، جب تک دل لگا رہے۔ 
( ۱۸۲۷)۔ سیدنا جندب بن عبداللہؓ نبیﷺ سے روایت کرتے ہیں کہ آپﷺ نے فرمایا :’’ جب تک تمہارا دل لگا رہے تم قرآن مجید پڑھتے ہو اور جب تم میں اختلاف پڑھ جائے تو قرآن کی  تلاوت موقوف کر دو۔ ‘‘ (یعنی بے دلی سے پڑھنے کی وجہ سے الفاظ آگے پیچھے اور غلط ہونے لگ جائیں )۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


 نکاح کے بیان میں 

نکاح کی رغبت دلانے کا بیان۔ 
( ۱۸۲۸)۔ سیدنا انس بن مالکؓ فرماتے ہیں کہ نبیﷺ کی بیویوں کے گھروں میں تین آدمی آپﷺ کی عبادت کا حال پوچھنے آئے۔ جب ان سے بیان کیا تو انھوں نے آپ کی عبادت بہت کم خیال کی ( یعنی اپنے لیے اسے کم اور ناکافی سمجھا )۔ پھر انھوں نے کہا ہمیں نبیﷺ سے کیا نسبت ؟ آپﷺ کے تو اگلے پچھلے سب گناہ معاف کر دیے گئے ہیں۔ ایک کہا کہ میں تو رات بھر نماز پڑھا کروں گا۔ دوسرے نے کہا کہ میں ہمیشہ روزے رکھتا رہوں گا۔ تیسر ے نے کہا کہ میں نکاح نہیں کروں گا ( یعنی ) عورتوں  سے الگ رہوں گا۔ اتنے میں رسول اللہﷺ تشریف لائے اور فرمایا :’ ’ کیا تم لوگوں نے ایسی ایسی بات کہی ہے ؟ سن لو ! میں تم سب سے زیادہ اللہ سے ڈرنے والا اور تم سب سے زیادہ حقوق اللہ کی نگہداشت کرنے والا ہوں مگر میں روزہ رکھتا بھی ہوں اور چھوڑتا بھی ہوں اور ( رات کو ) نماز پڑھتا بھی ہوں اور سوتا بھی ہوں اور عورتوں سے نکاح بھی کرتا ہوں ( خبر دار !) جو میری سنت سے منہ پھیرے گا وہ مجھ سے نہیں۔ ‘‘
 باب :نکاح نہ کرنے اور خصی ہو جانے کی کراہیت کا بیان۔ 
 ( ۱۸۲۹)۔ فاتح ایران سیدنا سعد بن ابی وقاصؓ فرماتے تھے کہ نبیﷺ نے عثمان بن مظعونؓ کو تر ک نکاح سے منع فرمایا : اگر آپ انھیں اجازت دے دیتے تو ہم خصی ہو جاتے۔ 
( ۱۸۳۰)۔ سیدنا ابو ہریرہؓ کہتے ہیں کہ میں نے رسول اللہﷺ سے عرض کی کہ میں جو ان آدمی ہوں اور مجھے خوف ہے کہ کہیں مجھ سے زنانہ ہو جائے اور نکاح کرنے کی مجھ میں استطاعت نہیں تو آپﷺ نے مجھے کچھ جواب نہ دیا۔ میں نے پھر اسی طرح عرض کی تو آپﷺ پھر خاموش ہو گئے۔ میں نے پھر عرض کی تو آپﷺ نے کچھ جواب نہ دیا۔ میں نے پھر اسی طرح عرض کی تو آپﷺ نے جواب دیا :’’ ابو ہریرہ ! جو کچھ تیری تقدیر میں ہے ( اسے لکھ کر ) قلم خشک ہو گئی ( اب حکم نہیں بدل سکتا) چاہے تو خصی ہو یا نہ ہو۔ ‘‘
 باب۔ کنواری عورت سے نکاح کا بیان۔ 
 ( ۱۸۳۱)۔ ام المومنین عائشہ صدیقہؓ فرماتی ہیں کہ میں نے عرض کہ یا رسول اللہ ! اگر آپ کسی مقام میں اتریں اور اس میں ایسے درخت ہوں جس میں سے کھایا ہوا ہو اور کوئی درخت آپ کو ایسا ملے جس میں سے کچھ نہ کھایا گیا ہو تو آپ کون سے درخت سے اپنے اونٹ کو چرائیں گے ؟ آپﷺ نے فرمایا :’’ جس میں سے نہیں چرا گیا۔ ام المومنین عائشہؓ کی مراد یہ تھی کہ رسول اللہﷺ نے میرے علاوہ کسی کنواری عورت سے نکاح نہیں کیا۔ 
باب۔ کم سن لڑکی کا بڑی عمر والے سے نکاح کرنا۔ 
( ۱۸۳۲)۔ ام المومنین عائشہؓ کہتی ہیں کہ نبیﷺ نے سیدنا ابو بکر صدیقؓ کو میرے نکاح کا پیغام بھیجا تو سیدنا ابو بکر صدیقؓ نے عرض کی میں تو آپ کا بھائی ہوں۔ آپﷺ نے فرمایا :’’ تو میرا بھائی اللہ کے دین اور اس کی کتاب کی رو سے ہے اور وہ ( عائشہ ) میرے لیے حلال ہے۔ ‘‘
 باب۔ ( میاں بیوی کا ) مذہب میں یکساں ہونا۔ 
( ۱۸۳۳)۔ ام المومنین عائشہؓ سے روایت ہے کہ ابو حذیفہ بن عتبہ بن ربیعہ بن عبدشمس اور جو کہ غزوۂ بدر میں  موجود تھا سالم کو بیٹا بنا کر اس سے اپنی بھتیجی ہندہ دختر ولید بن عتبہ ربیعہ کا نکاح کر دیا۔ سالم ایک انصاری عورت کا غلام تھا جیسے کہ نبیﷺ نے زید کو بیٹا بنا لیا تھا۔ زمانہ جاہلیت کا قاعدہ تھا اگر کوئی کسی کو بیٹا بناتا تو لوگ اسی کی طرف منسوب کر کے پکارتے تھے اور اس کے مرنے کے بعد وہ وارث بھی ہوتا تھا۔ جب  اللہ تعالیٰ نے یہ آیت اتاری ’’ منہ بولے ( لے پالک ) بیٹوں کو ان کے اصلی باپ کا بیٹا کہہ کر پکارو۔۔۔ ‘‘(احزاب :۵)تو وہ سب اپنے حقیقی باپوں کے نام سے پکارے جانے لگے او اگر اس کا باپ معلوم نہ ہوتا تو مولیٰ اور دینی بھائی کہا جائے گا۔ بعد ازاں سہلہ بنت سہیل بن عمرو قریشی عامری نے ، جو کہ ابو حذیفہ کی بیوی تھیں ، نبیﷺ سے آ کر عرض کی کہ یا رسول اللہ ! ہم سالم کو اپنا بیٹا جانتے تھے اب اللہ نے جو حکم بھیجا ہے وہ آپ کو معلوم ( مجھ کو کیا کرنا چاہیے ؟) پھر پوری حدیث بیان کی۔ 
( ۱۸۳۴)۔ ام المومنین عائشہؓ فرماتی ہیں کہ رسول اللہﷺ نے ضباعہ بنت زبیر ( ابن عبدالمطلب ) کے پاس جا کر اس سے پوچھا :’’ کیا تیرا حج کا ارادہ ہے ؟‘‘ اس نے کہا(ہاں ) مگر مجھے شدید درد لاحق ہے۔ آپﷺ نے فرمایا :’’ تو حج کو چلی اور جا ( اس میں ) شرط کر لے کہ اے اللہ میرے احرام  سے باہر ہونے کی جگہ وہ ہے جہاں تو مجھ کو ( میری کسی بیماری وغیرہ کے عذر سے ) روک دے۔ ‘‘ اور ضباعہؓ مقداد بن اسودؓ کے نکاح میں تھیں۔ 
( ۱۸۳۵)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ عورت سے ( لوگ ) چار غرضوں سے نکاح کرتے ہیں (۱)اس کے مال ( ۲) نسب (۳)خوبصورتی ( ۴) دینداری کی وجہ سے ، پس تجھے چاہیے کہ دینداری کو حاصل کر ( اگر نہ مانے تو ) تیرے دونوں ہاتھ خاک آلود ہوں۔ ‘‘
 ( ۱۸۳۶)۔ سیدنا سہلؓ کہتے ہیں کہ ایک مالدار شخص رسول اللہﷺ کے پاس سے گزرا تو آپﷺ نے فرمایا :’’ تم لوگ اس کے بارے میں کیا کہتے ہو ؟‘‘ انھوں نے کہا کہ یہ ایک ایسا شخص ہے کہ اگر کہیں ( نکاح کا ) پیغام بھیجے تو وہ پیغام قبول کیا جائے ، اگر کسی کی سفارش کرے تو منظور کی جائے اور اگر کوئی بات کہے کہ تو کان لگا کر سنی جائے ( سیدنا سہلؓ ) کہتے ہیں کہ پھر آپ خاموش ہو گئے ، اس کے بعد ایک دوسرا شخص جو مسلمانوں میں فقیر اور محتاج تھا ، گزرا تو آپﷺ نے پوچھا کہ اس کے بارے میں تم کیا کہتے ہو ؟انھوں نے جواب دیا یہ ایک ایسا شخص ہے کہ اگر کہیں پیغام ( نکاح ) بھیجے تو وہ قبول نہ کیا جائے ، اگر کسی کی  سفارش کرے تو وہ منظور نہ کی جائے اور اگر کوئی بات کہے تو غور سے نہ سنی جائے۔ رسول اللہﷺ نے ارشاد فرمایا :’’ ساری زمین ایسے امیروں سے بھر جائے تو تب بھی یہ فقیر ان سے بہتر ہے۔ ‘‘
 باب۔ عورت کی نحوست سے پرہیز کرنا اور اللہ تعالیٰ کا یہ قول ’’ بے شک تمہاری بعض بیویاں اور بعض بچے خود تمہارے دشمن ہیں۔ ‘‘( التغابن :۱۴)
(۱۸۳۷)۔ سیدنا اسامہ بن زیدؓ نبیﷺ سے روایت کرتے ہیں کہ آپﷺ نے فرمایا :’’ میں نے اپنے پیچھے مردوں پر کوئی فتنہ عورتوں سے زیادہ ضرررساں باقی نہیں چھوڑا۔ ‘‘
 باب۔ ’’ تمہاری اوہ مائیں جنہوں نے تمہیں دودھ پلایا ہو ‘‘( النساء :۲۳)کا بیان ( اور فرمان رسول کہ )’’ جو رشتے نسب کی وجہ سے حرام ہیں وہی رشتے رضاعت سے حرام ہیں۔ 
(۱۸۳۸)۔ سیدنا ابن عباسؓ کہتے ہیں کہ کسی نے نبیﷺ سے کہا کہ آپﷺ ( سیدالشہد ء سیدنا ) حمزہ ( رضی اللہ عنہ ) کی بیٹی سے شادی کیوں نہیں کر لیتے ؟ تو آپﷺ نے فرمایا :’’ وہ دودھ کے رشتے سے میری بھتیجی ہے۔ ‘‘
(۱۸۳۹)۔ ام المومنین عائشہ صدیقہؓ سے روایت ہے کہ انھوں نے ایک آدمی کی آواز سنی جو ام المومنین حفصہؓ کے مکان میں جانے کی اجازت مانگ رہا تھا۔ ام المومنین عائشہؓ کہتی ہیں کہ میں نے کہا:’’ یا رسول اللہ بے شک یہ ( غیر ) مرد آپ کے مکان میں جانا چاہتا ہے تو نبیﷺ نے فرمایا :’’ میں جانتا ہوں کہ یہ فلاں شخص ہے جو حفصہؓ کا رضاعی چچا ہے ‘‘عائشہؓ نے پوچھا کہ اگر فلاں شخص زندہ ہوتا جو کہ دودھ کے رشتہ سے میرا چچا تھا تو کیا میں اس کے سامنے نکلتی ؟ تو آپﷺ نے فرمایا :’’ہاں ! جو رشتے نسب سے حرام ہیں ( وہ ) دودھ پینے سے  بھی حرام ہیں۔ ‘‘
( ۱۸۴۰)۔ ام المومنین ام حبیبہ بنت ابی سفیانؓ کہتی ہیں کہ میں نے عرض کی کہ یا رسول اللہ ! آپ میر ی بہن بنت ابو سفیان سے نکاح کر لیجیے۔ آپ نے پوچھا :’’ کیا تو یہ بات پسند کرتی ہے ؟‘‘ ( کیا تجھے سوکن ناگوار نہیں گزرتی ؟) میں نے عرض کی ’’جی ہاں ‘‘ (لیکن ) اب بھی تو آپ کی میں ہی اکیلی بیوی نہیں ہوں اور مجھے اپنی بہن کو اپنے ساتھ بھلائی میں شریک بنا نا نا گوار نہیں ہے۔ آپ نے فرمایا۔ :’’ مجھے یہ جائز ہی نہیں ہے ( کہ دو بہنیں ایک وقت نکاح میں رکھوں )۔ ‘‘ میں نے کہا کہ ہم نے تو سنا ہے کہ آپﷺ ابو سلمہ کی بیٹی سے نکاح کرنا چاہتے ہیں ؟ آپﷺ نے پوچھا :’’کیا ام سلمہ کی بیٹی سے ؟ ( میں نکاح کرنا چاہتا ہوں )۔ ‘‘ میں نے کہا جی ہاں۔ تو آپﷺ نے فرمایا :’’ وہ تو اگر میری ربیبہ ( پہلے خاوند سے بیوی کی بیٹی ) نہ بھی ہوتی تب بھی حلال نہ ہوتی کیونکہ وہ دودھ کے رشتے میں میری بھتیجی ہے ، مجھے اور ابو سلمہ ( اس کے باپ ) کو ثوبیہؓ نے دودھ پلایا تھا ( اے بی بی ! تجھ کو لازم ہے کہ ) میرے رو برو اپنی بہنوں اور بیٹیوں کو پیش نہ کرو ( مجھے حلال نہیں )۔ ‘‘
 باب : جو شخص کہتا ہے دو سال کے بعد دودھ پینا(معتبر ) نہیں ہے اس کی دلیل اللہ تعالیٰ کا یہ قول ہے ’’ (مائیں اپنی اولاد کو ) پورے دو سال دودھ پلائیں جن کا ارادہ دودھ پلانے کی مدت بالکل پوری کرنے کا ہو۔ ‘‘( البقرہ :۲۳۳)اور تھوڑے اور بہت دودھ پینے سے حرمت ثابت ہو جاتی ہے۔ 
(۱۸۴۱)۔ ام المومنین عائشہ صدیقہؓ روایت کرتی ہیں کہ نبیﷺ ان کے ہاں تشریف لائے اور ( اس وقت ) ایک شخص ان کے پاس بیٹھا تھا ، یہ دیکھ کر آپﷺ کا چہرہ مبارک متغیر ہو گیا گو یا کہ آپﷺ کو یہ ناگوار گزرا۔ میں نے عرض کی کہ ’’ یہ میرا دودھ شریک بھائی ہے ‘‘ تو آپﷺ نے فرمایا :’’ غور کر و کہ تمہارا کون کون بھائی ہے کیونکہ دودھ کا رشتہ جب ہی ثابت ہوتا ہے کہ بچے کی غذا( دودھ ) ہو۔ ‘‘
 باب۔ اگر پھوپھی یا خالہ نکاح میں ہو تو اس کی بھتیجی یا بھانجی کو نکاح میں نہیں لا سکتا۔ 
(۱۸۴۲)۔ سیدنا جابر بن عبداللہؓ کہتے ہیں کہ رسول اللہﷺ نے اس بات سے منع فرمایا ہے کہ عورت اپنی پھوپھی یا اپنی خالہ کے اوپر نکاح کی جائے۔ 
باب۔ نکاح شغار ( وٹہ سٹہ ) کا بیان۔ 
 ( ۱۸۴۳)۔ سیدنا ابن عمرؓ کہتے ہیں کہ رسول اللہﷺ نے نکاح شغار سے منع فرمایا ہے( جس کا مطلب ہے کہ کوئی اپنی بیٹی یا بہن کا نکاح دوسرے شخص کے ساتھ اس شرط پر کر دے کہ وہ دوسرا شخص اپنی بیٹی یا بہن کا نکاح اس پہلے شخص کے ساتھ کر دے اور ان دونوں کا کچھ بھی مہر مقرر نہ ہو) ٘
باب۔ نبیﷺ نے نکاح متعہ سے اخیر وقت میں منع فرمایا ہے۔ 
( ۱۸۴۴)۔ سیدنا جابر بن عبداللہ اور سیدنا سلمہ بن اکوعؓ کہتے ہیں کہ ہم ایک لشکر میں تھے ( جو حنین پر گیا تھا ) اتنے میں رسول اللہﷺ ہمارے پاس آئے اور ارشاد فرمایا کہ تمہیں متعہ کرنے کی اجازت ہے تم  متعہ کر لو۔ ابن ابی ذئب سے روایت ہے کہ ایاس بن سلمہ بن اکوع نے اپنے باپ سے روایت کیا کہ اللہ کے نبیﷺ نے ارشاد فرمایا :’’ اگر مرد اور عورت متعہ کر لیں اور مدت متعین نہ کریں تو ( کم سے کم ) تین دن تین راتیں مل کر رہیں۔ اس کے بعد چاہیں تو جدا ہو جائیں یا مدت بڑھا لیں۔ سلمہ نے کہا ‘‘ میں نہیں جانتا کہ یہ اجازت ہمارے لیے خاص تھی یا عام لوگوں کے لیے بھی تھی۔ ‘‘ امام بخاری نے وضاحت فرما دی کہ سیدنا علیؓ نے فرمایا کہ غزوۂ خیبر میں یہ حکم منسوخ ہو گیا تھا۔   ( دیکھیے حدیث :۱۶۵۱)
باب۔ اگر کوئی عورت اپنے تئیں کسی صالح و نیک شخص پر پیش کرے ( تاکہ وہ اس سے نکاح کر لے )۔ 
( ۱۸۴۵)۔ سیدنا سہل بن سعدؓ روایت کرتے ہیں کہ ایک عورت نے نبیﷺ کے رو برو ( نکاح کے لیے ) اپنا آپﷺ کیا ( لیکن نبیﷺ نے کچھ جواب نہ دیا تو ) ایک شخص نے آپﷺ سے عرض کی کہ یا رسول اللہ ! اس کا مجھ سے نکاح کر دیجیے۔ آپﷺ نے پوچھا :’’ تیرے پاس کیا چیز ہے ؟ ‘‘ وہ بول کہ میرے پاس کچھ نہیں ہے۔ آپﷺ نے فرمایا :’’ جا کر ڈھونڈ ، اگر چہ لو ہے کی انگوٹھی ہی ہو ، وہ جا کر پھر دوبارہ آیا اور کہا ’’ اللہ کی قسم ! یا رسول اللہ ! مجھے کچھ نہ ملا اور نہ لوہے کی انگوٹھی ملی لیکن میرے پاس یہ تہبند ہے آدھا اس کو دے دیجیے ‘‘ سیدنا سہلؓ کہتے ہیں کہ اس کے پاس  دوسری چادر بھی نہ تھی۔ آپﷺ نے جواب دیا :’’ تیری چادر کو کیا کریں اگر تو پہنے تو عورت کو اس میں سے کچھ نہ ملے گا اور اگر عورت پہنے تو تجھے کچھ نہ ملے گا۔ ‘‘ وہ بیچارہ ( مایوس ہو کر ) بیٹھ گیا ، بڑی دیر تک بیٹھے رہنے کے بعد وہ اٹھ کھڑا ہوا ( جانے لگا ) تو نبیﷺ نے اسے ( جاتے ) دیکھ کر خود بلایا یا کسی سے بلوایا اور فرمایا :’’ تجھے قرآن کی کون کون سی سورتیں یاد ہیں ؟‘‘ اس نے کئی سورتیں گن کر کہا کہ فلاں فلاں سورت یاد ہے تو نبیﷺ نے فرمایا ہم نے تجھے قرآن مجید ( جو تمہیں یاد ہے اس ) کے عوض اس عورت کا مالک کر دیا۔ ( یعنی ان سورتوں کی تعلیم تم اس عورت کو دو گے اور یہی تمہارا حق مہر ہے ) 
باب۔ عورت کو نکاح سے پہلے دیکھ لینا جائز ہے۔ 
( ۱۸۴۶)۔ سیدنا سہل بن سعدؓ سے ہی ایک دوسری روایت میں منقول ہے کہ ایک عورت رسول اللہﷺ کے پاس آئی اور عرض کی کہ یا رسول اللہ ! میں آپ کو اپنا نفس ہبہ کر نے آئی ہوں۔ رسول اللہﷺ نے اس کی طرف نظر کی پھر اسے سر سے پاؤں تک غور سے دیکھا پھر اپنا سر نیچا کر لیا۔۔۔ پھر گزشتہ حدیث پوری بیان کی اور آخر میں کہا کہ رسول اللہﷺ نے فرمایا :’’ کیا تو ان ( سورتوں ) کو زبانی پڑھ سکتا ہے ؟ اس نے کہا جی ہاں آپﷺ نے فرمایا :’’ جا ! میں نے تجھے قرآن یاد ہو نے کے عوض میں اس عورت کا مالک بنا دیا۔ ‘‘( یعنی ان سورتوں کی تعلیم دینا تیرا مہر ہے )َ۔ 
باب: جو کہتا ہے کہ ولی کے بغیر نکاح نہیں ہوتا۔ 
( ۱۸۴۷)۔ سیدنا معقل بن یسارؓ کہتے ہیں کہ میں نے اپنی بہن کا ایک شخص سے نکاح کر دیا تھا ، اس نے میری بہن کو طلاق دے دی۔ جب اس کی عدت پوری ہو گئی تو اس نے دوبارہ نکاح کا پیغام بھیجا۔ میں نے اسے جواب دیا کہ میں نے اس کا تجھ سے نکاح کر دیا تھا اور اسے تیری بیوی بنا دیا اور تیری تعظیم کی پھر تو نے اسے طلاق دے دی ، اب تو پھر پیغام دیتا ہے تو اللہ کی قسم ! اب وہ لوٹ کر دوبارہ تیرے پاس نہیں آئے گی۔ وہ شخص کچھ برا نہ تھا ( نیک بخت تھا ) اور میری بہن بھی اس کی طرح رجوع کرنے پر راضی تھی ، اس وقت اللہ تعالیٰ نے یہ آیت نازل کی کہ ’’ تم عورتوں کو اپنے پہلے خاوند سے نکاح کرنے سے منع نہ کر و‘‘( البقرہ :۲۳۲)میں نے کہا یا رسول اللہ! اب ( اللہ کا حکم اتر آیا تو) میں ضرور بجا لاؤں گا ( اس سے نکاح کر دوں گا)۔ پھر اس نے اپنی بہن کا نکاح اس سے کر دیا۔ 
نوٹ : آیت مبارکہ میں خطاب ( عورت کے ) اولیاء ( جیسے باپ ، بھائی وغیرہ ) سے کہا گیا ہے کیونکہ نکاح کرو انا ان کا کام ہے۔ اگر ولی کی اجازت ضروری نہ ہوتی تو خطاب ( عورت کے ) اولیاء سے نہ ہوتا۔ 
باب : باپ اور دوسرا کوئی ولی باکرہ ( بالغہ ) اور ثیبہ کا نکاح اس کی رضا مندی کے بغیر نہیں سکتے۔ 
( ۱۸۴۸)۔ سیدنا ابو ہریرہؓ سے روایت ہے کہ نبیﷺ نے فرمایا :’’ وہ عورت کا نکاح اس سے اجازت لیے بغیر نہ کیا جائے اور نہ باکرہ کا نکاح بغیر اس کی اجازت کے کیا جائے۔ ‘‘لوگوں نے عرض کی کہ یا رسول اللہ ! باکرہ کی اجازکیونکر ہے ؟ آپﷺ نے فرمایا :’’ اس کا خاموش ہو جانا ہی ( اس کی ) رضا مندی ہے۔ ‘‘
(۱۸۴۹)۔ ام المؤمنین عائشہ صدیقہ رضی اللہ عنھا فرماتی ہیں کہ میں نے عرض کیا کہ یا رسول اللہ ! کنواری لڑکی تو شرم کرتی ہو گی۔ آپﷺ نے فرمایا ’’اس کا خاموش ہو جانا ہی ( اس کی ) رضا مندی ہے۔ ‘‘
 باب۔ اگر کوئی شخص اپنی بیٹی کا نکاح کر دے اور وہ ( اس نکاح سے ) ناخوش ہو تو وہ نکاح ناجائز ہے۔ 
 (۱۸۵۰)۔ سیدہ خنساء بنت خذام انصاریہؓ سے روایت ہے کہ ان کے باپ نے ان کا نکاح کر دیا اور وہ ثیبہ تھیں (یعنی خاوند کر چکی تھیں ) وہ اس نکاح سے ناخوش تھیں ، پھر وہ رسول اللہﷺ کے پاس آئیں ( اور یہ ذکر کیا ) تو آپﷺ نے وہ نکاح ( جو ان کے باپ نے کر دیا تھا ) فسخ کر دیا۔ ‘‘
 باب۔ اپنے کسی مسلمان بھائی کے پیغام ( نکاح ) پر پیغام نہ بھیجے جب تک کہ وہ اس سے نکاح کر لے یا پیغام نہ چھوڑ دے۔ 
( ۱۸۵۱)۔ سیدنا ابن عمرؓ کہتے ہیں کہ نبیﷺ نے اس بات سے منع فرمایا ہے کہ کوئی شخص کسی دوسرے کے بھاؤ پر بھاؤ کر ے اور نہ ایک مرد اپنے بھائی کے پیغام ( نکاح ) پر پیغام بھیجے جب تک کہ پہلا منگیتر اپنی منگنی نہ چھوڑ دے یا پیغام بھیجنے والے دوسرے آدمی کو اجازت دے دے۔ ‘‘
 باب۔ ان شرطوں کا بیان کہ جن کا نکاح میں طے کرنا درست نہیں۔ 
( ۱۸۵۲)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ کسی عورت کو اپنے خاوند سے یہ درخواست کرنا درست نہیں کہ وہ اس کی بہن ( سوکن ) کو طلاق دے دے ، اس لیے کہ اس کے حصے کا پیالہ بھی خود انڈیل لے ، یہ نہیں ہو سکتا ، جتنا اس کی قسمت میں ہے وہی ملے گا۔ ‘‘
باب: جو عورتیں دلہن کو ( دولہا کے پاس ) لے جائیں اور اس کے لیے ان کی برکت کی دعا۔ 
( ۱۸۵۳)۔ ام المومنین عائشہ صدیقہؓ سے روایت ہے کہ وہ ایک دلہن کو ایک انصاری شخص کے پاس لے گئیں تو رسول اللہﷺ نے فرمایا :’’ اے عائشہ تمہارے ساتھ کچھ کھیل کود کا سامان تو تھا ہی نہیں ( دیکھو !) انصاری لوگ کھیل کود سے خوش ہوتے ہیں۔ ‘‘
 فائدہ : خوشی کے ایسے مواقع پر شریعت نے دف بجانے کی اجازت دی ہے اور گا نے میں نعتیں اور نظمیں شامل ہیں جو کہ شرکیہ نہ ہوں۔ موجودہ دور میں شادی  بیاہ کے مواقع پر جو فحش گانے گائے جاتے ہیں یا کیسٹیں چلائی جاتی ہیں ، جو کہ سراسر بے حیائی ہی بے حیائی ہیں ،شریعت میں ان کی قطعی گنجائش نہیں ، یہ حرام ہیں۔ 
باب۔ جب خاوند اپنی بیوی کے پاس آئے تو کیا کہے ؟ 
( ۱۸۵۴)۔ سیدنا ابن عباسؓ کہتے ہیں کہ نبیﷺ نے فرمایا :’’ اگر کوئی اپنی بیوی کے پاس آتے وقت یہ کلماتِ دعا کہے ’’ اللہ کے نام سے شروع کرتا ہوں۔ یا اللہ ! مجھے شیطان کے شر سے بچائے اور جو اولاد ہمیں دے شیطان کو اس سے دور رکھ۔ ‘‘ پھر ان کو کوئی اولاد نصیب ہو تو اسے شیطان ضرر نہ پہنچا سکے گا۔ ‘‘
 باب۔ ولیمہ کرنا اگرچہ ایک بکری کا ہو۔ 
(۱۸۵۵)۔ سیدنا انسؓ کہتے ہیں کہ نبیﷺ نے اپنی کسی بیوی کا ولیمہ ایسا نہیں کیا جیسا ام المومنین زینبؓ کا کیا۔ آپﷺ نے ایک بکری کے ساتھ ان کا ولیمہ کیا۔ 
باب۔ جو ایک بکری سے کم ولیمہ کرے ( تو جائز ہے )۔ 
( ۱۸۵۶)۔ سیدہ صفیہ شیبہؓ کہتی ہیں کہ رسول اللہﷺ نے اپنی بعض بیویوں کا ولیمہ دو مد جو ہی میں کر دیا۔ 
باب۔ دعوت ولیمہ کا ہر ایک دعوت کا قبول کرنا لازم ہے اور سات دن تک ولیمہ کی دعوت کرتے رہنا۔ 
( ۱۸۵۷)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ جب تم میں سے کسی کو ولیمہ کی دعوت دی جائے اور تو ضرور جائے 
فائدہ : امام بخاری دراصل یہاں ایسی روایات کا ردّ کرنا چاہتے ہیں کہ جن میں ہے کہ پہلے دن دعوت ولیمہ ضروری ، دوسرے دن جائز اور تیسرے دن ریا کاری ہے۔ امام بخاری کے نزدیک یہ روایات صحیح نہیں اور نہ دنوں کی تحدید صحیح ہے۔ 
باب۔ عورتوں کے ساتھ ( نرمی کرنے کی )وصیت کرنا۔ 
( ۱۸۵۸)۔  سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ جو اللہ اور  روزِ قیامت پر ایمان رکھتا ہے اسے چاہیے کہ اپنے پڑوسی کو تکلیف نہ پہنچائے اور میں تم کو وصیت کرتا ہوں کہ عورتوں سے بھلائی کرتے رہنا کیونکہ عورتوں کی پیدائش پسلی سے ہوئی ہے اور پسلی اوپر ہی کی طرف سے زیادہ ٹیڑھی ہوتی ہے۔ اگر تو اسے سیدھا کرنا چاہے تو وہ ٹوٹ جائے گی اور اگر رہنے دے تو خیر ٹیڑھی رہ کر رہے گی تو سہی۔ میں تم کو وصیت کرتا ہوں کہ عورتوں سے بھلائی کرتے رہنا۔ ‘‘
 باب۔ بیوی کے ساتھ اچھا برتاؤ کرنا ( چاہیے )۔ 
( ۱۸۵۹)۔ ام المومنین عائشہ صدیقہؓ فرماتی ہیں کہ( یمن کی )گیارہ عورتوں نے ایک جگہ جمع ہو کر باہم عہد و پیمان کیا کہ اپنے اپنے خاوندوں کا حال بیان کرو۔ کچھ نہ چھپاؤ۔ پہلی عورت بولی کہ میرا خاوند دبلے اونٹ کا گوشت ہے ( جو ) پہاڑ کی چوٹی پر رکھا ہو ، نہ راستہ آسان ہے کہ چوٹی پر چڑھا جائے نہ وہ گوشت ہی ایسا فربہ ہے کہ اس کے لانے کی خاطر مصیبت اٹھائی جائے۔ دوسری نے کہا کہ میں اپنے خاوند کا حال بیان کروں تو کہاں تک کروں ، میں ڈرتی ہوں۔ تیسری بولی کہ میرا خاوند لمبا تڑنگا ہے ،اگر کوئی بات کروں تو طلاق ملتی ہے اور اگر خاموش رہوں تو مجھے معلق چھوڑ رکھا ہے۔ چوتھی نے کہا کہ میرا شوہر تہامہ کی رات کی طرح ( معتدل ہے) نہ زیادہ گرم نہ بہت ٹھنڈا ( یعنی ہمیشہ یکساں ہے ) نہ زیادہ خوف نہ بہت غم۔ پانچویں نے کہا کہ میرا شوہر اگر گھر میں آئے تو چیتے کی مثال اور جب باہر جائے تو شیر ( اور ایسا شریف المزاج ) کہ جو چیز چھوڑ گیا اس کے بارے میں پوچھتا ہی نہیں۔ چھٹی نے کہا کہ میرا شوہر ( ایسا پیٹو ) ہے کہ اگر کھائے تو سب کھا جائے اور اگر پیے تو سب چٹ کر جائے اور جب سوئے تو اکیلا ہی پڑا رہے ، میرے پیٹ کی طرف کبھی ہاتھ بھی نہیں بڑھاتا ، نہ کبھی دکھ سکھ دریافت کرتا ہے۔ ساتویں نے کہا کہ یہ میرا شوہر گمراہ ہے عاجز سینہ سے دبانے والا ، ہر عیب اس کی ذات میں موجود ہے ( اگر بات کرے تو ) سر پھوڑ دے یا زخمی کر دے یا دونوں ہی کر گزرے ) آٹھویں نے کہا کہ میرے شوہر کا چھوٹا ایسا ہے جیسے خرگوش کا چھوٹا یعنی ( نازک بدن ہے ) خوشبو ایسی جیسی کہ زرنب ( ایک قسم کی گھاس ) کی خوشبو۔ نویں بولی میرا شوہر اونچی عمارت والا ( شریف ) لمبے پر تلے والا بہت سخی ہے ، اس کا گھر مجلس کے قریب ہے ( ذی رائے شخص ہے )۔ دسویں نے کہا کہ میرے شوہر کا نام ملک ( جائداد والا ) ہے اور بھلا مالک کی کیا تعریف کروں ( جو مدائح ذہن میں آسکیں ان سے بالا تر ہے ) اس کے گھر پر بہت سارے اونٹ ( واسطے مہاناں ) ہوتے ہیں اور چراگاہ میں ( چرنے کو ) کم جاتے ہیں اور جب باجے کی آواز سنتے ہیں تو یقین کر لیتے ہیں کہ اب وہ ( مہمانوں کی خاطر ) ذبح ہونے والے ہیں۔ گیارہویں نے کہا کہ میرا شوہر ابو زرع ہے او راس کا کیا کہنا کہ میرے کانوں کو زیور سے بوجھل کر دیا اور میرے بازوؤں کو چربی سے پر کر دیا اور مجھے اس قدر خوش رکھا کہ اس کی داد دینے لگی، خوب کھلا کر موٹا کیا میں بھی اپنے تئیں بڑی خوب موٹی سمجھنے لگی۔ میری طرف میرا خاندان اس نے ایسا پایا جو بمشکل چند بکریوں والا تھا ( میں غریب تھی ) پھر ایسے خوشحال خاندان میں لایا کہ جو گھوڑوں کی آواز والے اور کجاوہ کی آواز والے ( یعنی ان کے یہاں گھوڑے اونٹ سب ) تھے دائیں چلانے والے بیل اور اناج پھنکنے والے آدمی ( سبھی ان کے یہاں ) تھے اس کے یہاں میں بولتی تو میری عیب چینی کوئی نہ کرتا اور سوتی تو صبح کر دیتی اور پانی پیتی تو نہایت اطمینان سے پیتی۔ ابو زرع کی ماں یعنی میری ساس ، تو وہ بھی بہت لائق عورت تھی اس کی جامہ دان سب بھر پور رہتی اور اس کا گھر کشادہ۔ ابو زرع کا بیٹا ، وہ بھی کیسا اچھا نازک بدن ، دبلا پتلا ، ننگی تلوار جتنی جگہ میں وہ سوسکتا ، خوراک اس قدر کم کر چار مہینے کی بکری کا ایک ہاتھ اس کا پیٹ بھر دے۔ ابو زرع کی بیٹی ! تو وہ بھی سبحان اللہ ! اپنے والدین کی فرمانبردار ( موٹی ) فربہ ایسی کہ بھراؤ اپنی چادر کا۔ ( صورت وسیرت ایسی کہ ) اپنی سوکن کے لیے ( ہر وقت ) باعث غیظ و غضب۔ ابو زرع کی باندی تو وہ بھی قابل تعریف ، ہماری باتوں کو مشہور نہیں کرتی ، گھر کا بھید ہمیشہ پوشیدہ رکھتی ہے ، کھانا تک نہیں چراتی ، گھر میں کوڑا کچرا نہیں چھوڑتی، ہمیشہ چھاڑ پھونک کر صاف ستھرا رکھتی ہے۔ ایک دن ایسا ہوا کہ ابوزرع باہر نکلا ایسے وقت جب کہ دودھ کا برتن بلوایا جا رہا تھا باہر نکل کر کیا دیکھتا ہے کہ ایک عورت ہے جس کے ساتھ چیتے کے سے دو بچے ہیں جو اس کے زیر بغل دو اناروں سے کھیل رہے ہیں ، اسے دیکھ کر اس نے مجھے طلاق دے دی اور اس سے نکاح کر لیا۔ اس کے بعد پھر میں نے ایک شریف شخص سے نکاح کیا جو تیز گھوڑے پر سوار ہوتا تھا اور ہاتھ میں خطی نیزہ رکھتا تھا۔ اس نے بھی بہت سی نعتیں دیں اور ہر قسم کے مویشیوں میں سے ایک  ایک جوڑا ہر مویشی کا دیا اور کہا کہ اے ام زرع خود کھا اور اپنے عزیز و اقارب کو بھی کھلا ( یعنی احسان کرنے کی اجازت دی ) ام زرع کہتی ہے کہ اگر میں یہ سب جو کچھ اس  نے مجھے دیا اکٹھا بھی کر دوں تو ابو زرع کے ایک چھوٹے سے برتن کو بھی پہنچ سکتا۔ ام المومنین عائشہؓ فرماتی ہیں کہ یہ ( تمام قصہ سن کر ) رسول اللہﷺ نے فرمایا :’’ میں بھی تیرے لیے ایسا ہوں جیسے ابو زرع ام زرع کے لیے تھا۔ ‘‘ 
فائدہ : ایک روایت میں ہے کہ رسول اللہﷺ نے فرمایا :’’ ابوذرع نے ام ذرع کو طلاق دے دی تھی لیکن میں ایسا نہیں کروں گا۔ ‘‘ اس پر حضرت عائشہؓ نے جوا ب دیا کہ میرے ماں باپ آپﷺ پر قربان ہوں۔ آپ تو ابو زرع سے بھی بڑھ کر مجھ سے حسن سلوک اور محبت و پیار سے پیش آتے ہیں۔  ( فتح الباری :۹!۲۷۶)
باب۔ عورت نفلی روزہ خاوند سے پوچھ کر رکھے۔ 
( ۱۸۶۰)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ عورت کو جب اس کا شوہر موجود ہو ( نفل ) روزہ اس کی اجازت کے بغیر رکھنا جائز نہیں اور نہ شوہر کی مرضی کے بغیر کسی کو گھر میں آنے دے اور جو عورت اپنے شوہر کے حکم کے بغیر ( اللہ کی راہ میں ) کچھ خرچ کرے گی تو اس کے شوہر کو بھی اس میں سے آدھا ( ثواب) ملے گا۔ ‘‘
  (( باب ))
 ( ۱۸۶۱)۔ سیدنا اسامہ بن زیدؓ نبیﷺ سے روایت کرتے ہیں کہ آپﷺ نے فرمایا :’’ میں نے جنت کے دروازے پر کھڑا ہو کر دیکھا تو اس میں مسکین زیادہ تھے اور مالدار لوگ جنت کی دروازے پر ( حساب وکتاب کے لیے ) روک دیے گئے سوائے اس کے کہ دوزخیوں کو دوزخ بھیجنے کا حکم دے دیا گیا۔ پھر میں نے دوزخ کے دروازے پر کھڑے ہو کر دیکھا تو اس میں عموماً عورتیں تھیں۔ ‘‘
باب۔ جب سفر کا ارادہ کرتے تو بیویوں سے درمیان قرعہ ڈال لے۔ 
(۱۸۶۲)۔ ام المومنین عائشہؓ روایت کرتی ہیں کہ نبیﷺ جب باہر جاتے تھے تو اپنی عورتوں کے درمیان قرعہ ڈالے تھے۔ ایک سفر میں ام المومنین عائشہ اور حفصہ کا نام نکل آیا اور نبیﷺ کے عادت مبارکہ تھی کہ جب رات کو چلتے  تو عائشہؓ کے ہمراہ باتیں کرتے جاتے تھے۔ حفصہؓ نے ( عائشہؓ سے کہا کہ ) آج کی رات تم میرے اونٹ پر بیٹھو اور میں تمہارے اونٹ پر بیٹھوں ، میں تیرے اونٹ کو دیکھوں تو میرے اونٹ کو دیکھ۔ عائشہؓ نے کہا ٹھیک ہے۔ پھر نبیﷺ عائشہؓ کے اونٹ کی جانب آئے حالانکہ اس پر حفصہؓ  بیٹھی تھیں۔ آپﷺ نے حفصہؓ پر سلام کیا پھر روانہ ہوئے۔ جب منزل پر اترے اور عائشہؓ نے آپﷺ کو نہ پایا تو انھوں نے دونوں پاؤں اذخر ( گھاس ) میں ڈال دیے اور کہنے لگیں ’’ اے رب ! تو مجھ پر کوئی سانپ یا بچھو مسلط کر دے کہ وہ مجھے کا ٹ لے اور مجھے رسول اللہﷺ سے شکایت کرنے کی طاقت اور موقع نہ رہا۔ ‘‘ ( کیونکہ قصور اپنا ہے ) 
باب۔ اگر خاوند کنواری سے نکاح کر ے بیوہ پر۔ 
( ۱۸۶۳)۔ سیدنا انسؓ سے روایت ہے کہ انھوں نے فرمایا کہ اگر میں چاہوں تو کہہ سکتا ہوں کہ نبیﷺ نے فرمایا، مگر انسؓ نے فرمایا کہ نبیﷺ کی یہ سنت ہے کہ جب کوئی شخص بیوہ عورت پر کنواری سے نکاح کرے تو اس کے پاس سات دن رہے ( پھر باری باری سے رہے ) اور جب کسی کنواری کی موجودگی میں بیوہ عورت سے نکاح کرے تو اس کے پاس تین دن رہے (پھر باری باری سے رہے )۔ 
باب۔ اپنی سوکن کا دل جلانے کے لیے جو چیزیں نہیں ملیں ان کو بیان کرنا کہ مل گئی ہیں ، ایسا کرنا منع ہے۔ 
( ۱۸۶۴)۔ سیدہ اسماءؓ سے روایت ہے کہ کسی عورت نے پوچھا کہ یا رسول اللہ ! میری ایک سوکن ہے ، اگر میں اس کا دل جلانے کے لیے اپنے خاوند کی طرف سے جس قدر مجھے دیتا ہے اس سے زیادہ ظاہر کروں تو کیا مجھ پر گناہ ہو گا؟ آپﷺ نے فرمایا :’’ نہ دی ہوئی چیز کا ظاہر کرنے والا ( بطور دھوکا )ایسا ہے جیسے کوئی دو کپڑے مکر کے پہنے ہوئے ہے۔ ‘‘
 باب: غیرت کا بیان۔ 
( ۱۸۶۵)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ اللہ غیرت کرتا ہے اور اللہ کو اس بات پر غیرت آتی ہے کہ کوئی ( بندہ ) مومن وہ کام کرے جسے اللہ نے حرام کیا ہے ‘‘
(۱۸۶۶)۔ سیدہ اسماء بنت ابی بکرؓ فرماتی ہیں کہ جب مجھ سے زبیرؓ نے نکاح کیا تو ان کے پاس کچھ مال نہ تھا نہ زمین تھی نہ لونڈی غلام تھے اور بجز پانی لانے والے اونٹ اور گھوڑے وغیرہ کے کچھ نہ تھا۔ میں ان کے گھوڑے کو چراتی تھی اور پانی پلاتی تھی اور ان کا ڈول سیتی تھی اور آٹا گوندھتی تھی اور میں روٹی پکانا نہ جانتی تھی اور میری روٹی انصاری پڑوسنیں پکا دیتی تھیں ، وہ بڑی نیک بخت عورتیں تھیں اور میں زبیرؓ کی اس زمین سے جو رسول اللہﷺ نے انھیں دی تھی اپنے سر پر کھجوروں کی گٹھلیاں اٹھا کر لا تی تھی اور وہ جگہ مجھ سے دو میل دور تھی۔ ایک روز میں اپنے سر پر گٹھلیاں رکھے  آ رہی تھی کہ مجھے رسول اللہﷺ ملے۔ آپﷺ کے ہمراہ چند اصحاب تھے ، آپﷺ نے مجھے پکارا ، پھر مجھے اپنے پیچھے بٹھانے کے واسطے اونٹ کو اخ اخ کہا۔ مجھے مردوں کے ساتھ چلنے میں شرم آئی اور زبیرؓ کی غیرت مجھے یاد آئی کہ بڑے غیرت دار ہیں۔ رسول اللہﷺ پہچان گئے کہ اسماء کو شرم آتی ہے اور آپﷺ چل دیے میں نے زبیرؓ سے آ کر کہا کہ مجھے رسول اللہﷺ ملے تھے۔ میرے سر پر گٹھلیاں کا بوجھ تھا اور آپﷺ کے ہمراہ صحابہؓ تھے ، آپﷺ نے مجھے بٹھا نے کے واسطے اونٹ کو ٹھہرایا ، مجھے اس سے شرم آئی اور تمہاری غیرت کو میں جانتی ہوں ، وہ بولے ’’واللہ ! مجھے تیرے سر پر گٹھلیاں لاتے ہوئے آپﷺ کا دیکھنا آپ کے ساتھ سواری ہو جانے سے زیادہ ناگوار ہوا۔ بعد ازاں سیدنا ابوبکرؓ نے میرے لیے ایک خادم بھیج دیا ، وہ گھوڑے کی نگہبانی کرنے لگایا گویا کہ انھوں نے مجھے آزاد کر دیا۔ 
باب۔ عورتوں کی غیرت سے ان کی ناراضگی کا بیان۔ 
( ۱۸۶۷)۔ ام المومنین عائشہؓ کہتی ہیں کہ مجھ سے رسول اللہﷺ نے فرمایا :’’ جب تم مجھ سے راضی ہو اور جب ناراض ہو تا میں جان لیتا ہوں۔ ‘‘ ام المومنین عائشہؓ کہتی ہیں کہ میں نے پوچھا :’’ یہ آپﷺ کیونکہ پہچان لیتے ہیں ؟‘‘ آپﷺ نے فرمایا :’’جب تو مجھ سے راضی ہوتی ہے تو ( قسم کھاتے وقت یہ )کہتی ہے ’’ محمد کے رب کی قسم‘‘ اور جب تو مجھ سے خفا ہوتی ہے تو کہتی ہے ’’ ابراہیم کے رب کی قسم ! ام المومنین عائشہؓ کہتی ہیں کہ میں نے کہا جی ہاں ( ٹھیک ہے ) واللہ ! یا رسول اللہ ! میں صرف آپ کا نام چھوڑ دیتی ہوں ( آپ کی محبت نہیں چھوڑتی )۔ 
باب۔ عورت کے پاس بجز محرم کے کوئی تنہائی میں نہ جائے اور جس عورت کا خاوند موجود نہ ہو اس کے پاس جانا۔ 
( ۱۸۶۸)۔ سیدنا عقبہ بن عامرؓ روایت کرتے ہیں کہ رسول اللہﷺ نے فرمایا :’’ عورتوں کے پاس ( تنہائی میں ) جانے سے پرہیز کرو۔ ‘‘ ایک انصار ی شخص نے کہا کہ آپ دیور کے لیے بتایے ( کہ اس کا کیا حکم ہے ؟) آپﷺ نے فرمایا :’’ دیور تو موت ہے ( یعنی اس سے زیادہ بچنا چاہیے )۔ ‘‘
 باب۔ کوئی عورت کسی عورت سے مل کر اس کی تعریف اپنے شوہر سے نہ کرے۔ 
(۱۸۶۹)۔ سیدنا عبداللہ بن مسعودؓ فرماتے ہیں کہ نبیﷺ نے فرمایا :’’ عورت ، عورت سے مل کر اس کی تعریف اپنے خاوند سے اس طرح نہ کرے جیسے وہ کھلم کھلا دیکھ رہا ہے ( ایسا نہ ہو کہ کوئی فتنہ پیدا ہو جائے )۔ ‘‘
 باب۔ آدمی لمبے سفر سے رات کو اپنے گھر میں نہ آئے ( ایسا نہ ہو کہ اپنے گھر والوں پر تہمت لگانے کا موقع پیدا ہو ) 
( ۱۸۷۰)۔ سیدنا جابر بن عبداللہؓ کہتے ہیں کہ رسول اللہﷺ نے فرمایا :’’ جب تمہیں گھر سے غائب ہوئے عرصہ دراز گر جائے تو رات کو اپنے گھر نہ آیا کرو۔ ‘‘
 ( ۱۸۷۱)۔ سیدنا جابر بن عبداللہؓ کہتے ہیں کہ نبیﷺ نے فرمایا :’’ جب تم رات کو اپنے گھر پہنچو تو گھر والوں کے پاس نہ جاؤ ، یہاں تک کہ وہ عورت جس کا خاوند غائب تھا استرہ لے لے ( یعنی پاکی کر لے ) اور جس کے بال بکھرے ہیں ، کنگھی کر لے۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


طلاق کے بیان میں 

باب۔ اللہ تعالیٰ فرماتا ہے ’’ اے نبی (ﷺ )! جب تم عورتوں کو طلاق دو تو ( ایسے وقت ) طلاق دے دو کہ ان کی عدت کا وقت ( آنے والا ) ہو اور عدت شمار کرو‘‘(الطلاق :۱)
( ۱۸۷۲)۔ سیدنا ابن عمرؓ سے روایت ہے کہ میں نے رسول اللہﷺ کے دور میں اپنی بیوی کو طلاق دے دی جبکہ وہ حائضہ تھی۔ ( میرے والد ) سیدنا عمر بن خطابؓ نے رسول اللہﷺ سے یہ دریافت کیا تو آپﷺ نے فرمایا :’’ اسے حکم کرو کہ اس سے رجوع کر لے پھر اسے پا ک ہو نے تک روکے رہے  پھر جب اسے ایام حیض آئیں اور پاک ہو جائے اور وقت چاہے اسے روکے اور چاہے تو اس سے ہم بستری سے پہلے طلاق دے دے ، یہ ہے وقت عدت جس کے متعلق اللہ نے فرمایا ہے :’’ عورتوں کو اس وقت طلاق دی جائے۔ ‘‘
باب۔ اگر عورت کو ایام (حیض ) میں طلاق دی جائے تو یہ طلاق بھی شمار کی جائے گی 
(۱۸۷۳)۔ سیدنا ابن عمرؓ سے ہی روایت ہے، کہتے ہیں کہ ( ایام حیض میں جو نے طلاق دی تھی ) وہ میرے حق میں ایک طلاق شمار کی گئی۔ 
باب۔ ( اگر ) کوئی شخص طلاق دے ( تو ) کیا مرد کو طلاق دیتے وقت عورت کی طرف متوجہ ہونا ضروری ہے ؟
( ۱۸۷۴)۔ ام المومنین عائشہؓ کہتی ہیں کہ جون کی بیٹی ( نکاح کے بعد ) جب رسول اللہﷺ کے ہاں آئی اور آپﷺ اس کے قریب گئے تو وہ کہنے لگی میں تجھ سے اللہ کی امان چاہتی ہوں آپﷺ نے اس سے فرمایا :’’ تو نے بہت بڑے کی امان مانگی۔ ( جا ) اپنے رشتہ داروں میں مل جا۔ ‘‘
 ( ۱۸۷۵)۔ ایک دوسری روایت میں سیدنا ابواسیدؓ کہتے ہیں کہ نبیﷺ اس ( عورت دختر جون ) کے پاس گئے اور اس کے ہمراہ اس کی دایہ اس کی دودھ پلانے والی بھی تھی۔ نبیﷺ نے اس سے کہا کہ اپنا نفس تو میرے حوالے کر دے۔ ‘‘ اس نے جواب دیا کہ کہیں ملکہ بھی بازاری لوگوں کو اپنا نفس ہبہ کر سکتی ہے ؟( پھر )کہتے ہیں کہ نبیﷺ نے سوچا کہ اپنا ہاتھ اس پر رکھ کر اسے تسکین دیں وہ بولی کہ میں تجھ سے اللہ کی امان مانگتی ہوں۔ آپﷺ نے فرمایا :’’ تو نے بڑے پناہ دینے والے کی امان مانگی۔ ‘‘ پھر ہمارے پاس تشریف لائے اور فرمایا :’’ اے ابواسید ! اپنے دو کپڑے رازقی پہنا کر اس کے کنبہ والوں کے پاس پہنچا دے۔ ‘‘
 باب۔ جو شخص تین طلاقیں دینا جائز رکھتا ہے۔ 
( ۱۸۷۶)۔ ام المومنین عائشہؓ بیان کرتی ہیں کہ رفاعہ قرظی کی بیو ی نے آ کر رسول اللہﷺ سے عرض کی کہ یا رسول اللہ ! مجھے رفاعہ نے طلاق دی پھر طلاق بائنہ ( غیر رجعی )ہو گئی۔ اس کے بعد میں نے عبدالرحمن بن زبیر قرظی سے نکاح کیا ( مگر ) وہ نا مرد ہے۔ آپﷺ نے فرمایا :’’ شاید تو رفاعہ کے پاس لوٹنا چاہتی ہے ، تو نہیں ( لوٹ سکتی ) جب تک وہ ( عبدالرحمن ) تیرا مزہ نہ چکھ لے اور تو اس کا مزہ نہ چکھ لے۔ ‘‘
 باب۔ اللہ کا فرمان ’’ اے نبی ! جو چیز تیرے واسطے حلال ہے اسے تو حرام کیوں کرتا ہے ؟‘‘(سورۂ تحریم۔ :۱)
( ۱۸۷۷)۔ ام المومنین عائشہؓ فرماتی ہیں رسول اللہﷺ کو حلوہ اور شہد بہت مرغوب تھا اور آپﷺ کی عادت مبارکہ تھی کہ عصر کی نماز پڑھ کر اپنی بیویوں کے پاس جاتے تھے اور ان میں سے کسی سے بوس وکنار بھی کرتے۔ ( ایک دن ) ام المومنین حفصہ بنت عمرؓ کے پاس گئے اور معمول سے زیادہ ٹھہرے رہے۔ ( اس سے ) مجھے غیرت آئی اور میں نے اس کا سبب دریافت کیا تو کسی نے مجھ  سے کہا کہ ان (ام المؤمنین حفصہؓ ) کو ان کی قوم کی کسی عورت نے شہد کا ایک ڈبہ بطور تحفہ بھیجا تھا۔ انہوں نے وہ شہد آپﷺ کو پلا یا (اس وجہ سے دیر ہو گئی)۔ میں نے کہا واللہ ! میں تو کچھ حیلہ کروں گی۔ انھوں نے ام المومنین سودہؓ سے کہا کہ جب نبیﷺ تمہارے پاس آئیں تو تم کہنا کہ شاید آپ نے مغافیر کھایا ہے ، نبیﷺ تجھ سے انکار کریں گے پھر تو یہ کہنا کہ یہ بد بو آپ کے  منہ سے مجھے کیسی آتی ہے ؟ جب وہ تجھ سے کہیں کہ میں نے حفصہ ( رضی اللہ عنہ ) کے پاس شہد پیا ہے تو تم کہنا کہ شاید اس ( شہد ) کی مکھیوں نے درخت عرفط کا رس چوسا ہو گا اور میں بھی یہی کہوں گی اور اے صفیہ ! تم بھی یہی کہنا۔ حضرت عائشہؓ  فرماتی ہیں کہ سودہؓ کہتی تھیں کہ رسول اللہﷺ ( آ کر ) دروازہ پر کھڑے ہی ہوئے تھے کہ میں نے تیرے خوف کے باعث اس بات کے کہنے کا جو تو نے مجھ سے کہی تھی ارادہ کر لیا۔ عائشہؓ فرماتی ہیں کہ جب رسول اللہﷺ سودہؓ کے قریب پہنچے اس نے آپﷺ سے کہا کہ یا رسول اللہ ! کیا آپ نے مغافیر کھایا ہے ؟ آپﷺ نے فرمایا :’’ نہیں ‘‘ وہ بولی پھر آپ کے منہ سے مجھے بد بو کیسی آتی ہے ؟ آپﷺ نے جواب دیا کہ مجھے حفصہ نے تھوڑا سا شہد پلایا ہے ، وہ بولی شاید اس کی مکھی نے عرفط کا رس چوسا ہو گا۔ جب آپ میرے پاس آئے تو میں نے بھی آپﷺ سے یہی کہا اور جب صفیہؓ کے پاس گئے تو انھوں نے بھی یہی کہا اور جب آپ حفصہؓ کے پاس دوبارہ تشریف لے گئے تو حفصہؓ  نے کہا کہ یا رسول اللہ ! میں آپ کے پینے کے لیے شہد لاؤں ؟ آپﷺ نے فرمایا :’’ مجھے شہد کی حاجت نہیں ‘‘۔ عائشہؓ فرماتی ہیں کہ سودہؓ نے کہا واللہ ! ہم نے رسول اللہﷺ کو شہد پینے سے محروم کر دیا ہے۔ میں نے کہا ارے چپ رہو ( کہیں رسول اللہﷺ کو نہ خبر ہو جائے )۔ 
باب۔ خلع ( کا کیا حکم ہے ) اور اس میں طلاق کیسے ہوتی ہے اور اللہ تعالیٰ کا یہ قول ’’ اور تمہیں حلال نہیں کہ تم نے انھیں جو دے دیا ہے اس میں سے کچھ بھی لو ، ہاں یہ اور بات ہے کہ دونوں کو اللہ کی حدیں قائم نہ رکھ سکنے کا خوف ہو ‘‘( البقرۃ :۲۲۹)
(۱۸۷۸)۔ سیدنا ابن عباسؓ سے روایت ہے کہ سیدنا ثابت قیسؓ کی بیوی نے آ کر نبیﷺ سے عرض کی کہ یا رسول اللہ ! میں (اپنے شوہر ) ثابت سے قیس سے ( جو ناراض ہوں تو ) کسی بری عادت یا دینی برائی سے ناراض نہیں ہوں لیکن میں یہ برا سمجھتی ہوں ( جبکہ اس سے میری طبیعت بیزار ہے ) کہ کہیں میں حالت اسلام میں کفران ( نعمت ) میں مبتلا نہ ہو جاؤں۔ رسول اللہﷺ نے فرمایا :’’ کیا تو اس کا باغ واپس دے دے گی ( جو اس نے تجھے حق مہر میں دیا ہے )َ‘‘ وہ بولی جی ہاں۔ رسول اللہﷺ نے فرمایا :’’ ( اے ثابت !) اپنا باغ لے لے اور اسے ایک طلاق دے دے۔ ‘‘ 
باب۔ نبیﷺ کا بریرہؓ کے شوہر کی سفارش کرنا ( بریرہ اس کو قبول کرے اور اس سے جدا نہ ہو ) 
( ۱۸۷۹)۔ سیدنا ابن عباسؓ سے روایت ہے کہ بریرہ کا شوہر غلام تھا جس کا نام مغیث تھا گویا کہ میں دیکھ رہاہوں وہ ( بیچارہ ) اس کے پیچھے روتا پھر رہا ہے اور اس کے آنسو ڈاڑھی پر ٹپ ٹپ گر رہے ہیں تو رسول اللہﷺ نے سیدنا عباسؓ سے فرمایا :’’ اے عباس ! کیا تم کو مغیث کی بریرہ سے محبت اور بریرہ کی مغیث سے عداوت پر تعجب نہیں آتا؟‘‘ پھر نبیﷺ نے فرمایا :’’ اے بریرہ ! تو اس کے پاس چلی جا ( تو اچھا ہے )۔ ‘‘ وہ بولی کہ یا رسول اللہ ! کیا آپ مجھے یہ حکم فرماتے ہیں ؟ آپﷺ نے فرمایا :’’ ( نہیں ) ! میں تو صرف سفارش کرتا ہوں۔ ‘‘تو اس ( بریرہ ) نے جواب دیا کہ مجھے اس کی حاجت نہیں ہے۔ 
باب۔ لعان کا بیان۔ 
( ۱۸۸۰)۔ سیدنا سہل بن سعد ساعدیؓ کہتے ہیں کہ رسول اللہﷺ نے فرمایا :’’ میں اور یتیم کی پرورش کرنے والا جنت میں اس طرح ( قریب قریب ) ہوں گے او ر آپﷺ نے انگوٹھے کے ساتھ والی (شہادت کی ) انگلی اور درمیانی انگلی سے اشارہ کیا اور دونوں انگلیوں کے درمیان تھوڑا سا فرق باقی رکھا۔ 
فائدہ : امام بخاری نے اس حدیث سے ان لوگوں کا ردّ کیا ہے جو طلاق وغیرہ میں تو اشارے کو روا مانتے ہیں مگر لعان میں نہیں تو یہاں سے واضح کیا کہ اشارے کو لعان وغیرہ میں بھی روار کھا جائے گا۔ دوسری بات کہ لعان کی مکمل احادیث پہلے گزر چکی ہیں اس لیے یہاں ان کو تکر ار کے ڈر سے دوبارہ نہیں لکھا گیا۔ ‘‘ ( محمود الحسن اسد ) 
باب۔ اگر ( شوہر ) اشارتاً کہے کہ یہ میرا بچہ نہیں ہے۔ 
( ۱۸۸۱)۔ سیدنا ابو ہریرہؓ سے روایت ہے کہ ایک شخص نبیﷺ کے پاس آیا اور کہا کہ یا رسول اللہ ! میرے ہاں ایک کالا بچہ ہوا ہے ، آپﷺ نے فرمایا :’’ کیا تیرے پاس اونٹ ہیں ؟‘‘ وہ بولا جی ہاں۔ آپﷺ نے پوچھا :’’ ان کا رنگ کیسا ہے ؟‘‘ وہ بولا سرخ رنگ ہے۔ آپﷺ نے پوچھا :’’ کیا ان میں کوئی خاکستری ( خاکی ) رنگ کا بھی ہے ؟‘‘ اس نے کہا جی ہاں۔ آپﷺ نے فرمایا :’’ یہ کہاں سے ہو گیا ؟‘‘ وہ بولا شاید مادہ کی کسی رگ نے یہ رنگ کھینچ لیا ہو۔ تو آپﷺ نے فرمایا : ’’تیرے بیٹے کا رنگ بھی کسی رگ نے کھینچ لیا ہو گا ( چنانچہ وہ خود ہی قائل ہو گیا کہ اس کا شبہ غلط تھا)۔ ‘‘ 
باب۔ ( امام کا لعان کر نے والوں سے کہنا کہ ) ایک نہ ایک تم میں سے ضرور جھوٹا ہے ، آیا کوئی  تو بہ کرتا ہے ؟
(۱۸۸۲)۔ سیدنا عبداللہ بن عمرؓ سے روایت ہے کہ نبیﷺ نے لعان کرنے والے مرد اور عورت سے فرمایا :’’ اللہ تعالیٰ تم دونوں سے حساب لینے والا ہے۔ ایک تو تم میں سے ضرور جھوٹا ہے ، تم میں مفارقت ہونی چاہیے۔ ‘‘ شوہر نے کہا کہ میرا مال ( کہاں گیا )؟ آپﷺ نے فرمایا :’’ اگر تو سچا ہے تب بھی تم نے اس سے دخول تو کیا ہے ، اس کے بدلے میں وہ مال گیا اور اگر تو نے ( زنا کی ) عورت پر جھوٹی تہمت لگائی ہے تو پھر تو تجھے واقعی نہ ملنا چاہیے۔ ‘‘
باب: سوگ والی عورت کا سرمہ لگانا ( ناجائز ہے )۔ 
(۱۸۸۳)۔ ام المومنین ام سلمہؓ سے روایت ہے کہ ایک عورت کا خاو ند فوت ہو گیا اور اس کی آنکھیں دکھنے لگیں تو لوگوں نے آ کر رسول اللہﷺ سے سرمہ لگانے کی اجازت مانگی۔ آپﷺ نے فرمایا :’’ وہ سرمہ نہیں لگا سکتی حالانکہ پہلے سے لباس اور برے مکان میں عدت پوری کرنا پڑتی تھی اور جب ایک سال تمام ہوتا ( تو عدت سے اس طرح باہر ہوتی تھی کہ ) کتا گزرتا اور وہ اس کو مینگنی مارتی تھی ، ہر گز سرمہ جائز نہیں جب تک چار ماہ دس دن نہ گزر جائیں۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


نان و نفقہ اخراجات کا بیان 

اہل و عیال پر خرچ کر نے کی فضیلت 
( ۱۸۸۴)۔ سیدنا ابو مسعود انصاریؓ نبیﷺ سے روایت کرتے ہیں کہ آپﷺ  نے فرمایا :’’ جو مسلمان آدمی  اپنے اہل و عیال پر اللہ کا حکم ادا کرنے کی نیت سے خرچ کرے تو اس کو اس میں صدقہ کا ثواب ملے گا۔ ‘‘
 ( ۱۸۸۵)۔ سیدنا ابو ہریرہؓ کہتے ہیں کہ نبیﷺ نے فرمایا :’’ بیوہ عورت اور مسکین کے ساتھ ( اچھا) سلوک کرنے والا ایسا ہے جیسا کہ اللہ کی راہ میں جہاد کرنے والا جیسے رات کو عبادت کرنے والا اور دن کو روزہ رکھنے والا۔ ‘‘
باب۔ سال بھر کا خرچہ ( نان و نفقہ ) اپنے اہل و عیال کے لیے جمع کرنے کا بیان اور اپنے بیوی بچوں پر کس طرح خرچ کرے۔ 
( ۱۸۸۶)۔ امیر المومنین سیدنا عمرؓ سے روایت ہے کہ نبیﷺ بنی نضیر کے باغ کی کھجوریں فروخت کر کے اپنے اہل و عیال کے لیے سال بھر کا سامان لے کر جمع کر لیتے تھے۔ 
۔۔۔۔۔۔۔۔۔۔۔۔۔۔۔۔۔۔۔ 


کھانے کے احکام ومسائل 

( ۱۸۸۷)۔ سیدنا ابو ہریرہؓ کہتے ہیں کہ ایک دفعہ مجھے سخت بھوگ لگی تو میں سیدنا عمر بن خطابؓ سے ملا اور کہا کہ قرآن کی فلاں آیت مجھ کو پڑھ کر سنا ؤ۔ وہ اپنے گھروں میں گئے اور وہ آیت مجھ کو پڑھ کر سنائی سمجھا ئی۔ میں وہاں سے ( واپس ) چلا ، تھوڑی دور نہیں گیا تھا کہ بھو ک کی وجہ سے منہ کے بل گر پڑا، دیکھا تو رسول اللہﷺ میرے سرہانے کھڑے ہیں ، آپﷺ نے فرمایا :’’ اے ابو ہریرہ !‘‘ میں نے کہا لبیک یا رسول اللہ ! وسعد یک پھر آپﷺ نے میرا ہاتھ پکڑ کے اٹھایا اور میر ی حالت کو پہچان گئے اور مجھے اپنے دولت خانہ (گھر ) میں لے گئے اور ایک دودھ کا پیالہ میرے لیے لانے کا حکم فرمایا۔ میں نے اس میں سے پیا تو آپﷺ نے فرمایا:’’اے ابو ہریرہؓ !اور پیو۔ ‘‘ میں نے پھر پیا،فرمایا:’’ اور پیو۔ ‘‘ میں نے اور پیا حتیٰ کہ میرا پیٹ پھول کر پیالہ سا ہو گیا۔ پھر میں سیدنا عمرؓ سے ملا اور اپنی بھوک اور ان کے پاس آنے کا قصہ بیان کیا اور میں نے کہا اے عمر ! اللہ تعالیٰ نے ( میری بھوک دور کر نے کے لیے ) ایک ایسے شخص کو چنا جو تم سے زیادہ اس بات کے لائق تھا ، اللہ کی قسم ! جو آیت میں نے تم سے پڑھوا کر سنی ، وہ آیت مجھے تم سے زیادہ ہے ( یہ سن کر ) سیدنا عمرؓ نے کہا کہ ( اے ابو ہریرہ !) اللہ کی قسم ! اگر میں اس وقت تمہیں اپنے گھر لے جا کر کھانا کھلاتا تو مجھے سرخ اونٹ کے ملنے سے بھی زیادہ خوشی ہوتی۔ 
باب۔ کھانے پر ’’ بسم اللہ ‘‘ کہنا اور داہنے ہاتھ سے کھانا چاہیے۔ 
(۱۸۸۸)۔ سید نا عمر بن ابو سلمہؓ سے روایت ہے کہ میں بچہ تھا اور رسول اللہﷺ کی پرورش میں تھا۔ کھانے کے وقت میرا ہاتھ رکابی کے چاروں طرف گھومتا تو رسول اللہﷺ نے مجھے فرمایا :’’ اے لڑکے ! بسم اللہ پڑھ کر داہنے ہاتھ سے کھاؤ اور اپنے آگے سے کھاؤ۔ ‘‘ اس کے بعد ہمیشہ میرے کھانے کا یہی طریقہ رہا۔ 
باب۔ جس نے پیٹ بھر کر کھایا 
( ۱۸۸۹)۔ ام المومنین عائشہ صدیقہؓ کہتی ہیں کہ جب رسول اللہﷺ کی وفات ہوئی اس وقت ہمیں کھجوریں اور پانی پیٹ بھر کر کھانے کو ملنے کھانے لگا تھا۔ 
باب : پتلی روٹی ( کھانے کا بیان ) اور کھانے کی میز پر کھانے کا بیان 
( ۱۸۹۰)۔ سیدنا انسؓ کہتے ہیں کہ رسول اللہﷺ نے پتلی روٹی اور بھنی ہوئی بکری کبھی نہیں کھائی یہاں تک کہ آپﷺ اللہ تعالیٰ سے مل گئے۔ 
( ۱۸۹۱)۔ سیدنا انسؓ ہی ایک روایت میں کہتے ہیں کہ میں نہیں جانتا کہ رسول اللہﷺ نے کبھی چھوٹی چھوٹی رکابیوں ( پیالیوں ، ڈشوں یا پلیٹوں ) میں کھایا ہو یا پتلی روٹی کبھی کھائی ہو یا کبھی ( کھانے کی ) میز پر کھایا ہو۔ ‘‘ 
باب۔ ایک آدمی کا کھانا دو آدمیوں کو کافی ہے۔ 
( ۱۸۹۲)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ دو آدمیوں کا کھانا تین آدمیوں کو کافی ہوتا ہے اور تین آدمیوں کا کھانا چار آدمیوں کو کافی ہوتا ہے۔ ‘‘
 باب۔ مسلمان ایک آنت میں کھانا کھاتا ہے۔ 
( ۱۸۹۳)۔ ( نافع روایت کرتے ہیں کہ ) سیدنا ابن عمرؓ اس وقت تک کھانا نہ کھاتے تھے۔ جب تک کہ ایک محتاج شخص ان کے ساتھ کھانے میں شریک ہوتا۔ ایک روز میں ایک محتاج کو بلا کر لایا ، وہ ان کے ساتھ کھانے لگا اور بہت کھانا کھایا۔ سیدنا ابن عمرؓ نے اپنے خادم ( نافع ) سے کہا کہ اب اس کو میرے پاس نہ لانا کیونکہ میں نے نبیﷺ کو یہ فرماتے ہوئے سنا ہے :ُ’ مومن ایک آنت میں کھاتا ہے اور کافر ساتوں آنتوں میں کھاتا ہے ( خوب پیٹ بھر کے کھانا کھاتا ہے )۔ ‘‘
باب۔ تکیہ لگا کے کھانے کا بیان۔ 
( ۱۸۹۴)۔ سیدنا ابو حجیفہؓ کہتے ہیں کہ میں رسول اللہﷺ کے پاس حاضر تھا تو آپﷺ نے ایک شخص سے جو آپ کے پاس بیٹھا تھا ، فرمایا :’’ میں تکیہ لگا کر نہیں کھاتا ہوں۔ ‘‘
 باب :نبیﷺ نے کبھی کسی کھانے کو برا نہیں کہا۔ 
( ۱۸۹۵)۔ سیدنا ابو ہریرہؓ کہتے ہیں کہ نبیﷺ نے کھانے کو کبھی برا نہیں کہا۔ اگر اچھا معلوم ہوتا تو کھا لیتے اور اگر اچھا معلوم نہ ہوتا تو نہ کھاتے تھے۔ 
باب۔ ’’ جو ‘‘ کو ( پیسنے کے بعد ) منہ سے پھونکنا۔ 
( ۱۸۹۶)۔ سیدنا سہلؓ سے پوچھا گیا کہ کیا آپ نے رسول اللہﷺ کے دور میں میدہ دیکھا تھا ؟ وہ بولے ’’ بالکل نہیں ‘‘ (پھر ) پوچھا گیا کہ کیا تم یہ جو ( کے آٹے ) کو چھانتے تھے ؟تو انھوں نے کہا کہ نہیں 
،لیکن ہم ( پیس کر ) منہ سے پھونک لیا کرتے تھے۔ 
باب۔ رسول اللہﷺ اور آپ کے اصحاب کیا کھاتے تھے ؟( آپﷺ کی خوراک کا بیان ) 
( ۱۸۹۷)۔ سیدنا ابو ہریرہؓ کہتے ہیں کہ نبیﷺ نے ایک روز اپنے صحابہ میں کھجوریں تقسیم کیں اور ہر ایک آدمی کو سات ( سات ) کھجوریں ، مجھے بھی سات کھجوریں دیں ، ان میں سے ایک خراب (سخت ) تھی لیکن ان میں سے کوئی کھجور مجھے اس سے زیادہ پسندنہ تھی کیونکہ وہ میرے چبانے میں دیر تک رہی۔ 
( ۱۸۹۸)۔ سیدنا ابو ہریرہؓ سے روایت ہے کہ وہ ایک قوم پر گزرے جن کے پاس بھنی ہوئی بکری تھی ، انھوں نے سیدنا ابو ہریرہؓ کو بھی کھانے کے لیے بلایا لیکن انھوں نے کھانے سے نکار کر دیا اور کہا کہ رسول اللہﷺ اس دنیا سے تشریف لے گئے لیکن کبھی جو کی روٹی بھی پیٹ بھر کے نہ کھائی۔ 
( ۱۸۹۹)۔ ام المومنین عائشہ صدیقہؓ کہتی ہیں کہ محمدﷺ کے اہل و عیال نے ، جب سے مدینہ میں آئے تین روز متواتر گیہوں کی روٹی پیٹ بھر کے کبھی نہیں کھائی یہاں تک کہ آپﷺ کی وفات ہو گئی۔ 
باب۔ تلبینہ ( حریرہ ) کا بیان۔ 
( ۱۹۰۰)۔ ام المومنین عائشہ صدیقہؓ سے روایت ہے کہ جب ان کا کوئی رشتہ دار فوت ہو جاتا اور عورتیں اکٹھی ہوتیں پھر وہ اپنے اپنے گھر چلی جاتیں مگر گھر والے اور قریب کی عورتیں رہ جاتیں تو تلبینہ کی ہنڈیاں پکواتیں پھر ثرید بنایا جاتا اور تلبینہ پر ثرید ڈال دیا جاتا پھر کہتی تھیں کہ اسے کھاؤ کیونکہ میں نے نبیﷺ کو یہ فرماتے ہوئے سنا ہے :’’ تلبینہ مریض کے دل کو آرام دیتا ہے اور غم کو دور کرتا ہے۔ ‘‘
باب۔ جس برتن پر چاندی کا ملمع ہو اس میں کھانا ( پینا )۔ 
( ۱۹۰۱)۔ سیدنا حذیفہؓ کہتے ہیں کہ میں نے نبیﷺ کو یہ فرماتے ہوئے سنا کہ ریشم اور دیباج نہ پہنو اور نہ سونے چاندی کے برتنوں میں پانی پپو ( مثلاً جگ ، گلاس ، جام ، پیالے وغیرہ ) اور نہ سونے چاندی کی رکابی ( پلٹ ، ڈش وغیرہ ) میں کھانا کھاؤ کیونکہ یہ سامان کفار کے واسطے دنیا میں ہے اور ہمارے واسطے آخرت میں ہو گا۔ 
باب۔ جو شخص اپنے بھائیوں کے لیے پر تکلف کھانا تیا ر کرے۔ 
(۱۹۰۲)۔ سیدنا ابو مسعود انصاریؓ فرماتے ہیں کہ قوم انصار میں ایک شخص تھا جسے ابو شعیبؓ کہتے تھے ، اس کا ایک غلام قصائی تھا ، انھوں نے اسے کہا کہ میرے واسطے کھانا تیار کر ، میں رسول اللہﷺ سمیت پانچ آدمیوں کی دعوت کروں گا۔ پھر انھوں نے رسول اللہﷺ سمیت پانچ آدمیوں کو بلایا تو ایک اور شخص بھی آپﷺ کے پیچھے ہو لیا ، رسول اللہﷺ نے فرمایا :’’ تو نے ہم پانچ آدمیوں کو بلایا ہے اور یہ شخص ہمارے پیچھے چلا آیا۔ اب تجھے اختیار ہے چاہے اسے اجازت دے یا نہ دے۔ ‘‘ (انھوں نے ) کہا کہ میں نے اسے بھی اجازت دی ( یعنی اسے بھی آنے دیجیے )۔ 
باب۔ کھجوریں اور ککڑی ( یا کھیرا ) ملا کر کھانا۔ 
( ۱۹۰۳)۔ سید نا عبداللہ بن جعفر بن ابی طالبؓ کہتے ہیں کہ میں نے رسول اللہﷺ کو دیکھا کہ آپﷺ کھجور اور ککڑی ملا کر کھا رہے تھے۔ 
باب۔ رطب وتمر (تر اور خشک کھجور ) کا بیان۔ 
( ۱۹۰۴)۔ سیدنا جابر بن عبداللہؓ کہتے ہیں کہ مدینہ میں ایک یہودی تھا جو میری کھجوریں کٹنے تک مجھے قرض دیا کرتا تھا ، سیدنا جابرؓ کے پاس وہ زمین تھی جو بئر رومہ کے راستہ میں تھی۔ ایک سال خالی گزرا ، اس زمین میں کھجوریں کم ہوئیں اور وہ سال گزر گیا۔ کٹائی کے وقت یہودی میرے پاس آیا اور میں اس میں سے کچھ نہ کاٹنے پایا تھا (میوہ بہت کم تھا ) اس میں سے آئندہ سال تک مہلت مانگنے لگا لیکن وہ نہ مانا۔ یہ خبر رسول اللہﷺ تک پہنچی تو آپﷺ نے اپنے اصحاب سے کہا کہ چلو جابرؓ کو یہودی سے مہلت دلا دیں۔ وہ سب میرے باغ میں تشریف لائے۔ رسول اللہﷺ یہودی سے گفتگو کرنے لگے۔۔۔ ،وہ کہنے لگا کہ اے ابو القاسم !میں جابر کو مہلت نہیں دو ں گا۔ جب آپﷺ نے یہودی کودیکھا (کہ نہیں مانتا) تو کھڑے ہو کے باغ کے چاروں طرف پھرے اور یہودی سے دوبارہ گفتگو کی لیکن وہ راضی نہ ہوا تو میں کھڑا ہوا اور تھوڑی سی تر کھجوریں لایا اور نبیﷺ کے سامنے رکھ دیں۔ آپﷺ نے وہ کھائیں پھر فرمایا :’’اے جابر !تیرے باغ کی جھونپڑی کہا ں ہے ؟‘‘میں نے آپﷺ کو جگہ بتائی۔ آپﷺ نے فرمایا :’’وہاں میرے لیے بچھو نا کر دے۔ ‘‘میں نے (فوراً) بستر بچھا دیا۔ آپﷺ وہاں جا کر سو گئے جب آپﷺ بیدار ہوئے تومیں مٹھی بھر کھجوریں اور لے آیا۔ آپﷺ نے وہ کھا لیں پھر کھڑے ہوئے اور یہودی سے گفتگو کی مگروہ پھر بھی نہ مانا تو آپﷺ دوسری مرتبہ کھجوروں کے درختوں میں جا کھڑے ہوئے پھر فرمایا :’’اے جابرؓ !کاٹتا جا اور دیتا جا۔ ‘‘آپﷺ کاٹنے کی جگہ بیٹھ گئے میں نے اتنی کھجوریں کاٹیں کہ اس کا قرض اداہو گیا اور اسی قدر اور بچ گئیں۔ میں نے آ کر رسول اللہﷺ کو یہ خو شخبری سنائی تو آپﷺ نے (خوش ہو کے )فرمایا :’’میں گواہی دیتا ہوں کہ میں اللہ کا سچا رسول ہو ں۔ ‘‘
باب۔ عجوہ کھجور کابیان (جو مدینہ کی عمدہ قسم کی کھجور ہے )۔ 
(۱۹۰۵)۔ سیدنا سعد بن ابی وقاصؓ کہتے ہیں کہ رسول اللہﷺ نے فرما یا :’’جو شخص ہر روزصبح کے وقت سات عجوہ کھجوریں کھا لیا کرے ،اس دن اسے زہر اور جادو ضرر نہ پہنچاسکے گا۔ ‘‘
باب۔ انگلیوں کو (پو نچھنے سے پہلے )چاٹنا اور چو سنا۔ 
(۱۹۰۶)۔ سیدنا ابن عباسؓ سے روایت ہے کہ نبیﷺ نے فر مایا :’’جب تم میں سے کوئی کھائے تو اپنے ہاتھ کو نہ پونچھے جب تک (انگلیاں )خود نہ چاٹ لے یا کسی دوسرے کو چٹانہ دے۔ ‘‘
(۱۹۰۷)۔ سیدنا جابر بن عبداللہؓ نے کہا کہ نبیﷺ کے دور میں ہمارے پاس (کھانے کے بعد ہاتھ صاف کر نے کے لیے ) رو مال نہ ہوتا۔ بس یہی ہماری ہتھیلیاں تھیں۔ بازو،  پاؤں وغیرہ(انھیں رگڑ لیتے اور نماز پڑھ لیتے ،وضو نہ کرتے )
باب۔ جب کھانا کھا چکے تو کیا کہے؟
(۱۹۰۸)۔ سیدنا ابو امامہؓ روایت کرتے ہیں کہ نبیﷺ کا دستر خو ان جب اٹھایا جاتا تھا تو آپﷺ یہ پڑھتے تھے :’’سب تعریف اللہ ہی کے لیے ہے ، بکثرت تعریف ہے اور پاکیزہ شکر برکت  والا ، ہم اس کھانے کا حق پوری طرح ادا نہ کر سکے اور یہ ہمیشہ کے لیے رخصت نہیں کیا گیا ہے ( اور یہ اس لیے کیا تاکہ )اس سے ہم کو بے پرواہی کا خیال نہ ہو ، اے ہمارے رب !‘‘
(۱۹۰۹)۔ سیدنا ابو امامہؓ سے روایت ہے کہ جب نبیﷺ کھانا کھا نے سے فارغ ہو تے تو فرماتے ’’اللہ کا  شکرجس نے ہمیں پیٹ بھر کر کھلا یا پلا یا ،ہم نے اس کھانے کا حق پوری طرح ادا نہ کر سکے ورنہ ہم اس نعمت کے منکر نہیں۔ ‘‘
باب۔ اللہ تعا لیٰ کا قول’’ جب تم کھانا کھا چکوتو نکل کھڑے ہو۔ ‘‘( پھیل جاؤ اور وہاں بیٹھے نہ رہو ) (احزاب :۵۳)
( ۱۹۱۰)۔ سیدنا انسؓ کہا کرتے تھے کہ پردہ کی آیت کا شان نزول سب سے زیادہ مجھے معلوم ہے سیدنا ابی بن کعب بھی اس کو مجھ ہی سے پوچھتے تھے ( حالانکہ بڑے درجے کے صحابی تھے )۔ رسول اللہﷺ کی ام المومنین زینب بنت حجشؓ سے نئی شادی ہوئی تھی اور آپﷺ نے ان سے مدینہ میں نکاح کیا تھا ، رسول اللہﷺ نے لوگوں کو کھانے کے لیے اس وقت بلایا جب دن چڑھ گیا تھا ، جب سب ( کھا کر ) چلے گئے تو رسول اللہﷺ اور چند آدمی آپﷺ کے ہمراہ بیٹھے رہے۔ پھر رسول اللہﷺ کھڑے ہو کر چلے گئے اور میں بھی آپﷺ کے ساتھ چلا گیا ، جب آپ ، ام المومنین عائشہؓ کے حجرے کے دروازے تک پہنچے تو خیال کیا کہ وہ لوگ چلے گئے ہوں گے آپﷺ لو ٹ آئے اور میں بھی آپﷺ کے ہمراہ واپس آیا ( تو دیکھا کہ ) وہ سب کے سب اپنی جگہ پر بیٹھے ہیں ، آپﷺ دوبارہ واپس چلے گئے اور میں بھی آپﷺ کے ساتھ گیا جب حجرۂ  عائشہؓ کے دروازے تک گئے تو خیال کیا کہ وہ چلے گئے ہو نگے ، آپﷺ لوٹ آئے اور میں بھی آپﷺ کے ساتھ آیا دیکھا کہ وہ لوگ ( واقعی ) چلے گئے ہیں ، پس آپﷺ نے میرے اور اپنے درمیان پردہ ڈال دیا اور ( اسی وقت ) پردہ کا حکم اترا۔ 
۔۔۔۔۔۔۔۔۔۔۔۔۔۔۔۔ 


عقیقہ کے بیان میں 

جس بچہ کا عقیقہ نہ کیا جائے اس کے پیدا ہوتے ہی نام رکھ دینا چاہیے اور تالو میں شیرینی لگانا (چاہیے )۔ 
(۱۹۱۱)۔ سیدنا ابو ہریرہؓ کہتے ہیں کہ ہاں ایک لڑکا پیدا ہوا ا سے میں نبیﷺ کی خدمت میں لے گیا تو آپﷺ نے اس کا نام ابراہیم رکھا اور کھجور چبا کر اس کے منہ میں (تالو میں ) لگا دی اور اس کے لیے برکت کی دعا کی پھر اسے میرے سپرد کر دیا۔ 
( ۱۹۱۲)۔ سیدنا اسماء بنت ابی بکرؓ کی حدیث کی عبداللہ بن زبیر مسجدقباء میں پیدا ہوئے ، ہجرت کے باب میں حدیث نمبر( ۱۵۱۴)کے تحت گزر چکی ہے اور اس روایت میں اتنا زیادہ ہے کہ مسلمان اس کے پیدا ہونے سے بہت خوش ہوئے کیونکہ لوگ ان سے کہتے تھے کہ یہودیوں نے تم پر جادو کر دیا ہے لہٰذا تمہارے ہاں اولاد نہ ہو گی۔ 
باب۔ عقیقہ میں ( سر کے بال منڈوا نے سے ) بچہ کی تکلیف دور ہو جاتی ہے۔ 
( ۱۹۱۳)۔ سید نا سلمان بن عامر الضبیؓ کہتے ہیں کہ میں نے رسول اللہﷺ کو یہ فرماتے ہوئے سنا:’’ لڑکے کا عقیقہ کرنا ( لازم ) ہے ، اس کی طرف سے خون گر اؤ اور تکلیف دور کرو۔ ‘‘
باب۔ فرع کا بیان۔ 
( ۱۹۲۴)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ فرع اور عتیرہ ( اسلام میں ) کوئی چیز نہیں ہے۔ فرع اونٹ کے پہلے بچہ کو کہتے تھے جسے مشرکین  اپنے بتوں کے نام پر ذبح کرتے تھے اور عتیرہ ، بکری کے اس بچے کو کہتے ہیں جس کی رجب ( کے پہلے دس دنوں ) میں قربانی کے جاتی تھی۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


ذبیحہ وشکار کا بیان 

شکارپر بسم اللہ پڑھنے کے بیان میں۔ 
( ۱۹۱۵)۔ سیدنا عدی بن حاتمؓ کہتے ہیں کہ میں نے نبیﷺ سے اس شکار کی بابت دریافت کیا جو تیر کی ڈنڈی لگ کر مر جائے تو آپﷺ نے فرمایا :’’ جس ( جانور ) کو تیر دھار کی طرف سے لگے اس کو کھا لیتا اور جس کے چوڑائی کی طرف سے لگ جائے ، وہ لاٹھیوں سے مارے ہوئے کی مثل ہے۔ ‘‘ اور میں نے کتے کے ( مارے ہوئے ) شکار کے بارے بھی دریافت کیا تو آپﷺ نے فرمایا : ’’( اگر کتا خود نہ کھائے ) اور تمہارے لیے روک رکھے تو کھا لینا ( کیونکہ ) ایسے کتے کا پکڑ لینا ذبح کے حکم میں ہے اور اگر اپنے کتے یا کتوں کے ساتھ کسی اور کا کتا بھی دیکھو اور یہ گمان ہو کہ ہمارے کتے نے دوسرے کے ساتھ مل کر شکار پکڑ کر مار ڈالا ہے تو اس کو نہ کھانا کیونکہ تم نے اپنے ہی کتے کے چھوڑنے پر بسم اللہ پڑھی تھی دوسروں کے کتوں پر نہیں پڑھی۔ ‘‘
 باب۔ کمان سے شکار ( کرنے کا بیان )۔ 
( ۱۹۱۶)۔ سیدنا ابو ثعلبہ خشنیؓ کہتے ہیں کہ میں نے عرض کی ’’ یا رسول اللہ ! ہم اہل کتاب کے ملک میں رہتے ہیں تو کیا ان کے برتنوں میں ہم کھا لیں ( یا نہیں ) اور ہم شکار کے جنگل میں رہتے ہیں تو کیا ہم تیر کمان یا سکھلائے ہوئے کتے اور بغیر سکھلائے ہوئے کتے سے شکار کر سکتے ہیں یا نہیں ،جو درست ہو ( فرما دیجیے )۔ ‘‘ آپﷺ نے فرمایا :’’ اہل کتاب کا جو تم نے ذکر کیا تھا تو ( اس کا یہ جواب ہے ) اگر ان کے برتنوں کے سواتمہیں اور برتن مل جائیں تو ان میں نہ کھایا کہ و اور اگر نہ ملیں تو پھر ان کو اچھی طرح دھو کر ان میں کھالو اور ( شکایت کی نسبت یہ ہے کہ اگر ) تیر سے جو شکار کیا تم بسم اللہ پڑ ھ کر کرو تو اسے کھالو اور اگر سکھلائے ہوئے کتے کو بسم اللہ پڑھ کر چھوڑا اور شکار کیا تو یہ کھانا درست ہے اور اگر ( بسم اللہ نہیں پڑھی اور ) یہ کتا سکھلایا ہوا نہ تھا تو بعد ذبح کے کھانا درست ہے۔ ‘‘
 باب۔ چھوٹے چھوٹے سنگریزے اور غلے ( درمیانی انگلی اور انگوٹھے سے ) مارنا۔ 
( ۱۹۱۷)۔ سیدنا عبد اللہ بن مغفلؓ سے مروی ہے کہ انھوں نے ایک شخص کو دو انگلیوں سے کنکری پھینکتے ہوئے دیکھا تو اس سے کہا کہ ( اس طرح )مت پھینکو کیونکہ رسول اللہﷺ نے اس سے منع فرمایا ہے یا مکروہ سمجھا ہے (راوی کو شک ہے ) اور فرمایا ہے کہ اس سے ( کیا فائدہ کہ ) نہ تو کوئی شکار  ہی ہوتا ہے اور نہ دشمن ہی زخمی ہو تا ہے اور لیکن ( کنکری ) کسی کا دانت توڑ دیتی ہے یا آنکھ پھوڑ دیتی ہے ( یعنی بجز نقصان کے کوئی نفع نہیں ہے ) اس کے بعد انھوں نے اسے پھر اسی طرح کرتے ہوئے دیکھا اور کہا کہ میں نے رسول اللہﷺ کی حدیث تجھ سے بیان کی تھی کہ آپﷺ نے اس طرح کنکری پھینکنے سے منع فرمایا یا مکروہ سمجھا ہے تو پھر بھی وہی کر رہا ہے ، اب میں تجھ سے اتنی مدت تک کلام نہ کروں گا۔ ‘‘
 باب۔ جو شخص ( بلا ضرورت ) ایسا کتا رکھے جو نہ شکاری ہو اور نہ مویشیوں کی حفاظت کرتا ہو ( فقط شوقیہ کتا پالے)۔ 
( ۱۹۱۸)۔ سیدنا عبد اللہ بن عمرؓ نبیﷺ سے روایت کرتے ہیں کہ آپﷺ نے فرمایا :’’ جو شخص ایسا کتا پالے جو نہ تو مویشیوں کی حفاظت کرنے والا ہو اور نہ شکاری تو اس کے نیک اعمال کے ثواب میں سے ہر روز دو قیراط کم ہوں گے۔ ‘‘
 باب۔ اس شکاری کا بیان ( جو تیر وغیرہ کھا کر بھاگ جائے ) اور دو تین روز غائب رہے۔ 
( ۱۹۱۹)۔ سیدنا عدی بن حاتمؓ کی ( شکار کے بارے میں ) حدیث قریب ہی گزری ہے ( حدیث ۱۹۱۵)اور اس روایت میں اتنا زیادہ ہے کہ۔۔۔ اور اگر تم نے شکار کو تیر مارا اور وہ ( چوٹ کھانے کے بعد ) تمہیں دو تین روز کے بعد (مردہ ) ملے اور اگر تمہارے تیر کے زخم سوا اور کوئی علامت اس کے مرنے کی محسوس نہیں ہوتی تو اس کا کھانا درست ہے اور اگر پانی میں پڑا ہوا ملا تو اس کا کھانا جائز نہیں ہے۔ ‘‘
 باب۔ ٹڈی کھانا ( جائز ہے )۔ 
( ۱۹۲۰)۔ سیدنا ابن ابی اوفٰیؓ کہتے ہیں کہ ہم نبیﷺ کے ہمراہ سات یا چھ ( راوی کا شک ) لڑائیوں میں شریک ہوئے اور ہم آپﷺ کے ساتھ ٹڈیاں کھاتے تھے۔ 
باب۔ نحر اور ذبح کرنے کا بیان 
( ۱۹۲۱)۔ سیدنا اسماء بن ابی بکرؓ کہتی ہیں کہ ہم  نے رسول اللہﷺ کے دور میں ایک گھوڑا نحر کیا اور اس کو کھایا اور ہم اس وقت مدینہ میں تھے۔ 
باب۔ زندہ جانور کے اعضا ء کا ٹنا یا اسے باندھ کر تیر مارنا یا باندھ کر تیروں کا نشانہ بنانا جائز نہیں 
( ۱۹۲۲)۔ سیدنا ابن عمرؓ سے روایت ہے کہ ان کا گزر ایسے جوانوں کے پاس سے ہوا کہ جو ایک مرغی کو باندھ کر نشانہ لگا رہے تھے ، جب انھوں نے سیدنا عبداللہؓ کو دیکھا تو سب بھاگ گئے۔ پس سیدنا ابن عمرؓ ؓ نے کہا کہ اسے کس نے باندھا ہے ؟ بے شک نبیﷺ نے ایسا کرنے والے پر لعنت فرمائی ہے۔ 
(۱۹۲۳)۔ سیدنا ابن عمرؓ ہی دوسری ایک روایت میں کہتے ہیں کہ رسول اللہﷺ نے جانور کے مثلہ کرنے والے شخص پر لعنت فرمائی ہے۔ 
باب۔ مرغی کا گوشت کھانا ( جائز ہے ) 
(۱۹۲۴)۔ سیدنا ابوموسیٰ اشعریؓ کہتے ہیں کہ میں نے نبیﷺ کو مرغی کھاتے ہوئے دیکھا۔ 
باب۔ پھاڑ کر کھا نے والا ہر درندہ حرام ہے 
( ۱۹۲۵)۔ سیدنا ابو ثعلبہؓ سے روایت ہے کہ رسول اللہﷺ نے پھاڑ کر کھانے والے ہر درندے کا گوشت کھانے سے منع فرمایا ہے۔ 
باب۔ مشک کا بیان۔ 
( ۱۹۲۵)۔ سیدنا ابوموسیٰؓ سے روایت کرتے ہیں کہ آپﷺ نے فرمایا :’’نیک دوست اور برے دوست کی مثال خوشبو والے اور لوہار ، بھٹی دھونکنے والے کی سی ہے کیونکہ خوشبو والا یا تو خود کچھ عطا کر دے گا یا تو یہ خرید لے گا ورنہ عمدہ خوشبو تو ( ضرور ہی ) سونگھ لے گا ( ایسے ہی نیک کی صحبت میں ہر طرح فائدہ ہے ) اور بھٹی دھونکنے والا لوہار ، یا تو ( آگ اڑا کر ) تیرے کپڑے جلا دے گا ، اگر نہیں تو تم بدبو ضرور سونگھو گے۔ 
باب۔ ( جانوروں کا ) چہرہ داغ کر نشان لگا نے کا بیان۔ 
( ۱۹۲۷)۔ سیدنا ابن عمرؓ کہتے ہیں کہ نبیﷺ نے چہرہ پر مارنے سے منع فرمایا ہے۔ 
۔۔۔۔۔۔۔۔۔۔۔۔۔۔۔۔۔ 


قربانیوں کے بیان میں 

قربانی کا گوشت اسی روز کھا لینا اور اس کو رکھ چھوڑنا ، دونوں جائز ہیں 
( ۱۹۲۸)۔ سیدنا سلمہ بن اکوعؓ کہتے ہیں کہ نبیﷺ نے فرمایا :’’ جو شخص تم میں سے قربانی کرے اس کو  چاہیے کہ تین روز کے بعد تک اس کا گوشت نہ رکھے ( بلکہ سب تقسیم کر دے )۔ اور جب دوسراسال آیا تو لوگوں نے عرض کی یا رسول اللہ ! کیا اب بھی ہر گزشتہ سال ہی کی طرح کریں ( کل گوشت تقسیم کریں تو ) آپﷺ نے فرمایا :’’ ( نہیں ! بلکہ ) کھاؤ اور کھلاؤ اور جمع کرو اور گزشتہ سال چونکہ لوگوں پر تنگی تھی اس لیے میں نے چاہا تھا کہ تم اس طریقہ سے ان کی مدد کرو۔ ( اب اس کی کوئی ضرورت نہیں )۔ ‘‘
 ( ۱۹۲۹)۔ سیدنا عمر بن خطابؓ نے عید الاضحی کے دن پہلے نماز پڑھائی پھر لوگوں کو خطبہ سنایا اور کہا کہ اے لوگو! رسول اللہﷺ نے ان دو عید کے دنوں میں روزہ رکھنے سے منع فرمایا ہے ، پہلی عید تو تمہارے روزوں کے افطار کا دن ہے اور (دوسری ) تمہاری قربانی کے گوشت کھانے کا دن۔ 
۔۔۔۔۔۔۔۔۔۔۔۔۔۔۔۔۔۔۔ 
باب۔ مشروبات کا بیان 
( ۱۹۳۰)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ جس نے دنیا میں شراب پی لی پھر تو بہ نہ کی تو اس کو آخرت میں شراب ( طہور ، یعنی جنت کی پاکیزہ شراب ) سے محروم کر دیا جائے گا۔ ‘‘
 ( ۱۹۳۱)۔ سیدنا ابو ہریرہؓ کہتے ہیں کہ رسول اللہﷺ نے فرمایا:’’ زانی ( عین ) زنا کرتے وقت مومن نہیں رہتا اور شراب پینے والا ( بھی عین ) پینے کے وقت مومن نہیں رہتا اور چور ( بھی عین ) چور ی کرتے وقت مومن نہیں رہتا۔ ‘‘
 ( ۱۹۳۲)۔ سیدنا ابو ہریرہؓ ہی سے دوسری ایک روایت میں منقول ہے :’’ اسی طرح جب کوئی لوٹنے والا ایک بڑا ڈاکہ ڈالتا ہے کہ لوگ اس کی طرف نظریں اٹھا کر دیکھتے ہیں تو اس وقت ( یعنی لوٹتے وقت ) وہ بھی مومن نہیں رہتا۔ ‘‘
 باب۔ شہر کی شراب کا ( بیان اور اسی کا ) نام بتع ہے۔ 
( ۱۹۳۳)۔ ام المومنین عائشہ صدیقہؓ کہتی ہیں کہ رسول اللہﷺ نے بتع کی بابت جو شہد کی شراب ہے ، پوچھا گیا اور یمن کے لوگ اس کو پیا کرتے تھے تور سول اللہﷺ نے فرمایا :’’ جو شراب نشہ لانے والی ہو وہ حرام ہے۔ ‘‘
( ۱۹۳۴)۔ سیدنا ابو عامر اشعریؓ سے روایت ہے کہ انھوں نے نبیﷺ کو یہ فرماتے ہوئے سنا :’’ میری امت میں چند قو میں ( ایسی پیدا ) ہوں گی جو زنا کو اور ریشم پہننے کو اور شراب پینے کو اور باجوں کو حلال سمجھیں گی اور چند قومیں ایسی ہوں گی جو پہاڑ کے پہلو میں رہتی ہوں گی اور شام کو ( جب ) ان کا چرواہا ان کا ریوڑ ان کے پاس لائے گا تو ایک فقیر ان کے پاس آ کر اپنی ضرورت کا سوال کرے گا۔ وہ جواب دیں گے کہ ( آج نہیں ) کل آنا تو رات کو ہی اللہ تعالیٰ ان کو ہلاک کر کے ان پر پہاڑ گر ادے گا اور باقیوں کو ( مسخ کر کے ) بندر اور سور بنا دے گا۔ قیامت تک ( وہ اسی عذاب الٰہی میں مبتلا رہیں گے )۔ 
باب۔ برتنوں یا لکڑی کے پیالے میں نبیذ بنانا۔ 
( ۱۹۳۵)۔ سیدنا ابو اسید الساعدیؓ سے روایت ہے کہ انھوں نے نبیﷺ کو اپنی شادی کی دعوت میں بلایا ( اور اس وقت ) ان کی وہی عورت جو دلہن تھی تمام لوگوں کی خدمت کرتی رہی۔ انھوں نے کہا کیاتم جانتے ہو کہ اس دلہن نے رسول اللہﷺ کو کیا ( بنا کر ) پلایا تھا ؟ اس نے رات کو چند کھجوریں پیالے میں بھگو دی تھیں ( انہی کا شربت پلایا تھا )۔ 
باب۔ نبیﷺ نے ہر ایک برتن میں بنیذ بھگونے کی اجازت دے دی حالانکہ پہلے منع فرما دیا تھا 
( ۱۹۳۶)۔ سیدنا عبداللہ بن عمرؓ کہتے ہیں کہ جب نبیﷺ نے مشکوں کے سوا اور برتنوں میں نبیذ بھگونے سے منع فرمایا تو لوگوں نے نبیﷺ سے عرض کی کہ تم لوگوں کو مشک نہیں مل سکتی ( وہ کیا کریں ؟)۔  تو آپﷺ نے بن لاکھ لگے کھڑے کے علاوہ ، میں نبیذ بھوگنے کی اجازت دے دی۔ 
باب۔ کچی اور پکی ہوئی کھجور ملا کر بھگونے سے جس نے منع کیا ہے یا تو نشہ کی وجہ سے یا اس وجہ سے کہ دو سالن ملانا ہے۔ 
( ۱۹۳۷)۔ سیدنا ابوقتادہؓ کہتے ہیں کہ نبیﷺ نے کچی اور پکی کھجوروں کو اور کھجور اور انگور کو ملا کر بھگو نے سے منع فرمایا ہے کہ ان میں سے ہر ایک علیحدہ علیحدہ بھگو لی جائیں ( تو کوئی حرج نہیں )۔ 
باب۔ دودھ پینا اور اللہ تعالیٰ کا یہ قول ’’ ( ہم تمہیں ) گوبر اور لہو کے درمیان سے خالص دودھ پلاتے ہیں۔ ‘‘( النحل : ۶۶)۔ 
(۱۹۳۸)۔ سیدنا جابر بن عبداللہؓ کہتے ہیں کہ ابوحمید انصاری مقام نقیع سے ایک پیالہ میں نبیﷺ کے پاس دودھ لائے تو رسول اللہﷺ نے ان سے فرمایا :’’ اس کو ڈھا نک کر کیوں نہ لائے ( کم از کم ) ایک چوڑی سی تختی ہی اس پر رکھ لیتے۔ ‘‘
 ( ۱۹۳۹)۔ سیدنا ابو ہریرہؓ سے روایت ہے کہ رسول اللہﷺ نے فرمایا ہے :’’ عمدہ صدقہ ، زیادہ دودھ والی اونٹنی کسی کو ( راہ للہ ) دودھ پینے کے لیے دینا ہے اوراسی طرح زیادہ دودھ والی بکری کا دینا ہے کہ جو صبح کو ایک برتن ( دودھ کا ) بھر دے اور شام کو دوسرا۔ ‘‘

 باب۔ دودھ میں پانی ملا کر پینے ( کا بیان ) 
( ۱۹۴۰)۔ سیدنا جابر بن عبداللہؓ سے روایت ہے کہ رسول اللہﷺ ایک انصاری کے پاس گئے اور آپﷺ کے ساتھ ایک ساتھی ( ابو بکرؓ ) بھی تھے پس نبیﷺ نے اس شخص سے فرمایا :’’ اگر رات کا پانی ( باسی ) تمہاری مشک میں ہو تو ( برتن سے) پلاؤ ورنہ ہم ( یہیں ) اوکھ سے منہ لگا کر پی لیں گے۔ ‘‘ ( راوی ) کہتے ہیں کہ یہ شخص اپنے باغ کو پانی دے رہا تھا ( اس لیے نبیﷺ نے یہ فرمایا )۔ اس شخص نے عرض کی کہ آپ جھونپڑی میں تشریف لے چلیے میرے پاس رات کا پانی ( باسی ) ہے ( میں لاتا ہوں چنانچہ ) وہ دونوں کو وہاں لے گیا اور ایک پیالہ میں پانی اور ( کچھ ) دودھ اپنی بکری کا اس میں دوہ کر لایا اور رسول اللہﷺ نے پی لیا پھر جو آپﷺ کے ساتھ آئے تھے انھوں نے بھی پیا۔ 
باب۔ کھڑے ہو کر ( پانی ) پینا ( جائز ہے )۔ 
( ۱۹۴۱)۔ سیدنا علیؓ سے روایت ہے کہ وہ ( کوفہ کی مسجد میں اس کے ) چبوترے کے دروازے پر آئے اور کھڑے کھڑے پیا پھر کہا کہ بے شک کچھ لوگ اس طرح کھڑے ہو کر پانی پینے کو مکروہ سمجھتے ہیں حالانکہ میں نے خود نبیﷺ کو اسی طرح پیتے ہوئے دیکھا ہے جس طرح تم نے مجھے پیتے ہوئے دیکھا۔ 
( ۱۹۴۲)۔ سیدنا ابن عباسؓ کہتے ہیں کہ نبیﷺ نے آب زمزم کھڑے ہو کر پیا۔ 
باب۔ منہ موڑ کر مشک سے پانی پینا جائز نہیں۔ 
( ۱۹۴۳)۔ سیدنا ابوسعید خدریؓ کہتے ہیں کہ رسول اللہﷺ مشک کو الٹی کرنے سے منع فرماتے تھے ( یعنی رسول اللہﷺ ) نے مشکوں کا منہ موڑ کر ( ان سے ) پانی پینے سے منع فرمایا ہے۔ 
( ۱۹۴۴)َ۔ سیدنا ابو ہریرہؓ کہتے ہیں کہ رسول اللہﷺ نے مشک یا مشکیزہ ( راوی کا شک ہے ) کے منہ ، ( سوراخ ) سے پینے سے منع فرمایا ہے اور اس سے بھی کہ ( کوئی ) اپنے ہمسائے کو اپنی دیوار میں کھونٹی گاڑنے سے منع کرے۔ 
باب۔ پیتے وقت برتن میں سانس لینے کی ممانعت 
( اس باب کے متعلق حدیث ابوقتادہ حدیث نمبر ۱۲۳کے تحت گزر چکی ہے )۔ 
باب۔ سانس یا تین سانس میں پانی پینا 
( ۱۹۴۵)۔ سید نا انسؓ سے روایت ہے کہ رسول اللہﷺ ( پانی پیتے ہوئے ) تین دفعہ سانس لیا کرتے تھے۔ 
باب۔ چاندی کے برتن ( میں پانی پینا درست نہیں ) 
( ۱۹۴۶)۔ ام المومنین ام سلمہؓ سے روایت ہے کہ رسول اللہﷺ نے فرمایا :’’ جو شخص چاندی کے برتن میں پانی پیے ( یا کھانا کھائے ) تو بے شک وہ اپنے پیٹ میں جہنم کی آگ بھرتا ہے۔ ‘‘
 باب۔ پیالوں میں پانی پینا ( درست ہے ) 
( ۱۹۴۷)۔ سیدنا سہل بن سعدؓ سے روایت ہے کہ رسول اللہﷺ بنی ساعدہ کے مکان میں آئے اور فرمایا :’’ اے سہل ! ہمیں پانی پلاؤ۔ ‘‘ میں نے اس پیالہ کو نکال کر اس میں آپﷺ کو ( پانی ) پلایا۔ راوی کہتے ہیں کہ سیدنا سہلؓ نے وہی پیالہ ہمارے لیے نکالا اور ہم نے اس سے ( کچھ) پیا۔ اس کے بعد عمر بن عبدالعزیز رحمہ اللہ نے تحفتاً وہ پیالہ مانگا تو انھوں نے انھیں دے دیا۔ 
( ۱۹۴۸)۔ سیدنا انس بن مالکؓ سے روایت ہے کہ ان کے پاس نبیﷺ کا پیالہ تھا ، وہ کہتے ہیں کہ میں نے رسول اللہﷺ کو اس پیالہ میں بہت مدت تک ( پانی ) پلایا ہے۔ ( راوی ) کہتے ہیں کہ اس پیالہ میں لوہے کا کڑا پڑا ہوا تھا۔ سیدنا انسؓ نے یہ چاہا کہ اس کی جگہ چاندی یا سونے کا کڑا ڈلوا لیں تو سیدنا ابو طلحہؓ نے ( یہ سن کر ) کہا کہ رسول اللہﷺ کی بنائی ہوئی چیز کو مت بد لو تو سیدنا انسؓ نے اس کو اسی طرح رہنے دیا۔ 
۔۔۔۔۔۔۔۔۔۔۔۔۔۔۔ 



مریضوں کے بیان میں 

باب۔ کفارۂ مرض ( کے بیان میں ) 
(۱۹۴۹)۔ سیدنا ابو سعید خدری اور ابو ہریرہؓ سے روایت ہے کہ نبیﷺ فرماتے تھے کہ مسلمان کو کوئی سختی ( اور بیماری یا رنج و غم اور تکلیف ) وغیرہ نہیں پہنچتی مگر یہ کہ اللہ تعالیٰ اس کے عوض میں اس کے گناہ مٹا دیتا ہے یہاں تک کہ اگر کوئی کانٹا بھی چبھ جائے ( تو اس کے بدلے میں بھی کوئی گناہ مٹا دیا جاتا ہے )۔ ‘‘
(۱۹۵۰)۔ سیدنا ابو ہریرہؓ کہتے ہیں کہ نبیﷺ فرماتے تھے :’’مومن کی مثال تازہ کھیتی کی مانند ہے کہ جس طرف سے ہوا آتی ہے اسے جھکا دیتی ہے اور ہوا کے نہ ہونے کے وقت سیدھی ہو جاتی ہے پس مومن ، بلا سے اس طرح بچا رہتا ہے اور گنہگار کی مثال صنوبر کے پیڑ کی سی ہے کہ سیدھا سخت کھڑا رہتا ہے ( تو ) اللہ جب چاہتا ہے اسے اکھیڑ دیتا ہے۔ ‘‘
 ( ۱۹۵۱)۔ سیدنا ابو ہریرہؓ کہتے ہیں کہ رسول اللہﷺ فرماتے تھے :’’ اللہ تعالیٰ جس شخص کے ساتھ بھلائی کا ارادہ کرتا ہے اسے مصیبت میں مبتلا کر دیتا ہے۔ ‘‘
 باب۔ سختی مرض ( کی فضیلت ) کا بیان 
( ۱۹۵۲)۔ ام المومنین عائشہ صدیقہؓ سے روایت ہے کہ میں نے بیماری کی اتنی سختی کسی اور پر نہیں دیکھی جتنی رسول اللہﷺ پر واقع ہوئی تھی۔ 
( ۱۹۵۳)۔ سیدنا عبداللہ (بن مسعود ) رضی اللہ عنہ کہتے ہیں کہ میں نبیﷺ کی خدمت میں آپﷺ کی بیماری کے وقت حاضر ہوا ، آپﷺ کو بہت سخت بخار تھا۔ میں نے عرض کی کہ آپﷺ کو تو بہت ہی سخت بخار ہے۔ ( شاید ) اس لیے ہو گا کہ آپ کودو اجر ملیں گے فرمایا :’’ ہاں ! مسلمان کو کوئی تکلیف نہیں پہنچنے پاتی مگر یہ کہ اللہ تعالیٰ اس کے عوض گناہ معاف نہ کر دیتا ہو جس طرح خشک درخت کے پتے جھڑ جاتے ہیں۔ ‘‘
 باب۔ جسے بندش ہوا کی وجہ سے مرگی لاحق ہو ، اس کی فضیلت کا بیان 
( ۱۹۵۴)۔ سیدنا ابن عباسؓ سے روایت ہے کہ انھوں نے اپنے بعض ساتھیوں سے کہا کہ کیا میں تمہیں جنتی عورت دکھلاؤں ؟ انھوں نے کہا ہاں کیوں نہیں۔ کہا یہی سانولی سی عورت نبیﷺ کی خدمت میں آئی اور عرض کی کہ مجھے مرگی کا دورہ پڑتا ہے اور میرا جسم ظاہر ہو جاتا ہے۔ میرے لیے دعا کر دیجیے۔ رسول اللہﷺ نے فرمایا :’’ اگر تو چاہے تو صبر کر لے تو تجھے جنت ملے گی ورنہ میں اللہ سے دعا کروں گا وہ تجھے صحت دے دے گا۔ ‘‘ اس نے عرض کی ( کہ بہتر ہے ) میں صبر کر لوں گی  ( لیکن ) یہ میرا بدن جو ظاہر ہو جاتا ہے اس کے لیے اللہ سے دعا کر دیجیے۔ آپﷺ نے دعا کر دی ( پھر اس کا بدن کبھی نظر نہ آیا )۔ 
باب۔ جو شخص نا بینا ہو جائے اس کی فضیلت کا بیان۔ 
(۱۹۵۵)۔ سیدنا انس بن مالکؓ کہتے ہیں کہ میں نے نبیﷺ سے سنا ، آپﷺ فرماتے تھے :’’ اللہ بزرگ وبرتر فرماتا ہے کہ جس وقت میں اپنے بندہ کو اس کی دو پیاری چیزوں کی تکلیف دیتا ہوں اور وہ اس پر صبر کر لیتا ہے تو ضرور ان دونوں کے عوض جنت دیتا ہوں۔ ‘‘ ( ان سے ) آپﷺ کی مراد آنکھیں تھیں۔ 
باب۔ مریض کی عیادت کو جانا۔ 
( ۱۹۵۶)۔ سیدنا جابرؓ کہتے ہیں کہ نبیﷺ پر میرے پاس میری عیادت کے لیے ایسے حال میں تشریف لائے کہ نہ خچر پر سوار تھے اور نہ گھوڑے پر۔ 
باب۔ مریض یوں کہہ سکتا ہے کہ میں بیمار ہوں یا میرا سر پھٹا جاتا ہے یا مجھے سخت تکلیف ہے وغیرہ۔ اور  ایوب  علیہ السلام  نے اللہ تعالیٰ سے ( عاجزی سے ) دعا مانگی کہ اے پروردگار ! مجھ کو بیماری لگ گئی ہے اور تو سب رحم کر نے والوں سے بڑھ کر رحم کرنے والا ہے۔ ‘‘( الانبیاء: ۸۳) 
( ۱۹۵۷)۔ ام المومنین عائشہؓ سے روایت ہے کہ انھوں نے کہا’’ ہائے میرا سر پھٹا جاتا ہے۔ ‘‘ تو رسول اللہﷺ نے ( یہ سن کر ) فرمایا :’’ ( غم نہ کرو بلکہ ) اسی درد میں اور میری زندگی میں تمہارا خاتمہ ہو  جائے تو بہتر ہے تاکہ میں تمہارے لیے دعا اور ستغفار کروں۔ ‘‘ عائشہؓ نے کہا ’’ ہائے افسوس اللہ کی قسم میں گمان کرتی ہوں کہ آپ میرا مرنا ہی چاہتے ہیں بلکہ اگر میں مر جاؤں تو آپ اسی دن شام کو اپنی بیویوں میں سے ایک کے ساتھ رات گزاریں گے۔ ’’ نبیﷺ نے فرمایا :’’ یہ بات ہر گز نہیں بلکہ میں درد سر میں ( خود مبتلا ) ہوں اور میں چاہتا ہوں یا ارادہ کرتا ہوں ( راوی کو شک ہے ) کہ ابوبکرؓ اور ان کے بیٹے کے پاس کسی کو بھیج کر ( ان لوگوں کو بلا لوں اور خلافت کی ) وصیت کر دوں تا کہ بعد میں کوئی کچھ نہ کہے سکے اور نہ کوئی ( خلافت کی ) آرزو کر سکے ( مگر ) پھر میں نے سوچا کہ اللہ کو خود ( کسی دوسرے کی خلافت ) منظور نہیں اور نہ مسلمان منظور کریں گے۔ ‘‘
 باب۔ موت کی آرزو کرنا منع ہے۔ 
( ۱۹۵۸)۔ سیدنا انس بن مالکؓ سے روایت ہے کہ نبیﷺ فرماتے تھے۔ :’’ ہر آدمی کو چاہیے کہ وہ رنج و مصیبت پر ہر گز موت کی آرزو نہ کرے اور اگر کوئی ایسی ہی مجبوری ہو تو اس طرح دعا کرے:’’ اے اللہ ! جب تک زندگی میرے لیے بہتر ہو مجھ کو زندہ رکھ اور جب مرنا میرے لیے بہتر ہو تو مجھے کو اٹھالے۔ ‘‘
 ( ۱۹۵۹)۔ سیدنا خبابؓ سے روایت ہے کہ انھوں نے اپنے بدن پر سات داغ دے رکھے تھے اور کہتے تھے 
کہ میرے ساتھی مجھ سے پہلے دنیا سے رخصت ہو گئے اور دنیا ، ان کا اجر و ثواب کم نہ کر سکی ( کیونکہ وہ دنیا میں مشغول نہ تھے ) اور ہمارے پاس ( اب ) اس قدر مال ہے کہ اس کے رکھنے کی جگہ سوائے مٹی کے ہمیں اور نہیں ملتی اور اگر نبیﷺ ہمیں موت کے مانگنے سے منع فرماتے تو میں ضرور موت کی دعا مانگتا۔ 
( ۱۹۶۰)۔ سیدنا ابو ہریرہؓ کہتے ہیں کہ میں نے رسول اللہﷺ سے سنا ، آپﷺ فرماتے تھے :’’ کوئی اپنے ( نیک ) عمل کی وجہ سے جنت میں نہیں جا سکتا۔ ‘‘صحابہؓ نے عرض کی کہ کیا آپ بھی یا رسول اللہ ! ( نیک عمل کی وجہ سے جنت میں نہیں جا سکتے ؟ تو آپﷺ نے ) فرمایا :’’ ہاں ! میں بھی ‘‘( نہیں جا سکتا )۔ اگر اللہ تعالیٰ مجھے اپنے( دامن ) رحمت میں چھپا لے تو بہتر ہے۔ اب تمہیں چاہیے کہ میانہ روی اختیار کرو اور اللہ کا قرب حاصل کر و اور چاہیے کہ موت کی آرزو کوئی نہ کرے کیونکہ اگر آدمی نیک ہے تو (زندگی سے ) اپنی نیکی میں ترقی کرے گا اور اگر گنہگار ہے تو شاید تو بہ کر لے۔ ‘‘
باب۔ عیادت کرنے والے کا مریض کے لیے دعا کرنا۔ 
( ۱۹۶۱)۔ ام المومنین عائشہؓ کہتی ہیں کہ رسول اللہﷺ جب کسی مریض کے پاس تشریف لے جاتے یا کوئی مریض کے پاس لایا جاتا ( راوی کا شک ہے ) تو آپﷺ یہ دعا پڑھتے :’’ پروردگار عالم ! لوگوں کی بیماری دور فرما دے اور شفا عطا فرما دے۔ تیرے سوا کوئی شفا دینے والا نہیں۔ تو ہی شفا دینے والا ہے۔ ایسی شفا دے کہ کوئی بیماری نہ رہے۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


علاج کا بیان 

باب۔ اللہ تعالیٰ نے کوئی ایسی بیماری پیدا نہیں کی جس کے لیے شفا نہ نازل کی ہو۔ 
( ۱۹۶۲)۔ سیدنا ابو ہریرہؓ سے روایت ہے کہ نبیﷺ نے فرمایا :’’ اللہ تعالیٰ نے کوئی بیماری ( اپنے بندوں پر ) ایسی نہیں اتاری جس کی دوا نہ اتاری ہو۔ ‘‘
 باب۔ اللہ نے شفا تین ( چیزوں ) میں رکھی ہے 
( ۱۹۶۳)۔ سیدنا ابن عباسؓ نبیﷺ سے روایت کرتے ہیں کہ آپﷺ نے فرمایا :’’ شفا ( بیماری سے ان ) تین چیزوں میں ہے ( ۱) شہد پینا ( ۲) پچھنے لگوانا ( ۳) آگ سے داغ لگوانا ( مگر ) میں اپنی امت کو داغ  دلوانے سے منع کرتا ہوں۔ ‘‘
باب: شہد سے علاج کرنا جائز ہے اور اللہ تعالیٰ کا قول ’’ اس(شہد )میں لوگوں کے لیے شفا ہے۔ ‘‘  ( النحل :۶۹) 
(۱۹۶۴)۔ سیدنا ابوسعید خدریؓ کہتے ہیں کہ ایک شخص نبیﷺ کے پاس آیا اور عرض کرنے لگا کہ میرے بھائی کو پیٹ کی تکلیف ہے ( یعنی دست آ رہے ہیں ) آپﷺ نے فرمایا :’’ اس کو شہد پلاؤ۔ ‘‘ ( چنانچہ اس نے جا کر پلایا ) پھر وہ دوبارہ آیا ( اور عرض کی کہ اس کو ابھی آرام نہیں آیا ) فرمایا اور شہد پلاؤ۔ ‘‘ ( وہ گیا اور پلایا ) پھر لوٹ کر آیا اور ( کہ اب بھی آرام نہیں آیا اور ) میں سب کچھ کر چکا ہوں تو آپﷺ نے فرمایا :’’ اللہ کا فرمانا ( ’’ اس شہد میں لوگوں کے لیے شفا ہے۔ ‘‘) سچ ہے اور تیرے بھائی کا پیٹ جھوٹا ہے اس لیے تو شہد ہی پلائے جائے۔ ‘‘ چنانچہ وہ پلاتا رہا ، پس وہ تندرست ہو گیا۔ 
باب۔ کلونجی کا بیان۔ 
( ۱۹۶۵)۔ ام المومنین عائشہ صدیقہؓ کہتی ہیں کہ میں نے رسول اللہﷺ کو یہ فرماتے ہوئے سنا :’’ بے شک یہ کا لا دانہ ( کلونجی ) سام کے علاوہ ہر بیماری کی دوا ہے۔ ‘‘ میں نے کہا کہ سام کیا چیز ہے ؟ تو آپﷺ نے فرمایا :’’ موت۔ ‘‘ 
باب۔ قسط ہندی اور دریائی ناک میں ڈالنا مفید ہے۔ 
( ۱۹۶۶)۔ سیدہ ام قیس بن محصنؓ کہتے ہیں کہ میں نے نبیﷺ کو یہ فرماتے ہوئے سنا :’’ تم عود ہندی کا استعمال کیا کرو کیونکہ یہ سات بیماریوں کی دوا ہے ، مرض عذرہ ( حلق کی ورم یعنی خناق ) کے لیے ناک میں ڈالی جاتی ہے اور پسلی کے درد کے لیے منہ میں رکھی جاتی ہے۔ اور باقی حدیث گزر چکی ہے۔ ( دیکھیے حدیث :۱۶۷)
باب بیماری کی وجہ سے پچھنے لگوانا ( جائز ہے )۔ 
( ۱۹۶۷)۔ سیدنا انس رضی اللہ عنہ کی حدیث کہ ’’ ابوطیبہ نے رسول اللہﷺ کے پچھنے لگائے تھے ‘‘ حدیث : ۱۰۰۴ کے تحت گزر چکی ہے اور اس حدیث کے آخر میں کہتے ہیں کہ بے شک رسول اللہﷺ نے فرمایا :’’ پچھنے لگوانا اور قسط دریائی تمہاری عمدہ دواؤں میں سے ہیں۔ ‘‘ اور فرمایا :’’ تم اپنے بچوں کو حلق کی بیماری ( یعنی خناق ) میں تالو دبا کر تکلیف نہ دیا کر و بلکہ قسط کا استعمال کیا کرو۔ ‘‘
باب۔ جس نے ( بیماری کے علاج کے لیے ) دم نہیں کروایا۔ 
( ۱۹۶۸)۔ سیدنا ابن عباسؓ کہتے ہیں کہ رسول اللہﷺ نے فرمایا :’ میرے سامنے گزشتہ امتیں پیش کی گئیں اور انبیاء گزرنے لگے کسی کے ساتھ ایک آدمی ، کسی کے ساتھ دو آدمی ، کسی کے ساتھ ان کی امت کے کچھ لوگ تھے اور ایک نبی کے ساتھ کوئی بھی ( امتی ) نہ تھا یہاں تک کہ ایک بہت بڑی جماعت میرے سامنے کی گئی ، میں نے پوچھا :’’ یہ کس کی امت ہے ؟ کیا یہ میری امت ہے ؟ تو مجھ سے کہا گیا کہ یہ موسیٰؑ اور ان کی امت ہے ( پھر ) کہا گیا کہ تم آسمان کو دیکھو ( تو کیا دیکھتا  ہوں ! کہ ایک بڑی جماعت نے آسمان کے کنارے کو گھیر رکھا ہے پھر مجھ سے کہا گیا کہ ادھر ادھر آسمان کے دوسرے کنارے بھی دیکھو۔ میں نے دیکھا کہ واقعی بہت بڑی جماعت افق کو گھیر ے ہوئے تھی۔ پھر مجھ سے کہا گیا کہ یہ تمہاری امت ہے اور ان میں سے ستر ہزار بغیر حساب و کتاب کے جنت میں داخل ہوں گے۔ ‘‘اس قدر فرما کر رسول اللہﷺ ( حجرہ میں ) تشریف لے گئے اور ہم لوگوں سے یہ ظاہر نہ فرمایا :’’ وہ کون لوگ ہوں گے۔ ( اس پر ) لوگوں نے جھگڑنا شروع کیا۔ کہنے لگے کہ ہم اللہ پر ایمان لائے اور اس کے رسولﷺ کی فرمانبرداری کی ، اس لیے وہ لوگ ہم ہیں ورنہ ہماری اولاد ہو گی جو ( کہ اب دور ) اسلام میں پیدا ہوئے ہیں کیونکہ ہم دور جاہلیت کی پیدائش ہیں۔ یہ خبر نبیﷺ کو بھی پہنچ گئی۔ رسول اللہﷺ ( یہ سن کر ) تشریف لائے اور فرمایا :’’ وہ تو وہ لوگ ہیں جو نہ دم کریں ( کروائیں ) اور نہ کسی شے میں بد فالی سمجھیں اور نہ ( علاج کے لیے آگ سے ) داغیں بلکہ اپنے اللہ ہی پر بھروسہ رکھیں ‘‘۔ سیدنا عکاشہ بن محصنؓ نے عرض کی کہ یا رسول اللہ ! کیا میں بھی ان میں سے ہوں ؟ فرمایا :’’ہاں ! ( تو ان میں سے ہے )۔ ‘‘ کوئی دوسرا شخص کھڑا ہوا اور عرض کرنے لگا کہ کیا میں بھی انہی میں سے ہوں ؟ تو آپﷺ نے فرمایا :’’ بس عکاشہ تم پر سبقت کر چکا۔ ‘‘
 باب۔ جذام کا بیان۔ 
( ۱۹۶۹)۔ سیدنا ابو ہریرہؓ کہتے ہیں کہ رسول اللہﷺ فرماتے تھے :’’ ایک کی بیماری دوسرے کو لگنا ، بد شگونی لینا ، الوکو منحوس سمجھنا اور صفر کو منحوس سمجھنا تمام کے تمام لغو خیالات ہیں لیکن جذام والے سے اس قدر علیحدہ رہنا چاہیے جیسے شیر سے ( جدا رہتے ہیں )۔ ‘‘
 فائدہ : یہ اس لیے نہیں کہ جذام والے کی بیمار ی سے لگ جائے بلکہ اس لیے دور رہنے کی تلقین کی جارہی ہے کہ ہو سکتا ہے کہ اللہ کی طرف سے اس کا بیمار ہونا بھی اتفاق سے لکھا تھا وہ بیمار  ہو گیا۔ اب دل میں خیال آتے ہیں کہ فلاں کے ساتھ بیٹھنے کی وجہ سے بیماری لگی ہے تو یہ گناہ ہے۔ اس گناہ میں واقع ہونے سے بچانے کے لیے ’’ سدذرائع ‘‘ کے طور پر رو کا جا رہا ہے۔ 
باب۔ صفر کوئی چیز نہیں۔ (صفر پیٹ کی ایک بیماری ہے )
( ۱۹۷۰)۔ سیدنا ابو ہریرہؓ ہی ایک دوسری روایت میں کہتے ہیں کہ رسول اللہﷺ نے یہ فرمایا تھا :’’ یہ چھوت چھات کوئی چیز ہے اور نہ صفر اور نہ الومنحوس ہے۔ ‘‘ یہ سن کر ایک اعرابی نے رسول اللہﷺ سے عرض کی کہ پھر میرے اونٹوں کا یہ حال کیوں ہوتا ہے کہ ریت ( کے جنگل ) میں ہرنوں کی مثل ( چست اور چالاک ) ہوتے ہیں پھر ایک خارشی اونٹ آتا ہے ان میں گھومتا پھر تا ہے تو خارشی اونٹ کے ملنے سے وہ بھی خارشی ہو جاتے ہیں ؟ آپﷺ نے فرمایا :’’ پہلے کی کھجلی کہاں سے آئی تھی ؟‘‘
باب۔ پسلی کے درد ( کی دوا ) کا بیان۔ 
( ۱۹۷۱)۔ سیدنا انس بن مالکؓ روایت کرتے ہیں کہ رسول اللہﷺ نے ایک انصاری کے گھر والوں کو یہ اجازت دے دی تھی کہ بچھو وغیرہ کے ڈنک مارنے اور کان کے درد کے لیے دم وغیرہ کر لیا کریں اور میں پسلی کے درد کی وجہ سے آپ کی زندگی میں داغ دلوایا اور ابو طلحہ اور انس بن نضر اور زید بن ثابتؓ موجو دتھے اور ابو طلحہؓ نے داغ دیا تھا۔ 
باب۔ بخار بھی دوزخ کی بھاپ سے ہے۔ 
( ۱۹۷۲)۔ اسماء بنت ابی بکرؓ سے روایت ہے کہ جب وہ کسی بخار چڑھی عورت کے پاس آتیں تو اس کے لیے دعا کرتیں اور پانی  لے کر گر بیان میں ڈال دیتیں اور کہا کرتیں کہ رسول اللہﷺ نے ہمیں اسی 
طرح بتلایا ہے کہ اس بخار کو پانی سے ٹھنڈا کیا کرو۔ 
باب۔ طاعون کا بیان۔ 
( ۱۹۷۳)۔ سیدنا انس بن مالکؓ کہتے ہیں کہ رسول اللہﷺ نے فرمایا ہے :’’ طاعون مسلمانوں کے لیے شہادت ہے ( یعنی جو طاعون کی وبا سے فوت ہو جائے وہ بھی شہید ہے )۔ ‘‘
 باب۔ نگاہ لگ جانے سے دم کرنا ( جائز ہے ) 
(۱۹۷۴)۔ ام المومنین عائشہؓ کہتی ہیں کہ نبیﷺ نے مجھ کو حکم دیا، یا (آپ نے اس طرح بیان کیا کہ رسول اللہﷺ نے) حکم فرمایا :’’ نظر بد کا دم کیا جائے ( تو جائز ہے )۔ 
( ۱۹۷۵)۔ ام المومنین ام سلمہؓ سے روایت ہے کہ نبیﷺ نے ان کے مکان میں ایک لڑکی کے چہرہ پر کچھ نشان پڑے ہوئے دیکھے تو فرمایا :’’ اس لڑکی کو دم کراؤ کیونکہ اس کو نظر بد ہو گئی ہے۔ ‘‘
باب: سانپ اور بچھو کے کاٹنے میں دم کی اجازت۔ 
( ۱۹۷۶)۔ ام المومنین عائشہ صدیقہؓ نے کہا کہ نبیﷺ ( سانپ ، بچھو وغیرہ ) ہر زہر یلے جانور کے کاٹنے میں دم کرنے کی اجازت دی ہے۔ 
باب۔ رسول اللہﷺ کا دم کرنا۔ 
( ۱۹۷۷)۔ ام المومنین عائشہؓ ہی نے کہا کہ نبیﷺ مریض پر یہ پڑھا کرتے تھے :’’ بسم اللہ ! یہ ہماری زمین کی مٹی اور ہمیں سے کسی کا تھو ک ہے ، ہمارے بیمار کو ہمارے پروردگار کے حکم سے شفا ہو جائے ‘‘
باب: نیک فال کا بیان۔ 
( ۱۹۷۸)۔ سیدنا ابو ہریرہؓ کہتے ہیں کہ میں نے رسول اللہﷺ سے سنا :’’ بد شگونی کوئی چیز نہیں ، نیک فال عمدہ چیز ہے۔ ‘‘لوگوں نے پوچھا کہ فال کیا چیز ہے ؟ تو فرمایا :’’ فال وہ اچھی بات ہے جو تم میں سے کوئی سنے۔ ‘‘
 باب۔ کہانت کا بیان۔ 
( ۱۹۷۹)۔ سیدنا ابو ہریرہؓ سے روایت ہے کہ رسول اللہﷺ نے قبیلۂ ہذیل کی دو عورتوں کے مقدمے کا فیصلہ فرمایا جو آپس  میں لڑی تھیں۔ ایک نے دوسری حاملہ کے پیٹ پر پتھر مارا ، بچہ اندر مر گیا۔ یہ مقدمہ آپﷺ کے سامنے پیش کیا گیا تو آپﷺ نے بچہ کی دیت میں باندی یا غلام دینے کا حکم فرمایا۔ یہ سن کر قاتلہ عورت کے وارث نے کہا کہ جو بچہ پیٹ میں تھا اس نے نہ کھایا نہ پیا نہ بولا نہ چیخا تو اس کی دیت کیسے ہے ؟ وہ تو قابل معافی ہے۔ نبیﷺ نے فرمایا :’’ یہ کوئی کاہنوں کا 
بھائی معلوم ہوتا ہے۔ ‘‘
 باب۔ بعض تقریریں بھی جادو بھری ہوتی ہیں۔ 
( ۱۹۸۰)۔ سیدنا عبداللہ بن عمرؓ نے کہا کہ نجد سے دو شخص آئے ،انہوں نے لوگوں کو خطاب کیا تو لوگ ان کے اندازِ بیان سے ششدر رہ گئے۔ رسول اللہﷺ نے فرمایا:’’بعض تقریریں جادو بھری ہوتی ہیں۔ ‘‘یا یہ فرمایا :’’ بعض تقریر اور بیان جادو ( کی مانند ) ہوتے ہیں۔ ‘‘
 باب۔ کوئی بیماری متعدی نہیں ہوتی۔ 
( ۱۹۸۱)۔ سیدنا ابو ہریرہؓ کہتے ہیں کہ نبیﷺ نے فرمایا :’’ ( اللہ کے حکم کے بغیر ) کسی کی بیماری دوسرے کو نہیں لگ سکتی اور بیمار اونٹ تندرست اونٹوں کے پاس نہ لائے جائیں۔ ‘‘
 باب۔ زہر پینا یا زہریلی اور خوفناک دوا یا ناپاک دوا کا استعمال کرنا۔ 
( ۱۹۸۲)۔ سیدنا ابو ہریرہؓ روایت کرتے ہیں کہ نبیﷺ نے فرمایا :’’ جس شخص نے دانستہ طور پر پہاڑ سے اپنے آپ کو گرا کر خود کو مار ڈالا وہ دوزخ میں ہمیشہ یہی عذاب پائے گا کہ پہاڑ سے گرایا جایا کرے گا اور جس نے دانستہ طور پر مرنے کے لیے زہر کھا لیا تو اس کو دوزخ میں ہمیشہ یہی عذاب ہو گا کہ اس کے ہاتھ میں زہر ہو گا اور وہ کھاتا رہے گا اور جس نے اپنی جان کو کسی ہتھیار سے ہلاک کر لیا تو اس کو دوزخ میں ہمیشہ ایسے ہی عذاب ہو گا کہ وہی ہتھیار اپنے ہاتھ سے اپنے پیٹ میں مارا کرے گا۔ 
باب۔ جب مکھی کھانے پینے کی چیز میں گر جائے۔ 
(۱۹۸۳)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ اگر تمہارے کسی کے سامنے کھانے میں مکھی پڑھ جائے تو اس کو ( ایک دفعہ ) ڈبو کر پھینک دو ، اس لیے کہ اس کے ایک پر میں شفا ہے اور دوسرے میں بیماری ( تو جب وہ کسی چیز میں گھس جاتی ہے تو بیماری والے پر کو ڈبو تی ہے )۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


لباس کے بیان میں 

باب۔ جو شخص ٹخنوں سے نیچا کپڑا رکھے وہ دوزخ میں سزاپائے گا۔ 
( ۱۹۸۴)۔ سیدنا ابو ہریرہؓ سے مروی ہے کہ نبیﷺ نے فرمایا :’’ جس نے ٹخنوں سے نیچے کپڑا رکھا ( جیسے شلوار ، پتلون ، پاجامہ ) تو وہ آگ میں جلے گا۔ ‘‘
 باب۔ دھاری دار چادر اور یمنی چادر اور شملہ پہننا۔ 
( ۱۹۸۵)۔ سیدنا انس بن مالکؓ سے روایت ہے کہ رسول اللہﷺ کو سب کپڑوں سے زیادہ پسند ’’ حبرہ ‘‘ یعنی یمنی چادر ( پہننا ) تھی۔ 
( ۱۹۸۶)۔ ام المومنین عائشہ صدیقہؓ سے مروی ہے کہ جب رسول اللہﷺ کی وفات ہو گئی تو آپﷺ  ’’بردیمانی ‘‘ ( ایک یمنی چادر ) میں ڈھکے ہوئے تھے۔ ‘‘
 باب۔ سفید کپڑے پہننا جائز ہے۔ 
(۱۹۸۷)۔ سیدنا ابوذرؓ نے بیان کیا کہ میں نبیﷺ کے پاس آیا ، آپﷺ سفید کپڑے پہنے ہوئے سو رہے تھے۔ پھر تھوڑی دیر کے بعد گیا تو جاگ رہے تھے۔ آپﷺ نے ( اس وقت ) یہ فرمایا :’’ جس نے کلمہ لا الہٰ الا اللہ کہا اور اسی پر اس کا خاتمہ ہوا تو وہ ضرور جنت میں داخل ہو گا۔ ‘‘ میں نے کہا اگرچہ میں نے زنا اور چوری کی ہو ؟ آپﷺ نے فرمایا :’’ اگرچہ اس نے زنا اور چوری کی ہو۔ ‘‘ میں نے دوبارہ کہا اگر چہ اس نے زنا اورچوری کی ہو ؟ آپﷺ نے فرمایا :’’ اگرچہ اس نے زنا اور چوری کی ہو۔ ‘‘ میں نے تیسری مرتبہ کہا گیا اگر چہ اس نے زنا اور چوری کی ہو ؟ آپﷺ نے فرمایا :’’ اگرچہ اس نے زنا او ر چوری کی ہو۔ ‘‘ ( اور ) ابوذر کی ناک خاک آلود ہو۔ ‘‘( یعنی اگرچہ ابوذر کو برا معلوم ہو )۔ اور جب سیدنا ابو ذرؓ اس حدیث کو بیان کرتے تو ( بطریق فخر ) فرماتے  ’’ ابوذر کی ناک خاک آلود ہو۔ ‘‘ 
باب۔ ریشمی کپڑے کا پہننا اور بچھانا اور مردوں کے لیے ناجائز ہے۔ 
(۱۹۸۸)۔ امیر المومنین عمر بن خطابؓ سے روایت ہے کہ نبیﷺ نے ریشمی کپڑے سے منع فرمایا ہے مگر اس قدر پھر آپﷺ نے اپنی شہادت کی اور درمیانی والی دونوں انگلیوں کو ملا کر دکھایا ( یعنی بقدر دو 
انگلیوں کی چوڑان کے جائز ہے ) وہ اس سے کپڑے کا حاشیہ یا بیل بوٹے مراد لے رہے تھے۔ 
( ۱۹۸۹)۔ امیر المومنین عمر بن خطابؓ سے ہی روایت ہے کہ نبیﷺ نے فرمایا :’’ جس نے ریشمی لباس دنیا میں پہنا وہ آخرت میں نہ پہنے گا۔ ‘‘ 
باب۔ ریشمی کپڑے کا ( بستر ) بچھانا۔ 
( ۱۹۹۰)۔ سیدنا حذیفہؓ سے مروی ہے کہ نبیﷺ نے ہمیں منع فرمایا :’’ سونے چاندی کی برتنوں میں ہم کھائیں پئیں ، ریشمی کپڑا حریر اور دیباج وغیرہ پہنیں اور ان پر بیٹھیں ( اور ان کو بستر بنائیں ) ‘‘
باب۔ زعفرانی رنگ مرد کونا جائز ہے۔ 
( ۱۹۹۱)۔ سیدنا انسؓ سے مروی ہے کہ نبیﷺ نے مرد کو زعفرانی رنگ ( کا کپڑا پہننے ) سے منع فرمایا ہے۔ 
باب۔ صاف چمڑے کا یا بالوں والا جو تا پہننا۔ 
( ۱۹۹۲)۔ سیدنا انسؓ ہی سے روایت ہے کہ ان سے پوچھا گیا کہ کیا نبیﷺ جوتے سمیت نماز پڑھ لیتے تھے ؟ تو انھوں نے جواب دیا :’’ جی ہاں۔ ‘‘ ( نبیﷺ جوتے سمیت نماز پڑھ لیتے تھے )۔ 
( ۱۹۹۳)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ تم میں سے کوئی شخص ایک پاؤں میں جوتا پہن کر نہ چلے بلکہ چاہیے کہ دونوں جوتے پہنے یا دونوں اتار دے۔ ‘‘
 فائدہ : باب سے متعلقہ احادیث گزر چکی ہیں۔ ( اسد ) 
باب۔ پہلے بائیں طرف کا جوتا اتارنا چاہیے۔ 
( ۱۹۹۴)۔ سیدنا ابویرہرہؓ سے روایت ہے کہ نبیﷺ نے فرمایا :’’ جو تم میں سے جوتے پہنے تو چاہیے کہ پہلے داہنی طرف کا پہنے اور جب اتارے تو پہلے بائیں طرف کا اتارے تا کہ داہنا پاؤں پہننے میں اول ہو اور نکالنے میں آخر ہو۔ ‘‘
 باب۔ نبیﷺ کے اس قول کے بیان میں کہ ’’ میری مہر کا سانقش کوئی نہ کھدوائے۔ ‘‘
 ( ۱۹۹۵)۔ سیدنا انس بن مالکؓ سے روایت ہے کہ نبیﷺ نے ( اس دور کے رواج کے مطابق مہر وغیرہ لگانے کے لیے ) چاندی کی ایک انگوٹھی لی اور اس پر محمد رسول اللہ کندہ کرایا اور فرمایا :’’ میں نے چاندی کی ایک انگوٹھی لی ہے اور اس پر محمد رسول اللہ کھدوایا ہے ، کسی کو جائز نہیں ہے کہ ایسے ہی کندہ کی ہوئی انگوٹھی بنوائے۔ ‘‘
 باب۔ ( زنانوں اور ہیجڑوں کو ) جو عورتوں کی مشابہت اختیار کریں گھر سے نکال دینا چاہیے۔ 
(۱۹۹۶)۔ سیدنا ابن عباسؓ سے روایت ہے کہ رسول اللہﷺ نے زنانے مخنث مردوں اور مردانہ عورتوں پر 
لعنت فرمائی اور ان کو گھر سے نکال دو۔ ‘‘ ابن عباسؓ نے کہا کہ نبیﷺ نے فلاں فلاں ایسے مخنث مردوں کو نکال دیا تھا اور سیدنا عمرؓ نے فلاں فلاں ایسی مخنث عورتوں کو  نکال دیا تھا۔ 
باب۔ داڑھی کا چھوڑ دینا یعنی قینچی وغیرہ بالکل نہ لگانا۔ 
( ۱۹۹۷)۔ سیدنا ابن عمرؓ سے مروی ہے کہ نبیﷺ نے فرمایا :’’ مشرکین کی مخالفت کرو اور داڑھی بڑھاؤ اور مونچھیں کتراؤ۔ ‘‘ ( کیونکہ مشرکین داڑھی کاٹتے ہیں اور مونچھیں بڑھاتے ہیں جیسا کہ آج کل   ’’ شیو‘‘ وغیرہ کی جاتی ہے )۔ 
باب۔ خضاب کا بیان۔ 
( ۱۹۹۸)۔ سیدنا ابو ہریرہؓ سے روایت ہے کہ نبیﷺ نے فرمایا:’’ یہود و نصاریٰ بالوں کو خضاب نہیں کرتے لہٰذا تم ان کے خلاف کرو۔ ‘‘( یعنی خضاب کیا کرو۔ مگر سیاہ رنگ سے اجتناب ضرور ی ہے )۔ 
باب۔ گھو نگریالے بالوں کا ذکر۔ 
(۱۹۹۹)۔ سیدنا انسؓ کہتے ہیں کہ رسول اللہﷺ کے بال نہ گھو نگریالے تھے نہ بہت سیدھے بلکہ معتدل اور متوسط حا لت کے تھے اور کانوں اور کندھوں کے درمیان تک تھے۔ 
(۲۰۰۰)۔ سیدنا انسؓ ہی سے روایت ہے کہ رسول اللہﷺ کے ہاتھ پاؤں پر گوشت تھے ،چہرہ مبارک نہایت خوبصورت۔ میں نے ویسا خوبصورت نہ آپﷺ سے پہلے کسی کو دیکھا اور نہ آپﷺ کے بعد کسی دوسرے کو اور آپﷺ کے ہاتھ کی ہتھیلیاں پھیلی ہو ئی کشادہ تھیں۔ 
باب۔ سر کے بعض حصہ کے بال کٹوانا اور بعض کے نہ کٹوانا۔ 
(۲۰۰۱)۔ سیدنا ابن عمرؓ کہتے ہیں کہ میں نے رسول اللہﷺ سے سنا کہ آپﷺ نے سر کے حصہ کے بال کٹوانے اور بعض کے نہ کٹوانے سے منع فرمایا۔ ‘‘(یعنی برگر کٹ، مروجہ فوجی ، پیالہ کٹ وغیرہ )۔ 
باب۔ عورت اپنے ہاتھ سے اپنے خاوند کو خوشبو لگائے۔ 
(۲۰۰۲)۔ ام المومنین عائشہؓ کہتی ہیں کہ میں نبیﷺ کو اپنے ہاتھ سے ، جو اس وقت کی سب سے عمدہ خوشبو تھی،لگایا کرتی تھی اور یہاں تک کہ آپﷺ کے سر اور داڑھی مبارک میں بھی مجھے خوشبو معلوم ہوتی تھی۔ 
باب۔ جو شخص خوشبو کو رد نہ کرے اس کا بیان۔ 
(۲۰۰۳)۔ سیدنا انسؓ سے روایت ہے کہ نبیﷺ نے خوشبو کے تحفے کو رد نہیں فرمایا۔ 
باب۔ ذریرہ کا بیان (یہ ایک قسم کی مرکب خو شبو ہے )۔ 
(۲۰۰۴)۔ ام المومنین عا ئشہؓ نے کہا کہ میں نے حجۃ الوداع کے سال ، احرام باندھتے وقت اور احرام کھولتے وقت ، خو شبوئے ذریرہ رسول اللہﷺ کو اپنے ہاتھ سے لگائی تھی۔ 
باب۔ قیامت کے دن مصوروں کا عذاب۔ 
(۲۰۰۵)۔ سیدنا ابن عمرؓ نے کہا کہ نبیﷺ نے فرمایا :’’جو لوگ تصویریں بناتے ہیں قیامت کے دن ان کو عذاب دیا جائے گا اور ان سے کہا جائے گا کہ جس کو تم نے بنایا اس کو (ذرا )زندہ تو کرو۔ ‘‘
(۲۰۰۶)۔ سیدنا ابو ہریرہؓ کہتے ہیں کہ میں نے نبیﷺ سے سنا ، فرماتے تھے کہ اللہ تعالیٰ کہتا ہے کہ اس شخص سے بڑا ظالم اور کون ہے جو میری طرح پیدا کر نا (بنانا )چاہے (اگر وہ ایسا بنا نے والا ہے تو) ایک دانہ گندم کا تو بنائے یا ایک چیو نٹی تو بنائے۔ ‘‘دوسری ایک روایت میں اتنا زیادہ ہے :’’وہ ’’جو ‘‘(اناج )کو پیدا کر کے دکھائے۔ ‘‘
۔۔۔۔۔۔۔۔۔۔۔۔۔۔          


آداب کا بیان 

باب۔ اچھے برتاؤ کا سب زیادہ مستحق کون ہے ؟
(۲۰۰۷)۔ سیدنا ابو ہر یر ہؓ سے روایت ہیں کہ ایک شخص رسول اللہﷺ کے پاس آیا اور دریافت کیا کہ میری بھلا ئی اور حسن معاملہ کا سب سے زیادہ مستحق کون ہے ؟آپﷺ نے فرمایا :’’تیری ماں ‘‘۔ اس نے پھر پو چھا کہ اس کے بعد ؟آپﷺ نے فرمایا :’’پھر بھی تیری ماں ‘‘اس نے چو تھی مرتبہ پو چھا کہ اس کے بعد ؟تو آپﷺ نے فر مایا :’’پھر تیرا باپ۔ ‘‘
باب۔ اولاد ماں باپ کو گا لی نہ دے (یعنی گالی نہ دلوائے )۔ 
(۲۰۰۸)۔ سیدنا عبداللہ بن عمرؓ نے کہا کہ نبیﷺ نے فرمایا :’’سب سے بڑا کبیرہ گناہ یہ ہے کہ آدمی اپنے ماں باپ کو گالی دے۔ ‘‘ لوگو ں نے عرض کی کہ بھلا اپنے ماں باپ کو گالی کون دے گا ؟آپﷺ نے فرمایا :’’اس طرح کہ کوئی شخص کسی کے باپ کو گالی دے اور وہ شخص (جس کو گالی دی گئی ہو جواب میں )اس (گالی دینے والے )کے باپ کو گا لی دے۔۔۔ اور یہ کسی کی ماں کو گالی دے اور وہ اس کے بدلے میں اس کی ماں کو گالی دے۔ ‘‘
باب۔ قطع رحمی کا گناہ۔ 
(۲۰۰۹)۔ سیدنا جبیربن مطعمؓ کہتے ہیں میں نے نبیﷺ کو یہ فرماتے ہوئے سنا :’’رحم کا قطع کرنے والا (یعنی رشتے ناتے توڑنے والا )جنت میں داخل نہ ہو گا۔ ‘‘
باب۔ جو شخص رشتہ ناتا جوڑے گا اللہ بھی اس کے ساتھ ملاپ رکھے گا (یعنی اللہ اس کے ساتھ بھلائی کرے گا )  
(۲۰۱۰)۔ سیدنا ابو ہریرہؓ روایت کرتے ہیں کہ نبیﷺ نے فرمایا:’’رحم رحمٰن سے مشتق ہے (یعنی رحم رشتہ اللہ رحمٰن سے جڑا اور ملا ہوا ہے )اور اسی لیے اللہ تعالیٰ نے ( رحم رشتہ سے )فرمایا۔ ’’جو تجھ کو ملائے گا میں اس کو ملاؤں گا اور جو تجھ کو توڑے گا میں اس کو توڑوں گا۔ ‘‘
باب۔ رشتہ ناتا تھوڑی تری سے تر ہو جاتا ہے۔ 
(۲۰۱۱)۔ سیدنا عمر بن عاصؓ نے کہا کہ میں نے نبیﷺ سے بآواز بلند سنا ، آپﷺ فر ما رہے تھے : ’’فلاں شخص کی اولاد میرے دوستوں میں سے نہیں اور میرادوست تو اللہ اور مومن صالح لوگ ہیں۔ لیکن ان (لوگوں ) کے ساتھ رشتہ داری ہے۔ اگر وہ تر رکھیں گے تو میں بھی تر رکھوں گا ، وہ ناتا جوڑیں گے تو میں بھی جوڑوں گا۔ ‘‘ 
باب۔ صلہ رحمی کے بدلے رحمی (کرنا صلہ رحمی )نہیں۔ 
(۲۰۱۲)۔ سیدنا عبداللہ بن عمروؓ سے مروی ہے کہ نبی کریمﷺ نے فرمایا :’’صلہ رحمی کرنے والا وہ نہیں ہے جو صرف بدلہ چکائے (یعنی احسان کے بدلے احسان کر دے )بلکہ صلہ رحمی کرنے والا(رشتہ ناتا جوڑنے والا)وہ ہے جو اپنے ٹوٹے ہوئے رشتہ کو جوڑے۔ ‘‘
باب۔ بچے کو گود میں لینا ،پیا ر کرنا اور اس پر شفقت کرنا۔ 
(۲۰۱۳)۔ ام المومنین عائشہ صدیقہؓ نے کہا کہ ایک گنوار ،نبیﷺ کے پاس آیا اور کہا کہ آپ تو بچوں کو بوسہ دیتے ہیں اور ہم نہیں دیتے۔ آپﷺ نے فرمایا :’’میں کیا کروں جب اللہ تعالیٰ نے تیرے دل 
میں رحمت ہی نہیں ڈالی (تو میں کس طرح ڈال سکتا ہوں ؟)۔ ‘‘
(۲۰۱۴)۔ امیر المومنین عمر بن خطا بؓ سے روایت ہے کہ رسول اللہﷺ کے سامنے چند قیدی حاضر کیے گئے ،ان میں ایک عورت (بھی )تھی اس کی چھاتیاں دودھ سے بھری ہوئی تھیں ، دودھ ٹپکتا تھا اور جہاں بچہ اس کے پاس آتا اس کو پیٹ سے لگا کر دودھ پلا دیتی۔ نبیﷺ نے فرمایا :’’کیا تم سمجھتے ہو کہ یہ عورت اپنے بچے کو آگ میں ڈال سکتی ہے ؟‘‘ہم نے کہا کہ ہرگز نہیں جب تک اسے قدرت ہو گی وہ اپنے بچے کو آگ میں نہ ڈالے گی۔ تو آپﷺ فرمایا :’’اللہ تعالیٰ اس عورت سے بھی زیادہ اپنے بندوں پر مہربانی ہے۔ ‘‘
باب۔ اللہ تعالیٰ کی رحمت کے سو(۱۰۰) حصے ہیں۔ 
(۲۰۱۵)۔ سیدنا ابو ہریرہؓ نے کہا کہ میں نے رسول اللہﷺ سے سنا :’’اللہ تعالیٰ نے رحمت کے سوحصے کیے ، ننانوے حصے اپنے پاس رکھے اور ایک حصہ زمین پر اور اسی ایک حصہ کی وجہ سے تمام مخلوقات ایک دوسرے پر رحم کرتی ہیں۔ حتیٰ کہ گھوڑی بھی اپنے بچے کے اوپر سے پاؤں اٹھا لیتی ہے کہ کہیں اس کو تکلیف نہ ہو۔ ‘‘
باب۔ بچے کو ران پر بٹھا نا جائز ہے۔ 
(۲۰۱۶)۔ سیدنا اسا مہ بن زیدؓ نے کہا (جب میں بچہ تھا تو )رسول اللہﷺ مجھ کوپکڑ کر ایک ران پر بٹھاتے اور دوسری پر حسنؓ کو۔ پھر دونوں کو (اپنے ساتھ )چمٹا لیتے اور یہ دعا فرماتے :’’اے اللہ !تو ان پر رحم و کرم فرما کیونکہ میں بھی ان پر مہربانی کرتا ہوں۔ ‘‘
باب۔ انسانوں اور حیوانوں پر شفقت کرنا۔ 
(۲۰۱۷)۔ سیدنا ابو ہریرہؓ نے کہا کہ ایک مرتبہ رسول اللہﷺ نماز پڑھنے کے لیے کھڑے ہوئے اور آپﷺ کے ساتھ ہم بھی کھڑے ہوئے۔ اتنے میں ایک گنوار نماز ہی میں دعا مانگنے لگا کہ یا اللہ !مجھ پر اور محمدﷺ پر رحم کر بس اور کسی پر مت کر۔ آپﷺ نے سلام پھیر کر گنوار سے فرمایا : ’’تو نے وسیع چیز (یعنی اللہ کی رحمت )کو تنگ کر دیا۔ ‘‘
(۲۰۱۸)۔ سیدنا نعمان بن بشیرؓ روایت کرتے ہیں کہ رسول اللہﷺ نے فرمایا :’’تو مومنوں کو ایک دوسرے سے رحم ، محبت اور مہربانی میں ایسا دیکھے گا جیسا کہ بدن میں ایک عضو بیمار ہو جائے تو سارے اعضا بخار اور بیماری سے اس کے شریک ہوتے ہیں۔ ‘‘
(۲۰۱۹)۔ سیدنا انس بن مالکؓ سے روایت ہے کہ نبیﷺ نے فرمایا :’’جس مسلمان نے کوئی درخت لگایا  اور اس کا پھل آدمیوں اور جانوروں نے کھایا تو اس لگانے والے کے لیے صدقہ کا ثواب ہے (گویا کہ یہ صدقہ جاریہ ہے )۔ ‘‘
(۲۰۲۰)۔ سیدنا جریر بن عبداللہ بجلیؓ سے روایت ہے کہ نبیﷺ نے فرمایا :’’جو شخص کسی پر رحم نہ کرے (تو اللہ تعالیٰ کی طرف سے )اس پر بھی رحم نہ کیا جائے گا۔ ‘‘
باب۔ پڑوسی کے ساتھ احسان کرنے کی وصیت 
(۱۰۲۱)۔ سیدنا ابو شریحؓ راوی ہیں کہ نبیﷺ نے فرمایا :’’اللہ کی قسم ! وہ مومن نہیں ہے،اللہ کی قسم ! وہ  مومن نہیں ہے،اللہ کی قسم وہ مومن نہیں ہے۔ ‘‘ دریافت کیا گیا کہ یا رسول اللہﷺ ! وہ کون شخص ہے ؟ تو آپﷺ نے فرمایا :’’جس کا پڑوسی اس سے تکالیف اٹھاتا ہو۔ ‘‘
باب۔ جو شخص اللہ پر اور قیامت کے دن پر ایمان رکھتا ہو وہ اپنے پڑوسی کو تکلیف نہ دے۔ 
( ۲۰۲۳)۔ سیدنا ابو ہریرہؓ سے روایت ہے کہ نبیﷺ نے فرمایا:’’ جو شخص اللہ پر اور قیامت ( کے دن ) پر ایمان رکھتا ہے اسے چاہیے کہ وہ اپنے مہمان کی خاطر مدارت کرے اور جو شخص اللہ پر اور روز قیامت پر ایمان رکھتا ہے وہ اپنے پڑوسی کو تکلیف نہ دے اور جو اللہ تعالیٰ پر اور قیامت پر ایمان رکھتا ہے اسے چاہیے کہ بات کہے تو اچھی ورنہ خاموش رہے۔ ‘‘
 باب۔ ہر اچھی بات کا بتا دینا صدقہ دینے کے برابر ہے۔ 
( ۲۰۲۴)۔ سیدنا جابر بن عبداللہﷺ روایت کرتے ہیں کہ نبیﷺ نے فرمایا :’’ ہر اچھی بات بتانے کا ثواب صدقہ دینے کے برابر ہے۔ ‘‘
 باب۔ ہر کام میں نرمی اور اخلاق عمدہ چیز ہے۔ 
( ۲۰۲۵)۔ ام المومنین عائشہؓ کہتی ہیں کہ رسول اللہﷺ نے فرمایا :’’ بے شک اللہ تعالیٰ ہر کام میں نرمی کو پسند کرتا ہے۔ ‘‘
 باب۔ مومنوں کا آپس میں ایک دوسرے کی مدد کرنا۔ 
( ۲۰۲۶)۔ سیدنا ابوموسیٰ اشعریؓ سے مروی ہے کہ نبیﷺ نے فرمایا:’’ ایک مومن دوسرے مومن کے لیے ایسا ہے جیسے عمارت کا ایک حصہ دوسرے کو تھامے رہتا ہے۔ ‘‘ اور اپنی انگلیوں کو ملا کر مثال بیان کی کہ اس طرح ایک دوسرے سے مل کر قوت دیتے ہیں۔ ( ایک بار ایسا ہوا کہ ) آپﷺ بیٹھے ہوئے تھے کہ اتنے میں ایک شخص سائل یا حاجت مند آیا۔ رسول اللہﷺ ہماری طرف متوجہ ہوئے اور فرمانے لگے :’’ اس شخص کی مجھ سے سفارش کرو ، تم کو ثواب ہو گا اور اللہ تعالیٰ اپنے نبی (ﷺ ) کی زبان پر جو چا ہتا ہے جاری کرتا ہے۔ ‘‘
باب۔ اس بیان میں کہ نبیﷺ سخت گو اور بد زبان نہ تھے۔ 
( ۲۰۶۷)۔ سیدنا انس بن مالکؓ سے روایت ہے کہ نبیﷺ برا کہنے والے اور فحش بکنے والے اور لعنت کرنے والے نہیں تھے ، ہم میں سے کسی پر غصہ کے وقت فرماتے تھے :’’ اس کو کیا ہو گیا ہے ؟ اس کی پیشانی خاک آلود ہو۔ ‘‘
 باب۔ حسن خلق اور سخاوت کا بیان اور مکروہ فعل ’’ بخل ‘‘ کا بیان۔ 
( ۲۰۲۸)۔ سیدنا جابرؓ کہتے ہیں کہ ایسا کبھی نہیں ہوا کہ نبیﷺ سے کوئی چیز مانگی گئی اور آپﷺ نے فرمایا ہو :’’نہیں (دیتا)۔ ‘‘
(۲۰۲۹)۔ سیدنا انسؓ کہتے ہیں کہ میں نبیﷺ کی خدمت میں دس برس رہا ، نبیﷺ نے مجھ کو ’’ اف ‘‘ تک نہیں کہا اور نہ کبھی یہ فرمایا :’’ یہ کیوں کیا اور یہ کیوں نہ کیا۔ ‘‘ 
باب۔ گالی دینے اور لعنت کرنے کی ممانعت۔ 
( ۲۰۳۰)۔ سیدنا ابوذرؓ کہتے ہیں کہ میں نے نبیﷺ سے سنا ، آپﷺ فرماتے تھے :’’ جو شخص کسی مسلمان کو فاسق یا کافر کہے اور درحقیقت وہ فاسق یا کافر نہ ہو تو خود کہنے والا فاسق اور کافر ہو جائے گا۔ ‘‘
 ( ۲۰۳۱)۔ سیدنا ثابت بن ضحاکؓ سے روایت ہے کہ نبیﷺ نے فرمایا :’’ جس نے اسلام کے سوا کسی دوسری ملت کی قسم کھائی ( یعنی جان بوجھ کر کافر ہو جانے کی قسم کھائی ) پس وہ ویسے ہی (مذہب والا ) ہے جیسے کہ اس نے قسم کھائی اور ابن آدم پر اس نذر کا پورا کرنا ( لازم ) نہیں ہے جو اس کے اختیار میں نہ ہو اور جس نے دنیا میں کسی چیز کے ساتھ خود کشی کر لی تو وہ قیامت میں اسی کے ساتھ عذاب دیا جائے گا اور جس نے مومن پر لعنت کی تو ( اس کا گناہ ) اس کے قتل کے برابر ہے اور جس نے مومن کو کافر کہا تو یہ بھی اس کے قتل کے برابر ہے۔ ‘‘
 باب۔ غیبت اور چغل خوری کی برائی 
(۲۰۳۲)۔ سیدنا حذیفہؓ کہتے ہیں کہ میں نے نبیﷺ سے سنا ، فرماتے تھے :’’ چغل خور جنت میں داخل نہیں ہو گا۔ ‘‘ 
باب۔ کس قسم کی تعریف کرنا برا ہے ؟ 
( ۲۰۳۳)۔ سیدنا ابوبکرؓ سے روایت ہے کہ نبیﷺ کے سامنے ایک شخص کا ذکر ہو اور ایک شخص نے اس کی بہت تعریف کی تو آپﷺ نے فرمایا :’’ اللہ تجھ پر رحم کرے تو نے ( اس کی تعریف کر کے ) اس کی گردن اڑا دی۔ ‘‘ اور یہی جملہ آپﷺ نے کئی بار فرمایا :’’ ( پھر فرمایا):’’ اگر تم میں سے کوئی شخص خواہ مخواہ کسی کی تعریف کرنا چاہے تو یوں کہے کہ میں اس کو ایسا سمجھتا ہوں ، اگر اس کے گمان 
میں وہ شخص واقعی ویسا ہی ہے اور اس ( کے اچھے یا برے ہو نے ) کو اللہ ہی جانتا ہے اوریوں بھی نہ کہے کہ وہ اللہ کے نزدیک بھی اچھا ہے۔ ‘‘
 باب۔ حسد اور ایک دوسرے سے ترک ملاقات منع ہے۔ 
( ۲۰۳۴)۔ سیدناا نس  بن مالکؓ سے روایت ہے کہ رسول اللہﷺ نے فرمایا :’’ آپس میں بغض وحسد نہ کرو اور ترک ملاقات نہ کرو بلکہ اللہ کے بندے اور بھائی بھائی بن کر رہو اور کسی مسلمان کو یہ جائز نہیں ہے کہ اپنے ( مسلمان ) بھائی سے ( کسی جھگڑے کے باعث ) تین دن سے زیادہ جدا رہے۔ ‘‘
 ( ۲۰۳۵)۔ سیدنا ابو ہریرہؓ کہتے ہیں کہ رسول اللہﷺ نے فرمایا ہے کہ تم اپنے آپ کو بد گمانی سے بچا ؤ کیونکہ بد گمانی بڑی جھوٹی بات ہے اور ( کسی کے عیبوں کی ) تلاش اور جستجو نہ کرو اور آپس میں حسد اور ترک ملاقات نہ کرو اور نہ ایک دوسرے سے بغض رکھو بلکہ اللہ کے بندے اور ایک دوسرے کے بھائی بھائی بن کر رہو۔ ‘‘
 باب۔ اس بیان میں کہ کیسا گمان کرنا جائز ہے۔ 
( ۲۰۳۶)۔ ام المومنین عائشہؓ کہتی ہیں کہ نبیﷺ نے فرمایا :’’ میں گمان کرتا ہوں کہ فلاں فلاں ( جو دو شخص ہیں ) وہ ہمارے دین کی کوئی بھی بات نہیں جانتے۔ ‘‘ اور دوسری ایک روایت میں ہے :’’ میں گمان کرتا ہوں کہ فلاں فلاں لوگ ہمارے دین کو جس پر ہم ہیں ، اس کو نہیں پہچانتے۔ ‘‘ 
باب۔ مومن سے اگر کوئی گناہ ہو جائے تو اسے چھپائے۔ 
( ۲۰۳۷)۔ سید نا ابو ہریرہؓ کہتے ہیں کہ میں نے رسول اللہﷺ سے سنا ، فرماتے تھے:’’ میری ساری امت ( کے گناہ ) معاف ہیں مگر اعلانیہ گناہ کرنے والے ( معافی کے مستحق نہیں ہیں ) اور اعلانیہ کرنے کی یہ بات ہے کہ رات کو کوئی شخص کوئی گناہ کا کام کرے اور صبح کو ، باوجود یکہ اللہ نے اس کی پردہ پوشی کی ہو مگر وہ ( لوگوں سے ) کہتا پھر ے کہ اے فلاں ! میں نے رات کو ایسا ایسا ( کام ) کیا حالانکہ رات کو اس کے پروردگار نے اسکی پردہ پوشی کی تھی مگر صبح کو اللہ کے پردہ کو اس نے اپنے اوپر سے اٹھا دیا۔ ‘‘
 باب۔ ترک ملاقات اور نبیﷺ کے اس فرمان کا بیان کہ مسلمان کو اپنے بھائی (مسلمان ) سے تین دن سے زیادہ (کسی لڑائی جھگڑے کے سبب ) ترک ملاقات کرنا جائز نہیں۔ 
 ( ۲۰۳۸)۔ سیدنا ابو ایوب انصاریؓ سے روایت ہے کہ رسول اللہﷺ نے فرمایا :’’ کسی مسلمان کو یہ لائق نہیں ہے کہ تین رات سے زیادہ اپنے بھائی ( مسلمان ) سے ترک ملاقات کرے ( یعنی ) جب ایک دوسرے سے ملیں تو یہ اس سے منہ پھیر لے اور وہ اس سے منہ پھیر لے اور ان دونوں میں اچھا وہ ہے جو ( اپنے مقابل سے ) سلام اور ملاقات کی ابتداء کرے۔ ‘‘
 باب۔ اللہ تعالیٰ کا فرمان ’’ اے ایمان والو ! اللہ سے ڈرو اور سچ بولنے والوں کا ساتھ دو۔ ‘‘ ( التوبہ :۱۹)اور جھوٹ بولنے والے کی برائی کا بیان۔ 
( ۲۰۳۹)۔ سیدنا عبداللہ بن مسعودؓ نبیﷺ سے روایت کرتے ہیں کہ آپﷺ نے فرمایا :’’ سچ بولنا نیک کاموں کی ہدایت کرتا ہے اور نیک کام جنت میں لے جاتا ہے اور انسان سچ بولتے بولتے ( اللہ کے ہاں ) سچ بولنے والوں میں لکھا جاتا ہے اور یقیناً جھوٹ بد کاری کی طرف لے جاتا ہے اور بد کاری دوزخ کی طرف لے جاتی ہے اور یقیناً انسان جھوٹ بولتے بولتے اللہ کے ہاں جھوٹوں میں لکھا جاتا ہے۔ ‘‘
 باب۔ تکلیف میں صبر کرنے کا بیان۔ 
( ۲۰۴۰)۔ سیدنا ابوموسیٰؓ نے نبیﷺ سے روایت کی ہے کہ آپﷺ نے فرمایا :’’ کوئی شخص اذیت کی بات سننے پر اللہ سے زیادہ صبر کرنے والا نہیں ہے ، لوگ اللہ کے لیے بیٹا پکارتے ہیں اور وہ ان سے درگزر کرتا ہے اور ان کو رزق دیتا رہتا ہے۔ ‘‘
 باب۔ غصہ سے پرہیز کرنا۔ 
(۲۰۴۱)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ پہلوان وہ نہیں ہے جو ( کشتی لڑنے میں ) اپنے مقابل کو گرا دے بلکہ پہلوان وہ ہے جو غصے کے وقت اپنے آپ کو قابو میں رکھے۔ ‘‘
 (۲۰۴۲)۔ سیدنا ابو ہریرہؓ سے روایت ہے کہ ایک شخص نے رسول اللہﷺ سے عرض کی کہ مجھ کو نصیحت فرمایے۔ آپﷺ نے فرمایا :’’ غصہ نہ کیا کر۔ ‘‘ اس نے کئی مرتبہ دریافت کیا (لیکن ) آپﷺ نے یہی فرمایا :’’ غصہ نہ کیا کر۔ ‘‘
 باب۔ شرم و حیا کا بیان۔ 
( ۲۰۴۳)۔ سیدنا عمران بن حصینؓ سے روایت ہے کہ نبیﷺ نے فرمایا :’’ شرم و حیا اچھا نتیجہ ہی لاتی ہے۔ ‘‘
 باب۔ جب تجھ میں حیا نہ ہو تو پھر جو تیرا جی چاہے سو ( وہی ) کر۔ 
( ۲۰۴۴)۔ سیدنا ابومسعود انصاریؓ کہتے ہیں کہ نبیﷺ نے فرمایا :’’ گزشتہ نبیوں کا کلام جو لوگوں کو ملا ، اس میں یہ بھی ہے کہ جب تو شرم و حیا نہ کرے تو پھر جو تیرا جی چاہے سو کر۔ ‘‘
 باب۔ لوگوں کے ساتھ خندہ پیشانی اور اپنے گھر والوں سے خوش طبعی کرنے کا بیان اور سیدنا ابن مسعودؓ کا قول ہے کہ لوگوں سے میل جول رکھ اور اپنے دین میں خلل نہ ڈال۔ 
(۲۰۴۵)۔ سیدنا انس بن مالکؓ سے روایت ہے ، کہتے ہیں کہ ، نبیﷺ ہم سے اس قدر میل جول رکھتے تھے کہ میرا ایک چھوٹا بھائی ابو عمیر تھا ، اس سے آپﷺ فرمایا کرتے تھے :’’ اے ابوعمیر ! تیری بلبل تو خیریت سے ہے ؟‘‘
 باب۔ اس بیان میں کہ مومن ایک سوراخ سے دو دفعہ نہیں کاٹا جاتا۔ 
( ۲۰۴۶)۔ سیدنا ابو ہریرہؓ سے روایت ہے کہ نبیﷺ نے فرمایا :’’ مومن کو ایک سوراخ سے دو دفعہ نہیں کاٹا جاتا۔ ‘‘( ایک دفعہ ڈسے جانے کے بعد ہوشیار رہتا ہے )۔ 
باب۔ اس بیان میں کہ کون سے اشعار ، رجز یہ کلام اور حدی بڑھنا جائز ہے اور کون سا مکروہ ہے 
( ۲۰۴۷)۔ سیدنا ابی بن کعبؓ کہتے ہیں کہ رسول اللہﷺ نے فرمایا :’’بعض اشعار تو حکمت  پر ہوتے ہیں۔ 
 فائدہ : امام بخاری اپنی کتاب میں جو دیگر احادیث لائے ہیں اور ان میں رجز یہ کلام اور حدی خوانی کا ذکر بھی موجود ہے۔ چونکہ وہ احادیث مختلف طرف سے پہلے گزر چکی ہیں اس لیے یہاں ان کا ذکر نہیں فرمایا :صرف اشعار والی حدیث ذکر کر کے ان کی طرف اشارہ فرمایا :(اسد) 
باب۔ اس بیان میں کہ انسان کا شعر و شاعری میں اس قدر مشغول ہونا منع ہے کہ وہ ذکر الٰہی ، تعلیم اور قران مجید کی تلاوت سے بھی اس کو روک دے۔ 
( ۲۰۴۸)۔ سیدنا ابن عمرؓ کہتے ہیں کہ نبیﷺ نے فرمایا :’’ اگر تم میں سے کسی کا پیٹ پیپ سے بھر جائے تو یہ اس سے بہتر ہے کہ شعر و شاعری سے بھر جائے۔ ‘‘( بس شعر و شاعری ہی اس کو یاد ہو اور کچھ اس کے پیٹ میں نہ ہو اور خاص طور پر اشعار بھی وہ جو خلاف شرع ہوں )۔ 

باب۔ کسی کو اس طرح کہنا کہ ’’ تیری خرابی ہو ‘‘۔ 
( ۲۰۴۹)۔ سیدنا انس بن مالکؓ سے روایت ہے کہ ایک جنگل کا رہنے والا نبیﷺ کے پاس آیا اور کہنے لگا کہ یا رسول اللہ ! قیامت کب ہو گی ؟ یہ حدیث پیچھے گزر چکی ہے ( دیکھیے حدیث : ۱۵۲۰)اور یہاں اس میں اتنا زیادہ ہے کہ آپﷺ نے فرمایا :’’ تو جس سے محبت رکھتا ہے تو اس کے ساتھ ہو گا۔ ‘‘ ہم نے عرض کی کہ کیا ہم بھی اسی طرح ( آپ کے ساتھ ) ہوں گے تو آپﷺ نے فرمایا :’’ ہاں۔ ‘‘ 
باب۔ قیامت کے روز تمام لوگ اپنے باپوں کے نام کے ساتھ پکارے جائیں گے۔ 
( ۲۰۵۰)۔ سیدنا ابن عمرؓ سے روایت ہے کہ نبیﷺ نے فرمایا :’’قیامت میں عہد شکنوں کے لیے ایک جھنڈا نصب کیا جائے گا اور پکارا جائے گا کہ یہ ہیں غداری کرنے والے فلاں کے بیٹے فلاں۔ ‘‘ 
باب۔ نبیﷺ کا فرمان :’’ کرم تو مومن کا دل ہی ہے۔ ‘‘۔ 
( ۲۰۵۱)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ لوگ کہتے ہیں کرم ( انگور ہے ) حالانکہ کرم مومن کا دل ہے۔ ‘‘
 باب۔ اس بیان میں کہ رکھے ہوئے نام کو اس سے اچھے نام کے ساتھ بدل لینا جائز ہے۔ 
( ۲۰۵۲)۔ سیدنا ابو ہریرہؓ سے روایت ہے کہ سیدہ زینبؓ کا نام پہلے ’’برہ ( یعنی نیک اور صالحہ ) تھا۔ لوگوں نے کہا کہ وہ اپنے نفس کی پاکی ظاہر کرتی ہیں تو رسول اللہﷺ نے ان کا نام زینب رکھ دیا۔ 
باب۔ جس نے اپنے دوست کو پکارا اور اس کے نام میں کوئی حرف کم کر دیا تو یہ جائز ہے۔ 
( ۲۰۵۳)۔ سیدنا انسؓ سے روایت ہے کہ ام سلیم سفر میں تھیں اور نبیﷺ کا غلام جس کا نام انجشہ تھا ، اونٹ کو ہانک رہا تھا۔ آپﷺ نے فرمایا :’’ اے انجش !شیشوں کو آہستہ آہستہ لے چل۔ ‘‘( شیشوں سے مراد عورتیں ہیں یعنی ’’ اے انجش ! ان عورتوں کے اونٹ آہستہ آہستہ ہانک۔ ‘‘) 
باب: اللہ کے نزدیک سب سے بر اکون سانام ہے ؟ 
( ۲۰۵۴)۔ سیدنا ابو ہریرہؓ سے روایت ہے کہ نبیﷺ نے فرمایا :’’ قیامت کے روز اللہ تعالیٰ کے سامنے سب سے برے نام کا وہ شخص ہو گا جس کا نام ملک الا ملاک ہو گا ( یعنی شہنشاہ )۔ ‘‘
باب: چھینکنے والا اَلْحَمْدُ ﷲ کہے۔ 
(۲۰۵۵)۔ سیدنا انس بن مالکؓ سے روایت ہے کہ رسول اللہﷺ کے پاس دوا اشخاص کو چھینک آئی ایک کو تو آپﷺ نے جواب میں ’’یرْحَمُکُ اﷲ‘‘ فرمایا اور دوسرے کو کچھ نہ فرمایا۔ آپﷺ سے پوچھا گیا کہ آپﷺ نے اسے تو ’’یرْحَمُکُ اﷲ‘‘  فرمایا اور اسے نہ فرمایا ،تو نبیﷺ  نے جواب دیا :’’ اس نے الْحَمْدُ ﷲکہا تھا اور اس نے نہیں کہاتھا۔ ‘‘
 باب۔ اس بیان میں کہ چھینک اچھی ہے اور جمائی بری ہے۔ 
( ۲۰۵۶)۔ سیدنا ابو ہریرہؓ سے روایت ہے کہ نبیﷺ نے فرمایا :’’اللہ چھینک کو پسند کرتا ہے اور جمائی کو ناپسند کر تا ہے۔ جب کسی کو چھینک آئے اور وہ شخص کہے اَلْحَمْدُ ﷲ  تو ہر مسلمان پر جس نے سناوا جب ہو گیا کہ یَرْ حَمُکَ اﷲ کہے لیکن جمائی چونکہ شیطان کی طرف سے ہے تو اس لیے جہاں تک ہو سکے اس کو روکے کیونکہ اس کے جمائی لینے میں ’’ہا‘‘ کہنے سے شیطان ہنستا ہے۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 



اجازت لینے کا بیان 

باب۔ کم آدمی زیادہ آدمیوں کو سلام کریں۔ 
( ۲۰۵۷)۔ سیدنا ابو ہریرہؓ سے روایت ہے کہ نبیﷺ سے فرمایا :’’ کم عمر والا بڑی عمر والے کو اور چلنے والا شخص بیٹھے ہوئے شخص کو اور کم آدمیوں کی جماعت زیادہ کی جماعت کو سلام کرے۔ ‘‘
 باب۔ سوار آدمی پیدل چلنے والے کو سلام کرے۔ 
( ۲۰۵۸)۔ سیدنا ابو ہریرہؓ ہی سے روایت ہے کہ نبیﷺ نے فرمایا :’’ سوار آدمی پیدل چلنے والے کو سلام کرے اور پیدل چلنے والا شخص بیٹھے ہوئے شخص کو سلام کرے اور کم آدمیوں کی جماعت زیادہ آدمیوں کی جماعت کو سلام کر ے۔ ‘‘
باب: جان پہچان ہو یا نہ سب کو سلام کرنا چاہیے۔ 
( ۲۰۵۹)۔ سیدنا عبداللہ بن عمرؓ سے روایت ہے کہ ایک شخص نے رسول اللہﷺ سے پوچھا کہ اسلام کا کونسا کام بہتر ہے ؟ تو آپﷺ نے فرمایا :’’ ( محتاجوں کو ) کھانا کھلانا اور جس کو تو جانتا پہچانتا ہو اور جس کو نہ جانتا پہچانتا ہو ، غرض سب ( مسلمانوں )کو سلام کرنا۔ ‘‘
 باب۔ اجازت لینے کا حکم اسی لیے دیا گیا ہے کہ نظر نہ پڑے۔ 
( ۲۰۶۰)۔ سیدنا سہل بن سعدؓ سے روایت ہے کہ رسول اللہﷺ اپنے گھر میں سلائی سے سر کھجا رہے تھے ، ایک شخص نے کسی سوراخ میں سے ( جو گھر کی دیوار میں تھا ) جھانکا آپﷺ نے فرمایا :’’ اگر مجھے معلوم ہو جاتا ہے کہ تو جھانک رہا ہے تو میں یہی سلائی تیر ی آنکھ میں مارتا ، ارے بھلے ! آدمی پھر اجازت لینے کا حکم کیوں ہوا ہے ، اسی لیے تا کہ نظر نہ پڑے۔ ‘‘
 باب۔ شرمگاہ کے علاوہ دیگر اعضاء کا بھی زنا کرنا۔ 
( ۲۰۶۱)۔ سیدنا ابن عباسؓ نے کہا کہ نبیﷺ نے فرمایا :’’ اللہ تعالیٰ نے اولاد آدم کی تقدیر میں اس کے حصے کے موافق طرح طرح کے زنا لکھے ہیں ، لا محالہ وہ اس سے سرزد ہوں گے۔ آنکھ کا زنا نظر بد کرنا ، زبان کازنا کی بات کرنا اور نفس خواہش کرتا ہے اور شرمگاہ اس کی خواہش کی تصدیق کرتی ہے یا اس کے نفس کی خواہش کی تکذیب کرتی ہے۔ ‘‘
 باب: چھوٹے لڑکوں کو سلام کرنے کا بیان۔ 
( ۲۰۶۲)۔ سیدنا انس بن مالکؓ سے روایت ہے کہ ان کا بچوں پر ( جو کھیل رہے تھے ) گز ر ہوا تو انھوں نے ان کو سلام کیا اور کہا کہ نبیﷺ ایسا ہی کیا کرتے تھے۔ 
باب۔ جب گھر والا پوچھے کہ کون ہے تو یہ کہنا ’’ میں ہوں ‘‘
 ( ۲۰۶۳)۔ سیدنا جابر بن عبداللہؓ روایت کرتے ہیں کہ میرے باپ پر کچھ قرض تھا اس کی بابت ( کچھ دریافت کر نے کے لیے ) نبیﷺ کے پاس آیا اور دروازہ پر دستک دی۔ آپﷺ نے اندر سے فرمایا :’’ کون ہے ‘‘میں نے کہا ’’ میں ہوں۔ ‘‘ آپﷺ نے فرمایا :’’ میں میں ’’ ( یعنی نام کیوں نہیں لیتا ) گویا آپﷺ نے (’’میں ہو ں ‘‘ کہنا ) بر اجانا۔ 
 باب :مجالس میں وسعت کرنے کا بیان۔ 
( ۲۰۶۴)۔ سیدنا ابن عمرؓ سے روایت ہے کہ نبیﷺ نے اس بات سے منع فرمایا ہے۔ :’’ کوئی شخص اپنی مجلس میں دوسرے کو اٹھا کر اس کی جگہ آپ بیٹھے ( لیکن تمہیں ہی چاہیے کہ مجالس میں وسعت کرو)۔ ‘‘
 باب۔ دونوں گھٹنوں کو کھڑا کر کے ہاتھوں سے حلقہ باند ھ کر بیٹھنا۔ 
( ۲۰۶۵)۔ سیدنا ابن عمرؓ سے روایت ہے کہ میں نے رسول اللہﷺ کو خانہ کعبہ کے صحن میں ( کسی جانب ) اس طرح بیٹھے دیکھا کہ آپﷺ اپنے دونوں ہاتھوں سے اپنے دونوں گھٹنوں کے حلقہ کیے ہوئے تھے۔ 
باب۔ جب تین آدمیوں سے زیادہ ایک جگہ ہوں تو دو آدمیوں کے آہستہ بات کرنے میں کچھ حرج نہیں ہے۔ 
( ۲۰۶۶)۔ سیدنا عبداللہ بن مسعودؓ سے روایت ہے کہ نبیﷺ نے فرمایا :’’ جب تم تین آدمی ایک جگہ ہو تو تیسرے کو بغیر شریک کیے آپس میں آہستہ کوئی سرگوشی نہ کرو جب تک کہ بہت سے آدمی نہ ہوں تاکہ وہ ( تیسرا ) رنجیدہ ہو۔ ‘‘
 باب۔ سوتے وقت گھر میں آگ ( مثلاً چراغ ، لالٹین ، گیس لیمپ وغیرہ ) جلتا ہوا نہیں چھوڑنا چاہیے۔ 
( ۲۰۶۷)۔ سیدنا ابوموسیٰ اشعر یؓ سے روایت ہے کہ مدینہ میں رات کو ایک گھر جل گیا۔ نبیﷺ کو یہ خبر دی گئی تو آپﷺ نے فرمایا :’’ یہ آگ تمہاری دشمن ہے لہٰذا جب تم سونے لگو تو (آگ و چراغ وغیرہ ) بجھا دیا کرو۔ ‘‘
 باب۔ عمارت کے بارے میں کیا بیان ہے ؟ 
 ( ۲۰۶۸)۔ سید نا ابن عمرؓ نے کہا کہ رسول اللہﷺ کے دو راقدس میں میں نے اپنے ہاتھ سے ایک مکان بنا یا جس میں ہم بارش اور دھوپ سے محفوظ رہتے تھے اور میں نے کسی آدمی سے اس کے بنانے میں مدد نہیں چاہی۔ 
۔۔۔۔۔۔۔۔۔۔۔۔۔۔۔۔۔۔۔۔۔۔ 


دعاؤں کا بیان 

باب۔ ہر نبی کی ایک دعا ضرور قبول ہوئی ہے۔ 
( ۲۰۶۹)۔ سیدنا ابو ہریرہؓ سے روایت ہے کہ نبیﷺ نے فرمایا :’’ ہر نبی کی ایک ایک دعا ضرور قبول ہوئی ہے ( جو وہ مانگتا ہے ، اللہ تعالیٰ اس کو ضرور دیتا ہے ) اور میں چاہتا ہوں کہ اپنی ( ایسی ہی ) دعائے مقبول کو آخرت میں اپنی امت کی شفاعت کے لیے رہنے دوں۔ ‘‘
 باب۔ استغفار کے لیے افضل ترین دعا ( کونسی ہے ؟)
 (۲۰۷۰)۔ سیدنا شد ادبن اوسؓ سے روایت ہے کہ رسول اللہﷺ نے فرمایا :’’سب سے افضل استغفار یہ  ہے (ترجمہ )’’اے اللہ !تو میرا مالک ہے تیرے سوا کوئی سچا معبود نہیں ،تو نے ہی مجھ کو پیدا کیا ہے ،میں تیرا بندہ ہوں اور تیرے عہد اور وعدے پر جہاں تک مجھ سے ہو سکتا ہے قائم ہوں ،میں نے جو (جو برے )کام کیے ہیں ،ان سے تیری پناہ چاہتا ہوں میں تیرے احسان اور اپنے گناہ کا اقرار کرتا ہوں ،(پس تو)میری خطائیں معاف فرما دے ،بے شک تیرے سوا کوئی گناہوں کا معاف فرمانے والا نہیں ہے۔ ‘‘اور فرمایا :’’جس نے اس (دعائے )استغفار کو ،اس پر یقین کرتے ہوئے دن میں پڑھا اور اس روز وہ شام سے پہلے مر گیا وہ جنتی ہے اور جس نے رات کو یقین کے ساتھ پڑھا اور صبح ہو نے سے پہلے مر گیا ،تو وہ بھی جنتی ہے۔ ‘‘
باب۔ نبیﷺ کے رات دن استغفار پڑھنے کا بیان۔ 
(۲۰۷۱)۔ سیدنا ابو ہریر ہؓ سے روایت ہے کہ میں نے رسول اللہﷺ سے ،سنا آپ فرماتے تھے :’’اللہ کی قسم !میں ایک دن میں اللہ تعالیٰ سے ستر مرتبہ سے زیادہ (یعنی ہر وقت )استغفار اور توبہ کرتا ہوں۔ ‘‘
باب۔ توبہ کا بیان۔ 
(۲۰۷۲)۔ سیدنا عبداللہ بن مسعودؓ نے دو حدیثیں بیان کیں ،ایک تو نبیﷺ سے روایت کی اور دوسراان کا اپنا قول ہے ،کہا کہ مو من اپنے گناہوں کو ایسا خیال کرتا ہے جیسے پہاڑ کے نیچے بیٹھا ہوا شخص یہ 
خوف کرتا ہے کہ کہیں پہاڑاس پر نہ گر پڑے اور فاجر گناہ کو ایسا سمجھتا ہے کہ ناک پر سے مکھی اڑا گئی۔ راوی ابو شہاب نے ہاتھ سے اشارہ کر کے بتایا اور پھر کہا کہ اللہ اپنے بندوں کی توبہ سے اس شخص سے بھی زیادہ خوش ہوتا ہے جو کسی ایسی منزل پر پہنچے جہاں اسے جان کا خوف ہو (خوراک وغیرہ نہ ملتی ہو )اور سو جائے۔ اٹھ کر دیکھے تو جس سواری پر کھانے پینے کا سامان تھا وہ گم ہو گئی۔ پھر اس شخص پر بھوک اور پیاس غالب ہوئی یا جو اللہ چاہے (راوی کا شک ہے )اور (اللہ سے )دعا کی کہ اپنے مکان پر پہنچ جاؤں۔ پھر (اسی جگہ جہاں وہ لیٹا تھا )جا کر سو جائے اور اٹھ کر اچانک دیکھے کہ اس کی سواری (سا مان سمیت)اس کے پاس ہے۔ ‘‘
باب۔ سوتے وقت کیا پڑھے ؟
(۲۰۷۳)۔ سیدنا حذیفہ بن یمانؓ سے روایت ہے کہ رسول اللہﷺ جب اپنے بچھونے پر تشریف لے جاتے تو یہ دعا پڑھتے :’’(اے اللہ !میں )تیرے ہی نام سے مرتا اور جیتا ہوں۔ ‘‘اور جب بیدار ہوتے تو یہ دعا پڑھتے تھے :’’ہر قسم کی تعریف اس اللہ کی ہے جس نے ہم کو مرنے (یعنی سونے)کے بعد زندہ کیا (جگا یا )اور اسی کے پاس (قبروں سے اٹھ کر )جانا ہے۔ ‘‘
باب۔ دائیں کروٹ پر سونا۔ 
(۲۰۸۴)۔ سیدنا براء بن عازبؓ سے روایت ہے کہ رسول اللہﷺ جب سونے کے لیے بستر پر تشریف لے جاتے تھے تو داہنی کروٹ پر لیٹتے اور یہ دعا پڑھتے :’’ اے اللہ میں نے جان تیرے سپرد کر دی ، اپنا 
منہ پوری طرح تیری طرف کیا ، اپنا سب کام تجھ کو سونپ دیا ، تیرا ہی بھروسا ہے ، تیری ہی عنایت بجز تیر ے اور کہیں نہیں ہے ،تیری اس کتاب پر جو تو نے اتاری ہے اور تیرے پیغمبر(ﷺ ) پر جس کو تو نے بھیجا ، ایمان لا یا۔ ‘‘
 باب۔ جاگنے کے بعد کیا دعا مانگے ؟
( ۲۰۷۵)۔ سیدنا ابن عباسؓ کہتے ہیں کہ ایک دفعہ میں رات کو ام المومنینؓ کے گھر رہ گیا اور پوری حدیث ذکر کی جو کہ پہلے گزر چکی ہے ( دیکھئے حدیث : ۱۴۲)اور اس حدیث میں مزید کہتے ہیں کہ نبیﷺ جو دعا پڑھتے تھے اس میں یہ الفاظ ہوتے تھے :’’ اے اللہ ! میرے دل میں روشنی کر دے ، میری آنکھ میں روشنی کر دے ، میرے کان میں روشنی کر دے ، میری داہنی طرف روشنی ، میری بائیں طرف روشنی ، میرے اوپر روشنی ،میرے نیچے روشنی اور میرے لیے روشن ہی روشنی فرما دے ( یعنی ہر طرف روشنی فرما دے )۔ ‘‘
 ( ۲۰۷۶)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ جب تم میں سے کوئی بستر پر سونے آئے تو اسے جھاڑ لے اس لیے کہ اسے کیا خبر کہ اس کے جانے کے بعد بستر میں کیا گھس گیا ہے اور پھر یہ دعا پڑھے:میرے پروردگار ! تیرا مبارک نام لے کر میں اپنا پہلو بستر پر رکھتا ہوں اور تیرا ہی مبارک نام لے کر ( آئندہ ) اس کو اٹھاؤں گا ، اگر تو میری جان اس عالم میں روک رکھے     ( میں مر جاؤں ) تو اس پر رحم فرمانا اور اگر اس کو چھوڑ دے تو اس کو ( گناہوں سے ) اس طرح بچائے رکھنا جیسے اپنے نیک بندوں کو بچائے رکھتا ہے۔ ‘‘’
 باب۔ اللہ تعالیٰ سے اپنا مقصد قطعی طور پر مانگے اس لیے کہ اللہ پر کوئی جبر کرنے والا نہیں ( یوں نہ کہے کہ اگر تو چاہے ) 
(۲۰۷۷)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ جب کوئی تم میں سے دعا کرے تو اللہ تعالیٰ سے قطعی طور پر مانگے ( کہ یہ چیز مجھ کو عنایت فرما ) یوں نہ کہے کہ اگر تو چاہے تو معاف فرما اور  اگر تو چاہے تو مجھ پر رحم فرما۔ اس لیے کہ اللہ پر کوئی زبردستی اور جبر کرنے والا نہیں۔ ‘‘
باب۔ بندے کی دعا اس وقت مقبول ہوتی ہے جب تک وہ جلدی نہ کرے۔ 
( ۲۰۷۸)۔ سیدنا ابو ہریرہؓ سے مروی ہے کہ رسول اللہﷺ نے فرمایا :’’ ہر کسی کی دعا مقبول ہوتی ہے جب تک کہ وہ جلدی نہ کرے اور یوں نہ کہے کہ میں نے دعا مانگی تھی ( لیکن ) وہ مقبول نہیں ہوئی۔ ‘‘
 باب۔ تکلیف یا مشکل کے وقت دعا مانگنا۔ 
( ۲۰۷۹)۔ سیدنا ابن عباسؓ سے روایت ہے کہ نبیﷺ تکلیف کے وقت یہ دعا مانگا کرے تھے :’’ اللہ کے سوا کوئی معبود نہیں ہے ، وہ بڑا تحمل والا ہے ، اللہ کے سوا کوئی معبود نہیں ہے ، وہ عرش عظیم کا رب ہے ، اللہ کے سوا کوئی معبود نہیں ہے ، وہ آسمانوں کا رب ہے اور زمین کا رب ہے اور عرش کریم کا رب ہے۔ ‘‘
 باب۔ بلا کی مشقت سے پناہ مانگنے کے بیان میں۔ 
( ۲۰۸۰)۔ سیدنا ابو ہریر ہؓ نے بیان کیا نبیﷺ بلا کی مشقت ،اور بد بختی کے پہنچنے اور دشمنوں کے خوش ہونے اور تقدیر کی برائی سے پناہ مانگتے تھے۔ (راوی حدیث)سفیان نے کہا کہ حدیث میں تین باتیں تھیں ،ایک میں نے بڑھا دی ہے اب میں نہیں جانتا کہ وہ ان میں سے کونسی ہے۔ 
باب۔ نبیﷺ کا یہ فرمان:’’اے اللہ !جس کو میں تکلیف دوں توتواس کے گناہ معاف فرمادے اور اس پر رحمت فرما۔ ‘‘
(۲۰۸۱)۔ سیدنا ابو ہریرہؓ سے روایت ہے کہ میں نے رسول اللہﷺ سے سنا ،فرماتے تھے :’’اے اللہ !جس مومن کو میں نے برا کہا ہو اس کے لیے یہ برا کہنا قیامت کے دن اپنی قربت کا باعث بنا نا۔ ‘‘
  با ب۔ بخل سے پناہ مانگنا۔ 
(۲۰۸۲)۔ فاتح ایران سیدنا سعد بن ابی وقاصؓ کہتے ہیں کہ رسول اللہﷺ ان پانچ چیزوں سے پناہ مانگنے کا حکم فرماتے تھے :’’اے اللہ !میں بخیلی سے تیری پناہ چاہتا ہو ں ، یا اللہ ! میں بزدلی سے تیری پناہ چاہتا ہوں ،یا اللہ !میں بدترین بڑھاپے تک زندہ رہنے سے تیری پناہ چاہتا ہوں ، یا اللہ! میں دنیا کے فتنے یعنی دجال کے فتنے سے تیری پناہ چاہتا ہوں ،یا اللہ !میں قبر کے عذاب سے تیری پناہ چاہتا ہوں۔ ‘‘
باب۔ گناہ اور قرض(اور تاوان وغیرہ )سے پناہ مانگنا۔ 
(۲۰۸۳)۔ ام المومنین عائشہؓ سے روایت ہے کہ رسول اللہﷺ فرمایا کرتے تھے (ترجمہ )’’اے اللہ !میں سستی اور بے انتہا بڑھاپے سے تیری پناہ چاہتا ہوں اور گناہ قرض و تاوان سے بھی تیری پناہ چاہتا ہو ں ،قبر کے فتنے اور قبر کے عذاب سے بھی تیری پناہ چاہتا ہوں ،دوزخ کے فتنے اور دوزخ کے عذاب سے بھی تیری پناہ چاہتا ہوں ،مالداری کے فتنے اور غر بت کے فتنے سے بھی تیر ی پناہ چاہتا ہوں ،اور مسیح دجال کے فتنے سے بھی یا اللہ !میں تیری پناہ چاہتا ہوں۔ یا اللہ !میرے گناہوں کو برف کے پانی اور اولوں سے دھو ڈال اور میرا دل گناہوں سے ایسا صاف کر دے جیسے سفید کپڑے کو تو میل کچل سے صاف کر دیتا ہے اور میرے گناہوں میں اتنا فاصلہ کر دے جتنا مشرق و مغرب میں فاصلہ ہے۔ ‘‘
باب۔ نبیﷺ کا یہ دعا پڑھنے کا بیان :’’اے ہمارے رب !ہمیں دنیا کی بھلائیاں عطا فرما۔۔۔ ‘‘(البقرہ:۲۰۱)
(۲۰۸۴)۔ سیدنا انسؓ سے روایت ہے کی نبیﷺ اکثر یہ دعا کرتے تھے :’’اے اللہ !اے ہمارے رب 
!ہمیں دنیا میں بھی نیکی دے اور آخرت میں بھی بھلائی عطا فرما اور ہمیں عذاب جہنم سے نجات دے۔ ‘‘ (آمین یار ب العالمین !)
باب۔  نبیﷺ کا یوں دعا فرمانا :’’اے اللہ !میرے اگلے اور پچھلے سب گناہ معاف فرمادے۔ ‘‘
(۲۰۸۵)۔ سیدنا ابو موسیٰ اشعریؓ سے روایت ہے کہ نبیﷺ یہ دعا کیا کرتے تھے :’’پروردگار عالم !میری خطامعاف فرما اور میری جہا لت اور زیادتی جو میں نے سارے کاموں میں کی اور جس کو تو خوب جانتا ہے۔ یاللہ ! میری بھول چوک کو اور جو کام میں نے قصداً کیا اور میری نادانی اور لغویات کو معاف فرما دے ،یہ سب باتیں مجھ میں مو جود ہیں۔ یا اللہ !میرے اگلے پچھلے ،چھپے اور کھلے سب گناہوں کو معاف فرما دے۔ ‘‘
باب۔ تہلیل (یعنی لاالہٰ الا اللہ۔۔۔ )کہنے کی فضیلت۔ 
(۲۰۸۶)۔ سیدناابو ہریرہ سے مروی ہے کہ نبیﷺ نے فرمایا :’’جس نے دن میں سو مرتبہ ’’((لاَ اِلٰہَ اِ لاَّ اﷲُ وَ حْدَہُ لاَشَرِ یْکُ لَہْ لَہُ الْمُلْکُ وَ لَہُ الْحَمْہُ وَھُوَ عَلٰی کُلِّ شیْیٔ قَدِ یْرٌ)) ‘‘اللہ تعالیٰ کے سوا کوئی معبود برحق نہیں ،اس کا کوئی شریک نہیں ، اسی کی بادشا دہی ہے ،اوراسی کے لیے تمام تعریفات ہیں اور وہی ہر چیز پر قادر ہے۔ ‘‘پڑھا ،اسے دس غلام آزاد کرنے کا ثواب ہو گا اوراس کے نامہ اعمال میں سو  نیکیاں لکھی جائیں گی اور سو گناہ مٹا  دیے جائیں گے 
اور اس روز شام تک شیطان سے امن میں رہے گا اوراس سے بہتر کوئی شخص نہ ہو گا لیکن جس نے اس سے بھی زیادہ اسے پڑھا ہو۔ ‘
(۲۰۸۷)۔ سیدنا ابو ایو ب انصاری اور ابن مسعود سے روایت ہے کہ نبیﷺ نے فرمایا :’’ جس نے مندرجہ بالا کلمہ (تہلیل لالہٰ الااللہ۔۔۔ )دس مرتبہ پڑھا ،اس کو اتنا ثواب ملے گا جیسے اس نے اسماعیل (علیہ السلام )کی اولادسے ایک غلام آزاد کیا۔ ‘‘
باب۔ سبحان اللہ کی فضیلت۔ 
(۲۰۸۸)۔ سیدنا ابو ہریرہ سے روایت ہے کہ رسول اللہ نے فرمایا :’’جس نے سبحان اللہ وبحمدہ ایک دن  میں سو مرتبہ پڑھا اس کے تمام گناہ مٹا دیے جائیں گے اگرچہ (اس کے گناہ )سمندر کی جھاگ کے برابر ہوں۔ ‘‘
باب۔ ذکر الٰہی کی فضیلت۔ 
(۲۰۸۹)۔ سیدنا ابوموسیٰؓ نے کہا کہ نبیﷺ نے فرمایا ’’جو اللہ کا ذکر کرے گا اور جو ذکر نہ کرے ان کی مثال زندہ اور مردہ کی سی ہے۔ ( یعنی ذکر کرنے والا زندہ اور ذکر نہ کرنے والا مردوں کی طرح ہے)
(۲۰۹۰)۔ سیدنا ابو ہریرہ نے بیان کیا کہ رسول اللہﷺ نے فرمایا :’’اللہ تعالیٰ کے چند فرشتے راستوں میں (اللہ کا )ذکر کرنے والے کو ڈھونڈتے رہتے ہیں کہ اور جب ان کو اللہ کا ذکر کرنے والے مل جاتے ہیں تو وہ (اپنے ساتھی فرشتوں کو )پکارتے ہیں کہ ادھر آؤ تمہارا مقصود حاصل ہو گیا (یعنی اللہ کا ذکر کرنے والے مل گئے )۔ ‘‘پھر فرمایا :’’یہ فرشتے ان لوگوں کو اپنے پروں سے ڈھانک لیتے ہیں (اور)آسمان دنیا تک (تہ بہ تہ پہنچ جاتے ہیں تو ) اللہ تعالیٰ ان سے دریافت کرتا ہے ، حالانکہ وہ ان سے زیادہ واقف ہوتا ہے کہ میرے بندے کیا کہہ رہے تھے ؟یہ کہتے ہیں کہ (اے اللہ !)تیری تسبیح و تکبیر اور حمد و ثنا کر رہے تھے۔ اللہ تعالیٰ فرماتا ہے کہ (اے فرشتو!) کیا انھوں نے مجھ کو دیکھا ہے ؟فرشتے کہتے ہیں نہیں واللہ !اگر وہ آپ کو دیکھ لیتے تو نہایت شدت سے آپ کی حمد و ثنا اور تسبیح وتقدیس کرتے۔ ‘‘(نبیﷺ نے )فرمایا :’’ پھر اللہ تعالیٰ فرماتا ہے (اے  فرشتو!)وہ مجھ سے کس چیز کا سوال کرتے ہیں۔ فرشتے کہتے ہیں کہ آپ سے جنت مانگتے ہیں۔ اللہ تعالیٰ فرماتا ہے کیا انھوں نے جنت کو دیکھا ہے ؟(جو اس کی طلب کرتے ہیں )فرشتے کہتے ہیں کہ نہیں دیکھا۔ اللہ تعالیٰ فرماتا ہے کہ اگر دیکھتے تو کیا ہوتا ؟فرشتے کہتے ہیں کہ اگر وہ اس کو دیکھ لیتے تو بہت شدت سے اس کی خواہش کرتے۔ پھر اللہ تعالیٰ فرشتوں سے کہتا ہے کہ کس چیز سے پناہ مانگتے ہیں ؟ فرشتے کہتے ہیں کہ دوزخ سے پناہ مانگتے ہیں۔ اللہ تعالیٰ فرماتا ہے کہ کیا انھوں نے دوزخ کو دیکھا ہے ؟فرشتے کہتے ہیں نہیں۔ اللہ تعالیٰ فرماتا ہے کہ اگر اس کو دیکھتے تو کیا ہوتا ؟فرشتے کہتے ہیں کہ اگر اس کو دیکھتے تو اس سے بھاگتے اور بہت ہی خوف کرتے۔ پھر اللہ تعالیٰ فرماتا ہے کہ (اے فرشتو !)میں تمہیں گواہ کرتا ہوں کہ ان لوگو ں کو میں نے معاف کر دیا۔ پھر ان فرشتوں میں سے ایک فرشتہ کہتا ہے کہ ان ذکر کرنے والو ں میں ایک آدمی ذکر کرنے والوں میں سے نہیں تھا بلکہ کسی ضرورت سے وہاں چلا گیا تھا تو اللہ تعالیٰ فرماتا ہے وہ ایسے لوگ ہیں کہ جن کا ہم نشیں بھی محروم نہیں رہتا۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 



دل کو نرم کرنے والی باتوں کا بیان 

باب۔ صحت اور فراغت کے بیان میں اور نبیﷺ کا فرمان :’’زندگانی درحقیقت آخرت ہی کی زندگی ہے۔ ‘‘
(۲۰۹۱) سید نا ابن عباسؓ کہتے ہیں کہ رسول اللہﷺ نے فرمایا :’’دو نعمتیں ایسی ہیں کہ اکثر لوگ ان کی قدر نہیں کرتے (۱)صحت وتندرستی ( ۲)فارغ البالی ( یعنی کام کاج سے فراغت اور فرصت کے لمحات )۔ ‘‘
 باب۔ نبیﷺ کا فرمان ’’ دنیا اس طرح بسر کرو جیسے کوئی پردیسی ہو یا راستہ چلتا ہوا مسافر۔ ‘‘
 (۲۰۹۲)۔ سیدنا عبداللہ بن عمرؓ کہتے ہیں کہ رسول اللہﷺ نے میرے کندھے پکڑ کر فرمایا :’’ دنیا اس طرح بسر کر و جیسے کوئی پردیسی ہو یا راہ چلتا مسافر۔ ‘‘ اور سیدنا ابن عمرؓ کہتے تھے کہ جب صبح ہو تو شام کے منتظر مت رہو اور شام ہو تو صبح کے منتظر نہ ہو ( اور جو نیک کام کرنا ہے وہ کر لو۔ شاید صبح آئی ہے تو شام نہ آئے ) اور اپنی صحت میں بیماری کا سامان تیار کر لے اور زندگی میں موت کا کچھ سامان تیار کر لے۔ ‘‘
 باب۔ آرزو کی رسی لمبی ہونا۔ 
( ۲۰۹۳)۔ سیدنا عبداللہ ( بن مسعود )ؓ سے روایت ہے کہ نبیﷺ نے ایک مربع شکل بنائی اور اس میں ایک خط اس شکل سے باہرنکلتا ہوا کھینچا اور اس خط پر دونوں طرف سے چھوٹے چھوٹے خط بنائے اور فرمایا :’’ ( مربع کے اندر ) آدمی ہے اور مربع اس کی موت ہے جو چاروں طرف سے انسان کو گھیرے ہوئے ہے اور لمبا خط جو مربع سے باہر نکل گیا ہے ، یہ انسان کی آرزو ( امید ) ہے اور یہ چھوٹے خطوط آفات اور عوارض (بیماریاں )ہیں ، اگر ایک آفت سے بچ گیا تو دوسری میں پھنس گیا اور اگر میں اس آفت سے بھی بچ گیاتو تیسری میں مبتلا ہو گیا۔ ‘‘
 (۲۰۹۴)۔ سیدنا انس  بن مالکؓ سے روایت ہے کہ نبیﷺ نے چند خطوط ( مثل شکل حدیث اول ) کھینچے اور فرمایا :’’ یہ ( دائرہ سے نکلتا ہوا خط انسان کی ) آرزو کی مثال ہے ، وہ اسی آرزو میں سر گرداں رہتا ہے کہ موت آ جاتی ہے۔ ‘‘
 باب۔ جس کی عمر ساٹھ سال کی ہو گئی ، اللہ اس کے عذر کو ( کمی ) عمر کی بابت قبول نہ کر ے گا۔ 
( ۲۰۹۶)۔ سیدنا ابو ہریرہؓ ہی سے روایت ہے کہ رسول اللہﷺ نے فرمایا :’’ بوڑھے شخص کا دل دو چیزوں (کی خواہش ) سے جوان ہوتا ہے ( ۱)حب دنیا ( ۲) اور درازیِ عمر۔ ‘‘ 
باب: جو عمل خالصتاً اللہ تعالیٰ کی رضا مندی کے لیے کیا جائے۔ 
( ۲۰۹۷)۔ سیدنا عتبان بن مالک انصاریؓ سے روایت ہے کہ رسول اللہﷺ نے فرمایا :’’ جو شخص ایسا ہو گا کہ اس نے خالصتاً اللہ کے لیے ’’ لا الٰہ الا اللہ ‘‘ کہا ہو تو قیامت کے دن اس پر دوزخ کی آگ حرام ہو گی۔ ‘‘
 ( ۲۰۹۸)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ اللہ تعالیٰ فرماتا ہے ’’ جس مومن بندے کی محبوب چیز میں نے دنیا سے اٹھا لی ( جیسے بیٹا ، بھائی وغیرہ ) اور اس نے اس پر صبر کیا تو اس کی جزا میرے یہاں جنت کے سوا اور کچھ نہیں ( یعنی اس کو جنت ملے گی )۔ ‘‘
 باب۔ نیک آدمیوں کا دنیا سے اٹھ جاتا۔ 
( ۲۰۹۹)۔ سیدنا مرداس اسلمیؓ نے بیان کیا کہ رسول اللہﷺ نے فرمایا :’’ سب سے پہلے صالح لوگ فوت ہو جائیں گے ، ان کے بعد جوان سے کم نیک ہیں ، یہاں تک کہ جو کے بھو سے یا کھجور کے کچرے کی طرح کچھ لوگ رہ جائیں گے جن کی اللہ کو کچھ پر وا نہیں ہے۔ ‘‘
 باب۔ مال و دولت کے فتنہ سے ڈرتے رہنا۔ 
( ۱۲۰۰)۔ سید نا ابن عباسؓ نے کہا کہ میں نے رسول اللہﷺ سے سنا :’’ اگر بنی آدم کو دو اور وادیاں مال و دولت سے بھر ی ہوئی بھی مل جائیں تو یہ تیسری کی تلاش ( حرص ) میں رہے گا اور اولاد آدم کا پیٹ تو مٹی ہی بھرتی ہے اور جو اللہ کی طرف جھکتا ہے تو اللہ بھی اس پر مہربان ہوتا ہے۔ ‘‘
 باب۔ آدمی جو مال اللہ کی راہ میں دے وہی اس کا مال ہے۔ 
( ۲۱۰۱)۔ سیدنا عبد اللہ بن مسعودؓ نے کہا کہ نبیﷺ نے فرمایا :’’ تم میں ایسا کون ہے جسے اپنے وارث کا مال اپنے مال سے زیادہ محبوب ہے ؟‘‘ سب نے عرض کی یا رسول اللہ ! ہم سب کو اپنا ہی مال محبوب ہے۔ تو آپﷺ نے فرمایا :’’ اپنا مال وہی ہے جو زندگی میں ( فی سبیل اللہ ) خرچ کر کے آگے بھیجا اور جو چھوڑ کر مر گیا وہ تو وارثوں کا ہے۔ ‘‘
  باب۔ رسول اللہﷺ اور صحابہ کرامؓ کی زندگی دنیا میں کیسی تھی اور وہ دنیا سے کیسے الگ رہے۔ 
( ۲۱۰۲)۔ سیدنا ابو ہریرہؓ کہتے ہیں قسم ہے اللہ کی جس کے سوا کوئی معبود نہیں ہے کہ بسا اوقات میں بھوک کی وجہ سے زمین پر پیٹ لگا کر لیٹ جاتا تھا اور بسا اوقات پیٹ سے پتھر باندھ لیتا تھا اور ایک روز میں نبیﷺ اور ان کے اصحاب کے راستے میں بیٹھ گیا۔ پہلے وہاں سے ابوبکر ( رضی اللہ عنہ ) گزرے تو میں نے ان سے قرآن کی ایک آیت پوچھی ( صرف ) اس لیے کہ میرا مقصود پوچھیں سے اور مجھے گھر لے جا کر کھانا کھلا دیں (لیکن ) وہ چلے گئے۔ پھر سیدنا عمر ( رضی اللہ عنہ ) گزرے تو ان سے بھی ایسے ہی کہا لیکن وہ بھی چلے گئے۔ پھر ابوالقاسم (محمدﷺ ) ادھر سے گزرے۔ مجھے دیکھ کر سمجھ گئے اور مسکرا کر فرمایا :’’ اے ابو ہر ! میں نے کہا لبیک یا رسول اللہ !  فرمایا :’’ میرے ساتھ آؤ۔ ‘‘ میں ساتھ ہو لیا۔ آپﷺ گھر میں داخل ہوئے ، میں نے اندر آنے کی اجازت لی ، مجھے اجازت دی گئی۔ ‘‘ میں اندر چلا گیا۔ آپﷺ نے دودھ کا ایک پیالہ دیکھا تو فرمایا :’’ یہ کہاں سے آیا ہے ؟‘‘ گھر والوں نے کہا فلاں شخص یا یہ کہا کہ فلاں عورت نے آپ کے لیے تحفہ دیا ہے۔ آپﷺ نے فرمایا :’’ اے ابو ہر !‘‘ میں نے کہا لبیک یا رسول اللہ ! اہل ’’ صفہ کو بلا لاؤ۔ ‘‘ ابو ہریرہؓ نے بیان کیا کہ اہل صفہ مسلمانوں کے مہمان تھے نہ ان کا کوئی گھر تھا اور نہ کوئی مال واسباب اور نہ کوئی دوست آشناجس کے گھر جا کر رہتے ( مسجد میں پڑھے رہتے تھے ) جب کوئی صدقہ کا مال آتا تو رسول اللہﷺ خود اس میں سے تناول نہ فرماتے ( کیونکہ آپﷺ اور آپﷺ کی آل پر صدقہ حرام تھا ) بلکہ انھیں کو دے دیا کرتے اور اگر کوئی تحفہ آتا تو کچھ اپنے لیے رکھ لیتے اور کچھ انھیں دے دیتے۔ سیدنا ابو ہریرہؓ کہتے ہیں کہ جب مجھے رسول اللہﷺ نے فرمایا :’’ جا اور اصحاب صفہ کر بلا لاؤ تو مجھے بہت  برا لگا۔ میں نے اپنے دل میں کہا کہ بھلا یہ اتنا سا دودھ اصحاب صفہ کو کیسے کافی ہو سکتا ہے ؟ اس دودھ کا حقدار تو میں تھا ، اس میں سے کچھ پیتا تو ذرا مجھ میں طاقت آتی اور جب اہل صفہ آئیں گے تو رسول اللہﷺ مجھ کو ہی حکم دیں گے کہ ان کو دودھ پلا ، جب وہ پینا شروع کر دیں گے تو اس بات کی امید نہیں ہے کہ اخیر میں کچھ دودھ مجھے بھی ملے گا۔ مگر کیا کرتا اللہ ورسول اللہﷺ کا حکم بجا لانا تو اشد ضروری تھا۔ چار ونا چار میں ان کے پاس گیا اور ان ( اصحاب صفہ ) کو بلا لایا۔ انھوں نے اندر آنے کی اجازت چاہی تو آپﷺ نے اجازت دے دی۔ وہ آئے اور اپنی اپنی جگہ پر بیٹھ گئے۔ نبیﷺ نے مجھ سے فرمایا :’’ اے ابا ہر !‘‘ میں نے کہا ، لبیک یا رسول اللہ!۔ فرمایا :’’ انھیں یہ دودھ پلاؤ۔ ‘‘ میں نے ان میں سے ایک ایک کو دودھ کا پیالہ دینا شروع کیا۔ جب وہ پی چکتا تو دودھ والا پیالہ مجھ کو واپس کر دیتا۔ دوسرے شخص کو دیتا تو وہ بھی سیر ہو کر پیتا اور پیالہ مجھ کو واپس کر دیتا۔ ( پھر تیسرے شخص کو دیتا ) اسی طرح سب کے بعد رسول اللہﷺ کے پاس پہنچا۔ اس وقت تک اصحاب صفہ خوب سیر ہو کر پی چکے تھے۔ آپﷺ نے پیالہ ہاتھ پر رکھ کر میری طرف دیکھا اور مسکرائے اور فرمایا :’’ اب تو اور میں باقی رہ گئے میں نے کہا ’’ بے شک یا رسول اللہ ! آپﷺ نے  سچ فرمایا۔ آپﷺ نے فرمایا :’’بیٹھ جا اور دودھ پیو۔ ‘‘میں بیٹھ گیا اور دودھ پینا شروع کر دیا۔ آپﷺ نے فرمایا:’’ اور پیو۔ ‘‘ تو میں نے اور پیا۔ آپﷺ یہی فرماتے رہے یہاں تک کہ میں نے کہا قسم اس پروردگار کی جس نے آپ کو سچائی کے ساتھ بھیجا ہے اب میرے پیٹ میں جگہ نہیں رہی تو آپﷺ نے فرمایا :’’ اچھا اب مجھے دے دے۔ ‘‘ میں نے دے دیا تو آپﷺ نے اللہ کی حمد بیان کی اور بسم اللہ کہہ کر باقی بچا ہوا دودھ نو ش فرما لیا۔ ( یہ بھی نبیﷺ کے معجزات میں سے ایک معجزہ تھا )۔ 
(۲۱۰۳)۔ سیدنا ابو ہریرہؓ کہتے ہیں کہ رسول اللہﷺ نے یہ دعا فرمائی ’’ اے اللہ !  محمد (ﷺ ) کی آل کو وہ روزی عطا فرما جس میں ان کا گزارہ ہوتا رہے۔ ‘‘ 
باب۔ عبادت میں میانہ روی اور اس پر ہمیشگی کرنا۔ 
( ۲۱۰۴)۔ سیدنا ابو ہریرہؓ راوی ہیں کہ رسول اللہﷺ نے فرمایا :’’ کسی بھی شخص کو اس کے عملوں کی وجہ سے نجات نہ ہو گی ( بلکہ اللہ کی رحمت سے ہو گی )۔ ‘‘ لوگوں نے پوچھا کہ کیا آپﷺ کو بھی نہیں ؟ تو رسول اللہﷺ نے فرمایا :’’ ہاں ! مجھے بھی نہیں مگر یہ کہ اللہ کے تعالیٰ کی رحمت مجھ کو ڈھانپ لے۔ ‘‘ اور فرمایا :’’میانہ روی سے عمل کرو اور اللہ سے قربت حاصل کرو اور صبح و شام اور پچھلی رات میں عبادت کرو اور میانہ روی سے عمل کرنا تمہیں منزل مقصود ( یعنی جنت ) تک پہنچا دے گا۔ ‘‘
( ۲۱۰۵)۔ ام المومنین عائشہؓ سے مروی ہے کہ رسول اللہﷺ سے سوال کیا گیا کہ اللہ تعالیٰ کو کونسا عمل پسند ہے ؟ فرمایا :’’ ایسا عمل جو ہمیشہ کیا جائے اگر چہ تھوڑا ہو۔ ‘‘
 باب۔ اللہ تعالیٰ سے امید اور ڈر، دونوں رکھنا۔ 
( ۲۱۰۶)۔ سیدنا ابو ہریرہؓ نے کہا کہ میں نے رسول اللہﷺ سے سنا ، فرماتے تھے :’’ اللہ تعالیٰ نے جس وقت  رحمت کو پیدا کیا تو اس کے سوحصے پیدا فرمائے ،ننانوے حصے اپنے پاس رکھے اور ایک حصہ پوری مخلوق کی طرف بھیجا۔ پس اگر کافر لوگ اللہ کے پاس والی تمام رحمت کو جان لیں تو ( با وجود اپنے کفرو شرک وغیرہ کے ) کبھی بھی جنت سے نا امید نہ ہوں اور اگر مومن اللہ کے یہاں کے تمام عذاب کو جان لیں تو ( باوجود اپنے عقیدہ ، ایمان سے اور عمل صالح کے ) دوزخ سے نڈر نہ ہوں۔ ‘‘
 باب۔ زبان کو رو کے رکھنا اور نبیﷺ کے اس قول کا بیان کہ جو شخص اللہ پر اور آخرت کے دن پر ایمان رکھتا ہو اس کو چاہیے کہ اچھی بات کہے ورنہ خاموش رہے۔ 
( ۲۱۰۷)۔ سیدنا سہل بن سعدؓ سے روایت ہے کہ رسول اللہﷺ نے فرمایا :’’ جو شخص مجھے اپنی زبان اور شرمگاہ کی ضمانت دے تو میں اس کے لیے جنت کی ضمانت دیتا ہوں۔ ‘‘( یعنی حقوق اللہ اور حقوق العباد میں کبھی ان دونوں کا غلط استعمال نہ ہو )۔ 
( ۲۱۰۸)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ انسان اچانک کبھی اللہ کی رضا کی کوئی بات کہہ دیتا ہے اور وہ اسے کوئی اہمیت نہیں دیتا تو اللہ تعالیٰ اس کی وجہ سے اس کے درجے بلند کرتا ہے اور ( کبھی )انسان کوئی بات اللہ تعالیٰ کی ناراضگی کی کہہ دیتا ہے اور وہ اسے کوئی بڑا گناہ نہیں سمجھتا حالانکہ اس کی وجہ سے جہنم میں گر جاتا ہے۔ ‘‘ 
باب۔ گناہوں سے باز رہنے کا بیان۔ 
(۲۱۰۹)۔ سیدنا ابوموسیٰؓ سے روایت ہے کہ رسول اللہﷺ نے فرمایا :’’ میری مثال اور اس کی مثال جو اللہ نے میرے پاس بھیجا ہے اس شخص کی طرح ہے جس نے کسی قوم سے آ کر کہا کہ میں نے اپنی دونوں آنکھوں سے دیکھا کہ ایک لشکر دشمنوں کا آتا ہے اور میں تمہیں صاف صاف ڈراتا ہوں کہ تم اس سے بچو ، اس سے بچو۔ ایک گروہ نے اس کی بات کو مانا اور رات ہی رات وہاں سے چل دیا وہ تو بچ گیا اور دوسرے گروہ نے اس کا کہنا نہ مانا ، صبح کو وہ لشکر آ پہنچا اور اس نے انھیں مار ڈالا۔ 
باب: دوزخ نفسانی خواہشوں سے ڈھانکی گئی ہے۔ 
( ۲۱۱۰)۔ سیدنا ابو ہریرہؓ سے مروی ہے کہ رسول اللہﷺ نے فرمایا :’’ دوزخ نفسانی خواہشات سے اور جنت ان باتوں جو نفس کو بری معلوم ہوں سے ڈھانک دی گئی ہے۔ ‘‘
 باب۔ جنت اور جہنم تمہارے جو تے کے تسمے سے بھی زیادہ قریب ہیں۔ 
( ۲۱۱۱)۔ سیدنا عبداللہ بن مسعودؓ نے بیان کیا کہ رسول اللہﷺ نے فرمایا :’’ جنت تمہارے جوتے کے تسمے سے بھی زیادہ قریب ہے اور ایسے ہی دوزخ بھی تمہارے جو تے کے تسمے سے بھی زیادہ قریب 
ہے۔ ‘‘ ( اس لیے سنبھل کر چلو )۔ 
باب۔ آدمی کو دنیا میں ان لوگوں کو دیکھنا چاہیے جو اپنے سے کمتر ہیں اور ان کو نہیں دیکھنا چاہیے جو اپنے سے بڑھ کر ہیں۔ 
( ۲۱۱۲)۔ سیدنا ابو ہریرہؓ سے مروی ہے کہ رسول اللہﷺ نے فرمایا :’’ جب تم میں سے کوئی شخص اپنے سے زیادہ امیر کی طرف دیکھے تو چاہیے کہ پھر اپنے سے غریب کی طرف بھی خیال کرے۔ ‘‘
 باب۔ نیکی یا برائی کا ارادہ کرنا۔ 
( ۲۱۱۳)۔ سیدنا ابن عباسؓ سے روایت ہے کہ نبیﷺ نے منجملہ دیگر روایت قدسیہ کے یہ بھی فرمایا :’’ اللہ تعالیٰ نے نیکیاں اور برائیاں لکھ دی ہیں اور ظاہر کر دیا ہے کہ یہ نیکی ہے او ریہ برائی ہے ، پس جس نے نیکی کا محض ارادہ کیا اور ابھی عمل نہیں کیا تو اللہ تعالیٰ اس کے نامۂ اعمال میں پوری نیکی لکھے گا اور جس نے نیکی کا ارادہ کر کے عمل بھی کر لیا تو اس کے نامۂ اعمال میں دس سے سات سو تک بلکہ اور دگنی تگنی جتنی چاہیے گا نیکیاں لکھے گا اور جس نے برائی کا ارادہ کیا لیکن ( اللہ تعالیٰ سے ڈر کر ) مرتکب نہیں ہو ااس کے لیے بھی ایک پوری نیکی کا ثواب لکھے گا اور جس نے ارادہ کر کے برائی کر بھی لی تو اس کے لیے ایک ہی گناہ لکھے گا۔ ‘‘
 باب۔ ( قیامت کے قریب ) ایمانداری کا اٹھ جانا۔ 
(۲۱۱۴)۔ سیدنا ابوحذیفہؓ نے کہا کہ مجھ سے رسول اللہﷺ نے دو حدیثیں بیان فرمائیں ، ایک کاظہور تو میں نے دیکھ لیا جبکہ دوسری کے ظہور کا منتظر ہوں۔ وہ پہلی حدیث یہ ہے :’’ امانتداری پہلے دلوں کی گہرائی میں اتری، پھر لوگوں نے قرآن سے بھی امانتداری کا حکم جان لیا اور پھر سنت نبیﷺ سے بھی جان لیا۔ ‘‘ اور دوسری حدیث رسول اللہﷺ نے امانتداری کے اٹھ جانے کے متعلق ارشاد فرمائی :’’ امانتداری بہت جلد جاتی رہے گی اور ایسا ہو گا کہ آدمی سوئے گا اور امانتداری اس کے دل سے نکال لی جائیگی۔ اس کا اثر ایک نقل کی طرح رہ جائے گا پھر سوئے گا تو باقی امانتداری بھی نکال لی جائے گی اور اس کا نشان ایک آبلہ سا ہو گا جیسے چنگاری کو اگر تو پاؤں سے ٹھکرا دے اور وہ پھول جائے اور اسے تو ابھرا ہوا دیکھے حالانکہ اس میں کچھ بھی نہیں ہوتا اور صبح کو لو گ اٹھ کر خرید و فروخت کریں گے اور امانتدار کوئی بھی نہ ہو گا۔ امانتدار ایسے شاذونادر ہو جائیں گے کہ لوگ تعجب سے یوں کہیں گے ( کہ بھائی ) فلاں قبیلہ میں فلاں شخص کیسا امانتدار ہے اور کسی شخص کے متعلق یوں کہیں گے کہ کیسا ظریف و عقلمند اور دلاور آدمی ہے حالانکہ اس کے دل میں رائی کے دانہ کے برابر بھی ایمان نہ ہو گا۔ ‘‘ پھر بیان کرتے ہیں کہ مجھ پر ایک ایسا وقت گزر چکا ہے کہ مجھے کسی کے ساتھ معاملہ کرنے پر پروانہ ہو تی تھی۔ مسلمان کو اسلام حق کی طرف لے آتا اور عیسائی کو اس کے حاکم مجبور کر کے میرا حق دلا دیتے اور آج کل تو میں فلاں اور فلاں کے سوا کسی سے کوئی معاملہ یا خرید و فروخت نہیں کر تا۔ 
( ۲۱۱۵)۔ سیدنا ابن عمرؓ کہتے ہیں کہ میں نے رسول اللہﷺ سے سنا ، آپﷺ نے فرمایا :’’ لوگوں کا حال اونٹوں کی طرح ہے کہ سو اونٹوں میں سے تیز سواری کے قابل کوئی بھی اونٹ نہیں ملتا۔ ‘‘
باب: ریا کاری اور شہرت چاہنے کی برائی۔ 
( ۲۱۱۶)۔ سیدنا جندبؓ سے مروی ہے کہ رسول اللہﷺ نے فرمایا :’’ جو شخص خلقت کو سنانے کے لیے کوئی نیک کام کرے گا تو اللہ تعالیٰ ( قیامت کے دن ) اس کی بد نیتی سب کو سنا دے گا اور جس نے لوگوں کودکھانے کے لیے کوئی نیک کام کیا تو اللہ تعالیٰ بھی قیامت کے دن اس کی اصل حقیقت سب لوگوں کو دکھا دے گا۔ ‘‘ ( اور ان کو کچھ ثواب نہیں ملے گا )۔ 
 باب۔ تواضع ( انکساری ) کے بیان میں۔ 
(۲۱۱۷)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ اللہ تعالیٰ فرماتا ہے کہ جس نے میرے دوست سے عداوت کی تو میں اس کے ساتھ اعلان جنگ کروں گا اور مجھے اپنے بندے کا 
مجھ سے قرب حاصل کرنا کسی اور ذریعہ سے اتنا محبوب نہیں جتنا اس سے ہے جو میں نے اس پر فرض کیا ہے اور میرا بندہ نوافل میں ہمیشگی سے میرے قریب ہو تا جاتا ہے یہاں تک کہ میں اس سے محبت کرنے لگتا ہوں اور جب میں اس سے محبت کر نے لگتا ہوں تو میں اس کا وہ کان ہو جاتا ہوں جس سے وہ سنتا ہے اور اس کی وہ آنکھ جس سے وہ دیکھتا ہے اور اس کا وہ ہاتھ جس سے وہ پکڑتا ہے اور اس کا وہ پاؤں جس سے وہ چلتا ہے اور اگر وہ مجھ سے (کسی چیز کا ) سوال کرتا ہے تو میں اس کو ضرور دیتاہوں اور اگر وہ مجھ سے پناہ طلب کرتا ہے تو میں اس کو پناہ دیتا ہوں اور مجھ کو کسی چیز سے جس کو میں کرنے والا ہوں اتنا تردد نہیں ہوتا جتنا کہ نفس مومن ( کے معاملہ ) میں ہوتا ہے اور وہ موت کو برا سمجھتا ہے اور میں اس کی نا خوشی کو پسند نہیں کرتا۔ 
 باب۔ اس بیان میں کہ جو شخص اللہ تعالیٰ کی ملاقات کو محبوب رکھتا ہے تو اللہ تعالیٰ بھی اس کی ملاقات کو محبوب رکھتا ہے۔ 
( ۲۱۱۸)۔ سیدنا عبادہ بن صامتؓ سے روایت ہے کہ نبیﷺ نے فرمایا :’’ جو شخص اللہ تعالیٰ سے ملنے کو پسند کرتا ہے تو اللہ تعالیٰ بھی اس سے ملنے کو پسند کرتا ہے اور جو اللہ تعالیٰ سے ملنے کو برا سمجھتا ہے تو اللہ بھی اس سے ملنے کو برا سمجھتا ہے۔ ام المومنین عائشہؓ یا نبیﷺ کی کسی اور زوجۂ محترمہ نے عرض کی کہ موت کو تو ہم بھی پسند نہیں کرتے تو نبیﷺ نے فرمایا :’’ یہ ( مطلب ) نہیں بلکہ مطلب یہ ہے کہ جب مومن کی موت کا وقت ہوتا ہے تو اس کو اللہ کی (طرف سے ) رضا مندی اور اعزاز کی بشارت دی جاتی ہے پس اسو قت اس کو اس سے جو اس کے آگے ہے ( یعنی اللہ کا ملنا ) اور کوئی چیز اچھی معلوم نہیں ہوتی تب وہ اللہ سے ملنے کو اچھا سمجھتا ہے اور اللہ اس کے ملنے کو پسند کرتا ہے اور جب کافر کی موت کا وقت ہے تو اسے اللہ کے عذاب اور عقوبت کی خبر دی جاتی ہے پس جو کچھ 
اس کے آگے ( یعنی عذاب اور عقوبت )ہے ، اس سے زیادہ کوئی چیز اس کو بری معلوم نہیں ہوتی اور اللہ سے ملنے کو وہ برا سمجھتا ہے اور اللہ اس سے ملنے کو برا سمجھتا ہے۔ ‘‘
 باب۔ موت کی بے ہوشیوں اور سختیوں کا بیان۔ 
( ۲۱۱۹)۔ ام المومنین عائشہؓ سے روایت ہے کہ عرب کے کچھ گنوار اور سخت طبیعت لوگ رسول اللہﷺ کی خدمت میں آتے تو پوچھتے تھے کہ وہ گھڑی ( قیامت ) کب آئے گی ؟ آپﷺ ان میں سے سب سے چھوٹے کی طرف دیکھ کر فرماتے :’’ اگر یہ زندہ رہا تو اسے بڑھاپا نہ آنے پائے گا یہاں تک کہ تم پر قیامت ہو جائے گی یعنی تم مر جاؤ گے ( اور مر نا بھی قیامت ہے )۔ ‘‘ 
باب۔ قیامت کے دن اللہ تعالیٰ زمین کو سمیٹ لے گا۔ 
( ۲۱۲۰)۔ سیدنا ابو سعید خدریؓ کہتے ہیں کہ رسول اللہﷺ نے فرمایا :’’ قیامت کے دن زمین ایک روٹی کی طرح ہو گی جس کو اللہ تعالیٰ اپنے ہاتھ سے الٹے پلٹے گا جس طرح تم میں سے کوئی شخص سفر میں اپنی روٹی الٹتا پلٹتا ہے۔ یہ جنت والوں کی مہمانی کے لیے ہو گا۔ ‘‘(راوی کہتے ہیں ) پھر ایک یہودی حاضر ہوا اور کہنے لگا کہ اے ابو القاسم ! اللہ آپ پر برکت فرمائے کیا میں آپ کو قیامت 
کے دن اہل جنت کی مہمانی کی خبر نہ دوں ؟ آپﷺ نے فرمایا :’’ ہاں بتاؤ۔ ‘‘ اس نے اسی طرح جس طرح کہ نبیﷺ فرما چکے تھے کہا کہ زمین( قیامت کے دن ) ایک روٹی کی طرح ہو گی ( راوی کہتے ہیں کہ اس کی یہ بات سن کر ) نبیﷺ نے ہماری طرف دیکھا پھر ہنسے یہاں تک کہ آپﷺ کے دندان مبارک نظر آئے۔ پھر وہ یہودی کہنے لگا کہ کیا میں تمہیں یہ نہ بتاؤں کہ اس کا سالن کیا ہو گا ؟ اس کا سالن بالام اور نون ہو گا۔ صحابہؓ نے پوچھا کہ یہ کیا چیزیں ہیں ؟ اس نے کہا کہ بیل اور مچھلی۔ یہ بیل اور مچھلی اتنے بڑے ہوں گے کہ ان کے کلیجے کا لٹکتا ہوا ٹکڑا ، ستر ہزار جنتی کھائیں گے۔ 
(۲۱۲۱)۔ سیدنا سہل بن سعدؓ کہتے ہیں کہ میں نے رسول اللہﷺ کو سنا ، فرماتے تھے :’’ قیامت کے دن سفید گیہوں کی روٹی جیسی صاف اور سفید زمین پر لوگوں کا حشر ہو گا سہلؓ یا کوئی دوسرے راوی کہتے ہیں کہ اس ( زمین ) میں کسی قسم کا کوئی نشان نہ ہو گا۔ 
باب۔ کیفیت حشر کا بیان۔ 
( ۲۱۲۲)۔ سیدنا ابو ہریرہؓ نبیﷺ سے روایت کرتے ہیں کہ تین طریق سے لوگوں کا حشر کیا جائے گا۔ ایک ( گروہ میں ) تو امید رکھنے والے اور ڈرنے والے ہوں گے اور ( دوسرا گروہ ) ان لوگوں کا ہو گا جو دو دو اور تین تین اور چار چار اور دس دس ایک ایک اونٹ پر ( سوار ) ہوں گے اور باقی لوگوں کو آگ اکٹھا کرے گی ، جہاں وہ آرام لیں گے وہیں وہ بھی آرام لے گی اور جہاں سے وہ رات گزاریں گے وہیں وہ بھی رات گزارے گی اور جہاں وہ صبح کریں گے وہیں وہ بھی صبح کرے گی 
اور جہاں وہ شام کریں گے وہیں وہ بھی شام کر ے گی۔ ‘‘( یعنی ان کو میدان حشر میں پہنچا دے گی)۔ 
( ۲۱۲۳)۔ ام المومنین عائشہؓ کہتی ہیں کہ رسول اللہﷺ نے فرمایا :’’ تم ننگے پاؤں ، ننگے بدن ، بغیر ختنہ کیے ہوئے اٹھائے جاؤ گے۔ ‘‘ تو میں نے عرض کی یا رسول اللہ ! مرد اور عورتیں ایک دوسرے ( کے ستر) کو دیکھیں گے ؟ آپﷺ نے فرمایا :’’ وہ وقت ایسا سخت ہو گا کہ اس چیز کا خیال بھی کوئی نہ کرے گا۔ ‘‘ 
 باب۔ اللہ تعالیٰ کا فرمان :’’ کیا انھیں اپنے مرنے کے بعد جی اٹھنے کا خیال نہیں ، اس عظیم دن کے لیے جس دن سب لوگ رب العالمین کے سامنے کھڑے ہوں گے۔ ‘‘(مطففین :۴۔ ۶)
(۲۱۲۴)۔ سیدنا ابو ہریرہؓ سے روایت ہے کہ نبیﷺ نے فرمایا :’’ قیامت کے دن لوگوں کو اس قدر پسینہ آئے گا کہ زمین پر پھیلے گا اور اس میں ستر گز تک نیچے چلا جائے گا ( اتنی دور تک زمین اندر سے تر ہو جائے گیا ) اورلوگ منہ تک اس پسینے میں غرق ہو ں گے بلکہ آدھے آدھے کانوں تک۔ ‘‘
 باب۔ قیامت میں قصاص کے لیے جانے کا بیان۔ 
( ۲۱۲۵)۔ سیدنا عبداللہ ( بن مسعود )  رضی اللہ عنہ کہتے ہیں کہ رسول اللہﷺ نے فرمایا :’’ سب سے پہلے جس چیز کا لوگوں کے درمیان فیصلہ کیا جائے گا وہ خون خرابے کا فیصلہ ہے۔ ‘‘ 
باب۔ جنت اور دوزخ کے حالا ت۔ 
( ۲۱۲۶)۔ سیدنا ابن عمرؓ سے روایت ہے کہ نبیﷺ نے فرمایا :’’ جب جنتی جنت میں چلے جائیں اور دوزخی دوزخ میں چلے جائیں گے تو موت کو لایا جائے گا یہاں تک کہ وہ جنت اور دوزخ کے درمیان میں لائی جائے گی پھر اس کو ذبح کر دیا جائے گا۔ پھر ایک منادی کرنے والا آواز لگائے گا کہ اے اہل جنت ! ( تم کو آج کے بعد ) موت نہ آئے گی اور اے اہل جہنم !( تم کو بھی آج کے بعد ) موت نہیں آئے گی ( اس آواز سے ) اہل جنت کو خوشی پر خوشی ہو گی اور اہل دوزخ کو رنج پر رنج ہو گا۔ ‘‘
 ( ۲۱۲۷)۔ سیدنا ابو سعید خدریؓ سے روایت ہے کہ رسول اللہﷺ نے فرمایا :’’ اللہ تعالیٰ اہل جنت سے فرمائے گا کہ اے اہل جنت ! وہ کہیں گے۔ اے ہمارے رب ! ہم حاضر ہیں ، ہر کام کے لیے تیار ہیں۔ اللہ تعالیٰ فرمائے گا کیا تم راضی ہو ؟ وہ عرض کریں گے کہ کیا اب بھی ہم خوش نہ ہوں گے حالانکہ تو نے ہمیں وہ وہ نعمتیں عنایت کی ہیں جو اپنی مخلوق میں سے کسی کو عنایت نہیں کیں۔ اللہ تعالیٰ فرمائے گا کہ میں اس سے بھی بڑھ کر تم کو ایک چیز سے سرفراز فرماتا ہوں۔ جنتی عرض کریں گے کہ اے پروردگار ! وہ کیا چیز ہے جو اس سے بھی بہتر ہے ؟ اللہ جل شانہ فرمائے گا کہ میں اپنی رضا مندی تمہیں عطا کرتا ہوں ، اب میں کبھی تم سے ناراض نہیں ہو ں گا۔ ‘‘ 
( ۲۱۲۸)۔ سیدنا ابو ہریرہؓ سے روایت ہے کہ نبیﷺ نے فرمایا :’’ (قیامت کے دن دوزخ میں ) کافر کے دونوں شانوں ( کندھوں ) کے درمیان کی چوڑائی ، تیز رفتار سوارکی تین دن کی مسافت کے برابر ہو گی۔ ‘‘
 ( ۲۱۲۹)۔ سیدنا انس بن مالکؓ نے نبیﷺ سے روایت کی ہے کہ آپﷺ نے فرمایا :’’ چند لوگ ( اپنے اپنے برے اعمال کے سبب ) دوزخ میں سے عذاب پانے کے بعد نکل کر جنت میں داخل ہوں گے پس اہل جنت انھیں جہنمی کہہ کر پکاریں گے۔ ‘‘
 ( ۲۱۳۰)۔ سیدنا نعمان بن بشیرؓ کہتے ہیں کہ میں نے نبیﷺ سے سنا ہے ، فرماتے تھے۔ :’’ قیامت کے دن سب سے ہلکے عذاب والا آدمی ہو گا جس کے دونوں پاؤں کے نیچے انگارے رکھے جائیں گے اور ان سے اس کا دماغ اس طرح جو ش کھائے گا جس طرح ہنڈیاں جو ش کھاتی ہے۔ ‘‘(ایک روایت میں ہے کہ وہ شخص نبیﷺ کا چچا ابو طالب ہے )۔ 
(۲۱۳۱)۔ سیدنا ابو ہریرہؓ سے روایت ہے کہ نبیﷺ نے فرمایا :’’ کوئی شخص جنت میں داخل نہیں ہوتا مگر یہ کہ اس کا دوزخ والا ٹھکانہ ، اگر وہ برے اعمال کر تا تو اس کو دکھایا جائے گا تا کہ وہ زیادہ شکر کرے اور کوئی شخص دوزخ میں داخل نہیں ہو گا مگر یہ کہ اس جنت والا گھر ، اگر وہ نیکی کرتا تو اس کو دکھایا جائے گا تاکہ اس کو زیادہ حسرت ہو۔ ‘‘
باب۔ حوض کوثر کا بیان۔ 
( ۲۱۳۲)۔ سیدنا عبداللہ بن عمروؓ کہتے ہیں کہ نبیﷺ نے فرمایا :’’ میرا حوض ( کوثر ، طول و عرض میں ) مہینے کی مسافت کا ہے۔ پانی اس کا دودھ سے زیادہ سفید اور مشک سے زیادہ خوشبو دار ہے اور آبخورے ( پینے کے برتن جیسے جام ، پیالہ وغیرہ ) اس کے ایسے ہیں جیسے آسمان کے ستارے ، جس نے اس میں سے ( ایک دفعہ ) پی لیا وہ پھر کبھی پیاسا نہ ہو گا۔ ‘‘
(۲۱۳۳)۔ سیدنا ابن عمرؓ نے نبیﷺ سے روایت کی ہے کہ آپﷺ نے فرمایا :’’ تمہارے سامنے میرا حوض ( کوثر ) ہو گا۔ وہ اتنا بڑا ہے جتنا جرباء سے اذرح تک کا فاصلہ۔ ‘‘
 ( ۲۱۳۴)۔ سیدنا انس بن مالکؓ کہتے ہیں کہ نبیﷺ نے فرمایا :’’ میرے حوض کی مقدار اتنی ہے جتنی ایلہ سے ضعأتک ( کی مسافت ہے۔ اور یہ دونوں شہر ملک یمن میں واقع ہیں ) اور اس کے کوزے ( پینے پلانے کے برتن ) اس قدر ہیں جتنے آسمان کے ستارے۔ ‘‘
 ( ۲۱۳۵)۔ سیدنا ابو ہریرہؓ کہتے ہیں کہ نبیﷺ نے فرمایا :’’ قیامت کے دن حوض پر میں کھڑا ہوا ہوں گا۔ ایک گروہ آئے گا ، جب میں ان کو پہچان لوں گا تو میرے اور ان کے درمیان سے شخص ( فرشتہ ) نکل کر ( ان لوگوں سے ) کہے گا کہ چلو۔ میں کہوں گا کہ ان کو کدھر لے چلے ؟ وہ کہے گا دوزخ کی طرف ، اللہ کی قسم ( اور کہاں )۔ میں کہوں گا کہ اس کا کیا سبب ہے ؟ وہ کہے گا کہ یہ لوگ آپﷺ کی وفات کے بعد ( دین سے ) الٹے پاؤں پھر گئے تھے ( اور اللہ کے احکامات کو پس پشت ڈال دیا تھا )۔ پھر ( ان کے بعد ) ایک اور گروہ کے آئے گا اور جب میں ان کو پہچان لوں گا ( کہ میری امت کے لوگ ہیں ) تو میرے اور ان کے درمیان ایک شخص ( فرشتہ ) نکلے گا اور کہے گا کہ چلو۔ میں کہوں گا کہ ان کو کہاں لے جاؤ گے ؟ وہ  کہے گا دوزخ کی طرف میں کہوں گا کیوں ؟ وہ کہے گا کہ یہ لوگ آپﷺ کی وفات کے بعد دین سے الٹے پاؤں پھر گئے تھے۔ ‘‘( اور اللہ کے احکامات کو پشت ڈال دیا تھا۔ نبیﷺ نے فرمایا :’’ پھر ان میں سے بہت ہی تھوڑے ( لوگ ) بچیں گے۔ ‘‘
 ( ۲۱۳۶)۔ سیدنا حارثہ بن وہبؓ کہتے ہیں کہ میں نے رسول اللہﷺ سے سنا ہے کہ آپﷺ نے حوض کو ثر کا ذکر کرتے ہوئے فرمایا :’’ اس کا طول اتنا ہے جیسے مدینہ سے صنعاء یمن تک ( کی مسافت )۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 



تقدیر کے بیان میں 

باب۔ اس بیان میں کہ قلم اللہ کے علم پر خشک ہو گیا ہے۔ 
( ۲۱۳۷)۔ سیدنا عمران بن حصینؓ کہتے ہیں کہ ایک شخص نے عرض کی کہ یا رسول ! کیا دوزخی جنتیوں میں سے پہچا نے جا چکے ہیں ؟ نبیﷺ نے فرمایا :’’ ہاں ، بے شک۔ ‘‘ اس نے کہا کہ پھر عمل کرنے والے عمل کیوں کرتے ہیں ؟نبیﷺ نے فرمایا :’’ ہر شخص اس کے واسطے عمل کرتا ہے جس کے واسطے وہ پیدا کیا گیا ہے۔ ‘‘
 باب۔ ’’ اللہ تعالیٰ نے جو حکم دیا ہے ( یعنی تقدیر میں لکھ دیا ہے ) وہ ضرور ہو کر رہے گا ‘‘ (الاحزاب: ۳۸)
(۲۱۳۸)۔ سیدنا حذیفہ ؓ کہتے ہیں کہ رسول اللہﷺ نے ( ایک روز ) ہم کو خطبہ سنا یا اور قیامت تک جو باتیں ہونے والی ہیں سب کا ذکر فرمایا۔ جس کو یاد رکھنا تھا اور اس نے ان کو یاد رکھا اور جس نے بھولنا تھا وہ بھول گیا اور میں جس بات کو بھول گیا ہو اس کو دیکھ کر اس طرح پہچان لیتا ہوں کہ جس طرح کسی کا آدمی غائب ہو جائے پھر جب وہ اس کو دیکھے تو پہچان لیتا ہے۔ 
باب: نذر کے ماننے سے تقدیر نہیں پلٹ سکتی۔ 
( ۲۱۳۹)۔ سیدنا ابو ہریرہؓ رسول اللہﷺ سے روایت کرتے ہیں کہ آپﷺ نے فرمایا :’’(اللہ تعالیٰ فرماتا ہے کہ )‘‘ نذر ابن آدم کے پاس وہ چیز لاتی ہے جو میں نے اس کی تقدیر میں نہ رکھی ہو۔ میں تقدیر میں نذر ماننا کر کے بخیل کے دل سے پیسہ نکالتا ہوں۔ ‘‘
باب: معصوم وہی شخص ہے جس کو اللہ نے محفوظ رکھا۔ 
(۲۱۴۰)۔ سیدنا ابو سعید خدریؓ رسول اللہﷺ سے روایت کرتے ہیں کہ آپﷺ نے فرمایا :’’ جو خلیفہ ہوتا ہے اس کے دو باطنی مشیر ہو تے ہیں جن میں سے ایک اس کو خیر کی طرف راغب اور متوجہ کرتا ہے 
اور دوسرا برائی اور شر کی طرف متوجہ کرتا ہے اور معصوم ( بے گناہ ) وہ ہے جس کو اللہ تعالیٰ گناہوں سے محفوظ رکھے۔ ‘‘
 باب۔ اس بیان میں کہ اللہ تعالیٰ انسان اور اس کے دل کے درمیان حائل ہوتا ہے۔ 
( ۲۱۴۱)۔ سیدنا عبداللہ بن عمرؓ سے روایت ہے کہ اکثر رسول اللہﷺ یہ قسم کھا یا کرتے تھے :( (لَاّوَ مُقَلِّبِ الْقُلُوْ بِ )) (یعنی قسم ہے ! دلوں کے پھیرنے والے کی )۔ 
۔۔۔۔۔۔۔۔۔۔۔۔۔۔۔۔۔۔۔۔۔۔ 
قسم اور نذر کا بیان 
باب۔ قسموں اور نذروں کا بیان۔ 
( ۲۱۴۲)۔ سیدنا عبدالرحمن بن سمرہؓ کہتے ہیں کہ نبیﷺ ( مجھ سے ) فرمایا:’’ اے عبدالرحمن بن سمرہ ! تو حکومت کونہ مانگنا کیونکہ اگر وہ تجھ کو مانگنے سے دی گئی تو پھر تو اس کی طرف سو نپ دیا جائے گا اور اگر وہ تجھ کو بن مانگے دی گئی تو اس پر ( منجانب اللہ ) تیری مدد کی جائے گی اور جب تو ( کسی بات کے نہ کرنے پر ) قسم کھائے اور پھر اس ( بات کے پورا ) کرنے میں بھلائی دیکھے تو قسم کا کفار دے کر اس کو پورا کر لینا۔ ‘‘
 ( ۲۱۴۳)۔ سیدنا ابو ہریرہؓ نے نبیﷺ سے روایت کی ہے کہ آپﷺ نے فرمایا :’’ ہم پہلی امتوں کے بعد آئے ہیں لیکن قیامت کے دن سب سے آگے ہوں گے۔ ‘‘ اور رسول اللہﷺ نے فرمایا :’’ اللہ کی قسم ! اگر تم میں سے کوئی اپنے اہل کے متعلق اپنی قسم پر اصرار کر ے تو اللہ کے نزدیک اس (اصرار )  کا گناہ ، اس پر فرض کیے ہوئے کفارے سے زیادہ گناہ ہے۔ ‘‘
 باب۔ نبیﷺ کی قَسم کسی طرح کی تھی۔ 
( ۲۱۴۴)۔ سیدنا عبداللہ بن ہشامؓ کہتے ہیں کہ ہم نبیﷺ کے پاس تھے اور آپﷺ عمرؓ کا ہاتھ پکڑے ہوئے تھے۔ سیدنا عمرؓ نے عرض کی کہ یا رسول اللہ! آپ مجھ کو سوائے میری جان کے ہر چیز سے زیادہ محبوب ہیں۔ نبیﷺ نے فرمایا :’’ نہیں اے عمر ! قسم ہے اس ذات کی جس کے ہاتھ میں میری جان ہے ! جب تک کہ میں تیری جان سے بھی تجھ کو زیادہ پیارا نہ ہوں گا ( تب تک تیرا ایمان کامل نہ ہو گا )۔ ‘‘ سیدنا عمرؓ نے عرض کی کہ بے شک اب آپ مجھ کو میری جان سے بھی زیادہ محبوب ہیں۔ نبیﷺ نے فرمایا :’’ اے عمر ! اب تمہارا ایمان کامل ہو ا۔ ‘‘
 ( ۲۱۴۵)۔ سیدنا ابو ذرؓ کہتے ہیں کہ میں نبیﷺ کے خدمت میں گیا اور آپﷺ ( اس وقت ) کعبہ کے سایہ میں ( بیٹھے ) فرما رہے تھے :’’ رب کعبہ کی قسم ! وہ لوگ بہت ہی نقصان میں ہیں ، رب کعبہ کی قسم ہے کہ وہ لوگ بہت ہی نقصان میں ہیں ، قسم ہے رب کعبہ کی میں نے (یہ خیال کیا کہ شاید حضورؓ مجھ کو فرما رہے ہیں ) عرض کی کہ میں نے کیا کیا ہے ؟ آپﷺ نے میرا کونسا ایسا کام دیکھا ؟ اور پھر میں بیٹھ گیا۔ آپﷺ وہی فرماتے رہے اور میں خاموش نہ رہ سکا اور اللہ ہی جانتا ہے جو رنج و غم ( اس وقت ) مجھ پر طاری تھا۔ میں نے پھر عرض کی کہ وہ کون لوگ ہیں میرے ماں باپ آپ پر قربان ؟ نبیﷺ نے فرمایا :’’ زیادہ مال والے ، مگر وہ لوگ جو اس طرح اور اس طرح اور اس طرح ( یعنی آگے اور دائیں اور بائیں اللہ کے راستے میں ) خرچ کریں اور وہ ایسے نہیں ہیں۔ ‘‘
 باب۔ اللہ تعالیٰ کا فرمان ’’ بڑی پختگی کے ساتھ اللہ تعالیٰ کی قسمیں کھا کھا کر کہتے ہیں۔۔۔ ‘‘ (النور :۲۴)
( ۲۱۴۶)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ مسلمانوں میں سے جس کے تین بچے مر گئے اس کو آگ نہ چھوئے گی مگر قسم کے پورا ہو نے کے موافق۔ ‘‘ 
باب۔ بھول کر خلاف قسم کام کر نے والے کے بیان میں۔ 
(۲۱۴۷)۔ سیدنا ابو ہریرہؓ  نبیﷺ سے روایت کرتے ہیں کہ آپﷺ نے فرمایا ’’اللہ تعالیٰ نے میری امت کے وسوسوں اور دل کے خیالات سے درگزر کیا ہے جب تک کہ وہ کام نہ کریں یا کلام نہ کریں۔ ‘‘
باب۔ اللہ تعالیٰ کی اطاعت میں نذر ماننے کا بیان۔ 
(۲۱۴۸)۔ ام المومنین عائشہؓ سے روایت ہے کہ نبیﷺ نے فرمایا :’’جس نے یہ قسم کھائی کہ اللہ تعالیٰ کی میں فرمانبرداری کروں گا تو فرمانبرداری کرنا چاہییے اور جس نے یہ قسم کھا ئی کہ (اللہ تعالیٰ)کی نافرمانی کروں گا اس کی نافرمانی نہ کرنا چاہیے۔ ‘‘
باب۔ کوئی شخص مرگیا اور اس کو نذر ادا کرنا تھی۔ 
(۲۱۴۹)۔ سیدنا سعد بن عبا دہؓ نے رسول اللہﷺ سے اپنی والدہ کی نذر کے بارے فتویٰ پوچھا جس کو پورا کرنے سے پہلے ان کا انتقال ہو گیا تھا۔ پس نبیﷺ نے جواب دیا :’’تم اس کو ان کی طرف سے پورا کرو۔ ‘‘
باب۔ جو چیز اپنی ملک میں نہ ہو اس کی اور گناہ کی بات کی نذر ماننے کابیا ن۔ 
(۲۱۵۰)۔ سیدنا ابن عباسؓ کہتے ہیں کہ ایک دفعہ نبیﷺ خطبہ ارشاد فرما رہے تھے کہ ایک شخص کو کھڑے ہوئے دیکھ کر آپﷺ نے دریافت فرمایا :’’یہ کون شخص ہے ؟ ‘‘لوگوں نے بتایا کہ یہ ابو اسرائیل ہے ،اس نذر مانی ہے کہ (دن بھر )کھڑا رہے گا بیٹھے گ نہیں اور نہ سایہ میں آئے گا اور نہ (کسی سے )بات کرے گا بلکہ (اسی حالت میں )روزہ پورا کرے گا تو نبیﷺ نے فرمایا :’’اس سے کہہ دو کہ بیٹھ جائے اور سایہ میں آجائے اور بات چیت کرے اور (اسی طرح سے )روزہ پورا کرے۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
کفارۂ قسم کے بیان میں 
باب۔ مدینے کا صاع اور نبیﷺ کے مد کا بیان۔ 
(۲۱۵۱)۔ سیدنا سائب بن یزیدؓ سے روایت ہے کہ نبیﷺ کے دور میں صاع (جو نا پ تول کا پیمانہ )تھا تمہارے ایک مد اوراس کی ایک تہائی کے برابر تھا۔ 
(۲۱۵۲)۔ سیدنا انس بن مالکؓ سے روایت ہے کہ نبیﷺ نے فرمایا :’’اے اللہ !ان (یعنی اہل مدینہ ) کے ماپ اور صاع اور مد (ناپ تول ) میں برکت عطا فرما۔ ‘‘
فائد ہ:حافظ ابن حجر عسقلانی (رحمتہ اللہ علیہ )نے فتح الباری میں بیان کیا ہے کہ امام بخا ری (رحمتہ اللہ علیہ )نے ’’صَاع المَدِینَتِہ وَ مُدِّﷺ ‘‘ باب باندھ کر واجبات (قسم وغیرہ ) کا کفارہ اہل مدینہ کے ’’صاع ‘‘کے ساتھ دینے کے وجوب کی طرف اشارہ کیا ہے۔ کیونکہ شریعت کا اصل حکم (مدینے کے صاع ) پر ہی واقع ہوا ہے اور آپﷺ کی (مدینے کے صاع کی برکت کے لیے )دعا کر دینے سے اس کی اور تاکید ہو گئی ہے۔ مدینہ کے ’’صاع ‘‘(ناپنے کے پیمانے )کی مقدار آج کے وزن کے پیمانے سے تقریباً ’’اڑھائی کلو گرام‘‘ بنتی ہے۔ ‘‘(نیز قسم کا کفارہ دس مساکین کو کھانا کھلانا ہے۔ ابوذر )
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


قانون وراثت کا بیان 

باب۔ اولاد کو باپ کے مال سے کیا ملے گا ؟ 
(۲۱۵۳)۔ سیدنا ابن عبا سؓ نے نبیﷺ سے روایت کی ہے کہ آپﷺ نے فرمایا:’’ ذوی الفروض یعنی حصہ والوں کو ان کا مقررہ حصہ دے دو اور جو مال (ان کا حصہ دے کر ) بچ جائے تو وہ قریب کے مردہ رشتہ دار (یعنی عصبہ ) کا ہے۔ ‘‘ 
باب۔ بیٹی کے ہوتے ہوئے پوتی کی میراث کا بیان۔ 
(۲۱۵۴)َ سیدنا ابو موسیٰؓ سے کسی نے بیٹی اور پوتی اور بہن (کے حصول )کی بابت سوال کیا تو انھوں نے کہا آدھا بیٹی کے لیے اور آدھا بہن کے لیے ہے اور تم ابن مسعودؓ سے جا کر پوچھو یقین ہے کہ وہ بھی میرے ہی جیسا جواب دیں گے تو ان سے پوچھا گیا اور ابو موسیٰؓ کا جواب ان سے بیان کیا گیا تو انھوں نے کہا کہ اگر میں یہ جواب دوں تو گمراہ ہو جاؤں اور ہر گز ہدایت نہ پاؤں۔ میں اس میں وہی حکم لگاؤں گا جو نبیﷺ نے لگایا ہے۔ بیٹی کے لیے آدھا اور پو تی کے لیے چھٹا یہ دو تہائیاں ہو گئی اور باقی ایک تہائی بہن کے لیے ہے۔ (سائل کہتا ہے ) کہ پھر ہم ابو موسیٰؓ کے پاس آئے اور ہم نے ان سے ابن مسعودؓ کا فتویٰ بیان کیا تو انھوں نے کہا جب تک یہ عالم (یعنی ابن مسعودؓ )تم میں زندہ رہیں مجھ سے کبھی نہ پوچھنا۔ 
باب۔ ہر قوم کا آزاد کر دہ غلام انھیں میں سے ہے اور بہن کا بیٹا بھی انھیں میں سے ہے۔ 
(۲۱۵۵)۔  سیدنا انس بن مالکؓ سے روایت ہے کہ نبیﷺ  نے فرمایا :’’ ہر قوم کا آزاد کر دہ غلام اسی قوم میں شمار ہو گا۔ ‘‘ 
(۲۱۵۶)۔ سیدنا انس بن مالک  رضی اللہ عنہ سے روایت ہے کہ نبیﷺ نے فرمایا :’’ ہر قوم کا بھانجا اسی قوم میں شمار ہو گا۔ ‘‘
باب۔ جو شخص اپنے باپ کے سوا کسی اور کو اپنا باپ بنائے۔ 
(۲۱۵۷)۔ سیدنا سعد بن ابی وقاصؓ کہتے ہیں کہ میں نے نبیﷺ سے سنا :’’جس نے غیر کو اپنا باپ بنا یا اور وہ جانتا ہے کہ یہ میرا باپ نہیں ہے تو اس پر جنت حرام ہے۔ ‘‘ (راوی حدیث عثمان نے کہا کہ ) میں نے یہ حدیث سیدنا ابوبکرؓ سے بیان کی تو انھوں نے کہا کہ میرے کانوں نے بھی یہ حدیث نبیﷺ سے سنی اور اس کو یاد رکھا۔ 
(۲۱۵۸)۔ سیدنا ابو ہریرہؓ  نبیﷺ سے روایت کرتے ہیں کہ آپﷺ نے فرمایا :’’ (اے لوگو !)تم اپنے باپوں سے بیزار مت ہو کیونکہ باپ  سے بیزار ہونا کفر ہے۔ ‘‘ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
حدود(سزاؤں )کابیان 
باب۔ چھڑی اور جوتوں سے مارنے کا بیان۔ 
(۲۱۵۹)۔ سیدنا ابو ہریرہؓ کہتے ہیں کہ نبیﷺ کی خدمت میں ایک شرابی لایا گیا تو آپ ْﷺ نے فرمایا :’’ اس کو مارو۔ ‘‘سیدنا ابو ہریرہؓ کہتے ہیں کہ ہم میں سے بعض لو گوں نے تو اس کو ہاتھ سے مارا اور بعض نے جوتوں سے مارا اور بعض نے کپڑے سے مارا پھر جب مار چکے تو کسی شخص نے اس کو کہا کہ اللہ تجھ کو رسوا کرے (جب یہ الفاظ رسول اللہ نے سنے تو )آپﷺ نے فرمایا :’’یوں مت کہو اور (ایسے الفاظ کہہ کر )اس کے خلاف شیطان کی مدد مت کرو۔۔۔۔۔ ‘‘
(۲۱۶۰)َ۔ امیر المومنین سیدنا علی بن ابی طالبؓ سے روایت ہے ، وہ کہتے تھے کہ جس شخص پر میں (یعنی سیدنا علیؓ )حد قائم کرو ں اور مر جائے تو اس کا کچھ رنج نہ ہو گا سوائے شرابی کے کہ اگر یہ مر جائے تو میں اس کا خون بہاادا کروں گا کیونکہ رسول اللہﷺ سے اس کے متعلق کوئی حد مخصوص صادر نہیں ہوئی۔ 
(۱۲۶۱)ً۔ امیر المومنین عمر بن خطابؓ سے روایت ہے کہ نبیﷺ کے دور میں ایک شخص کا نام عبداللہ تھا اور لوگ اس کو حمار حمار کہتے تھے ، یہ شخص نبیﷺ کو ہنسا یا کرتا تھا اور آپﷺ نے اس کو شراب پینے پر مارا بھی تھا پھر ایک روز نبیﷺ کی خدمت میں پکڑا ہو آیا (کیونکہ اس نے شراب پی تھی )نبیﷺ نے اس کو پھر مارنے کا حکم دیا۔ حاضرین میں سے ایک شخص نے کہا کہ اے اللہ !اس پر لعنت کر کہ کس قدر (شراب پی کر) نبیﷺ خدمت میں لایا جاتا ہے۔ نبیﷺ نے فرمایا۔ ’’ اس کو لعنت مت کرو ، قسم ہے اللہ کی !میں جانتا ہوں کہ یہ اللہ اور رسول سے محبت رکھتا ہے۔ ‘‘
باب۔ چور پر لعنت کرنے کے بیان میں۔ 
(۲۱۶۲)۔ سیدنا ابو ہریرہ سے روایت ہے کہ نبیﷺ نے فرمایا :’’اللہ تعالیٰ چور پر لعنت کرے (کم بخت ) انڈا چراتا ہے تو اس کا ہاتھ کاٹا جاتا ہے اور رسی چراتا ہے تو بھی اس کا ہاتھ کاٹا جاتا ہے۔ ‘‘
باب۔ کس قدر چرانے میں چور کا ہاتھ کاٹا جائے۔ 
(۲۱۶۳)۔ ام المومنین عائشہؓ سے روایت ہے کہ نبیﷺ نے فرمایا :’’دینار کی چوتھائی یا اس سے زیادہ (کے چرانے )میں چور کا ہاتھ کاٹا جائے۔ ‘‘
(۲۱۶۴)۔ ام المومنین عائشہؓ سے روایت ہے کہ نبیﷺ کے دور میں چور کا ہاتھ ڈھال یا سپر کی قیمت سے  کم میں نہ کاٹا جاتا تھا (اور ان دونوں میں سے ایک چیز قیمت والی ہے )۔ 
(۲۱۶۵)۔ سیدنا ابن عمرؓ سے روایت ہے کہ رسول اللہﷺ نے ایک ڈھال کے چرانے میں جس کی قیمت تین  درہم تھی ہاتھ کاٹا تھا۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 


مسلمان سے لڑنے والے کفار اور مرتدوں کو سزا دینا 

با ب۔ تنبیہ اور تعزیر (حد سے کم سزا ) کتنی ہونی چاہیے۔ 
(۲۱۶۶)۔ سیدنا ابوبر دہ انصاریؓ کہتے ہیں کہ میں نے نبیﷺ سے سنا ،آپﷺ نے فرمایا :’’(تعزیر میں ) دس دروں سے زیادہ نہ مارے جائیں سوائے اللہ کی ان حدوں کے (جو اس نے قرآن و حدیث میں مقرر کر دی ہیں )۔ ‘‘
باب۔ غلام ، لونڈی کو زنا کی تہمت لگانا ( بڑا گناہ ہے )۔ 
 (۲۱۶۷)۔ سیدنا ابو ہریرہؓ کہتے ہیں میں نے ابوالقاسمؓ سے سنا ، آپﷺ فرماتے تھے :’’ جس نے اپنے غلام کو تہمت لگائی اور وہ (غلام ) اس ( تہمت ) سے بری ہے تو اس ( آقا) کو قیامت کے دن درے لگائے جائیں گے الا یہ کہ ویسا ہی ہو جیسا کہ اس نے ( یعنی آقا نے ) کہا تھا ( یعنی واقعی اس غلام نے زنا کیا ہو )۔ ‘‘
۔۔۔۔۔۔۔۔۔۔۔۔۔۔۔۔۔۔

 
دیتوں کے بیان میں۔ 
( ۲۱۶۸)۔ سیدنا ابن عمرؓ کہتے ہیں کہ رسول اللہﷺ نے فرمایا :’’ مومن اپنے دین کی طرف سے ہمیشہ کشادگی میں رہتا ہے جب تک کہ خون نا حق نہیں کرتا ( یعنی جب خون ناحق کر تا ہے تو خرابی اور تنگی میں میں مبتلا ہو جاتا ہے )۔ ‘‘
 ( ۲۱۶۹)۔ سیدنا ابن عباسؓ سے روایت ہے کہ نبیﷺ نے ( سیدنا ) مقداد ( رضی اللہ عنہ ) سے فرمایا :’’ جب کافروں کے ساتھ مومن آدمی اپنا ایمان چھپائے ہوئے ہواور پھر اس نے اپنے ایمان کو ظاہر کر دیا اورتم نے اسے قتل کر دیا تو ( یہ درست نہیں یہ تو بہت بڑا گناہ ہے اور اے مقداد !) مکہ میں پہلے تم بھی تو اسی طرح اپنا ایمان چھپائے ہوئے تھے۔ ‘‘
 باب۔ اللہ تعالیٰ کا فرمان ’’ جس نے مرتے ہوئے شخص کو بچا لیا اور اس نے گویا اس سب لوگوں کی جان بچا لی۔ ‘‘( المائدہ :۳۲)
(۲۱۷۰)۔ سیدنا عبداللہ بن عمرؓ سے روایت ہے کہ نبیﷺ نے فرمایا :’’ جس نے ہم پر ہتھیار اٹھایا وہ ہم میں سے نہیں ہے۔ ‘‘( یعنی مسلمان نہیں ہے )۔ 
باب۔ اللہ تعالیٰ کا فرمان ’’۔۔۔ جان کے بدلے جان اور آنکھ کے بدلے آنکھ۔۔۔ ‘‘ (المائدہ:۴۵)
(۲۱۷۱)۔ سیدنا عبداللہ بن ( بن مسعود  ) رضی اللہ عنہ روایت ہے کہ رسول اللہﷺ نے فرمایا :’’ مسلمان آدمی کا خون جو ’’ لا الہٰ الا اللہ ‘‘ ( یعنی اللہ کی وحدانیت ) اور میری رسالت کی گواہی دیتا ہو ان تین اسباب میں سے کسی ایک سبب کے حلال نہیں ہے ( ۱)جان کے بدلے میں جان ( ۲)شادی شدہ زانی ( ۳) دین اسلام سے نکل جانے والا جو کہ جماعت کو چھوڑ دیتا ہے۔ ‘‘ 
باب۔ اس شخص کا بیان میں جو کسی کا خون ناحق کرنا چاہے۔ 
(۲۱۷۲)۔ سیدنا ابن عباسؓ سے روایت ہے کہ رسول اللہﷺ نے فرمایا :’’ اللہ تعالیٰ کے نزدیک سب سے زیادہ برے تین شخص ہیں ( ۱) حرم مکہ میں ظلم کر نے والا ( ۲) جو مسلمان ہو کر بھی جاہلیت کی رسموں پر چلنا چاہے ( ۳)  وہ شخص جو ناحق کسی کا خون بہانا چاہے۔ ‘‘
 باب۔ اگر کوئی اپنا بدلہ حق یا قصاص خود لے لے ( یعنی ) حاکم کے پاس فر یاد نہ کرے۔ 
( ۲۱۷۳)۔ سیدنا ابو ہریرہؓ کہتے ہیں کہ میں نے رسول اللہﷺ سے سنا ، آپﷺ نے فرمایا :’’ اگر تیری اجازت کے بغیر تیرے گھر میں کسی نے جھانکا اور تو نے کنکر مار کر اس کی آنکھ پھوڑ دی تو تجھے گناہ نہیں ہے۔ ‘‘
 باب۔ انگلیوں کی دیت کے بیان میں۔ 
( ۲۱۳۴)۔ سیدنا ابن عباسؓ سے روایت ہے کہ رسول اللہﷺ نے فرمایا :’’ یہ اور یہ( یعنی چھنگلی اور انگوٹھا دونوں ) برابر ہیں۔ ‘‘
۔۔۔۔۔۔۔۔۔۔۔۔۔۔۔۔۔۔۔۔

 
مرتدوں کے باغیوں سے توبہ کر انا اور ان سے لڑنا 

باب۔ جس نے اللہ کے ساتھ شرک کیا ، اس کے گناہ کا بیان۔ 
( ۲۱۷۵)۔ سیدنا ابن مسعودؓ سے روایت ہے کہ ایک شخص رسول اللہﷺ کی خدمت میں حاضر ہو کر عرض کرنے لگا کہ کیا ہم سے ان فعلوں کا بھی مواخذہ ہو گا جو دور جاہلیت میں ہم نے کیے ہیں ؟ تو نبیﷺ نے فرمایا:’’ جس نے ( حالت ) اسلام میں اچھے کام کیے اس سے دور جاہلیت کے گناہوں کا مؤ اخذہ کیا جائے گا اور جس نے ( حالت ) اسلام میں نیک عمل نہ کیے تو اس سے اگلے پچھلے ( یعنی دور جاہلیت اور دور اسلام ، دونوں ادوار کے ) سب گناہوں کا مواخذہ ہو گا۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔ 


خوابوں کی تعبیر کا بیان 

باب۔ نیک لوگوں کے خواب کا بیان 
( ۲۱۷۶)۔ سیدنا انس بن مالکؓ کہتے ہیں کہ نبیﷺ نے فرمایا :’’ نیک آدمی کے اچھے خواب نبوت کے چھیالیس حصوں میں سے ایک حصہ ہیں۔ ‘‘
 باب۔ اچھے خواب اللہ کی طرف سے ہیں۔ 
( ۲۱۷۷)۔ سیدنا ابوسعید خدریؓ نے نبیﷺ سے سنا ہے آپﷺ نے فرمایا :’’ جب تم میں سے کوئی ایسا خواب دیکھے جو اس کو اچھا معلوم ہو تو وہ اللہ کی طرف سے ہے ، اس پر اس کو اللہ کا شکر ادا کرنا چا ہیے اور اس کو ( اپنے دوستوں سے ) بیان بھی کرے اور جو اس کے سوا ایسا خواب دیکھے جو برا معلوم ہو تو وہ شیطان کی طرف سے ہے ، اس کے شر سے اللہ کی پناہ مانگے اور کسی سے اس کا ذکر نہ کرے کیونکہ پھر وہ اس کو نقصان نہ دے گا۔ ‘‘
 باب۔ اچھے خواب خوشخبریاں ہیں۔ 
( ۲۱۷۸)۔ سیدنا ابو ہریرہؓ کہتے ہیں کہ میں نے رسول اللہﷺ سے سنا ، آپﷺ نے فرمایا :’’ نبوت میں 
سے فقط مبشرات ( بشارتیں ) باقی رہ گئی ہیں۔ ‘‘صحابہ نے عرض کی مبشرات ( خوشخبریاں ) کیا ہیں ؟ آپﷺ نے فرمایا :’’ اچھے خواب۔ ‘‘( مبشرات یعنی خوشخبری اور بشارتیں ہیں )۔ 
باب۔ جس شخص نے نبیﷺ کو خواب میں دیکھا۔ 
( ۲۱۷۹)۔ سیدنا ابو ہریرہؓ کہتے ہیں کہ نبیﷺ نے فرمایا :’’ جس نے مجھ کو خواب میں دیکھا ، وہ عنقریب مجھ کو جاگتے میں بھی دیکھے گا اور شیطان میرا ہم شکل نہیں بن سکتا۔ ‘‘
 ( ۲۱۸۰)۔ سیدنا ابو سعید خدریؓ کہتے ہیں کہ نبیﷺ نے فرمایا :’’ جس نے مجھ کو ( خواب میں ) دیکھا ( تو تحقیق ) اس نے مجھ کو ہی دیکھا کیونکہ شیطان میرے مشابہ نہیں ہو سکتا۔ ‘‘
 باب۔ دن کے خواب کے بیان میں۔ 
( ۲۱۸۱)۔ سیدنا انس بن مالکؓ کہتے ہیں کہ رسول اللہﷺ نے ام حرام بنت ملحانؓ کے پاس تشریف لے جایا کرتے تھے اور یہ عبادہ بن صامتؓ کی بیوی تھیں۔ ایک دن آپﷺ ان کے پاس تشریف لے گئے تو انھوں نے آپﷺ کو کھانا کھلایا اور آپﷺ کے سر کو اس طرح دیکھنے لگیں جیسے جوئیں دیکھتے ہیں۔ آپﷺ سو گئے اور پھر جب اٹھتے تو ہنستے ہوئے اٹھے۔ ام احرام نے عرض کی یا رسول اللہ ! کس سبب سے آپ  ہنس رہے ہیں ؟ آپﷺ نے فرمایا :’’ میری امت کے چند لوگ اللہ کی راہ میں لڑتے ہوئے مجھ کو دکھائے گئے ، سمندر کے درمیان ( جہازوں پر ) سوار بادشاہوں کی طرح یا مثل بادشاہوں کے تختوں پر بیٹھے ہوئے۔ ‘‘ یہ شک اسحاق راوی کو ہوا ہے۔ ام حرامؓ کہتی ہیں کہ میں نے عرض کی یا رسول اللہ ! اللہ سے دعا کیجیے کہ اللہ تعالیٰ مجھ کو ان لوگوں میں سے کرے۔ آپﷺ نے ان کے لیے دعا مانگی اور پھر سر رکھ کر سو گئے۔ پھر ہنستے ہوئے جاگے۔ ام حرامؓ کہتی ہیں کہ میں نے عرض کی یا رسول اللہ ! ( اب ) کس وجہ سے آپ ہنس رہے ہیں ؟ فر مایا :’’ میری امت کے چند لوگ اللہ کی راہ میں جہاد کرتے ہوئے میرے سامنے پیش کیے گئے۔ ‘‘ جیسا کہ پہلی مرتبہ آپﷺ نے فرمایا تھا۔ یہ کہتی ہیں کہ میں نے عرض کی کہ آپ  اللہ سے دعا کیجیے کہ اللہ تعالیٰ مجھ کو ان لوگوں میں سے کر دے۔ آپﷺ نے فرمایا :’’ تم پہلوں میں سے ہو۔ ‘‘ چنانچہ ام حرامؓ  سیدنا معاویہ بن ابو سفیانؓ کے دور حکومت میں ( پہلی اسلامی ) سمندر میں کشتی پر سوار ہوئیں اور سمندر سے نکلنے کے وقت اپنی سواری کے جانور سے گر کر فوت ہو گئیں۔ 
باب۔ خواب میں قید دیکھنے کے بیان میں۔ 
( ۲۱۸۲)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ جب قیامت قریب ہو گی تو مومن کا خواب جھوٹا نہیں ہو گا ( بلکہ بالکل سچ ہو گا ) اور مومن کا خواب نبوت کے چھپالیس حصوں میں سے ایک حصہ ہے اور جو بات نبوت میں سے ہوتی ہے وہ کبھی بھی جھوٹ نہیں ہو سکتی۔ ‘‘
 باب۔ جب خواب میں یہ دیکھے کہ اس نے ایک بستی یا علاقے سے ایک چیز کو نکال کر دوسری جگہ  ٹھہرایا۔ 
( ۲۱۸۳)۔ سیدنا عبداللہ بن عمرؓ کہتے ہیں کہ نبیﷺ نے فرمایا :’’ میں نے دیکھا ، گویا ایک کالی عورت بکھرے ہوئے بالوں والی مدینہ سے نکل کر حجفہ میں جا ٹھہری ہے۔ ‘‘(نبیﷺ فرماتے ہیں کہ ) ’’ میں نے اس کی یہ تعبیر لی کہ مدینہ کی وباء وہاں منتقل کی گئی ہے۔ ‘‘
 باب۔ جھوٹے خواب بیان کر نے کی سزا۔ 
( ۲۱۸۴)۔ سیدنا ابن عباسؓ کہتے ہیں کہ نبیﷺ نے فرمایا :’’ جس نے وہ خواب بیان کیا جو نہیں دیکھا ( یعنی جھوٹا تو ) اس کو قیامت کے دن دو جو ( کے دانوں ) میں گرہ لگانے کی تکلیف دی جائے گی لیکن وہ شخص اس کو نہ لگا سکے گا اور جس نے ان لوگوں کی بات سنی جو اس کے بات سے سننے کو اچھا نہ سمجھتے تھے اور اس سے بچتے تھے تو اس کے کانوں میں قیامت کے دن سیسہ پگھلا کر ڈالا جائے گا اور جس نے تصویر بنائی ، اس کو عذاب دیا جائے گا اور تکلیف ( اس بات کی ) دی جائے گی کہ اس تصویر میں روح پھونکے لیکن وہ پھو نک نہ سکے گا۔ ‘‘
( ۲۱۸۵)۔ سیدنا ابن عمرؓ سے روایت ہے کہ رسول اللہﷺ نے فرمایا :’’ سب سے بڑا جھوٹ یہ ہے کہ انسان اپنی آنکھوں کو وہ چیز ( یعنی خواب ) دکھائے ہو جو انھوں نے دیکھی نہ ہو۔ ‘‘
 باب۔ پہلا تعبیر دینے والا اگر خواب کی غلط تعبیر دے تو اس کی تعبیر سے کچھ نہیں ہو گا۔ 
( ۲۱۸۶)۔ سیدنا ابن عباسؓ کہتے ہیں کہ ایک شخص رسول اللہﷺ کی خدمت میں حاضر ہو کر کہنے لگا کہ یا رسول اللہ ! میں نے رات کو خواب میں دیکھا کہ ایک چھتری ( بادل )ہے اور اس میں سے گھی اور شہد ٹپک رہا ہے اور لوگ اس کو اٹھا کر رہے ہیں کوئی کم کوئی زیادہ اور میں نے ایک رسی آسمان سے سے زمین تک ملی ہوئی دیکھی اور آپﷺ کو میں نے دیکھا کہ آپ اس کو پکڑ کر چڑھ گئے پھر آپﷺ کے بعد ایک اور شخص نے اس کو پکڑا اور وہ بھی اس پر چڑھ گئے پھر ایک اور شخص اس کو پکڑ کر چڑھے پھر ان کے بعد ایک اور شخص نے اس کو پکڑا تو وہ رسی ٹوٹ گئی اور پھر جڑ گئی۔ سیدنا ابوبکر صدیقؓ نے عرض کی کہ یا رسول اللہ  ! مجھے اجازت دیجیے کہ میں اس خواب کی تعبیر بیان کروں۔ نبیﷺ نے فرمایا :’’ اچھا بیان کرو۔ ‘‘  انھوں نے کہا وہ چھتری تو اسلام ہے اور اس میں سے وہ گھی اور شہد جو ٹپکتا ہے وہ قرآن مجید اوراس کی تلاوت ہے اور اس کے اٹھا نے والے قرآن کے حاصل کرنے والے ہیں کم یا زیادہ اور وہ رسی جو آسمان سے زمین تک ملی ہوئی ہے وہ ، وہ حق ہے جو اللہ تعالیٰ نے آپ پر نازل کیا ہے اسی کو پکڑ کر اللہ تعالیٰ آپﷺ کو اوپر چڑھائے گا اور پھر آپ کے بعد ایک اور شخص اس کو پکڑ کر اوپر چڑھے گا اور پھر ایک اور شخص اوپر چڑھے گا اور پھر ایک اور شخص جو اس کو پکڑے گا تو وہ رسی ٹوٹ جائے گی۔ پھر جوڑی جائے گی تو وہ بھی چڑھ جائے گا۔  یا رسول اللہ ! میرے ماں باپ آپ پر فدا ہوں بتایے کہ کیا میں ٹھیک تعبیر بیان کی یا غلطی کی ؟ آپﷺ نے فرمایا :’’ کچھ ٹھیک بیان کی کچھ غلطی کھائی۔ ‘‘ انھوں نے عرض کی کہ یا رسول اللہ! اللہ کی قسم جو کچھ میں نے غلط بیان کیا ہے وہ مجھے بتا دیجیے۔ نبی اکر مﷺ نے فرمایا :’’ قسم نہ کھاؤ۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔ 


فتنوں کا بیان 

باب۔ نبیﷺ کا فرمان کہ ’’ عنقریب میرے بعد تم ایسی ایسی باتیں دیکھو گے جو تم کو بری معلوم ہوں گی۔ ‘‘
 ( ۲۱۸۷)۔ سیدنا ابن عباسؓ رسول اللہﷺ سے روایت کرتے ہیں کہ آپﷺ نے فرمایا :’’ جو شخص اپنے امیر ( یعنی حاکم یا بادشاہ ) میں کوئی برائی دیکھے تو اس پر صبر کرے کیونکہ جو شخص امیر ( کی اطاعت ) سے ایک بالشت باہر ہو گا تو جاہلیت کی موت مرے گا۔ ‘‘
 ( سیدنا ابن عباسؓ ) ایک دوسری روایت میں کہتے ہیں کہ رسول اللہﷺ نے فرمایا :’’ جو شخص اپنے حاکم میں کوئی برائی کی بات دیکھے تو چاہیے کہ اس پر صبر کرے کیونکہ جس نے جماعت سے ایک بالشت بھی جدائی اختیار کی اور پھر مر گیا تو وہ جاہلیت کی موت مرے گا۔ ‘‘
 ( ۲۱۸۸)۔ سیدنا عبادہ بن صامتؓ کہتے ہیں کہ ہمیں نبیﷺ نے بلایا ، پس ہم نے آپﷺ کی بیعت کی۔ عبادہؓ فرماتے ہیں کہ آپﷺ نے بیعت میں ہم سے یہ اقرار لیا کہ اپنی خوشی ورنج اور تنگی اور فراخی میں آپ کا حکم سنیں گے اور حکم بجا لائیں گے۔ اگر چہ ہم پر بلا اور استحقاق دوسروں کو فضلیت وترجیح دی جائے ( تب بھی ہم صبر کریں گے ) اور یہ کہ سلطنت کے بارے میں ہم حاکموں سے جھگڑا نہ کریں مگر ( نبیﷺ فرماتے ہیں ):‘‘ جب کہ تم ظاہر کفر ( نافرمانی ) کو دیکھو جس میں اللہ کی طرف سے تمہارے پاس دلیل ہو۔ ‘‘
 باب۔ فتنوں کا ظاہر ہونا۔ 
( ۲۱۸۹)۔ سیدنا عبداللہ بن مسعودؓ کہتے ہیں کہ میں  نے نبیﷺ سے سنا ، فرماتے تھے :’’ بد ترین خلقت وہ لوگ ہیں جو اس وقت زندہ ہو ں گے کہ جب قیامت آ جائے گی۔ ‘‘
 باب۔ ہر دور کے بعد دووسرے دور کا اس سے بد تر آنا۔ 
( ۲۱۹۰)۔ سیدنا انس بن مالکؓ سے روایت ہے کہ جب حجاج سے پہنچنے والی ( برائیوں کی )شکایت ان     ( انس بن مالکؓ ) سے کی گئی تو انھوں نے کہا کہ صبر کرو کیونکہ اس کے بعد جو دور تم پر آئے گا ، وہ تو اس سے بھی بدتر ہو گا ، اسی طرح ہمیشہ ہوتا رہے گا یہاں تک کہ تم اپنے پرودگار سے جاملواور میں نے ( یہ سب ) تمہارے نبیﷺ سے سنا ہے۔ 
باب۔ نبیﷺ کے اس فرمان کے بیان میں کہ جس نے ہم  پر ہتھیار اٹھایا وہ ہم میں سے نہیں۔ 
 (۲۱۹۱)۔ سیدنا ابو ہریرہؓ رسول اللہﷺ سے روایت کرتے ہیں کہ آپﷺ نے فرمایا :’’ کوئی مسلمان اپنے بھائی ( مسلمان ) پر ہتھیار سے اشارہ نہ کرے ( اور کھیل کے طور پر بھی نہیں ) کیونکہ وہ نہیں جانتا ہے کہ شاید شیطان اس کے ہاتھ سے ( اس ہتھیار کو ) چلوا دے اور ( کسی مسلمان کے قتل ہو جانے کے سبب سے ) وہ دوزخ کے گڑھے میں جا پڑے۔ ‘‘
 باب۔ نبیﷺ کا فرمان کہ ایک فتنہ ایسا نمودار ہو گا کہ جس میں بیٹھا ہوا ( آدمی ) کھڑے ہوئے ( آدمی ) سے بہتر ہو گا۔ 
(۲۱۹۲)۔ سیدنا ابو ہریرہؓ کہتے ہیں کہ رسول اللہﷺ نے فرمایا:’’ عنقریب ایسے فتنے ہو ں گے جن میں بیٹھا ہوا آدمی کھڑے ہوئے آدمی سے بہتر ہو گا اور کھڑا ہوا چلنے والے سے بہتر ہو گا اور چلنے والا دوڑنے والے سے بہتر ہو گا۔ جو شخص دور سے ان کو جھانکے گا ، وہ اس کو بھی اس آفت میں مبتلا کر دیں گے۔ پس جو شخص کوئی ٹھکانہ یا پناہ کی جگہ پائے تو وہ وہیں پناہ لے لے۔ 
باب۔ فتنوں کے دور میں جنگل میں رہنا ( مناسب ہے )۔ 
(۲۱۹۳)۔ سیدنا سلمہ بن اکوع ؓ سے روایت ہے کہ وہ حجاج بن یو سف کے پاس گئے ، حجاج نے ان سے کہا کہ اے اکوع کے بیٹے ! کیا تم ( ہجرت سے جو تم سے مدینہ میں کی تھی ) پچھلے پیروں پھر گئے جو (مدینہ کو چھوڑ کر ) جنگل میں جا رہے ہو ؟انھوں نے کہا نہیں بلکہ رسول اللہﷺ نے مجھ کو جنگل میں رہنے کا حکم دے دیا تھا۔ 
باب۔ اس بیان میں کہ جب اللہ تعالیٰ کسی قوم پر عذاب نازل فرماتا ہے  ( تو وہ سب کے سب اس میں مبتلا ہو جاتے ہیں ) 
(۲۱۹۴)۔ سیدنا عمرؓ  کہتے ہیں کہ یا رسول اللہ ! جب اللہ تعالیٰ کسی قوم پر عذاب نازل فرماتا ہے تو وہ ( عذاب ) اس قوم کے سب لوگوں کو پہنچتا ہے ( چاہے نیک ہوں یا بد ) اور پھر وہ لوگ ( قیامت میں ) اپنے اپنے اعمال پر اٹھائے جائیں  گے۔ ‘‘ 
باب: جو شخص ایک قوم کے پاس جا کر کچھ کہے اور پھر وہاں سے نکل کرا سکے خلاف کچھ اور کہے 
( ۲۱۹۵)۔ سیدنا حذیفہؓ کہتے ہیں کہ نفاق تو نبیﷺ کے دور تک تھا ( کیونکہ اللہ آپﷺ کو بتلا دیتا تھا کہ فلاں شخص منافق ہے ) لیکن اس دور میں ، یا تو آدمی مومن ہے یا کافر( کیونکہ دل کا حال اللہ جانتا ہے اب تو ظاہرپر معاملہ ہے ) 
باب۔ ( ملک حجاز سے ) آگ کا نکلنا۔ 
( ۲۱۹۶)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ قیامت قائم نہ ہو گی یہاں تک کہ حجاز سے ایک آگ نکلے گی جو بصرے میں اونٹوں کی گردنیں روشن کر دے گی ( یعنی اس کی روشنی میں اونٹوں کی گردنیں دکھائی دیں گی )۔ ‘‘
 ( ۲۱۹۷)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ قریب ہے فرات ( دریا اپنے اندر سے ) سونے کا خزانہ باہر نکالے۔ پس جو وہاں موجود اس کو چاہیے کہ اس میں سے کچھ نہ لے۔ ‘‘
 (۲۱۹۷)۔ ابو ہریرہؓ ہی کہتے ہیں کہ بے شک رسول اللہﷺ نے فرمایا ہے :’’ قیامت قائم نہ ہو گی یہاں تک کہ دو بڑے عظیم الشان گروہ آپس میں لڑیں اور ان میں بہت سخت لڑائی ہو گی ، دعویٰ ان دونوں کا ایک ہی ہو گا اور یہاں تک کہ تیس کے قریب دجال جھوٹے پیدا ہوں گے ، ہر ایک ان میں سے یہ کہے گا کہ میں اللہ کا رسول ہوں اور یہاں تک کہ علم اٹھا لیا جائے گا اور زلزلوں کی کثرت ہو گی اور وقت ( یعنی دور ایک دوسرے سے ) قریب ہو گا اور فتنے ظاہر ہو ں گے اور خونریزی کی کثرت 
ہو گی اور مال کی تم میں اس قدر کثرت ہو گی کہ مثل سیل دریا کے جاری ہو گا یہاں تک کہ مال والا یہ چاہے گا کہ کوئی اس کے صدقہ کو قبول کرے اور جب کسی کے سامنے اسے پیش کر ے گا وہ کہے کہ مجھے اس کی ضرورت نہیں ہے اور ( قیامت قائم نہیں ہو گی ) یہاں تک کہ لوگ مکانوں  پر فخر کریں گے اور یہاں تک کہ آدمی قبر کے پاس سے گزرے گا اور کہے گا کہ کاش! میں اس کی جگہ ( قبر میں ) ہوتا یہاں تک کہ آفتاب مغرب کی جانب سے طلوع ہو گا ، پھر جب وہ طلوع ہو گا اور لوگ اس کو دیکھیں گے تو سب ایمان لے آئیں گے اور وہ ، وہ وقت ہو گا جب کہ کسی شخص کو جو پہلے ایمان نہ رکھتا تھا یا جس نے اپنے ایمان کی حالت میں کوئی نیکی نہیں کی تھی ، ایمان لا نا نفع نہیں دے گا اور البتہ قیامت ( اتنی جلدی ) قائم ہو جائے گی کہ وہ آدمیوں نے اپنے آگے خریدو فروخت کے لیے کپڑا پھیلایا ہو گا لیکن نہ تو اس کی خریدو فروخت کر سکیں گے اور نہ لپیٹ سکیں گے ( کہ قیامت قائم ہو جائے گی ) اور البتہ قیامت ( اتنی جلدی ) قائم ہو گی کہ کوئی شخص اپنی اونٹنی کا دودھ لے کر چلا ہو گا اس کو پی بھی نہ پائے گا ( کہ قیامت قائم ہو جائے گی ) اور کوئی شخص اپنے ( جانوروں کے کھانے کے ) حوض کی مرمت کر رہا ہو گا اور وہ ( اپنے جانوروں کو ) کھلا پلا نہ سکے گا ( کہ قیامت قائم ہو جائے گی ) اور البتہ قیامت ( اتنی جلدی ) قائم ہو جائے گی کہ کسی شخص نے نوالہ اٹھایا ہو گا لیکن وہ اس کو کھانہ سکے گا ( کہ قیامت قائم ہو جائے گی)۔ 
۔۔۔۔۔۔۔۔۔۔۔۔۔۔۔۔۔۔۔۔

 
احکام کے بیان میں 

باب۔ امام کا حکم سننا اور اس کی فرمانبردای کرنا اس وقت تک ضروری ہے جب تک کہ ( وہ حکم ) گناہ  ( کا باعث ) نہ ہو۔ 
(۲۱۹۹)۔ سیدنا انس بن مالکؓ کہتے ہیں کہ رسول اللہﷺ نے فرمایا :’’ ( حاکم کا حکم ) سنو اور فرمانبرداری کرو ، اگر چہ حبشی غلام ہی کو تم پر حاکم کیوں نہ بنا دیا جائے اور اس کا سر ایسا ہو جیسے کشمش ( یعنی بہت ہی چھوٹا )۔ ‘‘
 باب۔ حکومت حاصل کر نے کی حرص کر نا منع ہے۔ 
( ۲۲۰۰)۔ سیدنا ابو ہریرہؓ سے روایت ہے کہ آپﷺ نے فرمایا :’’ عنقریب تم لوگ حکومت اور سرداری کی حرص کرو گے اور وہ قیامت میں ندامت اور شرمندگی کا باعث ہو گی۔ پس کیا ہی بہتر ہے دودھ پلانے والی اور کیا ہی بری ہے دودھ چھڑانے والی۔ ‘‘ ( پس حکومت اور سرداری ایک دایا کی طرح ہے کہ دودھ پلاتے وقت تو مزہ ہے اور دودھ چھڑاتے وقت تکلیف۔ اللہ معاف فرمائے جمہوریت کے تحت آج تقریبا ہر شخص حکومت کا خواہشمند ہے )( الا ما شاء اللہ ) 
باب۔ جو شخص رعیت کا والی بنایا جائے پس وہ ان کی خیر خواہی نہ کرے۔ 
( ۲۲۰۱)۔ سیدنا معقل بن یسارؓ کہتے ہیں کہ میں نے رسول اللہﷺ سے سنا ، فرماتے تھے کہ جس بندے کو اللہ نے رعیت کا حاکم بنایا پھر اس نے اپنی رعیت کی خیر خواہی کے ساتھ نگہبانی نہ کی تو وہ جنت کی خوشبو تک نہ سونگھ سکے گا۔ ‘‘
 (۲۲۰۲)۔ سیدہ معقل بن یسارؓ سے مروی ہے کہ رسول اللہﷺ نے فرمایا :’’ جو شخص مسلمان رعیت پر حاکم ہوا اور پھر اگر وہ ان (مسلمانوں ) کے ساتھ خیانت کی حالت میں مر گیا تو اللہ تعالیٰ اس پر جنت کو حرام کر دے گا۔ ‘‘
 باب۔ جس نے ( لوگوں کو ) مشقت میں ڈالا ، اللہ اس کو مشقت میں ڈالے گا۔ 
 ( ۲۲۰۳)۔ سیدنا جندبؓ کہتے ہیں کہ میں نے رسول اللہﷺ سے سنا آپﷺ فرماتے تھے :’’ جس نے لوگوں کو سنانے کے لیے نیک اعمال کیے ، اللہ اس کے پوشیدہ ( یعنی نیت فاسدہ ) کو قیامت کے دن لوگوں پر ظاہر کرے گا اور جس نے لوگوں پر مشقت ڈالی تو اللہ قیامت کے دن اس پر مشقت ڈالے گا۔ ‘‘لوگوں نے ان سے کہا کہ اور کچھ نصیحت فرما یے تو انھوں نے کہا :’’ انسان ( کے بدن ) میں سے سب سے پہلے جو چیز سڑتی ہے وہ اس کا پیٹ ہے پس جو شخص پاکیزہ چیز کھانے کی طاقت رکھے وہ ایسا ہی کرے ( یعنی پاکیزہ حلال چیز ہی کھائے ) اور جس سے ہو سکے وہ چلو بھر ( نا حق ) خون بہا کر ، اپنے آپ کو جنت میں جانے سے نہ روکے۔ ‘‘
 باب۔ (کیا) حاکم کو غصے کی حالت میں فیصلہ کرنا اور فتویٰ دینا جائز ہے ؟ 
( ۲۲۰۴)۔ سیدنا ابوبکرؓ کہتے ہیں کہ میں نے رسول اللہﷺ سے سنا ، آپﷺ فرماتے تھے :’’ کوئی حاکم دو آدمیوں میں اس وقت تک فیصلہ نہ کرے جب تک کہ وہ غصہ میں ہو۔ ‘‘ 
باب۔ لکھنے والا ایماندار اور عقلمند ہونا چاہیے۔ 
( ۲۲۰۵)۔ حدیث ۱۳۴۳میں ’’ حویصہ اور محیصہ ‘‘ نامی دونوں اشخاص کا واقعہ مفصل گزر چکا ہے۔ یہاں اتنا زیادہ ہے کہ نبیﷺ نے ( فیصلہ کرتے وقت ) فرمایا :’’ یا توخیبر کے یہودی تمہارے مقتول ساتھی ( عبداللہ ) کی دیت دیں ورنہ لڑائی کے لیے تیار ہو جائیں۔ ‘‘
 باب۔ امام لوگوں سے کیونکر بیعت لے ؟ 
(۲۲۰۶)۔ سیدنا عبادہ بن صامتؓ کہتے ہیں کہ ہم نے رسول اللہﷺ کی بیعت کی خوشی اور ناراضگی میں سننے اور اطاعت کرنے پر اور اس بات پر کہ حکومت والوں سے حکومت ( حاصل کرنے ) کے لیے  جھگڑا نہ کریں گے اور جہاں کہیں ہوں گے حق بات کہیں گے اور اللہ کے معاملہ میں کسی ملامت کرنے والے کی ملامت کا خوف نہ کریں گے۔ 
(۲۲۰۷)۔ سیدنا عبداللہ بن عمرؓ کہتے ہیں کہ جب ہم سننے اور اطاعت کرنے پر رسول اللہﷺ کی بیعت کرتے تو نبیﷺ ہم سے فرماتے کہ جتنی تم طاقت رکھتے ہو۔ ( یعنی جتنی تمہاری استطاعت ہے اتنا ہی اس پر عمل کرنا ہو گا ) 
باب۔ خلیفہ بنا نے کے بیان میں۔ 
(۲۲۰۸)۔ سیدنا عبداللہ بن عمرؓ ہی سے روایت ہے ، کہتے ہیں کہ سیدنا عمرؓ سے پوچھا گیا کہ آپ  اپنے بعد کسی کو خلیفہ کیوں نامزد نہیں کرتے ؟ تو انھوں نے کہا اگر میں خلیفہ بناؤں تو مجھ سے پہلے جو مجھ سے بہتر تھے انھوں نے خلیفہ بنایا ہے ( یعنی ) سیدنا ابوبکر صدیقؓ نے اور اگر میں نہ بناؤں تو مجھ سے پہلے جو بہتر تھے یعنی رسول اللہﷺ ، انھوں نے خلیفہ نہیں بنایا۔ 
 (۲۲۰۹)۔ سیدنا جابر بن سمرہؓ کہتے ہیں کہ میں نے نبیﷺ سے سنا ، آپﷺ فرماتے تھے۔ ‘‘ بارہ امیر ہوں گے۔ ‘‘ اور ( اس کے آگے ) ایسا کلمہ فرمایا جو میں نے نہیں سنا میرے والد نے ( جو آپﷺ کے قریب بیٹھے تھے کہا کہ آپﷺ نے یوں ) فرمایا ہے :’’ وہ سب قریش میں سے ہوں گے ‘‘	
۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
آرزوؤں کے بیان میں 
(شہادت کی موت کی تمنا کر نے کے سلسلے میں حدیث گزر چکی ہے ، دیکھئے حدیث نمبر ۳۳)۔ 
باب:  اس تمنا کا بیان جو مکروہ ہے۔ 
( ۲۲۱۰)۔ سیدنا انس بن مالکؓ کہتے ہیں کہ اگر میں رسول اللہﷺ کو یہ فرماتے ہوئے نہ سنتا کہ موت کی تمنا مت کر و تو میں ( اس کی یعنی موت کی ) تمنا کرتا۔ 
(۲۲۱۱)۔ سیدنا ابو ہریرہؓ کہتے ہیں کہ رسول اللہﷺ نے فرمایا:’’ تم میں سے کوئی موت کی تمنا نہ کرے کیونکہ اگر وہ نیکو کار ہے تو امید ہے کہ اس کی نیکیاں زیادہ ہو جائیں گی اور جو بد کار ہے تو امید ہے کہ وہ ان سے باز آ جائے اور تو بہ کر لے۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔ 
کتاب وسنت کو مضبوطی سے تھامنا 

باب۔ نبیﷺ کی سنتوں کی پیروی کرنے کا بیان۔ 
(۲۲۱۲)۔ سیدنا ابو ہریرہؓ کہتے ہیں کہ رسول اللہﷺ نے فرمایا:’’ میری سای امت جنت میں داخل ہو گی مگر جو انکار کرے گا ( وہ داخل نہیں ہو گا )۔ ‘‘ لوگوں نے عرض کی کہ وہ کون ہے ( جس نے انکار کیا ) ؟ فرمایا :’’ جس نے میری اطاعت کی وہ تو جنت میں جائے گا اور جس نے میری ( عملاً)۔ نافرمانی کی اس نے انکار کیا ( وہ جنت میں داخل نہیں ہو گا )۔ ‘‘
(۲۲۱۳)۔ سیدنا جا بر بن عبداللہؓ کہتے ہیں نبیﷺ کی خدمت میں (چند ) فرشتے حاضر ہوئے۔ آپﷺ اس وقت استراحت فرما رہے تھے۔ بعض فرشتوں نے کہا کہ یہ سوتے ہیں ، بعض نے کہا (ان کی ) آنکھ سوتی ہے مگر دل جا گتا ہے۔ پھر وہ کہنے لگے کہ تمہارے ان صاحب (یعنی رسول کریمﷺ ) کی ایک مثال ہے ،وہ مثال تو بیان کرو۔ بعض فرشتوں نے کہا یہ تو سوتے ہیں ، بعض نے کہا آنکھ سوتی ہے مگر دل جاگتا ہے۔ پھر وہ کہنے لگے کہ ان کی مثال ایسی ہے جیسے ایک شخص نے مکان بنایا اور ( لوگوں کی دعوت کے لیے ) کھانا پکایا پھر ایک بلانے والے کو ( لوگوں کے پاس ) بھیجا۔ پس جس شخص نے اس بلانے والے کے کہنے کو قبول کیا وہ تو مکان میں بھی داخل ہو گا اور کھانا بھی کھائے گا۔ پھر انھوں نے کہا کہ اس کی توضیح کرو۔ بعض کہنے لگے یہ تو سوتے ہیں ، بعض نے کہا کہ آنکھ سوتی ہے مگر دل جاگتا ہے۔ پھر انھوں نے اس مثال کی توضیح کو اس طرح  بیان کیا کہ وہ مکان جنت ہے اور اس کی طرف بلانے والے ’’ محمدﷺ ‘‘ ہیں۔ جس نے محمدﷺ کی اطاعت کی اس نے اللہ کی اطاعت کی اور جس نے محمدﷺ کی نافرمانی کی تو درحقیقت اس نے اللہ کی نافرمانی کی۔ اور محمدﷺ کیا ہیں گویا کہ اچھے کو برے سے جدا کرنے والے ہیں۔ 
باب : بے فائدہ بہت سوالات کرنا منع ہے اور اسی طرح فائدہ سختی اٹھانا اور وہ باتیں بنانا جن میں کوئی فائدہ نہیں۔ 
( ۲۲۱۴)۔ سیدنا انس بن مالکؓ کہتے ہیں کہ رسول اللہﷺ نے فرمایا :’’ لوگ برابر سوالات کرتے رہیں گے یہاں تک کہ یہ بھی کہیں گے کہ اچھا ! اللہ تو ہوا جس نے سب کو پیدا کیا ، اب اللہ کو کس نے پیدا کیا۔ ‘‘
 باب۔ دین کے مسائل میں رائے اور قیاس پر عمل کرنے کی مذمت کا بیان۔ 
( ۲۲۱۵)۔ سیدنا عبداللہ بن عمرؓ کہتے ہیں کہ میں نے رسول اللہﷺ سے سنا ، فرماتے تھے :’’ اللہ تعالیٰ تم سے علم کو دینے کے بعد نہ اٹھائے گا مگر ہاں اس طرح اٹھائے کہ علماء کو مع علم کے اٹھالے گا ، تب جاہل لوگوں سے فتویٰ لیا جائے گا اور وہ محض اپنی رائے سے فتویٰ دے کر خود بھی گمراہ ہوں گے اور دوسروں کو بھی گمراہ کریں گے۔ ‘‘
 باب۔ نبیﷺ کے اس فرمان کا بیان کہ البتہ تم لوگ اپنے پہلوں کے طریقے کے پیرو کار بن جاؤ گے۔ 
( ۲۲۱۶)۔ سیدنا ابو ہریرہؓ کہتے ہیں کہ نبیﷺ نے فرمایا :’’ قیامت نہ ہو گی جب تک کہ میری امت ان باتوں کو اختیار نہ کرے گی جو کہ اس سے پہلے کی امتوں نے اختیار کی تھیں بالشت برابر بالشت اور ہاتھ برابر ہاتھ ( یعنی بالکل برابر )۔ ‘‘ کسی نے عرض کی ، یا رسول اللہ ! اگلی امتوں سے کون لوگ مراد ہیں کیا پارسی اور عیسائی ؟ تو آپﷺ فرمایا :۔ ’’ پھر اور کون ؟‘‘ ( افسوس مسلمان آج تو انہی پارسی ، عیسائی لوگوں کی طرح چل رہا ہے ) 
باب۔ شادی شدہ زانی کو رجم کرنا۔ 
( ۲۲۱۷)۔ امیر المومنین سیدنا عمر بن خطابؓ نے فرمایا:’’ یقیناً اللہ تعالیٰ نے محمدﷺ کو حق کے ساتھ مبعوث کیا اور اپنی کتاب آپﷺ پر نازل فرمائی ، اسی نازل شدہ کتاب ( یعنی قرآن مجید ) میں سے رجم کی آیت بھی ہے۔ ‘‘
 باب۔ حاکم جب اجتہاد کرے تو اس کے ثواب کا بیان خواہ اجتہاد میں خطا ہو یا صحت ہو۔ 
( ۲۲۱۸)۔ سیدنا عمر و بن عاصؓ نے رسول اللہﷺ سے سنا ، آپﷺ نے فرمایا :’’ جب حاکم حکم لگا نے میں اجتہاد کرتا ہے اور وہ اس میں درست ہوتا ہے تو اس کے لیے دگنا ثواب ہے اور جب حکم لگا نے میں اجتہاد کرتا ہے اور اس سے خطا ہو جاتی ہے تو اس کے لیے اکہرا ( ایک گنا) ثواب ہے۔ ‘‘
 باب۔ اس شخص کی دلیل کا بیان جو نبیﷺ کے ( کسی کام سے کسی کو ) منع نہ فرمانے کو بھی حجت سمجھتا ہے۔ لیکن نبیﷺ کے سوا کسی اور کے منع نہ کرنے کو نہیں۔ 
( ۲۲۱۹)۔ سیدنا جابر بن عبداللہ نے قسم کھائی کہ ابن صائدہ دجال ہے۔ میں ( راوی محمد بن منکدر ) نے کہا کہ تم قسم کھاتے ہو ؟ انھوں نے کہا ہاں ! میں نے سیدنا عمرؓ کو نبیﷺ کے سامنے اس بات پر قسم کھاتے ہوئے سنا ہے۔ اور نبیﷺ نے ان کو منع نہیں فرمایا۔ 
۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔ 
توحید کی ( اتباع ) کے بیان میں 
باب۔ نبیﷺ کا اپنی امت کو اللہ جل شانہ ، کی توحید کی طرف بلانے کا بیان۔ 
( ۲۲۲۰)۔ ام المومنین عائشہؓ سے روایت ہے کہ رسول اللہﷺ نے ایک شخص کو ایک لشکر کا سرداربنا کر روانہ کیا۔ وہ شخص جب نما ز پڑھاتے تو قُلْ ھُوَ اﷲُ اَحَدٌ پر قرأت مکمل کر تے۔ جب یہ لوگ واپس ہوئے تو نبیﷺ سے انھوں نے اس کا ذکر کیا۔ آپﷺ نے فرمایا :’’ ان سے پوچھو کہ وہ ایسا کیوں کرتے ہیں ؟‘‘لوگوں نے ان سے پوچھا تو انھوں نے کہا ( کہ میں اس لیے اس کو زیادہ پڑھتا ہوں کہ ) یہ رحمن ( یعنی اللہ تعالیٰ ) کی صفت ہے اور میں اس کے پڑھنے کو محبوب رکھتا ہوں۔ نبیﷺ نے فرمایا :’’ اس سے کہہ دو کہ اللہ اس کو محبوب رکھتا ہے۔ ‘‘
 باب۔ اللہ تعالیٰ کا فرمان ’’ اللہ تعالیٰ تو خود ہی سب کا روزی رساں ، توانائی والا اور زور آور ہے۔ ‘‘ ( الذاریات : ۸۵)۔ 
(۲۲۲۱)۔ سیدنا ابوموسیٰ اشعریؓ کہتے ہیں کہ رسول اللہﷺ نے فرمایا :’’ اذیت کی بات کو سن کر صبر کرنے والا اللہ سے زیادہ کوئی نہیں ہے ، لوگ اس کے لیے بیٹا بناتے ہیں اور وہ پھر ان کو عافیت سے رکھتا ہے اور رزق دیتا ہے۔ 
باب۔ اللہ تعالیٰ کے فرامین ’’ اور وہ غلبہ اور حکومت والا ہے ‘‘( ابراہیم :۴)۔ ‘‘ پا ک ہے آپ کا رب جو بہت عزت والا ہے ، ہر اس چیز سے ( جو مشرک ) بیان کرتے ہیں ‘‘  ( الصافات : ۱۸۰)’’ سنو !عزت تو صرف اللہ کے لیے ہے اور اس کے رسول (ﷺ ) کے لیے ہے‘‘( المنافقون :۸)
(۲۲۲۲)۔ سیدنا ابن عباسؓ کہتے ہیں کہ نبیﷺ فرماتے تھے :’’ اے پروردگار ! میں تیری عزت کی پناہ  مانگتا ہوں جس کے سوا کوئی سچا معبود نہیں ہے ، پروردگار تجھ ہی کو موت نہیں ہے ، باقی جنات اور آدمی سب کو موت ہے۔ ‘‘
 باب۔ اللہ تعالیٰ کے فرامین ’’ اللہ تعالیٰ تم کو اپنے آپ سے ڈراتا ہے۔ ‘‘( آل عمران :۳)اور ’’ عیسیٰؑ قیامت کے دن کہیں گے کہ ( اے اللہ !) جو میرے دل میں ہے وہ تو جانتا ہے لیکن جو تیرے دل میں ہے وہ میں نہیں جانتا۔ ‘‘( المائدہ : ۱۱۶)
(۲۲۲۳)۔ سیدنا ابو ہریرہؓ رسول اللہﷺ سے روایت کرتے ہیں کہ آپﷺ نے فرمایا :’’ اللہ تعالیٰ نے جب مخلوق کو پیدا کیا تو اپنی کتاب میں لکھا ہے یعنی اپنی نسبت اور وہ نوشتہ اس کے پاس عرش پر رکھا ہوا ہے کہ میری رحمت میرے غصے پر غالب ہے۔ ‘‘
 ( ۲۲۲۴)۔ سیدنا ابو ہریرہؓ ہی سے روایت ہے کہتے ہیں کہ رسول اللہﷺ نے فرمایا :’’ ( اللہ تعالیٰ فرماتا ہے کہ ) میں اپنے بندے کے گمان کے ساتھ ہوں جو وہ میری بابت رکھے اور جب وہ مجھ کو یاد کرتا ہے تو میں اس کے ساتھ ہوتا ہوں ، اگر اس نے اپنے دل میں مجھ کو یاد کیا ہے تو میں بھی اس کو لوگوں ( یعنی فرشتوں ) کے سامنے یاد کرتا ہوں اور اگر وہ میری طرف ایک بالشت آتا ہے تو میں اس کی طرف ایک گز جاتا ہوں اور اگر وہ میری طرف ایک گز آتا ہے تو میں اس کی طرف دو گز جاتا ہوں اور جو میری طرف چل کر آہستہ آہستہ آتا ہے تو میں اس کی طرف دوڑ کر جاتا ہوں۔ ‘‘ 
باب: اللہ تعالیٰ کا فرمان ’’ وہ چاہتے ہیں کہ اللہ کے کلام کو بدل دیں۔ ‘‘( الفتح :۱۵)
( ۲۲۲۵)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ اللہ تعالیٰ فرماتا ہے کہ جب میرا بندہ برائی کرنے کا ارادہ کر لے تو ( اے فرشتو!) تم اس کو مت لکھو جب تک کہ وہ اس کو کرے نہیں۔ اگر 
کرے تو ایک برائی لکھ اور اگر میرے خوف سے اس کو ترک کر دے ( یعنی اس برائی کو نہ کرے ) تو اس کو بھی ایک نیکی لکھ لو اور جب وہ کسی نیکی کے کرنے کا ارادہ کرے اور اس کو کر ے نہیں تو اس کو بھی نیکی لکھ لو اور پھر اگر اس کو کرے تو اس کو دس گناسے لے کر سات سو گنا تک لکھو۔ ‘‘
 ( ۲۲۲۶)۔ سیدنا ابو ہریرہؓ ہی سے روایت ہے ، کہتے ہیں کہ رسول اللہﷺ سے میں نے سنا ہے :’’ جب بندہ گناہ کو پہنچتا ہے اور بعض دفعہ فرمایا۔ :’’ جب گناہ کرتا ہے اور کہتا ہے کہ اے پروردگار ! میں نے گناہ کیا ہے اور بعض دفعہ فرمایا( کہتا ہے کہ ) میں گناہ کو پہنچا ہوں تو اللہ تعالیٰ فرماتا ہے کہ میرا بندہ جانتا ہے کہ ( کوئی ) اس کا رب ہے جو اس کے گناہ معاف کرتا ہے اور اس سے مواخذہ کرتا ہے ( جس کے خوف سے وہ پناہ مانگ رہا ہے )میں نے اپنے بندے کو معاف کر دیا پھر ( تھوڑے دن ) ٹھہر کر بندہ اور گناہ کو پہنچتا ہے یا گناہ کرتا ہے اور کہتا ہے کہ اے پروردگار ! میں نے گناہ کیا ہے یا میں گناہ کو پہنچا ہوں تو اس کو معاف فرما دے۔ اللہ تعالیٰ فرماتا ہے میرا بندہ جانتا ہے کہ اس کا پروردگار ہے جو گناہ کی معاف کرتا ہے اور اس کا مواخذہ بھی کرتا ہے ، میں نے اپنے بندے کو معاف کر دیا۔ پھر ( تھوڑے دن ) ٹھہر کروہ پھر گناہ کرتا ہے یا فرمایا :’’ گناہ کو پہنچتا ہے اور کہتا ہے کہ اے پرور گار !میں گناہ کو پہنچا ہوں یا میں نے گناہ کیا ہے پس تو اس کو معاف فرما دے۔ اللہ تعالیٰ فرماتا ہے کہ میرا بندہ جانتا ہے کہ یقیناً اس کا رب ہے جو گناہ کا معاف کرتا ہے اور مواخذہ کرتا ہے ، میں نے اپنے بندے کو معاف فرما دیا پس وہ جو چاہے کرے۔ ‘‘( رسول اللہﷺ نے ) تین مرتبہ فرمایا۔ 
باب۔ قیامت کے دن اللہ تعالیٰ کا انبیاءؓ وغیرہ سے کلام کرنے کا بیان 
(۲۲۲۷)۔ سیدنا انسؓ کہتے ہیں کہ میں نے رسول اللہﷺ سے سنا، فرماتے تھے کہ جب قیامت کا دن ہو گا تو میں شفاعت کروں گا ( کہ اللہ ، لوگوں کو میدان حشر کی ہولناکیوں سے نجات دے اور حساب شروع کرے ) اور کہوں گا کہ اے رب ! ان لوگوں کو جنت میں داخل کر جن کے دل میں رائی کے برابر ایمان ہے چنانچہ وہ لوگ داخل کیے جائیں گے۔ پھر میں کہوں گا کہ ( اے اللہ !) ان کو بھی جنت میں داخل کر جن کے دل میں ( انگلی سے اشارہ کر کے فرمایا ) ذرہ بھر ایمان ہو۔ ‘‘ سیدنا انسؓ کہتے ہیں ، گویا کہ میں رسول اللہﷺ کی انگلی مبارک کو دیکھ رہا ہوں ( جس سے آپ نے اشارہ فرمایا تھا )۔ 
(۲۲۲۸)۔ سیدنا انسؓ ہی نے ابو ہریرہؓ کی شفاعت کے بارے میں طویل حدیث جو پہلے گزر چکی ہے اس میں اتنا زیادہ کیا ہے :’’ چنانچہ لوگ عیسیٰؑ کے پاس ( شفاعت کے لیے ) جائیں گے۔ وہ کہیں گے کہ میں اس لائق نہیں ہوں لیکن تم ’’ محمدﷺ ‘‘ کے پاس جاؤ۔ چنانچہ لوگ میرے پاس آئیں 
گے اور میں کہوں گا کہ ہاں میں اس لائق ہوں اور پھر میں اپنے پروردگار کے حضور میں حاضر ہونے کی اجازت چاہوں گا۔ مجھ کو اجازت ملے گی اور وہ مجھ کو اپنی تعریفیں اور محامد الہام فرمائے گا جن کے ساتھ میں اس کی ستائش کروں گا اور وہ ( تعریفیں ) مجھ کو اب یاد نہیں ہیں اور میں اس کے حضور میں سجدہ میں گر پڑوں گا۔ حکم ہو گا کہ اے محمد ! سر اٹھاؤ اور کہو تمہاری بات سنی جائے گی اور مانگو ، دیا جائے گا اور شفاعت کرو قبول ہو گی۔ میں کہوں گا کہ اے میرے پروردگار ! میری امت میری امت۔ حکم ہو گا کہ دوزخ میں سے ، جس کے دل میں ’’ جو ‘‘ کے برابر ایمان ہو ان کو نکال لو چنانچہ میں جاؤں گا اور ان کو نکالوں گا اور پھر واپس آؤں گا اور وہی تعریفیں اور محامد بجا لاؤں گا اور سجدے میں گر پڑوں گا۔ حکم ہو گا کہ اے محمد! سراٹھاؤ اور کہو ( جو کہو گے ) سنا جائے گا اور جو مانگو گے ،دیا جائے گا اور ( جو ) شفاعت کرو گے قبول ہو گی۔ میں عرض کروں گا کہ اے میرے پروردگار میری امت میری امت۔ حکم ہو گا کہ دوزخ میں سے ، جن کے دل میں ذرہ یا رائی کے برابر ایمان ہو ان کو اس میں سے نکال لو چنانچہ میں جاؤں گا اور ان کو نکالوں گا اور پھر لوٹ کر آؤں گا اور وہی محامد اور تعریفیں بجا لاؤں گا اور سجدے میں گر پڑوں گا۔ حکم ہو گا کہ اے محمد ! اپنا سر اٹھاؤ اور کہو ، سنا جائے گا اور مانگو دیا جائے گا اور شفاعت کر و، قبول ہو گی میں عرض کروں گا کہ اے پروردگار ! میری امت میری امت۔ حکم ہو گا کہ جاؤ اور جن کے دل میں رائی کے دانہ سے بھی کم بہت ہی کم ، ایمان ہو ان کو بھی دوزخ سے نکال لو چنانچہ میں جاؤں گا اور ان کو بھی نکالوں گا۔ 
( ۲۲۲۹)۔ سیدنا انسؓ ہی سے دوسری ایک روایت میں مروی ہے ( کہ رسول اللہﷺ نے فرمایا :) ’’ پھر میں  چوتھی مرتبہ آؤں گا اور وہی محامد اور تعریفیں بجا لاؤں گا اور پھر سجدہ میں گر پڑوں گا۔ حکم ہو گا کہ اے محمد ! سر اٹھاؤں اور کہو ( جو کہو گے ) سنا جائے گا اور مانگو ( جو مانگو ) دیا جائے گا اور شفاعت کرو قبول ہو گی۔ میں کہوں گا کہ اے پروردگار ! تو مجھ کو ان لوگوں کے لیے حکم دے جنہوں نے لا الہٰ الا اللہ ( اللہ کے سوا کسی کی بندگی و اطاعت نہیں کروں گا ) کہا ہے۔ اللہ فرمائے گا کہ قسم ہے مجھ کو اپنی عزت و جلال اور کبریائی و عظمت کی میں ان لوگوں کو دوزخ سے نکالوں گا جنہوں نے لا الہٰ الا اللہ کہا ہے۔ 
باب۔ ( اولاد آدم کے ) اعمال اور اقوال ( قیامت کے دن ) تو لے جائیں گے۔ 
( ۲۲۳۰)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ دو کلمے ، جو اللہ کو پیار ے ہیں ، زبان پر ہلکے ہیں ، میزان میں ( ازروئے ثواب ) بھاری ہیں ( وہ یہ ہیں ) :( ’’ میں اللہ تعالیٰ کی تمام عیوب و نقائص سے ) پاکی بیان کرتا ہو ں اور اس کی تعریف و تحمید کرتا ہوں۔ بے شک وہ با عظمت اللہ ( تمام عیوب و نقائص سے ) پاک ہے۔ ‘‘
۔۔۔۔۔۔۔۔۔۔۔۔۔۔۔۔۔۔۔۔۔۔۔ 

***

پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ ۲۵۰ فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com,
 http://kutub250free.com

