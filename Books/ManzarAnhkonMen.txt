



منظر آنکھوں میں

نثری نظمیں

’منظر آنکھوں میں ٹھہر جاتے ہیں‘ مجموعے سے انتخاب


طاہر اسلم گورا











بول مولا کُچھ تو بول



بول مولا کُچھ تو بول
تیرا بندہ تو بول بول کے تھک گیا
تو کچھ بولتا ہی نہیں 
تیرا بندہ تجھ سے گہرا سچ مانگتا ہے
تو کچھ بتاتا ہی نہیں 
تو کچھ بولتا ہی نہیں 
تیرا بندہ تیرے سامنے یوں گڑگڑاتا ہے
جیسے بچہ باپ کی لاش کے سامنے گڑگڑاتا ہے
بچہ باپ کی لاش کے سامنے روئے چلا جاتا ہے
مَرے باپ کو بار بار جھنجھوڑتا ہے
مَرا باپ کچھ نہیں بتاتا
مولا تو بھی کچھ نہیں بتاتا
تیرے اونچے اونچے درخت سرد تیز ہواؤں میں جھولتے ہیں
تیری ہلتی زمین زلزلہ لاتی ہے
تیرے سمندروں کے پانی سب کچھ بہا لے جاتے ہیں 
لیکن تو خود کچھ نہیں بتاتا
تو خود کیوں نہیں بولتا
تو اپنے بندے کو بتا کہ تو زندہ ہے
تو اپنے بندے کو حوصلہ دے کہ تو مَرے باپ سے مختلف ہے
تو موت سے مختلف ہے 
٭٭





سمندر کی بات بھی سُنو!


تُم تو بگلوں کی طرح ٹھنڈے پانی پر تیر نہیں سکتے
اور پھر پر پھڑپھڑا کے تیز یخ ہواؤں میں اُڑ نہیں سکتے
تُم تو تین سویٹر پہنے سمندر کنارے خشک پتھر پر بیٹھے سارا منظر دیکھ رہے ہو
تُم جب رُت بدلی ہے تو سمندر کنارے آئے ہو
دیکھنا دستانوں سے باہر تمہارے ہاتھ اس نظم کو لکھتے جم نہ جائیں
اپنے بیگ سے ٹوپی نکال سر پر لے لو
تمہاری داڑھی کے بال سردی سے ہنس رہے ہیں
ابھی تو برف گرنے کے دن نہیں آئے
تُم کیا بگلوں کو حیرت سے دیکھ رہے ہو
یہ تو تُمہاری آنکھوں کے سامنے اُڑتے ہیں
اور دور پانی میں اُتر کر پھر خود کو پانی کے حوالے کر دیتے ہیں
یہ بگلے اس طرح تیرتے ہیں جس طرح اُڑتے ہیں
بگلے اپنے آپ کو پانیوں کے حوالے کر دیتے ہیں،ہواؤں کے سُپرد کر دیتے ہیں
تُم اُن کو ٹھنڈے پانیوں پر تیرتے 
اور یخ ہوا میں اُڑتے دیکھ کر سردی سے دُہرے ہوئے جاتے ہو
وہ دیکھو دُور بادبانی کشتی پانی کو پرکار کی طرح کاٹتی چلی جا رہی ہے
اُس پرکار سے پرے دور آسمان پانی کے ساتھ گُنبد بناتا نظر آتا ہے
یہ سب کُچھ تُمہاری آنکھ کے لئے دھوکہ ہے،حقیقت کُچھ اور ہے
چھوڑو حقیقت کو،تُم تو سمندر کو دیکھنے یعنی مُجھے دیکھنے آئے ہو
تُم تو قدرت کا یعنی نیچر کا تماشہ کرنے آئے ہو
تُم قدرت کا تماشہ دیکھنے کی اتنی تاب نہیں رکھتے 
جاؤ جا کر کافی پیو
اور اس سنسان یخ کنارے سے اُٹھ کر دور ٹہلتے لوگوں میں جا ملو
٭٭٭






سمند ر کے کنارے لیٹا آدمی سوچتا ہے اور سو جاتا ہے



سمند ر کے کنارے لیٹا آدمی 
آسمان کو اوپر سمندر جیسا دیکھتا ہے
سمند ر کے کنارے لیٹا آدمی کروٹ بدلنے پر
آسمان اور سمندر کو ملتے دیکھتا ہے
سمند ر کے کنارے لیٹا آدمی انجانے دیس کے جزیرے میں 
انجانے آسمان اور انجانے سمندر کو حیرت سے دیکھتا ہے
اور سوچتا ہے
کسی دوسرے دیس کا آسمان اور سمندر مہربان بھی ہو سکتے ہیں
سمند ر کے کنارے لیٹا آدمی دیکھتا ہے 
بگلے پر پھیلائے ناچتے ہوئے زمین پر پھدکتے ہیں 
فضا میں اُ ڑتے ہیں اور پانیوں پر تیرتے ہیں
سورج کی پہلی کرنیں سمندر کی لہروں کو چمکا کر رکھ دیتی ہیں
سمند ر کے کنارے لیٹے آدمی کو اپنے گھر میں نیند نہیں آتی
سمند ر کے کنارے لیٹا آدمی سمندر اور آسمان کو ایک ہی پاتا ہے
اور سو جاتا ہے
٭٭





دھوپ کا جہان


دھوپ کے سفر میں 
جب ٹھنڈی جگہیں راہ میں آتی ہیں
پھوٹتے فواروں کے درمیاں دُکانیں راہ میں ملتی ہیں
یا پھر راہ میں گھنے درختوں کی چھاؤں میں لکڑی کے گھر پڑتے ہیں
نیند سی آ جاتی ہے
آنکھیں بے بس ہو جاتی ہیں
دماغ سنسنانے لگتا ہے
گاڑی ڈولنے لگتی ہے
دنیا گھومنے لگتی ہے
دھوپ کے سفر میں 
ٹھنڈی جگہیں آ ہی جاتی ہیں
ٹھنڈی جگہوں والے کہاں رُکنے دیتے ہیں
دھوپ کے سفر میں چلتے رہنے کا سندیسہ دیتے ہیں
دھوپ کے سفرپر نکلے مسافر دھوپ کے جہاں میں 
دھوپ کی سٹر ک پر چلتے رہتے ہیں
اُن کو اِسی سڑک پر کہیں نیند آ جاتی ہے
اُن کی گاڑی اِسی سڑک پر کہیں ٹکرا جاتی ہے
اُ ن کو اِسی سڑک پر کہیں موت آ جاتی ہے 
٭٭




وقت کے تابعدار لوگ


وقت کی سوئیوں کی ٹک ٹک پر ٹک ٹک کرنے والے لوگ
اپنے غموں کو یاد کرنا بھُول جاتے ہیں
اپنی خوشیوں کو بُلانا اور بھُلانا بھول جاتے ہیں
صحن میں اُگے درخت کی چھاؤں تلے بیٹھ کر
غم جاناں کو یاد کرنا بے معنی ہو چکا
کسی دیوار کے ساتھ بیٹھ کر غم دوراں کو یہ تابعدار لوگ یاد نہیں کرتے
فقط غم روزگار کی تابعداری کو نبھائے چلے جاتے ہیں
اُن کے حساب میں غم روزگار کے مداوا میں 
غم جاناں اور غم دوراں کا مداوا ہے
کام کو جاتے یا کام سے آتے ٹرین کے سفر میں
 اُنہیں کچھ ایسے بھولے غم یاد آتے ہیں
جیسے بھولے کام یاد آئے ہوں 
غموں کی یاد ٹرین کی رفتار کی طرح
 دل کو اور دن کو روزانہ چیر تی ہے
وقت کے یہ تابعدار لوگ
کام پر جا کر سب کُچھ بھول جاتے ہیں
خوشیوں کو بُلانا اور بھُلانا بھی بھول جاتے ہیں
اپنی ساری دلچسپیوں کو اپنے اپنے کاموں میں گنوا دیتے ہیں
گھڑی کی سوئیوں کے دائرے سے زیادہ سنگین دائرے میں ٹک ٹک کرتے ہیں
روز ایک مقام سے چلتے ہیں اور پھر اُسی مقام پر واپس آ جاتے ہیں
نہ پیچھے جاتے ہیں اور نہ آگے آتے ہیں
پھر بھی اگلی صدیوں کا شدت سے انتظار کر رہے ہوتے ہیں
اور پچھلی صدیوں کا رونا رو رہے ہوتے ہیں
٭٭




آدمی روبوٹ ہی تو ہے


کون کہتا ہے کہ آ دمی روبوٹ نہیں
آدمی روبوٹ ہی تو ہے
آنکھوں کے اوپر جُڑے ہوئے شیشے منظر بدل دیتے ہیں
جب معدہ اچھا کام کرتا ہے ،پُرانے منظر نئے ہو جاتے ہیں 
آدمی اچھی طرح سو لے تو بوسیدہ رستے اچھے لگنے لگتے ہیں
یہ پروگرامنگ ہی ایسی ہے
آنکھیں جن پر آ دمی کو بڑا ناز ہوتا ہے
آدمی آنکھوں دیکھی ہر شے کو سچا سمجھتا ہے
جب آنکھوں کے شیشے پیچھے تہہ در تہہ لینس آگے پیچھے ہوتے ہیں
آدمی کی آنکھ کیمرے کی آنکھ بن جاتی ہے
جس طرح کیمرہ لینس بدل بدل کر اور اپرچر چھوٹے بڑے کر کے دیکھتا ہے
اسی طرح آدمی کی آنکھ رنگ برنگے لینسوں کے ساتھ رنگ برنگی ہوتی رہتی ہے
آدمی روبوٹ ہی تو ہے
آدمی کہتا ہے آدمی روبوٹ نہیں 
آدمی خوشی میں لُڑھک جاتا اور غُصے میں لرز جاتا ہے
آدمی کھاتا پیتا، سوتا جاگتا، ہنستا روتا ہے
آدمی روبوٹ ہی تو ہوا
٭٭







سال بھر کی اُمیدیں


ہر روز ایک نئی اُمید لے کر سوتا ہوں
سال میں تین سو دس کے قریب اُمیدیں جمع ہوتی ہیں
پچاس پچپن کے قریب چھُٹیاں ہوتی ہیں
کسی سال کوئی اُمید نہیں ملتی 
جیسے خشک سالی کا سال ہو 
اُس خشک سالی میں اکٹھی کی ہوئی اُمیدیں کہیں خرچ ہو جاتی ہیں 
کبھی اکٹھی کی ہوئی اُمیدیں گرج اتی ہیں
اور کبھی راہ چلتے تیز ہوا کے ساتھ اُڑ جاتی ہیں 
بہت ساری اُمیدیں پانی کے بُلبُلے کی طرح ہاتھ لگاتے ختم ہو جاتی ہیں
اُمیدوں کے گرنے ، اُڑنے اور ختم ہونے کا دُکھ نہیں ہوتا 
اُمیدوں کا ایک کارخانہ کہیں لگا ہے
جہاں سے اُمیدیں مسلسل آ رہی ہیں 
جیسے ان دیکھی صدا کسی کو کہیں سے آ تی ہے
جیسے انجانی ہوا پیچھے سے چلی آ تی ہے 
صدا کدھر سے جاتی ہے ،ہو ا کدھر جاتی ہے
کوئی سوچتا نہیں،کوئی دیکھتا نہیں 
مجھے کسی سے پوچھنا ہے
اُمیدوں کے اس جہان کو کب تک آباد رکھنا ہے 
مجھے کسی سے پوچھنا ہے
اُمیدوں کے اس جہان میں کب تک آباد رہنا ہے
٭٭





دیکھیں کونسی زمین اُنہیں جھیلتی ہے؟


جن کے پاس اپنی زمین نہ رہے
جن کے پاس اپنا یقین نہ رہے
خدا کی یہ زمین 
مختلف لوگوں کے لئے بَٹی ہوئی ہے
ایک سرزمین سے نکلنے والے 
دوسری سرزمین پر پناہ لیتے ہیں
اور دوسری سرزمین پناہ دیتی ہے
ایک جیسی یہ زمین 
مختلف لوگوں کے لئے یوں بَٹی ہوئی نہ ہو
تو مختلف لوگ مختلف لوگوں کو ہڑپ کر جائیں
٭٭




یہ زندگی بعد از موت کی زندگی ہے


مُجھے شک ہے
یہ زندگی بعد از موت کی زندگی ہے
چاروں طرف جنت اور دوزخ کے بازار لگے ہیں
بدلتے منظر، بدلتے موسم اور بدلتے رنگ
یوں تیزی سے آتے جاتے ہیں
جیسے حشر کا ساماں ہو
رقص کرتی زندگی
برف جیسی موت
یوں بے معنی ہیں
جیسے زمانہ بعد از موت کا زمانہ ہو
٭٭







منظر آنکھوں میں ٹھہر جاتے ہیں





دریا کنارے کھڑی لڑکی دریا کنارے کھڑی رہتی ہے
دریا بھی وہی رہتا ہے
منظر بھی وہی رہتا ہے
لڑکی وہاں نہیں رہتی
لڑکی کو چاہنے والے
اُسے بار بار اُسی منظر میں ڈھونڈتے رہتے ہیں
منظر نہیں بدلتا
لڑکی بھی نہیں بدلتی
خود ہم ایک جگہ رُکے رہتے ہیں
٭٭

شاعر کی اجازت اور تشکر کے ساتھ
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

