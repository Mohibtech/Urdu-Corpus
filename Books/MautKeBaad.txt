

موت کے بعد لوگوں کے احوال 

تالیف 
خالد بن عبدالرحمٰن الشایع 

ترجمہ 
 طالبات،گرلز وَیکَیشنل ٹریننگ انسٹی ٹیوٹ، ہاسن(۲۰۰۴ء)
 تصحیح و تنقیح 
عبدالباسط قاسمی، محمدسلیمان اختر فاروقی

ناشر
اقراء  ویلفیئرٹرسٹ ، بنگلور
ملنے کا پتہ: 
Iqra Publications, # 332, , Ist Floor, Darus Salam, Queen's Road, Bangalore-560052, Tel: (080) 22289305
or
Girls Vocational Training Institute , Hunsinkere, Layout, Hassan, 573201, Karnataka, Tel: 08172-272067


بسم اللہ الرحمن الرحیم 

فہرست

مقد مہ	4
کفار کے احوال	10
موت کے وقت کفار کے ساتھ سختی اور ہولنا کی کا معاملہ	10
بعث ونشر کے وقت ذلت واذیت اور گھبراہٹ	11
محشر میں کفار کے ساتھ سختی اور ذلت کا معاملہ	12
کفار کا چہرے کے بل چلنا	13
باہمی جھگڑا ، حجت بازی اور لعن طعن	14
دنیا میں دوبارہ لوٹنے کی تمنا	16
کفار کا جہنم میں ہمیشہ ہمیش رہنا	17
گناہ گاروں کے احوال	20
نمازسے غفلت کاانجام	20
زکوٰۃ نہ دینے والوں کو عذاب	22
سود خوروں کا حال	23
زانی اور زانیہ کاحال	24
غیبت کرنے والے اور چغل خور	25
متکبرین کا حال	26
قیامت کے روز گداگروں کی ذلت	27
غیرذمہ دارحاکم کا حال	27
جھوٹوں کا انجام	27
تجسس اور ٹوہ میں رہنے والے	28
مصورین و فوٹوگرافروں کوعذاب	28
نوحہ کرنے والیوں کا حشر	28
منشیات کے استعمال کرنے والوں کا حال	29
سونے یا چاندی کے برتن استعمال کرنے والے کو عذاب	29
خود کشی کرنے والے کا حال	29
یتیموں کے مال کے غاصب کا حال	30
غصب وخیانت کرنے والوں کا حال	30
بے پردہ عورتوں کا حال	32
اللہ کی نظرِ رحمت سے دور رہنے والے	33
قارئین کرام سے چند باتیں	35
متقیوں کے احوال	37
موت کے وقت فرشتوں کا نزول	37
اللہ سے ملاقات کے لیے متقیوں کا خوش ہونا	38
حشرمیں متقیوں کے  جمع ہونے کی کیفیت	38
متقیوں اور کافروں کا پل صراط پر سے گزرنا	39
عبرت	40
اللہ کے سائے میں رہنے والے لوگ	40
جنت کی نعمتیں	41
جنت کی حوریں	44
خاتمۃ الکتاب	49






بسم اللہ الرحمن الرحیم 


مقدمہ 


مرنے والے کو ہم بظاہر مردہ سمجھتے ہیں لیکن حقیقت میں وہ زندہ ہوتا ہے ، اس میں سمجھ اور شعور ہوتا ہے ۔صحیح بخاری میں ہے کہ رسول اللہﷺ نے فرمایا:’’ جب نعش (چارپائی وغیرہ پر) رکھ دی جاتی ہے اور اس کے بعد قبرستان لے جانے کے لئے لوگ اسے اٹھاتے ہیں تو اگر وہ نیک تھا تو کہتا ہے ’’مجھے جلد لے چلو‘‘ اور اگر وہ نیک نہ تھا تو گھر والوں سے کہتا ہے کہ ’’ہائے میری بربادی ! مجھے کہاں لے جا رہے ہو؟ ‘‘انسان کے سوا ہر چیز اس کی آواز سنتی ہے ۔ اگر انسان اس کی آواز سن لے تو ضرور بے ہوش جائے ۔‘‘
زیرِ نظر کتاب میں مرنے کے وقت یا مرنے کے بعد لوگوں کے اعمال کی بنا پر جو حالات پیش آتے ہیں مثلاً ہر ہر لمحہ مؤمنین و متقین کا اعزاز و آ کرام اور کفار و فجار اور گناہ گاروں کی ذلت و عذاب وغیرہ ،ان کی کیفیات کو بیان کیا گیا ہے۔یہ کتاب تین حصوں پر مشتمل ہے: پہلے حصہ میں کافروں کے احوال دوسرے میں گناہ گاروں کے احوال اور تیسرے میں متقیوں کے احوال ۔ اور پھر ان کے ذیلی عنوانات قائم کئے گئے ہیں تاکہ قاری کو ان سب لوگوں کے احوال کو الگ الگ سمجھنے میں کوئی دشواری نہ ہو۔ یہ کتاب در اصل عربی میں ہے جس کو مؤسسۃ الجریسی للتوزیع و الاعلان، ریاض، سعودیہ عربیہ نے شائع کیا تھا۔ 
اس کتاب کو شائع کرنے کا مقصد جہاں اردو داں طبقہ کو آخرت کے احوال سے خبر دار کرنا ہے وہیں اُن طالبات کی حوصلہ افزائی بھی مقصود ہے جنہوں نے گرلز وَیکَیشنل انسٹی ٹیوٹ، ہاسن میں اپنی ایک سالہ انتھک کوششوں سے عربی سیکھ کر، اس کتاب کا عربی سے اردو ترجمہ کیا۔ یہ ادارہ ایک سال قبل ہاسن میں لڑکیوں کی تربیت کے لئے قائم کیا گیا ہے جس میں اسلامیات ، عربی زبان ، کمپیوٹر، امورِ خانہ داری، شخصیت سازی، گھریلو نظم و نسق ، اور بچوں کی تربیت وغیرہ کی تعلیم دی جاتی ہے ۔ 
اس انسٹی ٹیوٹ کے علومِ عربیہ کے اساتذہ عبد الباسط قاسمی اور محمد سلیمان اختر فاروقی لائق ستائش ہیں جنہوں نے اس کی مکمل تصحیح و تنقیح کر کے قابل اشاعت بنایا۔ اور ہم اقراء ویلفئر ٹرسٹ بنگلور کے ذمہ دار حضرات کے بھی شکر گزار ہیں جنہوں نے اپنے ادارہ سے اسے شائع کرنے کی ذمہ داری قبول کی  ۔ 
اللہ رب العزت سے دعاء ہے کہ اس کتا ب کو قبول فرمائے۔ (آمین) 

  اُمِّ عمر  
ایم ، اے اسلامک اسٹڈیز
مدیرہ
گرلز وَیکَیشنل انسٹی ٹیوٹ،ہاسن







بسم اللہ الرحمن الرحیم 
الحمدللہ ربّ العالمین والصلٰوۃ والسلام علی سید المرسلین وآلہ وازواجہ واصحابہ اجمعین۔


موت اور قبر کے احوال 


موت کے وقت اور قبر میں ہر قسم کے لوگوں کو پیش آنے والے حالات کا بیان
 جن سے ہم اللہ کے حضور عافیت وسلامتی کے طلب گار ہیں۔
 براء بن عازبؓ کی حدیث میں انہیں حالات کا بیان آیا ہے جن سے ہر شخص ، خواہ کافر ہو یا مومن ، بد کار ہو یا نیکو کا ر سب کو گزرنا ہے۔ 
ذیل میں حدیث پاک نقل کی جا رہی ہے ۔
( علامہ البانیؒ نے اس حدیث کے طرق، روایات اور الفاظ یکجا کیا ہے۔ تفصیل کے لیے موصوف کی کتاب ’’احکام الجنائز‘‘ کا مطالعہ کیا جا سکتا ہے)
حدیث: ’’براء بن عازبؓ روایت فرماتے ہیں کہ (ایک دن) ’’ہم رسول اللہﷺ کے ساتھ ایک انصاری کے جنازہ میں قبرستان گئے۔جب قبر تک پہنچے تو دیکھا کہ ابھی لحد نہیں بنائی گئی ہے ۔ اس وجہ سے نبی کریمﷺ بیٹھ گئے اور ہم بھی آپ کے آس پاس اس طرح بیٹھ گئے کہ جیسے ہمارے سروں پر پرندے بیٹھے ہیں ۔
رسول اللہﷺ کے دست مبارک میں ایک لکڑی تھی جس سے زمین کرید رہے تھے جیسے کوئی غمگین کیا کرتا ہے، آپ نے سرِ مبارک اٹھا کر فرمایا کہ قبر کے عذاب سے پناہ مانگو، دو یا تین مرتبہ یہی فر مایا ، پھر فر مایا کہ بلا شبہ جب مؤمن بندہ دنیا سے جانے اور آخرت کا رخ کرنے کو ہوتا ہے تو اس کے پاس آسمان سے فرشتے آتے ہیں جن کے سفید چہرے سورج کی طرح روشن ہوتے ہیں ، ان کے ساتھ جنتی کفن ہوتا ہے اور جنت کی خوشبو رہتی ہے ۔ یہ فرشتے منتہائے نظر تک بیٹھ جاتے ہیں ، پھر ملک الموت ؑ تشریف لاتے ہیں ، اور اس کے سر کے پاس بیٹھ جاتے ہیں اور فرماتے ہیں کہ اے پاکیزہ روح اللہ کی مغفرت اور اس کی رضا مندی کی طرف نکل کر چل ۔ چنانچہ اس کی روح اس طرح سہولت سے نکل آ تی ہے جیسے مشکیزہ میں پانی کا قطرہ بہتا ہو ا باہر آ جاتا ہے ۔پھر اسے ملک الموت ؑ لے لیتے ہیں ۔ ان کے ہاتھ میں لیتے ہی دوسرے فرشتے پل بھر بھی ان کے ہاتھ میں نہیں چھوڑتے حتیٰ کہ اسے لے کر اسی کفن اور خوشبو میں رکھ کر آسمان کی طرف چل دیتے ہیں ، اس خوشبو کے متعلق ارشاد فرمایا کہ زمین پر جو بھی عمدہ سے عمدہ خوشبو مشک کی پائی گئی ہے اسی جیسی وہ خوشبو ہوتی ہے ۔ 
پھر آپﷺ فر مایا کہ اس روح کو لے کر فرشتے (آسمان کی طرف) چڑھنے لگتے ہیں اور فرشتوں کی جس جماعت پر بھی ان کا گزر ہوتا ہے وہ کہتے ہیں کہ یہ کون پاکیزہ روح ہے؟ وہ اس کا اچھے سے اچھا نام لے کر جواب دیتے ہیں جس سے دنیا میں بلایا جاتا تھا کہ فلاں کا بیٹا فلاں ہے ۔ اسی طرح پہلے آسمان تک پہنچتے ہیں اور آسمان کا دروازہ کھلواتے ہیں چنانچہ دروازہ کھول دیا جاتا ہے اور وہ اس کو لے کر اوپر چلے جاتے ہیں حتیٰ کہ ساتویں آسمان تک پہنچ جاتے ہیں ہر آسمان کے مقربین دوسرے آسمان تک اسے رخصت کرتے ہیں۔
 جب ساتویں آسمان تک پہنچ جاتے ہیں تو اللہ تعالیٰ فرماتے ہیں کہ میرے بندہ کو کتابِ علیین میں لکھ دو اور اسے زمین پر واپس لے جاؤ؛ کیوں کہ میں نے انسان کو زمین ہی سے پیدا کیا ہے اور اسی میں اس کو لوٹا دوں گا اور اسی سے ان کو دوبارہ نکالوں گا ۔ 
چنانچہ اس کی روح اس کے جسم میں واپس کر دی جاتی ہے، اس کے بعد دو فرشتے اس کے پاس آتے ہیں جو آ کر اسے بٹھا تے ہیں اور اس سے سوال کرتے ہیں کہ تیرا رب کون ہے ؟ وہ جواب دیتا ہے میرا رب اللہ ہے ، پھر اس سے پوچھتے ہیں کہ تمہارا دین کیا ہے ؟ وہ جواب دیتا ہے میرا دین اسلام ہے پھر اس سے پوچھتے ہیں کہ یہ کون صاحب ہیں جو تمہارے اندر بھیجے گئے ؟ وہ کہتا ہے ’’وہ اللہ کے رسول ہیں (ﷺ) ‘‘، پھر اس سے دریافت کرتے ہیں کہ تیرا عمل کیا ہے ؟ وہ کہتا ہے کہ میں نے اللہ کی کتاب پڑھی ،اس پر ایمان لایا اور اس کی تصدیق کی ، اس کے بعد ایک منادی آسمان سے آواز دیتا ہے کہ میرے بندہ نے سچ کہا اس لیے اس کے واسطے جنت کے بچھونے بچھا دو اور اس کو جنت کے کپڑے پہنا دو اور اس کے لئے جنت کی طرف دروازہ کھول دو چنانچہ جنت کی طرف دروازہ کھول دیا جاتا ہے جس کے ذریعہ جنت کا آرام اور خوشبو آتی رہتی ہے اور اس کی منتہائے نظر تک اس کی قبر کشادہ کر دی جاتی ہے۔ 
اس کے بعد نہایت خوبصورت چہرے ، بہترین لباس اور پاکیزہ خوشبو والا ایک شخص اس کے پاس آ کر کہتا ہے کہ خوشی کی چیزوں کی بشارت سن لے ، یہ تیرا وہ دن ہے جس کا تجھ سے وعدہ کیا جاتا تھا، وہ کہتا ہے تم کون ہو ؟ تمہارا چہرہ حقیقت میں چہرہ کہنے کے لائق ہے اور اس لائق ہے کہ اچھی خبر لائے وہ کہتا ہے کہ میں تیرا عملِ صالح ہوں ۔
اس کے بعد وہ خوشی میں کہتا ہے اے رب ! قیامت قائم فرما، اے رب قیامت قائم فرما ، تاکہ میں اپنے اہل و عیال اور مال میں پہنچ جاؤں۔کہا جائے گا ’’ آرام کیجئے۔‘‘ 
پھر آپﷺ نے فرمایا : اور جب کا فر بندہ دنیا سے جانے اور آخرت کا رخ کرنے کو ہوتا ہے تو سیاہ چہروں والے فرشتے آسمان سے اس کے پاس آتے ہیں ۔ جن کے ساتھ ٹاٹ ہوتے ہیں ، اور اس کے پاس اتنی دور تک بیٹھ جاتے ہیں جہاں تک اس کی نظر پہنچتی ہے ، پھر ملک الموت تشریف لاتے ہیں، حتیٰ کہ اس کے سر کے پاس بیٹھ جاتے ہیں ، پھر کہتے ہیں کہ اے خبیث جان! اللہ کی ناراضگی کی طرف نکل ، ملک الموت کا یہ فر مان سن کر روح اس کے جسم میں اِدھر اُدھر بھاگی پھرتی ہے۔
 ملک الموت اس کی روح کو جسم سے اس طرح نکالتے ہیں جیسے بوٹیاں بھوننے کی سیخ بھیگے ہوئے اُون سے صاف کی جاتی ہے ، پھر اس کی روح کو ملک الموت لے لیتے ہیں اور ان کے ہاتھ میں لیتے ہی دوسرے فرشتے پلک جھپکنے کے برابر بھی ان کے پاس نہیں چھوڑتے کہ فوراً اِن سے لے کر اس کو ٹاٹوں میں لپیٹ دیتے ہیں،اور ان ٹاٹوں سے ایسی بد بو آ تی ہے جیسی کبھی کسی بد ترین سڑی ہوئی مردہ نعش سے روئے زمین پر بد بو پھوٹی ہو۔
 وہ فرشتے اسے لے کر آسمان کی طرف چڑھتے ہیں اور فرشتوں کی جس جماعت پر بھی پہنچتے ہیں وہ کہتے ہیں کہ یہ کون خبیث روح ہے ؟ وہ اس کا برے سے برا نام لے کر کہتے ہیں جس سے وہ دنیا میں بلا یا جاتا تھا کہ فلاں کا بیٹا فلاں ہے ،حتیٰ کہ وہ اسے لیکر پہلے آسمان تک پہنچتے ہیں اور دروازہ کھلوانا چاہتے ہیں مگر اس کے لئے دروازہ نہیں کھولا جاتا پھر اللہ کے رسولﷺ نے ایک آیت پڑھی ۔ 
ترجمہ : ’’ ان کے لئے آ سمان کے دروازے نہ کھولے جائیں گے اور نہ وہ کبھی جنت میں داخل ہوں گے ، جب تک اونٹ سوئی کے ناکے میں نہ چلا جائے۔‘‘  (سورہ اعراف/۴۰ ) 
پھر اللہ تعالیٰ فرماتے ہیں کہ اس کو کتابِسجّین میں لکھ دو جو سب سے نیچی زمین میں ہے ، چنانچہ اس کی روح پھینک دی جاتی ہے۔ پھر رسول اللہﷺ نے ایک آیت تلاوت فرمائی جس کا ترجمہ یہ ہے : 
 ’’اور جو شخص اللہ کے ساتھ شرک کرتا ہے گویا وہ آسمان سے گر پڑا پھر پرندوں نے اس کی بوٹیاں نوچ لیں یا اس کو ہوا نے دور دراز جگہ میں لے جا کر پھینک دیا ۔ ( سورہ حج/۳۱) 
پھر اس کی روح اس کے جسم میں لوٹا دی جاتی ہے اور اس کے پاس دو فرشتے آتے ہیں اور اسے بٹھا کر پوچھتے ہیں کہ تیرا رب کون ہے ؟ وہ کہتا ہے ’’ ہائے ہائے مجھے کچھ پتہ نہیں‘‘ پھر اس سے دریافت کرتے ہیں کہ یہ شخص کون ہیں جو تمہارے اندر بھیجے گئے ؟ وہ کہتا ہے ’’ہائے ہائے مجھے پتہ نہیں‘‘ جب یہ سوال و جواب ہو چکتے ہیں تو آسمان سے ایک منادی آواز دیتا ہے کہ اس نے جھوٹ کہا ، اس کے نیچے آگ بچھا دو اور اس کے لئے دوزخ کا دروازہ کھول دو، چنانچہ دوزخ کا دروازہ کھول دیا جاتا ہے ، اور دوزخ کی تپش اور سخت گرم لُو آتی رہتی ہے، اور قبر تنگ کر دی جاتی ہے ، حتیٰ کہ اس کی پسلیاں بھنچ کر آپس میں اِدھر کی اُدھر چلی جاتی ہیں، اور اس کے پاس ایک شخص آتا ہے جو بد صورت اور برے کپڑے پہنے ہوئے ہوتا ہے ،اس کے جسم سے بری بدبو آتی ہے وہ شخص اس سے کہتا ہے تو کون ہے ؟ واقعی تیری صورت اسی لائق ہے کہ تو بری خبر سنائے ، وہ کہتا ہے کہ ’’میں تیرا برا عمل ہوں‘‘ یہ سن کر وہ یوں کہتا ہے کہ ’’ا ے رب قیامت قائم نہ کر۔‘‘ 


کفار کے احوال
موت کے وقت کفار کے ساتھ سختی اور ہولنا کی کا معاملہ
قرآنِ کریم کفار کے ساتھ عالمِ نزع اور موت کے وقت کی سختی اور ہولناکی کی منظر کشی اس طرح کرتا ہے ۔
ترجمہ: ’’اور کاش تم دیکھتے اس منظر کو جب یہ ظالم موت کی سختیوں میں گھیر لیے گئے ہوں گے، اور فرشتے اپنے ہاتھ بڑھا کر کہیں گے کہ، نکالو اپنی جانوں کو، آج تم کو ذلت کا عذاب دیا جائے گا، اس لیے کہ تم اللہ پر ناحق بات بولا کرتے تھے، اور اس کی آیتوں کے مقابلے میں اپنی بڑائی ہانکتے تھے۔‘‘ (سورۂ انعام /۹۴)
شیخ عبد الرحمن سعدی آیت : ’’ ولو تری اذالظالمون فی غمرات الموت‘‘(جب تم دیکھو گے کہ یہ ظالم موت کی سختیوں میں ہیں ) کی تفسیر کرتے ہوئے فرماتے ہیں کہ کفار جس وقت  ہولناک، خوفناک اور تکلیف دہ حالت میں ہوتے ہیں اگر تم وہ حالت دیکھ لو تو وہ ایک ناقابل بیان منظر ہو گا ۔ نیز: ’’والملائکۃ باسطوا ایدیہم‘‘ (اور فرشتے ہاتھ پھیلائے ہوئے ہوں گے)کی تفسیر فرماتے ہیں کہ فرشتے ان قریب المرگ ظالموں کو مارنے اور عذاب دینے کے لیے ہاتھ بڑھائے ہوئے ہوں گے۔فرشتے ان کی روحوں کو تکلیف کے ساتھ ان کے جسم سے نکالتے وقت کہیں گے: ’’ کہ اپنی جانیں نکالو، آج تم کو ذلت کی سزا دی جائے گی‘‘ تم کو ایسا سخت عذاب دیا جائے گا جو تمہارے لیے بے پناہ ذلت ورسوائی کا باعث ہو گا یعنی جیسا عمل ،ویسا  ہی بدلہ ۔
’’بما کنتم تقولون علی اللہ غیر الحق‘‘( اس لیے کہ تم اللہ پر ناحق بات بولا کرتے تھے)  یعنی یہ عذاب اس وجہ سے ہو گا کہ وہ لوگ اللہ تعالی پر جھوٹ باندھتے تھے اور اس حق بات کا انکار کرتے تھے جس کو اللہ کے رسولﷺ لے کر آئے تھے 
’’وکنتم عن آیاتہ تستکبرون‘‘ ترجمہ ’’اور اس کی آیتوں کے مقابلے میں اپنی بڑائی ہانکتے تھے‘‘ یعنی اس کی فرماں برداری سے روگردانی کرتے تھے اور ان آیات و احکام کے سامنے سرتسلیم خم کرنے کے بجائے برتری ظاہر کرتے تھے۔‘‘
آیتِ کریمہ میں عذابِ برزخ اور اس کی نعمتوں کے وجود پر دلیل ہے ، اس لیے کہ اس میں خطاب کافروں سے ہے، ان کی جانب منسوب عذاب، ان کے نزع کے وقت اور موت سے تھوڑا پہلے اور اس کے بعد کاہے، اس میں اس بات پر بھی دلیل ہے کہ روح ایک ایسی مادی شۓ ہے جوانسان کے بدن سے نکلتی، داخل ہوتی، خطاب کرتی ، جسد خاکی کے ساتھ رہتی اور اس سے جدا بھی ہو جاتی ہے۔ یقینی طور پر برزخ میں ان کے یہی حالات ہوں گے ۔ 
 قرآن کریم انہیں حالات کا تذکرہ اس طرح کرتا ہے۔ ترجمہ: ’’اور کاش تم دیکھ لو اس منظر کو جب کافروں کی جان نکالنے کو فرشتے آتے ہیں تب مارتے ہیں ان کے چہروں پر اور پیٹھوں پر اور کہتے ہیں کہ اب چکھو تیز جلن کا عذاب۔‘‘(سورۂ انفال/۵۰)
 اسی کے ساتھ براء بن عازبؓ کی حدیث اس بات کا کھلا ثبوت ہے کہ جب ملک الموت کافر کے پاس اس کی جاں کنی کے وقت آتے ہیں تو ان کے ساتھ سخت قسم کے سیاہ چہرے والے کئی اور فرشتے ہوتے ہیں، پھر کہتے ہیں کہ اے خبیث جان !اللہ کی ناراضگی کی طرف نکل ، ملک الموت کا یہ فر مان سن کر روح اس کے جسم میں اِدھر اُدھر بھاگی پھرتی ہے ۔ ملک الموت اس کی روح کو جسم سے اس طرح نکالتے ہیں جیسے بوٹیاں بھوننے کی سیخ بھیگے ہوئے اُون سے صاف کی جاتی ہیں ۔

 بعث و نشر کے وقت ذلت واذیت اور گھبراہٹ 

کفار قیامت کے دن انتہائی ذلت و اذیت کا سامنا کریں گے۔ اللہ تعالیٰ کا ارشاد ہے ۔
 ترجمہ: ’’اس دن قبروں سے تیزی کے ساتھ نکل پڑیں گے، اس طرح بھاگ رہے ہوں گے جیسے کسی نشان پر دوڑتے ہوں، ان کی آنکھیں جھکی ہوں گی ان پر ذلت چھائی ہو گی، یہی وہ دن ہے جس کا ان سے وعدہ کیا جاتا تھا۔‘‘(سورۂ معارج/۴۳/۴۴)‘‘
  مفسرین اس آیت کی تفسیر بیان کرتے ہیں کہ قیامت کے دن کفار  قبروں سے تیزی کے ساتھ کسی پکارنے والے کی پکار پر لبیک کہتے ہوئے عاجزی کے ساتھ نظریں جھکائے ہوئے نکل پڑیں گے ، جیسے کسی نشان پر دوڑ رہے ہوں۔ ایسا محسوس ہو گا جیسے کہ وہ لوگ جھنڈے کے پیچھے چلے جا رہے ہیں، وہ لوگ نہ تو داعی کی نافرمانی پر قادر ہوں گے اور نہ ہی آواز لگانے والے کی آواز سے پہلو تہی کر سکیں گے، بلکہ ذلیل و مغلوب ہو کر رب العالمین کے حضور جمع ہو جائیں گے۔
ان کی آنکھیں جھکی ہوں گی، ذلت و پریشانی ان کے دلوں پر سوار ہو گی ، نقل و حرکت رک جائے گی اور ان کی زبانیں گنگ  ہو جائیں گی ۔ کافروں کی یہی صورتِ حال ہو گی اور یہی ان کا انجام ہو گا، اور یہی وہ دن ہو گا جس کا ان سے وعدہ کیا جاتا تھا ،اور اللہ کے وعدے کا پورا ہونا ضروری ہے۔
قیامت کے روز کی اس گھبراہٹ کے متعلق ذرا غور کیجیے جو کافروں پرمسلط کی جائے گی جس کے متعلق اللہ تعالی کا ارشاد ہے:  ’’وانذرہم یوم الآزفۃ اذ القلوب لدی الحناجر کاظمین‘‘ ترجمہ : ’’اور جلد آنے والے دن کے بارے میں ان کو ڈر سنا دو، جب مارے غم کے کلیجے منہ کو آ رہے ہوں گے، ظالموں کا کوئی دوست یا سفارشی نہ ہو گا جس کی بات مان کر ان کو نجات دی جائے گی۔‘‘(سورۂ غافر /۸ا)۔
’’آزفہ‘‘ قیامت کے ناموں میں سے ایک نام ہے،  آزفہ کے معنی قریب آ نے والے کے ہیں چوں کہ قیامت قریب ہے اس لئے اس کو اس نام  سے موسوم کیا گیا ہے، جیسا کہ خود فرمان باری تعالی ہے : ازفت الآزفۃ۔۔۔۔۔۔’’ آنے والی بہت نزدیک آ پہونچی، اللہ کے علاوہ کوئی نہیں ہے جو اس کے آنے کو کھول سکے۔‘‘(سورۂ نجم /۵۷،۵۸)
آگے اللہ تعالی فرماتے ہیں: اذ القلوب لدی الحناجر کاظمین۔ ترجمہ:  ’ ’ جب کلیجے (دل) حلق (نرخروں) میں خوف کی وجہ سے رک جائیں گے، نہ وہاں سے نکلیں گے اور نہ ہی اپنی جگہ پر واپس جا سکیں گے۔‘‘
مذکورہ آیت میں لفظ ’’کاظمین‘‘ کا مطلب یہ ہے کہ وہ اس طرح سے خاموش ہوں گے کہ ان سے کوئی بھی بغیر اجازت بات بھی نہ کر سکے گا ، بعض حضرات نے ’’کاظمین ‘‘ کا معنی باکین سے کیا ہے یعنی وہ زار و قطار رو رہے ہوں گے۔

محشر میں کفار کے ساتھ سختی اور ذلت کا معاملہ
قیامت کے روز کافروں کو بیڑیوں اور زنجیروں میں جکڑ کر لایا جائے گا، ان پر تارکول ڈالا جائے گا اور ان کے چہروں پر آگ لپٹی ہو گی۔
ارشادِ باری تعالیٰ ہے۔ ’’یوم تبدل الارض غیر الارض۔۔۔۔‘‘ ترجمہ: ’’جس دن زمین کا تمام ڈھانچہ دوسری زمین کی طرح بدل دیا جائے گا اور آسمان بھی اپنی جگہ چھوڑ چکے ہوں گے، اور یہ تمام لوگ اللہ واحد قہار کے حضور کھڑے ہو جائیں گے، اوراس دن تم مجرموں کو دیکھو گے زنجیروں میں ایک ساتھ کئی کئی جکڑے ہوئے بندھے ہوں گے ، ان کے کرتے کپڑے ڈامر کے ہوں گے اور ان کے چہروں پر آگ لپٹی ہو ئی ہو گی۔ ‘‘ (سورۂ ابراہیم /۴۸،۴۹،۵۰)
اس بھیانک دن میں جب زمین کو کچھ کا کچھ کر دیا جائے گا اوراس کی پہلی سی مانوس صورت نہ رہ جائے گی ، جیسا کہ صحیحین میں مروی ہے کہ رسول اللہﷺ نے فرمایا : ’’قیامت کے دن لوگ ایک صاف شفاف سرخی مائل سفید زمین پر جمع کئے جائیں گے، جس میں کسی قسم کا کوئی نشان نہ ہو گا، اور اس دن لوگ پل صراط پر ہوں گے۔‘‘
صحیح مسلم کی ایک حدیث میں بھی اس طرح کا مضمون آیا ہے، عائشہؓسے مروی ہے کہ میں تمام لوگوں میں پہلی عورت ہوں جس نے’’ یو م تبدل الارض غیر الارض‘‘ کی آیت کے سلسلے میں رسول اللہﷺ سے سوال کیا کہ ’’اے اللہ کے رسولﷺ اس دن مجرم کہاں ہوں گے؟ ‘‘ آپﷺ نے فرمایا کہ پل صراط پر۔‘‘ اور اس ہیبت ناک دن میں وہ لوگ جنہوں نے کفر وفساد کیا ہو گا ان کو اس حال میں دکھا یا جائے گا کہ وہ سب کے سب ایک ساتھ بندھے ہوئے ہوں گے ، ہر قسم کے مجرم اپنے قسم کے دوسرے مجرموں کے ساتھ جکڑے ہوئے ہوں گے ۔ اللہ تعالیٰ کا ارشاد ’’ احشروا الذین ظلمو ا و ازواجہم ‘‘ ترجمہ :’’ حکم ہو گا کہ گھیر گھار کر جمع کر لیا جائے تمام ظالموں کو اور ان کے جوڑوں کو ۔‘‘ 
اور یہ ظالم لوگ اس حال میں ہوں گے کہ ان کے ہاتھ اور پیر زنجیروں میں جکڑے ہوں گے ۔ 
ان کے لباس کے تعلق سے اللہ تعالیٰ ارشاد فرماتے ہیں ’’ سرابیلہم من قطران ‘‘ ترجمہ : ان کے کرتے کپڑے ڈامر کے ہوں گے یعنی ان کے کپڑے جنہیں وہ پہنے ہوں گے، تارکول کے ہوں گے، قطران وہ ایک ایسا سیال مادہ ہے جو لکڑی اور کوئلہ وغیرہ سے نکالا جاتا ہے اور لکڑی وغیرہ کی حفاظت کے لئے استعمال کیا جاتا ہے ۔  بعض کے قول کے مطابق قطران گرم یا  پگھلائے ہوئے تانبے کو کہتے ہیں ۔ اور ان کے چہروں پر آگ لپٹی ہو ئی ہو گی جو ان کو جلا دے گی۔

کفار کا چہرے کے بل چلنا
قیامت کے روز کفار اندھے اور بہرے بنا کر  چہروں کے بل جہنم کی جانب گھسیٹ کر لائے جائیں گے ۔
اللہ تعالیٰ کفار کی حالت کا تذکرہ کرتے ہوئے فرماتے ہیں:
و نحشرہم یوم القیامۃ علیٰ وجوہہم عمیا وبکما و صما۔(سورۂ اسراء /۹۷)
ترجمہ: ’’ اور قیامت کے دن ان کو اوندھے منہ ہم اس حال میں جمع کریں گے کہ اندھے، بہرے اور گونگے بن چکے ہوں گے، ان کا ٹھکانہ جہنم ہو گا، جب ذرا سی آگ دھیمی پڑے گی ہم اور بھڑکا دیں گے (تاکہ تیز جلن کی سزا ا نہیں مسلسل ملتی رہے) ۔‘‘ (سورۂ اسراء /۹۷)
بخاری و مسلم میں انس ابن مالکؓ سے مروی ہے کہ ایک شخص نے پوچھا کہ ’’ اے اللہ کے رسولﷺ! کافر اپنے چہرے کے بل کس طرح چلے گا؟ آپﷺ نے فرمایا ’’جس ذات نے اسے دو پیروں پر چلایا،کیا وہ قیامت کے دن اسے منہ کے بل چلانے پر قادر نہیں ہے؟ قتادہؓ فرماتے ہیں کہ انسؓسے روایت کرنے والے شخص نے فرمایا کہ ’’ کیوں نہیں ! ہمارے رب کی عزت کی قسم ( وہ ضرور اس پر قادر ہے)۔‘‘ 
 رہی بات آیت کریمہ میں مذکور لفظ ’’ عمیا‘‘ یعنی وہ دیکھ نہ سکیں گے، (وبکما) یعنی وہ بول نہ سکیں گے۔ (و صما) یعنی سن نہ سکیں گے، یہ ساری سزائیں ان کو مختلف اوقات میں دی جائیں گی ، یہ اس وجہ سے کہ دنیا میں وہ لوگ حق سے گویا گونگے، اندھے اور بہرے تھے ، لہذا ان کو محشر میں بھی گویائی ، بینائی اور شنوائی سے محروم رکھ کر سزا دی جائے گی جب کہ یہ لوگ اُس وقت ان چیزوں کے زیادہ محتاج ہوں گے، ان کا ٹھکانہ جہنم ہو گا جس کی آگ جب بھی دھیمی ہو گی تو اسے مزید شعلہ بار کر دیا جائے گا ۔ 
 اللہ تعالی کفار کا  مزید تذکرہ کرتے ہوئے فرماتے ہیں۔ترجمہ:’’ مجرم لوگ گمراہی اور پاگل پن کے شکار ہیں، جس دن یہ لوگ منہ کے بل آگ میں گھسیٹے جائیں گے تو ان سے کہا جائے گا کہ تیز جلن کا عذاب چکھتے رہو۔‘‘(سورۂ قمر /۴۷، ۴۸)
کفار کو جب میدانِ حشر میں جمع کیا جائے گا تو وہ لوگ اس دن کی گرمی کی وجہ سے سخت تکلیف اور پیاس میں ہوں گے۔چنا نچہ اللہ تعالی کا ارشاد ہے : ’’ونسوق المجرمین الی جہنم وردا‘‘  ترجمہ: ’’اور پیاس کے مارے برے حال مجرموں کو ہم جہنم کی جانب ہانکتے لاویں گے۔‘‘(سورۂ مریم /۸۶)
مجرموں کی سب سے بری حالت یہ ہو گی کہ وہ ذلیل و خوار ، پیاسے اور تھکے ماندے جہنم جیسے بڑے قید خانے کی جانب سخت سزا کے لیے لائے جائیں گے تواس وقت  وہ فریاد کریں گے لیکن ان کی فریاد رسی نہ ہو گی،دعا کریں گے، تو ان کی دعا قبول نہ کی جائے گی، شفاعت کے خواست گار ہوں گے تو ان کی شنوائی نہ ہو گی ۔

باہمی جھگڑا ، حجت بازی اور لعن طعن
جب اللہ کے دشمن ، کفار،  عذاب اور خوف ناک حالات کا کھلی آنکھوں مشاہدہ کر لیں گے تو ان کی باہمی دوستی دشمنی میں بدل جائے گی، وہ ایک دوسرے کے دشمن ہو جائیں گے، اور ایک دوسرے سے جھگڑا، حجت بازی اور لعن طعن کرنے لگیں گے۔ ارشاد باری تعالیٰ ہے۔
ترجمہ : ’’اور یہ لوگ ایک دن اللہ کے سامنے اکٹھا جمع کیے جائیں گے، اس حال میں کہ سب بے نقاب ہوں گے اور سب کی قلعی کھل جائے گی،تب کمزور اور دبا کر رکھے ہوئے لوگ اپنے بڑوں سے کہیں گے کہ ہم تو تمہارے تابع تھے تو کیا تم آج اللہ کے عذاب سے ہمارا کچھ بچاؤ کر سکتے ہو، تب وہ جواب دیں گے کہ اللہ اگر ہم کو ہدایت دیتا تو ہم تم کو سیدھی راہ بتا سکتے تھے ، مگر آج تو ہم اور تم سب برابر ہیں، چاہے صبر کریں، چیخیں یا چلائیں، اب ہمارے لیے یہاں سے بھاگنے کی کوئی جگہ نہیں۔(سورۂ ابراہیم /ا۲)‘‘
دوسری جگہ اللہ تعالیٰ ارشاد فرماتے ہیں ۔
ترجمہ: ’’بڑا بھیانک ہو گا منظر جب آگ میں گرنے کے بعد یہ لوگ آپس میں جھگڑ یں گے، تب دبا کر رکھے گئے لوگ اپنے بڑوں سے کہیں گے کہ ہم تمہارے کہے پر چلتے تھے تو کیا تم ہم پر سے اس آگ کا عذاب کچھ بھی کم کرآ سکتے ہو؟ بڑے لوگ کہیں گے ہم تم سبھی کو اس جہنم میں پڑے رہنا ہے کہ اللہ اپنے بندوں کے درمیان فیصلہ کر چکا۔‘‘ (سورۂ غافر /۴۷،۴۸)
بہر کیف قیامت کے روز لوگوں میں مختلف موضوعات پر جھگڑے شروع ہو جائیں گے، جس میں عابد و معبود کے درمیان کا جھگڑا، گمراہ کرنے والے قائدین کے ساتھ ان کے متبعین کا جھگڑا اور دوستوں کا آپس کا جھگڑا۔ اور معاملہ اس وقت بے حد سخت اور جھگڑا چوٹی پر ہو گا جب انسان خود اپنے ہی اعضاء سے جھگڑنا شروع کر دے گا۔ فرمان باری تعالی ہے۔
ترجمہ : ’’اور جس دن اللہ کے دشمن گھیر گھار کے لائے جائیں گے تو سب کو اکٹھا کر لیا جائے گا یہاں تک کہ جب وہ سب لوگ آگ کے سامنے لائیں جائیں گے تو ان کے کان ، ان کی آنکھیں اور ان کی کھالیں بھی ان کے خلاف گواہی دیں گی ، کہ وہ کیا کچھ عمل کیا کرتے تھے۔اور وہ لوگ اپنے بدن کے چمڑوں سے کہیں گے کہ تم کو کیا ہواکہ تم نے ہمارے خلاف گواہی دے ڈالی۔جواب میں وہ بول پڑیں گے کہ ہم کو اس اللہ نے بولنے کی قوت عطا فرما دی جو ہر چیز کو بولنے کی قوت دیتا ہے اسی نے تم کو پہلی بار پیدا فرمایا تھا اور اب تم اسی کے دربار میں لوٹائے گئے ہو۔‘‘(سورۂ فصلت/ ۹ا تا ا۲)
انس بن مالکؓ فرماتے ہیں کہ ہم رسول اللہﷺ کے پاس تھے کہ اچانک آپﷺ ہنس پڑے ، پھر آپﷺ نے فرمایا ۔ ’’جانتے ہو کہ مجھے کس بات پر ہنسی آئی ؟ انسؓ فرماتے ہیں کہ ہم لوگوں نے عرض کیا : اللہ اور اس کے رسول کو بہتر علم ہے۔ آپﷺ نے فرمایا کہ مجھے بندے کے اپنے رب کے ساتھ گفتگو پر ہنسی آئی ۔رب کے ساتھ اپنی گفتگو میں بندہ کہے گا۔ ’’ اے میرے پروردگار ! کیا تو نے مجھ کو ظلم سے نہیں بچایا؟ اللہ تعالی فرمائے گا: ’’کیوں نہیں!‘‘۔ بندہ کہے گا: ’’ میں اپنے خلاف گواہی دینے کے لئے اپنی جانب سے ایک شاہد کو اجازت دوں گا۔‘‘ اللہ تعالی فرمائیں گے کہ’’ آج کے دن تمہارے خلاف تمہاری اور کراماً کاتبین کی گواہی ہی کافی ہے۔ ‘‘پھر اس بندہ کے منہ پر مہر لگا دی جائے گی، اور اس کے اعضاء سے کہا جائے گا کہ ’’بولو۔‘‘ چنانچہ اس کے اعضاء اس کے اعمال کو بتلائیں گے۔ پھر اللہ تعالی اس کے اور اس کے کلام میں خلل انداز نہ ہوں گے۔ بندہ اپنے اعضاء سے کہے گا کہ’’ تم سب مجھ سے دور ہو جاؤ ، میں دنیا میں تمہارا دفاع کرتا تھا، (اور یہاں تم سب میرے ہی خلاف گواہی دے رہے ہو)۔
جب جہنمی جہنم میں داخل ہوں گے تو ان کی آوازیں بلند ہونے لگیں گی، وہ ایک دوسرے کو لعنت و ملامت کرنا شروع کر دیں گے، یہی نہیں بلکہ ان میں سے ہر ایک چاہے گا کہ دوسرے کو زیادہ سے زیادہ عذاب ملے ۔ قرآن کریم اس مضمون کو اپنے بلیغ انداز میں یوں بیان کرتا ہے۔
ترجمہ : ’’جب بھی داخل ہو گی کوئی جماعت لعنت کرے گی اپنی جیسی دوسری جماعت کو،یہاں تک جب سب دوزخ میں گر چکیں گے تو بعد والے لوگ اپنے سے پہلے لوگوں سے کہیں گے کہ اے ہمارے پروردگار جو ہم کو غلط راہ پر ڈال چلے تھے اب تو ان کو آگ کا دگنا عذاب دے ، رب یہ فرمائے گا کہ سب کو دگنا ہے (کسی کو کم نہیں) پر تم نہیں جانتے۔‘‘ (سورہ اعراف/۳۸)

دنیا میں دوبارہ لوٹنے کی تمنا
کفار قیامت کے روز نادم و شرمندہ ہوں گے، دنیا میں دوبارہ لوٹنے کی تمنا کریں گے یا پھر یہ خواہش کریں گے کہ اللہ تعالیٰ انہیں ہلاک کر دے ۔
جب کفار عذاب اور ذلت کا منظر دیکھیں گے تو ان کو بڑی حسرت اور ندامت ہو گی، ان کے بے پناہ افسوس کر نے کی وجہ سے  ہی اللہ تعالی نے اس دن کا نام ’’یوم الحسرۃ‘‘ رکھا ہے ، چناں چہ ارشاد ربانی ہے ۔
ترجمہ: ’’ان کو ڈ ر سنا دو کہ پچھتانے اور افسوس کرنے کا دن آ رہا ہے۔جب تمام معاملات کا آخری فیصلہ کر دیا جائے گا جب کہ یہ لوگ غفلت میں پڑے ہیں اور سچی بات کو نہیں مان رہے ہیں۔‘‘ (سورہ مریم /۳۹)
کافر قیامت کے روز اللہ کے رسولوں کی عدم اِتباع اور ان کے دشمنوں کی اتباع پر حد درجہ افسوس کرتے ہوئے اپنے ہاتھ کاٹ کھائے گا۔ اسی کی منظر کشی کرتے ہوئے قرآن یوں کہتا ہے۔
ترجمہ: ’’اور جس دن ظالم اپنے ہاتھ کا ٹ کر چبا لے گا اور مارے افسوس کے چیخ کر بولے گا ہائے افسو س میری بد بختی کاش میں رسول کے ساتھ دنیا میں سیدھی راہ پکڑ لیتا تو میرا برا حال نہ ہوتا، یہ مجھ پر کیسی بدبختی اور شامت آئی ۔کاش! میں فلاں کو دوست نہ بناتا۔‘‘ (سورۂ فرقان / ۲۷ تا ۲۹)
اس دن کفار کو یقین ہو جائے گا کہ نہ تو ان کے گناہ بخشے جائیں گے اور نہ ہی ان کا کوئی عذر قبول کیا جائے گا ، اور  جس کی وجہ سے اللہ کی رحمت سے وہ لوگ مایوس ہو جائیں گے۔
فرمانِ باری تعالیٰ ہے۔
ترجمہ : ’’اور جس دن قیامت قائم ہو گی مجرم لوگوں کی آس ٹوٹ چکی ہو گی۔‘‘ (سورۂ روم /۲ا)۔
بلکہ گناہ گار دنیا میں واپس جانے کی تمنا کریں گے تاکہ وہ مومنین و متقین بن جائیں اور اعمالِ صالحہ کرنے لگ جائیں۔ جیسا کہ اللہ تعالی فرماتا ہے۔
ترجمہ : ’’اور اگر تم دیکھو ان کی حالت اس وقت جب کہ آگ پر کھڑے کیے جائیں گے تب چیخ اٹھیں گے ہائے ہائے ہم کو پھر دنیا میں بھیجا جائے تو ہم اپنے رب کی آیات کبھی نہیں جھٹلائیں گے اور ایمان والوں میں شامل رہیں گے۔‘‘(سورۂ انعام /۲۷)
دوسری جگہ اللہ تعالی ارشاد فرماتے ہیں۔
ترجمہ : ’’اور آپ دیکھیں گے کہ مجرم اپنے رب کے حضور مارے شرم کے اپنی مُنڈیاں نیچی کیے ہوں گے ان کا یہ اقرار ہو گا کہ اے ہمارے رب ہم نے دیکھ بھی لیا ہم نے سن بھی لیا اب ہم کو یقین ہو چکا ہے ایک بار پھر ہم کو دنیا میں بھیج تاکہ ہم نیک عمل کر کے آ سکیں۔‘‘ (سورۂ سجدہ/۲ا)
یہی نہیں بلکہ اس دن عذاب اور سزا کی سختی کی وجہ سے کفار کی حالت ایسی ہو جائے گی کہ چاہیں گے کہ ان کو ہلاک کر کے مٹی بنا دیا جائے۔ قرآنِ کریم ان کی اس حالت کا نقشہ یوں کھینچتا ہے۔
ترجمہ : ’’جو لوگ منکر ہوئے تھے اور رسول کی نافرمانی کی تھی اس دن آرزو کریں گے۔ کاش! زمین ان کو نگل کر برابر کر دے۔ (سورۂ نساء /۴۲) نیز فرمان باری تعالیٰ ہے۔ 
ترجمہ : ’’اور کافر کہے گا، کاش! میں مٹی ہوتا۔‘‘ (سورہ نباء/۴۰) 
ذرا سوچئیے !کفار پر کس قدر ذلت و خواری طاری ہو گی کہ ان کی موت ہی ان کی آرزوؤں کی انتہا ہو گی۔

کفار کا جہنم میں ہمیشہ ہمیش رہنا
کفار جہنم کی آگ میں ہمیشہ ہمیش رہیں گے، اس سے کبھی نہ نکلیں گے اور ان پر مسلسل عذاب ہوتا رہے گا۔
 دوزخ میں ہمیشہ ہمیش رہنے والے صرف کفار ، مشرکین اور منافقین ہوں گے، اور انہیں کبھی بھی موت نہ آئے گی۔ چناں چہ اللہ تعالی کا ارشاد ہے۔
ترجمہ : ’’اور جن لوگوں نے ہماری باتوں کو جھوٹ جانا اور اس کے مقابلے میں اپنی بڑائی ہانکتے رہے یہ لوگ آگ میں جانے والے ہیں اور اس میں ہمیشہ ہمیشہ کو رہنے والے ہوں گے۔ ‘‘ (سورۂ اعراف /۳۶)
دوسری جگہ اللہ تعالیٰ ارشاد فرماتے ہیں ۔ 
ترجمہ : ’’ اور جو لوگ منکر ہوئے اور تکذیب کی ہماری آیات کی یعنی سچ نہ جانا وہ سب آگ میں جائیں گے اور اسی میں ہمیشہ رہیں گے۔‘‘(سورۂ بقرہ /۳۹)
مزید اللہ تعالیٰ فرماتے ہیں ۔
ترجمہ : ’’بیشک منافق لوگ جہنم کے سب سے نچلے درجے میں ہوں گے اور تم کسی کو ان کا مدد گار نہ پاؤ گے۔‘‘ (سورۂ نساء /۴۵ا)
چناں چہ جب اہل دوزخ پر عذاب سخت ہو جائے گا اور ہر طرح کی آسانی اور بھلائی سے ناامید ہو کر خاموش ہو جائیں گے تو ان کو اس طویل عرصے تک انتظار کر نے کی وجہ سے کچھ امید  کے آثار نظر آئیں گے تب پھر وہ لوگ جہنم کے داروغہ ’’مالک‘‘ سے درخواست کریں گے جس کو اللہ تعالیٰ قرآن میں اس طرح فرماتا ہے۔
ترجمہ : ’’ اور وہ جہنم کے افسر کو پکار کر کہیں گے کہ اے مالک! تیرا رب ہمارا کام تمام کر دے۔ ‘‘ یعنی ہم کو موت دے دے تاکہ ہم کو اس عذاب سے نجات مل جائے جس میں ہم پھنسے ہوئے ہیں، کیوں کہ اس وقت ہم بہت سخت غم اور سخت عذاب میں ہیں، ہم کو اب اس پر صبر ہے اور نہ ہی ہمت۔ حضرت ابن عباسؓ فرماتے ہیں کہ ایک ہزار سال کے بعد ان کو جواب ملے گا’’انکم ماکثون‘‘ (سورۂ زخرف/۷۷) یعنی تم کو اب ہمیشہ اسی حال میں رہنا ہے۔  اس جواب سے ان کے غم میں مزید اضافہ ہو گا، چناں چہ ارشادِ ربانی ہے۔
ترجمہ : ’’وہ ارادہ کریں گے کہ آگ سے نکل جائیں مگر کسی طرح بھی نہیں نکل سکیں گے اور ان پر ہر وقت قائم رہنے والا عذاب ہو گا۔‘‘(سورۂ مائدہ/۳۷)
ابن عمرؓ سے مروی ہے کہ رسول اللہﷺ نے فرمایا کہ جب اہلِ جنت ، جنت میں اور اہل دوزخ دوزخ میں چلے جائیں گے تو موت ان کے سامنے لا کر ذبح کر دی جائے گی اور پھر ایک آواز لگانے والا آواز لگائے گا کہ اے اہل جنت اب تم کو موت نہیں آئے گی، اور اے اہل دوزخ اب تم کو بھی موت نہیں آئے گی۔اس سے اہل جنت کی خوشیاں دوبالا ہو جائیں گی، جب کہ اہل دوزخ مزید غم سے دوچار ہو جائیں گے۔ (بخاری)
علامہ قرطبیؒ نے اس حدیث کو متعدد طرق سے لانے کے بعد فرمایا کہ اس طرح کی احادیث اپنی صحت کے ساتھ کفار کے ’’خلود فی النار لا الی النہایہ‘‘(ان کے ہمیشہ ہمیش جہنم میں رہنے) پر نص ہیں، یہ لوگ ہمیشہ اسی میں رہیں گے، نہ ان کو موت آئے گی اور نہ ہی زندگی سے لطف اندوز ہو سکیں گے، نہ کبھی راحت پائیں گے اور نہ نجات ۔ ان کے احوال اور ان کے عذاب کے بارے میں اللہ تعالیٰ  نے قرآن کریم میں  فرمایا ہے۔
ترجمہ : ’’اب انکاریوں کی حالت کا بیان بھی سن لو کہ ان کے لیے جہنم کی آگ ہی آگ ہے، موت بھی ان کو نہ آئے گی کہ مر جائیں اور عذاب سے چھٹکارا پا جائیں اور کبھی عذاب بھی ان پر ہلکا نہ کیا جائے گا، اسی طرح ہم ہر نا قدرے منکر کو بھیانک سزا دیا کرتے ہیں۔‘‘(سورۂ فاطر/۳۶)
دوسری جگہ اللہ تعالی فرماتا ہے۔
ترجمہ : ’’جب جب ان کی کھال پک اور گل کر جھڑ جائے گی فوراً ہم دوسری کھال پہلی کھال کی جگہ بدل دیں گے۔‘‘ (سورۂ نساء /۵۶)
قرآن کریم جہنم میں کفار کے عذاب کا نقشہ یوں کھینچتا ہے۔
ترجمہ : ’’پس جو لوگ نافرمان ہیں اور اللہ کے انکاری ہیں،ان کی سزا کے لیے آگ کا لباس ان کے ناپ کا تیار کر دیا گیا ہے، اور ان کے سروں پر کھولتا اور ابلتا پانی انڈیلا جائے گا، مسلسل آگ کی گرمی سے ان کے پیٹ کا تمام ساما ن بہہ جائے گا اور کھال چمڑے بھی گل جائیں گے، مارے غم اور گھٹن کے جب جب صرف ارادہ کریں کہ جہنم سے نکل بھاگیں ویسے ہی اور اندر دھنستے جائیں گے۔‘‘(سورۂ حج/۹ا تا ۲۲)


گناہ گاروں کے احوال

اہل سنت و الجماعت کا اتفاق ہے کہ اہل قبلہ کی (یعنی کسی مسلمان کی )اس کے کسی گناہ کے ارتکاب کی وجہ سے تکفیر جائز نہیں۔ الا یہ کہ اس کی تکفیر کتاب وسنت سے ثابت ہو جائے ، اور اس پر حجت بھی قائم ہو جائے۔ اس کے حق میں جبر و ا کراہ، لاعلمی یا تاویل کے عوارض بھی نہ ہوں کہ یہ باتیں اس کے حق میں جائز ہو جائیں۔ اسی طرح ان کفار و مشرکین اور یہود و نصاریٰ کے کفر میں شک کرنا بھی ناجائز ہے جن کے کفر کا اللہ تعالی نے فیصلہ فرما دیا ہے۔
اور یہیں سے یہ بات بھی معلوم ہو جاتی ہے کہ جس شخص نے اللہ کے ساتھ کسی کو شریک نہ کیا اور نہ ہی کسی ایسی چیز کا ارتکاب کیا جس سے وہ اسلام و ایمان کی حدود سے نکل جاتا ہو، البتہ اس نے معاصی کا ارتکاب کیا تو ایسے شخص کا معاملہ اللہ کی مشیت پر ہو گا ، چاہے تو وہ سزادے، چاہے تو معاف کر دے۔جیسا کہ اللہ رب العزت کا فرمان ہے۔
ترجمہ : ’’او ر اللہ اس کو کبھی بھی نہ بخشے گا جو کسی کو اس کا شریک بنائے او ر اس کے سوا جسے بھی چاہے گا بخش دے گا۔‘‘(سورۂ نساء /۶اا)
کتاب وسنت میں ایسی نصوص بکثرت وارد ہوئی ہیں جن میں( اہل قبلہ میں سے ) برے اعمال کرنے والوں کی سزا کا تذکرہ ہے اگرچہ ان سے خلود فی النار کا ثبوت کسی طور پر نہیں ہوتا ہے ۔ ذیل میں ہم ان احادیث و نصوص کا تذکرہ کریں گے جن میں ان گنہ گار مومنین کا تذکرہ ہے جو اپنی موت سے قبل گناہوں سے توبہ نہ کر سکے۔

نمازسے غفلت کاانجام
ذیل میں ان لوگوں کے احوال بیان کئے جا رہے ہیں جو نماز ترک کر دیتے ہیں، اسے ہلکا سمجھتے ہیں یا اس سے سستی برتتے ہیں ۔
نماز کو کلی طور پر ترک کر دینے والا کافر اور دین اسلام سے خارج ہے، کیوں کہ نبی پاکﷺ کا ارشاد ہے ۔
 ’’ہمارے اور کافروں کے درمیان فرق کرنے والی چیز نماز ہے ، لہذا جس نے نماز ترک کر دی  اس نے کفر کیا، نیز آپﷺ نے فرمایا کہ آدمی اور شرک کے درمیان امتیاز کرنے والی چیز نماز کا ترک کرنا ہے۔ ‘‘(مسلم)
رہی بات ان لوگوں کی جو نماز کو چھوڑتے تو نہیں لیکن سو کر یا وقت سے بے وقت کر کے، یا مامور ومسنون طریقہ پر ادائیگی میں کوتاہی کر کے اس کے ساتھ لاپروائی برتتے ہیں ، ایسے تمام لوگوں کو عذاب کی وعید ہے لیکن ان کی تکفیر نہیں کی جائے گی ۔
سمرہ بن جندبؓسے بخاری شریف میں اللہ کے رسولﷺ کے خواب کی طویل حدیث میں منقول ہے کہ آپﷺ فرمایا: ’’ ہم لیٹے ہوئے ایک شخص کے پاس آئے جس کے سرہانے ایک شخص ایک چٹان لیے کھڑا ہے ، اچانک وہ اس چٹان کو اس کے سر پر گرا کر اس کا سر کچل دیتا ہے ، پتھر ایک جانب لڑھک جاتا ہے ، وہ شخص اس کے لینے کے لیے اس کے پاس جاتا ہے کہ اتنے میں اس کا سر حسب سابق درست ہو جاتا ہے ، دوبارہ وہ اس کے پاس لوٹ کر آتا ہے اور اپنا پہلا عمل دہراتا ہے۔‘‘ علماء نے لکھا ہے کہ اس سے مراد وہ شخص ہے جو قرآن کریم کے احکام کو قرآن سے اخذ تو کرتا ہے لیکن اس کو پسِپشت ڈال دیتا ہے، اور فرض نماز سے غافل ہو کر سوجاتا ہے۔
 ارشاد باری تعالی ہے۔
ترجمہ : ’’پھر ان نمازیوں کے لیے بھی خرابی ہے جو اپنی نمازوں سے بے خبر ہیں۔‘‘(سورۂ ماعون/۴، ۵)
 ابن کثیرؒ مذکورہ حدیث کی شرح کرتے ہیں کہ نمازسے بے خبری کئی طریقوں سے ہوسکتی ہے، مثلاً اسے وقت پر ادا نہ کیا جائے، خاطرخواہ طریقہ پر اس کے ارکان و شروط کا لحاظ نہ کیا جائے یا خشوع ،خضوع اور الفاظ و معانی میں تدبر و تفکر کے بغیر ادا کیا جائے تو یہ تمام شکلیں کوتاہی اور سستی میں شامل ہوں گی۔لہذا جو شخص ان صفات میں سے کسی صفت سے بھی متصف ہو گا وہ اسی کے بقدر اس آیت کا مصداق ہو گا ، البتہ اگرکسی شخص میں یہ تمام باتیں موجود ہوں پھر تو وہ مکمل طریقہ سے نفاقِ عملی کا مرتکب ہو گا۔  
نبی اکرمﷺ نے ارشاد فرمایا: 
’’ قیامت کے روز نماز کی پابندی کرنے والے شخص کے واسطے نماز نور ، برہان اور نجات ہو گی ، لیکن جو لوگ اس کی پابندی نہیں کرتے ان کے لیے یہ نماز نہ نور ہو گی، نہ برہان اور نہ ہی نجات کا سامان، اور قیامت کے دن اس کا حشر فرعون ، قارون، ہامان اور ابی بن خلف کے ساتھ ہو گا۔‘‘
بعض علما ء کا قول ہے کہ تارکِ نماز کا حشر انہیں چاروں کے ساتھ ہونے کی وجہ یہ ہے کہ عام طور سے آدمی نمازسے غافل چار چیزوں : مال، بادشاہت، وزارت اور تجارت کی وجہ سے ہوتا ہے، لہذا اگر مال کی وجہ سے نماز سے غافل ہوا تو قارون کے ساتھ، اگر بادشاہت اس کاسبب بنی تو فرعون کے ساتھ، اگر وزارت مانع ہوئی تو ہامان کے ساتھ ، اور اگر تجارت باعث بنی تو مکہ کے سب سے بڑے تاجر ابی بن خلف کے ساتھ حشر ہو گا۔اللہ تعالیٰ ہم سب کو ایسی ذلت سے بچائے اور اپنے حفظ و امان میں رکھے۔

زکوٰۃ نہ دینے والوں کو عذاب 
زکوٰۃ ادا نہ کرنے والے لوگ قیامت میں سخت عذاب سے دوچار ہوں گے۔
ارشاد باری تعالیٰ ہے۔
ترجمہ : ’’اور جو لوگ سونے اور چاندی کا خزانہ جمع رکھتے ہیں، اور اس کو اللہ کے راستے میں خرچ نہیں کرتے ہیں ایسے سب لوگوں کو دکھ کی مار کی خبر سنا دو، ایک دن ایسا بھی آئے گا جب اسی سونے اور چاندی پر جہنم کی آگ دہکائی جائے گی، پھر ان کی پیشانی ، پہلو، اور پیٹھوں پر داغ دئے جائیں گے۔یہ وہی جو کچھ جو تم نے اپنے لئے جمع کر رکھا تھا، اب مزہ چکھو اس کا جو تم نے خود اکٹھا کیا تھا۔‘‘(سورۂ توبہ/۳۵)
صحیح بخاری میں ہے ،ابو ہریرہؓ روایت فرماتے ہیں کہ رسول اللہﷺ نے ارشاد فرمایا کہ جسے اللہ نے مال دیا اور اس نے اس کی زکوٰۃ ادا نہ کی تو قیامت کے روز اس کا مال گنجا سانپ بنا دیا جائے گا ۔ جس کی آنکھوں پر اُبھرے ہوئے دو نقطے ہوں گے وہ سانپ طوق بنا کر اس کے گلے میں ڈال دیا جائے گا ۔ پھر وہ سانپ اس کی دونوں باچھوں کو پکڑ کر کہے گا کہ میں تیرا مال ہوں ، میں تیرا خزانہ ہوں ۔ پھر آپﷺ نے یہ آیت تلاوت فرمائی ۔ 
ترجمہ : ’’اور کنجوسی کے گناہ میں قیامت کے دن ان کے گلے میں طوق بھی ڈالا جائے گا ، اور آسمان و زمین کا وارث تو اللہ ہے اور جو کچھ تم خرچ کرتے ہو اللہ اس کی خبر رکھتے ہیں۔‘‘(سورۂ آل عمران /۸۰ا)
صحیح مسلم میں ابو ہریرہؓ سے روایت ہے کہ رسول اللہﷺ نے ارشاد فرمایا : ’’ سونے چاندی کے جس مالک نے ان میں سے ان کا حق (زکوٰۃ) ادا نہ کیا تو جب قیامت کا دن ہو گا تو اس کے لئے آگ کی تختیاں بنائی جائیں گی جو دوزخ میں تپائی جائیں گی پھر ان سے اس کا پہلو اور اس کا ماتھا (پیشانی) اور اس کی پشت کو داغ دیا جائے گا جب بھی وہ تختیاں ٹھنڈی ہوں گی دوبارہ دوزخ کی آگ میں واپس کر دی جائیں گی ۔ اور (پھر اسے نکال کر ) دو بارہ آ سکو داغا جائے گا ۔ اور یہ سزا اس کو اس دن میں ملتی رہے گی جو پچاس ہزار برس کا ہو گا ۔ یہاں تک کہ سب بندوں کا فیصلہ کر دیا جائے گا ۔ پھر آخر کار وہ اپنا راستہ پائے گا جو جنت کی طرف ہو گا یا دوزخ کی طرف ۔
حاضرین میں سے کسی نے سوال کیا کہ یا رسول اللہﷺ اونٹوں کا حکم (بھی ) ارشاد فرمائیں ! آپﷺ نے فر مایا جو اونٹوں میں سے ان کا حق ادا نہیں کرتا اور ان کے حقوق میں سے ایک حق یہ بھی ہے کہ جس روز ان کو پانی پلائے اس روز ان کا دودھ بھی نکال لے تو اس کو ان اونٹوں کے نیچے صاف میدان میں لٹا دیا جائے گا، اس کے اونٹ خوب موٹے تازے سب کے سب وہاں موجود ہوں گے، ان میں سے ایک بچہ بھی غیر حاضر نہ ہو گا ۔ وہ اونٹ اپنے کھُروں سے اس کو روندیں گے اور اپنے مونہوں سے اس کو کاٹیں گے ،جب ان کا پہلا گروہ گزر چکے گا تو بعد کا گروہ اس پر لوٹا دیا جائے گا ۔ پچاس ہزار برس کے دن میں بندوں کے درمیان فیصلے ہونے تک آ سکو یہی سزا ملتی رہے گی پھر وہ اپنا راستہ جنت کی طرف پائے گا یا دوزخ کی طرف ۔ 
سوال کیا گیا کہ یا رسول اللہ بکریوں اور گایوں کا حکم بھی ارشاد فرمائیں ۔ آپﷺ نے فر مایا کہ جو گایوں کا مالک اور بکریوں کا مالک ہو اور ان میں ان کا حق ادا نہیں کرتا تو جب قیامت کا دن ہو گا تو اس کو صاف میدان میں ان کے نیچے لٹا دیا جائے گا ۔ ان میں سے وہاں ایک گائے یا بکری بھی غیر حاضر نہ ہو گی اور نہ کوئی ان میں مڑے ہوئے سینگوں کی ہو گی اور نہ کوئی بے سینگوں کی اور نہ کوئی ٹوٹے ہوئے سینگوں کی ۔پھر یہ گائیں اور بکریاں اس پر گزریں گی اور اپنے سینگوں سے اس کو مارتی جائیں گی اور کھُروں سے روندتی جائیں گی ۔ جب ان کا پہلا گروہ گزر چکے گا تو آخر کا گروہ اس پر لوٹا دیا جائے گا پچاس ہزار برس کے دن میں فیصلے ہونے تک اس کو یہی سزا ملتی رہے گی پھر وہ اپنا راستہ جنت کی طرف پائے گا یا دوزخ کی طرف۔ (مسلم ) 

سود خوروں کا حال
قیامت کے روز سود خوروں کی حالت بڑی عجیب و غریب ہو گی۔
اللہ تعالیٰ فرماتے ہیں ۔
ترجمہ: ’’جو لوگ بیاج کھاتے ہیں وہ قیامت کے دن اس طرح کھڑے ہوں گے جیسے کسی کو شیطان نے لپیٹ کر باؤلا اور خبطی کر دیا ہو ۔‘‘(سورۂ بقرہ/۲۷۵)
اس آیت کریمہ کا مطلب یہ ہے کہ سود خور قیامت کے روز اپنی قبروں سے اس طرح اٹھیں گے جیسے شکست خوردہ شکست کھا کر اٹھتا ہے ، یا اس طرح اٹھیں گے جیسے کسی کو شیطان نے اپنے اثر سے خبطی بنا دیا ہو،وہ ایک عجیب و غریب انداز ہو گا۔
ابن عبا سؓ فرماتے ہیں کہ سود خور قیامت کے دن پاگل اور سرنگوں ہو کر اٹھے گا، نیزسود خور کے بارے میں مروی ہے کہ قیامت کے روز ان کے  پیٹ حاملہ عورتوں کی مانند پھولے ہوں گے، وہ جوں ہی کھڑ ے ہو نا چاہیں گے، گر پڑیں گے اور لوگ ان کو روندتے رہیں گے۔ بعض علماء فرماتے ہیں کہ یہی ان کی شناخت ہو گی۔ اسی سے یہ لوگ پہچانے جائیں گے، پھر اس کے بعد ان کے لیے عذاب ہی عذاب ہو گا۔
صحیح بخاری میں ،سمرہ بن جندبؓ سے روایت ہے جس میں رسول اللہﷺ کا ایک خواب منقول ہے ۔ آپﷺ نے فرمایا کہ ہم ایک خون کی نہر پر پہونچے ۔ اس کے بیچ میں ایک شخص کھڑا ہے اور نہر کے کنارے پر ایک شخص ہے جس کے سامنے بہت سے پتھر پڑے ہیں۔ وہ نہر کے اندر والا شخص نہر کے کنارے کی طرف آنا چاہتا ہے ۔ یہ کنارے والا شخص اس کے منہ پر پتھر اس زور سے مارتا ہے کہ وہ پھر اپنی پہلی جگہ پر جا پہنچتا ہے ۔ پھر جب بھی وہ کنارے کی طرف آنا چاہتا ہے اسی طرح پتھر مار کر ہٹا دیتا ہے۔ (اس سے مراد سود خور ہے)
ابن ہبیرہ ؒ فرماتے ہیں کہ سود خور کو زرد نہر میں تیرا کر اور پتھر کے لقمے کھلا کر عذاب دیا جائے گا، کیوں کہ اصلاً سود ، سونا میں جاری ہوتا ہے اور سونا زرد ہوتا ہے، رہی بات فرشتے کا اس کو پتھر کا لقمہ دینا تو اس سے اس بات کی طرف اشارہ ہے کہ اس سے اس کو کچھ بھی فائدہ نہ پہونچے گا بلکہ اس کے لئے یہ ایک عذاب ہو گا۔سود کا بھی یہی حال ہے کہ سود خور یہ سمجھتا ہے کہ اس کا مال بڑھ رہا ہے حالاں کہ اللہ تعالی درپردہ اس کو ختم کرتا رہتا ہے ۔

زانی اور زانیہ کاحال 
اللہ تعالیٰ اور رسول اللہﷺ نے زنا کو حرام قرار دیا ہے، اس کی حرمت دین اسلام میں بدیہی ہے جو کسی مسلمان سے مخفی نہیں۔ارشاد باری تعالی ہے۔
ترجمہ: ’’زناکاری اور بدکاری کے قریب بھی نہ پھٹکنا دراصل یہ بڑی بے شرمی اور بے حیائی کا فعل ہے۔‘‘(سورۂ بنی اسرائیل /۳۲)
 عالم برزخ میں زانی اور زانیہ کی حالت کے متعلق صحیح بخاری شریف میں ،سمرہ بن جندبؓ سے روایت ہے جس میں رسول اللہﷺ کا ایک خواب ذکر کیا گیا ہے ۔ آپﷺ نے فر مایا کہ ہم ایک غار پر پہنچے جو مثل تنور کے تھا اور اوپر سے تنگ تھا نیچے سے فراخ تھا ۔ اس میں آگ جل رہی تھی اور اس میں بہت سے ننگے مرد اور عورتیں بھرے ہوئے تھے جس وقت وہ آگ اوپر اٹھتی تو اس کے ساتھ وہ سب اوپر کو اٹھ آتے تھے یہاں تک کہ قریب نکلنے کے ہو جاتے پھر جس وقت آگ بیٹھتی تو وہ بھی سب نیچے چلے جاتے ۔ ( ان سے زناکار مرد اور زنا کار عورتیں مراد ہیں) 

حافظ ابن حجرؒ فرماتے ہیں کہ زانی اور زانیہ کو ذلیل کر نے کے لئے برہنہ کر نا اس لیے مناسب ہے کہ گناہ کے لئے ان کی عادت تنہائی میں چھپنے کے تھی، اور اسی لیے ان کو ایسی ذلت کا عذاب دیا جاتا ہے، اور انہیں نیچے سے عذاب دیے جانے کی حکمت یہ ہے کہ یہ لوگ اس بد ترین جرم کا ارتکاب اپنے نیچے کے اعضاء سے کرتے تھے۔
لہذا ہر مسلمان مرد و عورت پر لازم ہے کہ اس جرم عظیم یعنی زنا سے پور ی طرح بچے ، اور اس کے اسباب اور ان تمام چیزوں سے بھی بچے جواس گناہ تک پہنچانے کا باعث بنتے ہیں مثلاً اجنبیہ کے ساتھ تنہائی میں رہنا ، فتنہ کے اسباب کا اختیار کرنا جیسے عورت کا بے پردہ آوارہ پھرنا، فتنہ کے مقامات کا ظاہر کرنا، فاسقوں کا عورتوں سے شادی کا وعدہ کرنا تاکہ وہ ان کے ساتھ نکلیں اور جب ان سے ان کی مراد پوری ہو جائے تو وہ ان کو چھوڑ دیں، یا اس طرح کے اور دوسرے اسباب جن سے اس گناہ عظیم تک رسائی ممکن ہوتی ہو۔
غیبت کرنے والے اور چغل خور
غیبت اور چغلی کرنے والے، جھگڑا اور فساد پیدا کرنے والے ہمیشہ اس بات کے لئے کوشاں رہتے ہیں کہ لوگوں کو ایک دوسرے کی بات پہنچائیں تاکہ ان کے درمیان تفریق پیدا ہو، اور محبت و پیار ،بغض وحسد سے بدل جائے ، ایسے لوگ انتہائی کمینے، بدترین اور فسادی ہوتے ہیں، یہ لوگ ایک گروہ سے ایک چہرے سے ملتے ہیں تو دوسرے گروہ سے دوسرے چہرے سے، ان کی بات کا کوئی بھروسہ نہیں ہوتا کیوں کہ یہ لوگ اپنی خواہشِ نفسانی کے اسیر ہوتے ہیں اور اسی کے مطابق بات کرتے ہیں ، ایسے لوگوں کو اللہ تعالی نے ان الفاظ میں دھمکی دی ہے : ’’ ویل لکل ہمزۃ لمزۃ ‘‘ ترجمہ : ’’ ہر عیب لگانے والے اور طعنہ لگانے والے کے لیے ہلاکت ہے۔‘‘ (سورۂ ہمزہ/ا) 
غیبت خور اور چغل خور اپنے اقوال و اعمال دونوں سے لوگوں پر عیب لگاتے ہیں لہذا ایسے لوگوں سے دور رہنا ہی مناسب ہے۔ اور ان کے ساتھ ایسا بر تاؤ کیوں نہ کیا جائے جب کہ جھوٹ ، غیبت ،چغلی، خیانت، دھوکہ بازی، بغض وحسد اور کینہ ان کی گھٹی میں پڑے ہیں۔ یہی وجہ ہے کہ عذاب قبر کا ایک سبب لوگوں کی غیبت کرتے پھرنا بھی ہے۔ رسول پاکﷺ کا ارشاد ہے:
 ابن عباسؓ سے روایت ہے کہ رسول اللہﷺ کا دو قبروں پر گزر ہوا ، آپﷺ نے ارشاد فرمایا ان کو عذاب ہو رہا ہے اور کسی بڑے مشکل کام کے سبب عذاب نہیں ہو رہا ہے۔ پھر فرمایا بلکہ(ایسی معمولی باتوں پر جن سے بچ سکتے تھے) ان دونوں میں ایک پیشاب کی چھینٹوں سے بچتا نہیں تھا اور یہ دوسرا چغلی کرتا پھرتا تھا ۔ (بخاری و مسلم) 
اسی سلسلے کی ایک دوسری حدیث انسؓبن مالک سے مروی ہے کہ رسول اللہﷺ نے فرمایا: ’’ جب مجھے معراج ہوئی تو میرا گزر ایک ایسی قوم پر ہوا جس کے ناخون پیتل کے تھے وہ اس سے اپنے چہروں اور سینوں کو نوچ رہے تھے، میں نے عرض کیا کہ اے جبرئیل ! یہ کون لوگ ہیں؟ حضرت جبرئیل ؑ نے کہا کہ یہ سب وہ لوگ ہیں جو لوگوں کا گوشت کھاتے تھے، اور ان کی عزتیں پامال کرتے تھے ۔‘‘ 
قتادہؓسے مروی ہے کہ ہم سے بتلایا گیا ہے کہ عذاب قبر تین ثلث ہے جن میں سے ایک تہائی غیبت سے، ایک تہائی پیشاب سے اور ایک تہائی چغل خوری سے ہے ۔ (رواہ ابن ابی الدنیا)
چوں کہ غیبت خور اور چغل خور جھوٹ کا پلندہ ہوتے ہیں اس لیے ان کے واسطے وہی وعیدیں ہیں جو جھوٹوں کے لیے ہیں۔ صحیح بخاری میں ، سمرہ بن جندبؓ سے روایت ہے جس میں رسول اللہﷺ کا ایک خواب ذکر کیا گیا ہے ۔ آپﷺ نے فر مایا کہ ہم ایسی جگہ آئے جہاں پر ایک شخص بیٹھا ہوا ہے اور دوسرا کھڑا ہے اور اس کے ہاتھ میں لوہے کا زنبور ہے ۔ اس بیٹھے ہوئے شخص کے کلّے کو اس سے چیر رہا ہے یہاں تک کہ گدی تک جا پہنچتا ہے ۔ پھر دوسرے کلے کو ساتھ بھی یہی معاملہ کرتا ہے اور پہلا کلا اس کا درست ہو جاتا ہے وہ پھر اس پہلے کلے کے ساتھ ایسا ہی کرتا ہے ۔ 
اس حدیث کے مصداق کے سلسلے میں علماء نے لکھا ہے کہ اس سے مراد وہ شخص ہے جب وہ اپنے گھر سے نکلتا ہے تو جھوٹ بولنے میں زمین آسمان کے قلابے ملا دیتا ہے۔ 
چغل خور کو بھی بڑی دھمکی ہے، حضرت حذیفہؓ سے مروی ہے کہ نبیﷺ نے ارشاد فرمایا: ’’ چغل خور جنت میں داخل نہیں ہو گا۔‘‘(بخاری ومسلم)
 عمار بن یاسرؓ سے روایت ہے کہ رسول اللہﷺ نے ارشاد فرمایا کہ جو دنیا میں دو چہروں والا تھا تو قیامت کے روز اس کی زبان آگ کی ہو گی ۔ (ابو داؤد) 
عبد اللہ بن عمرؓ سے روایت ہے رسول اللہﷺ نے ارشاد فرمایا کہ جس نے کسی مومن کے بارے میں ایسی بات کہی جو اس میں نہیں ہے تو اللہ تعالی اس کو ’’ردغۃ الخبال’‘  ( جہنم کی ایک وادی کا نام ہے) میں رکھے گا تا آں کہ وہ اپنے قول سے باز نہ آ جائے ۔ (ابوداؤد وغیرہ) 
ابو  علیٰ، عائشہؓ اور ابوہریرہؓ سے روایت کرتے ہیں کہ نبیﷺ نے ارشاد فرمایا کہ جس شخص نے دنیا میں اپنے بھائی کا گوشت کھایا ہو گا تو قیامت کے دن اس کو اس کے قریب لایا جائے گا اور اس سے کہا جائے گا کہ تم اسے اب مردہ حالت میں کھاؤ جس طرح تم زندگی میں کھایا کرتے تھے، چناں چہ وہ اس کو کھائے گا ، منہ بسورے گا اور چیخے گا۔

متکبرین کا حال
رسول اللہﷺ نے ارشاد فرمایا تکبر کرنے والے چیونٹیوں کے برابرجسموں میں اٹھائے جائیں گے جن کی صورتیں انسانوں کی ہوں گی ۔ پھر فر مایا ہر طرف سے ان کو ذلت گھیر لے گی ۔ وہ دوزخیوں کے جیل خانے کی طرف ہنکائے جائیں گے ، اس جیل کا نام بولس ہے ، ان پر آگوں کو جلانے والی ،آگ چڑھی ہو گی اور ان کو’’ طینۃ الخبال‘‘ یعنی دوزخیوں کے جسموں کا نچوڑ پلایا جائے گا ۔ ( ترمذی) 
ذَرّ سے مراد ایسی چھوٹی چھوٹی چیونٹیاں ہیں جن کی کوئی پرواہ نہیں کرتا ہے اور وہ غیر شعوری طور پر دب جاتی ہیں۔
 
قیامت کے روز گداگروں کی ذلت
دنیا میں بلا ضرورت مانگنے والے آخرت میں بڑ ی ذلت کا سامنا کریں گے ۔ 
عبد اللہ بن مسعودؓ سے روایت ہے کہ آپﷺ نے فرمایا : ’’جو آدمی لوگوں سے بغیر حاجت کے سوال کرے تو وہ ذلت و نکبت کی اس حالت کو پہونچ جاتا ہے کہ قیامت کے دن اس کے چہرے پر گوشت کی ذرا سی بھی بو ٹی نہ ہو گی ، دریافت کیا گیا کہ بقدر ضرورت کیا ہے؟ آپ نے فرمایا ’’ پچاس درہم یا سونے سے اسی کی قیمت۔(ابوداؤد ، نسائی، ترمذی ، ابن ماجہ)

غیرذمہ دارحاکم کا حال
قیامت کے روز ایسے حاکم یا ذمہ دار کا حال بھی کچھ اچھا نہ ہو گا جو اپنی رعایا کی ذمہ داریوں سے غافل رہتا ہے ۔
معاذ بن جبلؓ  روایت کرتے ہیں کہ رسول اللہﷺ نے ارشاد فرمایا کہ جس شخص کو لوگوں کے کسی معاملہ کی کوئی ذمہ داری سونپی گئی پھر وہ ضعیف، کمزور اور حاجت مندوں سے چھپ کر رہتا ہو اور ان کے سامنے نہ آتا ہو تو قیامت کے روز اللہ تعالیٰ اسے نظر نہیں آئیں گے اور وہ اس کے دیدار سے محروم ہو گا۔‘‘(امام احمد)

جھوٹوں کا انجام
صحیح بخاری میں سمرہ بن جندبؓ سے روایت ہے جس میں رسول اللہﷺ کا ایک خواب ذکر کیا گیا ہے ۔ آپﷺ نے فر مایا: " ہم ایسی جگہ آئے جہاں پر ایک شخص بیٹھا ہوا ہے اور دوسرا کھڑا ہے اور اس کے ہاتھ میں لوہے کا زنبور ہے ۔ اس بیٹھے ہوئے شخص کے کلے کو اس سے چیر رہا ہے یہاں تک کہ گدی تک جا پہنچتا ہے ۔ پھر دوسرے کلے کو ساتھ بھی یہی معاملہ کرتا ہے اور پہلا کلہ اس کا درست ہو جاتا ہے تو وہ پھر اس پہلے کلے کے ساتھ ایسا ہی کرتا ہے ۔ اس سے مراد وہ شخص ہے جو اپنے گھر سے جب نکلتا ہے تو جھوٹ بولنے میں زمین آسمان کی قلابے ملا دیتا ہے۔ ۔‘‘(بخاری)
عبد اللہ بن عمرؓسے روایت ہے رسول اللہﷺ نے ارشاد فرمایا کہ جس نے کسی مومن کے بارے میں ایسی بات کہی جو اس میں نہیں ہے تو اللہ تعالی اس کو ’’ردغۃ الخبال’‘  میں رکھے گا تا آں کہ وہ اپنے قول سے باز نہ آ جائے ۔ (ابوداؤد وغیرہ) 
تجسس اور ٹوہ میں رہنے والے
ذیل میں ایسے لوگوں کے احوال ذکر کئے جا رہے ہیں جو لوگوں کے حالات کی ٹوہ میں لگے رہتے ہیں اور ایسی باتیں سننا چاہتے ہیں جنہیں دوسرے لوگ نا پسند کرتے ہیں ۔ 
 صحیح بخاری میں ابن عباسؓسے روایت ہے کہ رسول اللہﷺ نے ارشا د فرمایا : ’’ جس شخص نے کسی قوم کی بات کو سنا جب کہ وہ اسے ناپسندکر رہے ہوں اور اس سے دور بھاگ رہے ہوں ، تو ایسے شخص کے کان میں قیامت کے روز پگھلایا ہوا سیسہ ڈالا جائے گا۔‘‘
مُتجسِّس یعنی جو لوگوں کی باتوں کو ان کی ناپسندیدگی کے باوجود سنتا ہے وہ کسی بھی صورت میں غیبت ، چغلی اور جھوٹ سے بچ نہیں سکتا ہے لہذا اس کو بھی ا نہیں لوگوں کی مانند عذاب کی وعید ہے۔
مصورین و فوٹوگرافروں کو عذاب
ابن عمرؓ سے مروی ہے ، رسول اللہﷺ نے ارشاد فرمایا: ’’تصویر بنانے والوں کو قیامت کے روز عذاب دیا جائے گا، ان سے کہا جائے گا کہ ان تصویروں کو زندہ کر و جن کو تم نے پید ا کیا۔‘‘ (بخاری و مسلم )
ابن عباسؓسے روایت ہے کہ رسول اللہﷺ نے ارشاد فرمایا:’’ جس نے بھی دنیا میں کوئی تصویر بنائی تو قیامت کے دن اس سے کہا جائے گا کہ اس میں روح پھونکے، مگر وہ روح نہ پھونک سکے گا۔‘‘ (متفق علیہ) عبد اللہ بن مسعودؓ فرماتے ہیں کہ میں نے رسول اللہﷺ کو فرماتے ہوئے سنا کہ اللہ کے نزدیک سب سے سخت عذاب تصویر بنانے والوں کو ہو گا ۔ ( بخاری) 
ابن مسعودؓ سے روایت ہے کہ رسول اللہﷺ نے فرمایا کہ قیامت کے دن سب سے سخت عذاب مصورین کو ہو گا۔
 نوحہ کرنے والیوں کا حشر
 ابو مالک اشعریؓ سے روایت ہے کہ رسول اللہﷺ نے فرمایا:’’ نوحہ کرنے والی اگر اپنی موت سے قبل توبہ نہ کر لے تو وہ اس حال میں اٹھائی جائے گی کہ اس کے جسم پر تارکول کا لباس ہو گا اور خارش کی زرہ ہو گی۔‘‘ (مسلم)
 مطلب یہ ہے کہ اس کو پگھلے ہوئے سیسے کا لباس پہنایا جائے گا اور اس پر اذیت ناک خارش مسلط کر دی جائے گی، خارش اتنی مقدار میں ہو گی کہ پورا جسم اس سے ڈھک جائے گا اور یہ محسوس ہو گا کہ خارش ہی کی زرہ پہنے ہوئے ہے۔

منشیات کے استعمال کرنے والوں کا حال
 جابر بن عبد اللہؓ روایت فرماتے ہیں کہ رسول اللہﷺ نے ارشاد فرمایا: ’’ تمام نشہ آور چیزیں حرام ہیں ۔ اللہ تعالیٰ نے اپنے ذمہ یہ عہد کر لیا ہے کہ جو کوئی نشہ آور چیز پئے گا قیامت کے دن ضرور اس کو ۔ ’’طینۃ الخبال‘‘ میں سے پلائے گا ۔ صحابہؓ نے عرض کیا ’’طینۃ الخبال‘‘ کیا ہے ؟ ارشاد فرمایا ۔ دوزخیوں کا پسینہ۔ یا فرمایا دوزخیوں کے جسموں کا نچوڑ۔‘‘ (مسلم) 
ابن عمرؓسے روایت ہے کہ رسول اللہﷺ نے ارشاد فرمایا: ’’ہر نشہ آور چیز شراب کے حکم میں ہے ، جو شخص دنیا میں شراب کا عادی تھا اور اسی حالت میں بغیر توبہ کے مرگیا تو آخرت میں وہ جنت کی شراب سے محروم رہے گا۔‘‘(مسلم)
سونے یا چاندی کے برتن استعمال کرنے والے کو عذاب 
ام سلمہؓ سے روایت ہے کہ آ پﷺ نے ارشاد فرمایا : ’’جو شخص سونے یا چاندی کے برتن میں یا کسی ایسے برتن میں کچھ کھاتا ہے یا پیتا ہے جس میں سونے یا چاندی کا کچھ حصہ ہو تو وہ اپنے پیٹ میں دوزخ کی آگ بھر تا ہے ۔‘‘ (بخاری ومسلم )
مسلم کی روایت میں عبارت کے شروع کا حصہ یوں ہے ’’ان الذی یاکل ویشرب فی آنیۃ الفضۃ والذہب‘‘ ترجمہ: ’’جو شخص سونے یا چاندی کے برتن میں کھاتا یا پیتا ہے۔ ‘‘

خود کشی کرنے والے کا حال
ابوہریرہؓ سے روایت ہے آپﷺ نے فرمایا کہ جس نے پہاڑ سے گر کر خود کشی کی تو وہ دوزخ کی آگ میں ہو گا، اس میں ہمیشہ ہمیشہ چڑھتا گرتا رہے گا ۔ اور جس نے زہر پی کر خود کشی کی، تو اس کا زہر اس کے ہاتھ میں ہو گا جس کو دوزخ کی آگ میں ہمیشہ ہمیشہ پیتا رہے گا۔ اور جس نے کسی لوہے کی چیز سے خود کشی کی تو لوہے کی وہ چیز اس کے ہاتھ میں ہو گی جس کو ہمیشہ ہمیشہ دوزخ کی آگ میں اپنے پیٹ میں گھونپتا رہے گا ۔ (بخاری و مسلم ) 
بخاری کی دوسری روایت میں ہے کہ رسول اللہﷺ فرمایا: ’’جو شخص گلا گھونٹ کر خود کشی کرے گا وہ دوزخ میں اپنا گلا گھونٹتا رہے گا، اور جو شخص نیزہ مار کر خودکشی کرے گا تو دوزخ میں اسی کے ذریعہ اس کو عذاب دیا جائے گا۔‘‘ (بخاری)
یتیموں کے مال کے غاصب کا حال
زبردستی یتیموں کا مال کھانے اور اس کو ہڑپ کرنے والوں کے بارے میں اللہ تعالیٰ کا ارشاد ہے۔ ترجمہ : ’’یتیموں کا مال جو ناانصافی سے کھا جاتے ہیں وہ اپنے پیٹ میں آگ کے انگارے بھرتے ہیں اور وہ بھڑکتی آگ میں بہت جلد داخل ہوں گے۔‘‘(سورۂ نساء /۰ا) مطلب یہ ہے کہ جو شخص یتیموں کا مال بغیر کسی شرعی سبب یا ناحق کھاتا ہے تو قیامت کے دن اس کے پیٹ میں بھڑکتی آگ ہو گی۔ ( قرطبی ، ابن کثیر)
صحیحین میں ابوہریرہؓ نبی کریمﷺ سے روایت کرتے ہیں ، آپ نے فرمایا: ’’سات ہلاک کر دینے والی چیزوں سے بچو، صحابہؓ نے دریافت کیا کہ وہ کیا ہیں؟ آپ نے فرمایا کہ شرک کرنا، جادو کرنا، اللہ کی حرام کردہ جان کا ناحق قتل کرنا،سود کھانا، یتیم کا مال کھانا، دشمن کی جانب پیش قدمی کے دن پیٹھ پھیر کر بھاگنا اور پاک دامن مؤمن بھولی بھالی عورتوں پر زنا کی تہمت لگانا۔
غصب و خیانت کرنے والوں کا حال
زمین جائداد یا اس کی قبیل کی املاک کو  نا حق غصب ، یا ان میں خیانت کرنے والوں کے حالا ت کے متعلق مندرجہ ذیل وعیدیں وارد ہوئیں ہیں ۔ 
سعید بن زیدؓ  نے رسول اللہﷺ کو فرماتے ہوئے سنا کہ ’’جس نے ذرا سی بھی زمین کسی سے ظلماً لے لی تو  اس کو قیامت کے روز ساتوں زمینوں کا طوق پہنا یا جائے گا ۔‘‘ (بخاری و مسلم ) 
 ابن عمرؓ سے روایت ہے رسول اللہﷺ نے فرمایا: ’’جس نے ذرا سی زمین بھی بغیر حق کے لے لی ،اس کو قیامت کے روز ساتویں زمین تک دھنسا دیا جائے گا ۔ ( بخاری ) 
یعلیٰمرہؓ نے رسول اللہﷺ کو فرماتے ہوئے سنا کہ جس نے ظلماً ایک بالشت  بھی زمین لی ، اس کو اللہ تعالیٰ مجبور کرے گا کہ اسے اتنا کھو دے کہ ساتویں زمین کے آخر تک پہنچ جائے ، پھر قیامت کے دن جب تک کہ لوگوں میں فیصلہ نہ ہو جائے ،ساتوں زمینیں اس کے گلے میں طوق کی طرح ڈال دی جائیں گی ۔ ( احمد) 
امام احمدؒ کی ایک روایت میں ’’ من اخذ ارضا بغیر حقہا کلف ان یحمل ترابہا الی المحشر‘‘ (جس نے ظلما ایک بالشت  بھی زمین لی تو اسے مجبور کیا جائے گا کہ اس کی مٹی کو محشر تک لے جائے)۔ اور ابو یعلیٰ کی روایت میں ’’ من اخذ من طریق المسلمین شبرا جاء یوم القیامۃ یحملہ من سبعین ارضین’‘(جس نے مسلمانوں کے راستے سے ایک بالشت بھی زمین ظلماً قبضہ کر لی تواسے مجبور کیا جائے گا کہ اس طرح کی ستر زمینوں کو اٹھائے ۔) کے الفاظ آئے ہیں۔
حارث بن برصائؓ نے حضورﷺ کو فرماتے ہوئے سناجب کہ آپ جمرتین کے درمیان چل رہے تھے: ’’جس شخص نے مسلمان کے مال سے جھوٹی قسم کے ذریعہ ایک بالشت کے بقدر زمین لے لی تو اسے دوزخ میں اپنا ٹھکانہ بنا لینا چاہیے۔‘‘(حاکم و ابن حبان)
ابوہریرہؓ سے روایت ہے کہ ایک بار رسول اللہﷺ ہمارے درمیان تشریف فرما تھے کہ آپ نے خیانت کا ذکر فرمایا اور اس کے گناہ کی شدت کا تذکرہ کرتے ہوئے فرمایا کہ قیامت کے روز تم میں سے کسی کو ہرگز اس حال میں نہ پاؤں کہ اس کی گردن پر ہنہناتا ہو ا گھوڑا ہو، وہ مجھ سے فریاد کرے میں اس کی فریاد رسی نہ کر سکوں اور کہوں کہ آج میں تمہارے لیے کچھ نہیں کر سکتا ہوں ، میں دنیا میں ہی تم کو پیغام پہنچا چکا ہوں۔
نہ ایسے شخص کو پاؤں جس کی گردن پر آواز کرتا ہوا اونٹ سوار ہو ، وہ شخص مجھ سے فریاد کرے ، میں اس کی فریاد رسی نہ کر سکوں ، اور کہوں کہ آج مجھے تمہارے لیے کسی چیز کا اختیار نہیں ہے، میں دنیا ہی میں تم کو احکامِ الہی پہنچا چکا ہوں۔
نہ ہی ایسے شخص کو پاؤں جس کی گردن سونے اور چاندی سے گراں بار ہو، وہ مجھ سے کہے یارسول اللہﷺ میری مدد کیجیے، میں اس کی مدد نہ کر سکوں، اور کہوں کہ میں تو دنیا ہی میں احکاماتِ ایزدی پہنچا چکا ہوں۔
 نیز نہ ہی ایسے شخص کو پاؤں جس کی گردن پر چیتھڑے ہوں ( جس کے بوجھ سے وہ دبا جا رہا ہو) وہ مجھ سے مدد کی التجا کرے ، میں اس کے جواب میں کہوں کہ آج کے دن مجھے تمہارے واسطے کسی چیز کا اختیار نہیں ہے، میں تو پہلے ہی تم کو اللہ کا پیغام پہنچا چکا ہوں۔ (بخاری و مسلم)
اس حدیث کا مطلب یہ ہے کہ خائن نے جس کے ساتھ خیانت کا معاملہ کیا ہو گا خواہ  وہ حیوان ہو، یا انسان، سونا چاندی ہو یا کوئی اور شئےقیامت کے روز اسے اس کی گردن پر ڈال دیا جائے گا وہ اس کو لیے پھرے گا اور سرِ عام رسوا ہو گا۔ اور یہی ارشاد باری ’’ ومن یغلل یات بما غل یوم القیامۃ’‘ کی تفسیر ہے۔


بے پردہ عورتوں کا حال
اللہ کے رسولﷺ سے مروی احادیث و اخبار سے یہ بات معلوم ہوتی ہے کہ بے حجاب آوارہ پھرنے والی عورتیں جنت سے دور رکھی جائیں گی۔
ابوہریر ہؓ روایت کرتے ہیں کہ نبی کریمﷺ نے ارشاد فرمایا: ’’ اہل دوزخ کی دو قسمیں ہیں جنہیں میں نے نہیں دیکھا،آپ نے ان میں سے ان عورتوں کا ذکر کیا جو کپڑا پہننے کے باوجود ننگی ہوں گی ، دوسرے وہ عورتیں جو لوگوں کی طرف مائل ہوں گی یا لوگوں کو مائل کرنے والی ہوں گی ، ان کے سر بوڑھی اونٹنی کے کوہان کی مانند ہوں گے، وہ نہ جنت میں داخل ہوں گی اور نہ ہی اس کی خوشبو پائیں گی، جب کہ جنت کی خوشبو اتنی اتنی ۔۔۔۔مسافت سے محسوس کر لی جائے گی ۔‘‘(مسلم)
مسلمان عورت کا بے پردہ گھومنا گناہِ کبیرہ ہے ، کیوں کہ اس کے سلسلے میں سخت وعیدیں آئی ہیں ، جن کی وجہ سے ممکن ہے کہ بے پردہ عورتیں اہلِ دوزخ میں سے ہو جائیں،چناں چہ صحیح حدیث میں رسول اللہﷺ کا ارشاد ہے کہ دنیا میں بہت ساری کپڑے میں ملبوس عورتیں آخرت میں ننگی ہوں گی۔(بخاری) 
حدیث پاک میں مذکور لفظ ’’ کاسیۃ فی الدنیا عاریۃ فی الآخرہ‘‘ کی چند وجوہ سے وضاحت کی گئی ہے جن میں سے بعض درج ذیل ہیں:
ا۔عورت دولت و ثروت اور بہت سارے ڈریسز کی وجہ سے دنیا میں تو کپڑوں میں ملبوس ہو گی ، مگر دنیا میں عملِ صالح نہ ہونے کے سبب آخرت میں ننگی ہو گی ۔
۲۔عورت کپڑا تو زیبِ تن کیے ہو لیکن وہ اس قدر باریک ہو کہ اس کا جسم جھلکے تو قیامت میں بطورِ سزا ننگی ہو گی۔
۳۔عورت دنیا میں اللہ تعالی کی نعمتوں سے تو مالا مال ہو لیکن ایسے شکر سے عاری ہو جس کا ثمر ہ آخرت میں ثواب کی شکل میں ظاہر ہوتا ہے ۔
۴۔عورت اپنے جسم کو تو ڈھانک لے لیکن اپنی اوڑھنی پیچھے سے اس طرح باندھے کہ اس کے سینے کا ابھار، اور جسم کا اگلا حصہ ظاہر ہو جائے اور وہ ننگی محسوس ہو تو  اس کو اس عمل پر آخرت میں عذاب ہو گا۔
۵۔عورت دنیا میں نیک آدمی سے شادی کرنے کی وجہ سے کپڑا پہنی شمار کی جائے، جیسا کہ ارشاد باری تعالی ہے ’’ہن لباس لکم وانتم لباس لہن ‘‘ لیکن عمل سے کوری ہونے کی وجہ سے آخرت میں ننگی ہو گی، جہاں اس کے شوہر کی نیکی اس کے لیے ہر گز مفید نہ ہو گی ۔ ارشا د باری تعالی ہے۔ 
ترجمہ: ’’اس دن ان کے آپس میں کوئی رشتے ناطے بھی کام نہ آئیں گے۔‘‘(سورۂ مومنون/ا۰ا)
۶۔ دنیا میں تو حسب ونسب اور شرف و منصب کے لباس میں ملبوس اور مزین وآراستہ ہو لیکن آخرت میں دوزخ کے اندر (اچھے اعمال کے نہ ہونے کے سبب )ننگی ہو گی۔
اس لیے عورت کو اللہ تعالیٰ کے سامنے جوابدہ ہونے اور بے پردگی کے سخت انجام پر غور کرنا چاہیے۔ اُسے اِس پر بھی غور کرنا چاہیے کہ یہی وہ عورت ذات ہے جو برقعہ، اوڑھنی اور حجاب کے پسِ پردہ فتنہ اور میلان کا سبب بنی۔ یہ بھی یاد رکھنا چاہیے کہ اسی نے مؤمن مردوں اور عورتوں کو فتنہ میں مبتلا کیا اور ان کو گمراہ کیا، بالآخر ان کے قدموں کو جنت کے راستوں سے ہٹا دیا ۔

 اللہ کی نظرِ رحمت سے دور رہنے والے
قیامت کے دن کچھ ایسے بد نصیب ہوں گے جو اللہ تعالی کی نظرِ رحمت سے دور اور اس کی گفتگو سے محروم ہوں گے۔ اللہ تعالیٰ ان کو گناہوں سے پاک نہ کرے گا بلکہ وہ دردناک عذاب کے مستحق ہوں گے ۔
قرآن و حدیث ایسی بہت ساری نصوص وارد ہوئی ہیں جن میں ایسے گناہوں کا تذکرہ ہے کہ ان کے ارتکاب پر قیامت کے دن اللہ تعالی بندہ سے نہ بات کریں گے ، نہ اس کی طرف دیکھیں گے، اور نہ ہی اس کو گناہوں سے پاک وصاف کریں گے، بلکہ اس کے لیے دردناک عذاب ہو گا۔
منجملہ ان تمام گناہوں کے اللہ تعالی کی نازل کردہ آیات و احکامات کا چھپانا ہے۔ اس کے مصداق وہ علماء ہیں جو حاکم کی خوشی، مصلحت یا دنیوی غرض کے حصول کے واسطے اپنے علوم کو چھپاتے ہیں۔ 
ارشاد باری تعالی ہے۔
ترجمہ: ’’بے شک جو لوگ چھپاتے ہیں اس کو جو اللہ نے کتاب میں نازل فرمایا اور اس کو چھپا کر حقیر نفع حاصل کرنے میں لگے رہتے ہیں، یہ مال کھا کر انہوں نے اپنے پیٹ میں آگ بھر لی ہے۔قیامت کے روز اللہ ان سے بات نہ کرے گا اور ان کو (گناہوں سے) پاک نہ کرے گا، ا ن کو بڑا دکھ دینے والا عذاب ہو گا، یہ وہ بد نصیب ہیں جنہوں نے ہدایت چھوڑ کر گمراہی خرید لی اور مغفرت کے بدلے عذاب مول لے لیا، آگ میں جانے پر کتنی دلیری اور حوصلہ بتا رہے ہیں ۔‘‘ (سورہ بقرہ /۷۴ا،۷۵ا)
امام بغویؒ آیت کر یمہ (ولایکلمہم اللہ یوم القیامۃ ولا یزکیہم)  ترجمہ : ’’ قیامت کے روز اللہ ان سے بات نہ کرے گا اور ان کو گناہوں سے پاک نہ کرے گا‘‘ کی تشریح کرتے ہوئے فرماتے ہیں کہ اللہ تعالیٰ ان سے رحمت اور نرمی کے ساتھ بات نہیں کریں گے کہ جس سے ان کو مسرت ہو، بلکہ ان سے انتہائی سخت انداز میں بات کریں گے، اس کے علاوہ اس آیت کی تفسیر میں ایک دوسرا قول یہ بھی ہے کہ یہ غضب و غصہ کی ایک تعبیر ہے چناں چہ جب کوئی کسی سے ناراض ہوتا ہے تو توبیخاً یہی کہتا ہے میں تم سے بات بھی نہیں کروں گا۔
ابو ہریرہؓ روایت فرما تے ہیں کہ رسول اللہﷺ نے ارشاد فرمایا : ’’ جس سے کوئی علم کی بات پوچھی گئی جسے اس نے جاننے کے باوجود نہ بتا یا تو قیامت کے دن اس کے منہ میں آگ کی لگام دی جائے گی ۔‘‘ (ابو داؤد و ترمذی)
اللہ تعالیٰ کی نظرِ رحمت سے دور وہ لوگ بھی ہوں گے جو اللہ سے کئے ہوئے وعدہ کو توڑ تے ہیں، اپنی جھوٹی قسموں سے اپنے ذاتی اور معمولی مقصد کے حصول کے لیے  محض تھوڑی سی رقم پر سودا کر لیتے ہیں۔
 اللہ تعالی فرماتا ہے۔
ترجمہ: ’’جو لوگ اللہ سے کیا ہوا اقرار اور اپنی قسموں کا تھوڑے مول پر سود ا کر ڈالتے ہیں ، ان کے لیے آخرت میں کوئی حصہ نہیں اور قیامت کے دن اللہ ان سے بات بھی نہ کرے گا، اور نظر کرم سے بھی محروم کر دے گا اور ان کو پاک بھی نہ کرے گا، (بلکہ گناہوں کی گندگی میں پڑا رہنے دے گا) اور ان کو بڑا دردناک عذاب ہے۔‘‘(سورۂ آل عمران /۷۷)
انہیں کے زمرہ میں اپنے لباس کو ٹخنہ سے نیچے لٹکانے والا، احسان جتلانے والا اور اپنے سامان یا بیع کی شہرت اور مقبولیت کے لیے جھوٹی قسم کھانے والا بھی ہے ۔
ابو ذرؓسے روایت ہے کہ رسول اللہﷺ نے فرمایا: ’’قیامت میں تین قسم کے لوگوں سے اللہ تعالی نہ بات کرے گا، نہ ان کی طرف نظرِ رحمت فرمائے گا، نیز نہ ہی ان کو گناہوں سے پاک کرے گا، بلکہ ان کے لیے دردناک عذاب ہو گا، ابو ذرؓ فرماتے ہیں کہ رسول اللہﷺ نے یہ آیت (ولایکلمہم اللہ یوم القیامۃولا یزکیہم۔۔۔الخ) تین بار پڑھی، ابو ذرؓ نے کہا:’’خابوا وخسروا’‘ ہلاک وبرباد ہوں !  اے اللہ کے رسولﷺ !وہ کون لوگ ہیں؟ آپ نے فرمایا : ٹخنوں کے نیچے تک( پائجامہ ، لنگی یا کرتا) لٹکانے والا، احسان جتلانے والا اور جھوٹی قسم کے ذریعے اپنے سامان کی قیمت بڑھانے والا۔ (مسلم)
انہی لوگوں میں وہ شخص بھی ہے جو کسی ایسی جگہ ہو جہاں پانی کی قلت ہو اور اس کے پاس ضرورت سے زائد پانی ہو مگر وہ ضرورت مندوں کو نہ دے۔
اسی فہرست میں اس شخص کا بھی نام ہے جو امامِ وقت کے ہاتھ پر محض لالچ اور دنیوی مال و متاع کے حصول کے لیے بیعت کرے، چناں چہ ابوہریرہؓ سے روایت ہے کہ رسول اللہﷺ نے فرمایا کہ قیامت میں تین قسم کے لوگوں سے اللہ تعالی نہ بات کرے گا، نہ ان کی طرف نظرِ رحمت فرمائے گا، نیز نہ ہی ان کو گناہوں سے پا ک کرے گا، بلکہ ان کے لیے دردناک عذاب ہو گا۔ ان میں سے ایک وہ شخص جو بیابان میں ہو اوراس کے پاس ضرورت سے زائد پانی ہو لیکن وہ مسافر کو نہ دے۔
دوسرے وہ شخص جس نے عصر کے بعد کسی سے کسی سامان کے سلسلے میں لین دین کیا ، اور اس کو اتنے اتنے میں لینے کے لیے اللہ کی قسم کھائی ،حالاں کہ وہ اپنی قسم میں سچا نہیں تھا۔
تیسرے وہ شخص جو امامِ وقت کے ہاتھ پر اس لیے بیعت کرتا ہے تا کہ اس کو دنیا کا کچھ مال و متاع مل جائے، اگر اس کو اس میں سے کچھ مل جاتا ہے تو فبہا، ورنہ اس کے ساتھ بے وفائی کرتا ہے۔  (بخاری ومسلم)
انہی لوگوں میں بوڑھا زانی، جھوٹا بادشاہ اور متکبر فقیر ہے ۔ 
ابوہریرہؓ سے مروی ہے آپﷺ نے فرمایا: ’’قیامت میں تین قسم کے لوگوں سے اللہ تعالی نہ بات کرے گا، نہ ان کی طرف نظر رحمت فرمائے گا، نیز نہ ہی ان کو گناہوں سے پا ک کرے گا، بلکہ ان کے لیے دردناک عذاب ہو گا،  وہ یہ لوگ ہیں : بوڑھا زانی، جھوٹا بادشاہ اور متکبر فقیر۔(مسلم ) 
  اور انہی لوگوں میں  والدین کا نافرمان ، نیز  لباس، ہیئت ، شکل و صورت وغیرہ میں مردوں کی مشابہت اختیار کرنے والی عورت  اور دیوث شامل ہیں۔ دیوث وہ شخص ہے جس میں اپنے اہل و عیال کے تعلق سے غیرت نہ ہو، یا ان میں خباثت دیکھنے کے باوجود اس کے کانوں پر جوں تک نہیں رینگتی اور وہ اسے جوں کا توں برقرار رکھتا ہے۔
ابوہریرہؓسے روایت ہے کہ رسول اللہﷺ نے ارشاد فرمایا: ’’ تین قسم کے لوگ ایسے ہیں جن سے اللہ تعالیٰ قیامت کے روز نہ کلام فرمائیں گے، نہ ان کی جانب نظرِ رحمت کریں گے، اور نہ ہی ان کو گناہوں سے پاک کریں گے، بلکہ ان کے لیے درد ناک عذاب ہو گا: ایک بوڑھا زنا کار، دوسرا جھوٹا بادشاہ اور تیسرا وہ محتاج جو کبر میں مبتلا ہو۔‘‘ ایک اور حدیث میں اسی قسم کا مضمون آیا ہے، رسول اللہﷺ نے ارشاد فرمایا:’’تین لوگوں کی جانب اللہ تعالی نظرِ رحمت نہ فرمائیں گے، والدین کا نافرمان ،مردوں کی مشابہت اختیار کرنے والی عورت اور دیوث۔ نیز آپﷺ نے فرمایا کہ تین لوگ جنت میں نہیں داخل ہوں گے، والدین کا نافرمان، شراب کا عادی اور احسان جتلانے والا۔ (نسائی وغیرہ)
قارئین کرام سے چند باتیں
یہ بعض گنہ گاروں کے چند احوال تھے جو انہیں  موت کے بعد پیش آتے ہیں اگر توبہ نہ کی یا اللہ نے انہیں معاف نہ کیا ۔
خلاصۂ تحریر یہ ہے کہ اہل توحید میں سے جس نے بھی کوئی گنا ہ کیا ہو اور دنیا میں توبہ یا کسی نیک عمل سے اس کا کفار ہ نہ ہو گیا ہو تو اس کا معاملہ مشیت ایزدی پر منحصر ہو گا، خواہ معاف کرے، یا عذاب دے ، البتہ عذاب اس کی موت کے بعد ہی ہو گا۔ اس کو قبر میں قیامت تک عذاب ہو گا، اورایسابھی ہوسکتا ہے کہ ایک مدت تک تو عذاب ہو پھر منقطع ہو جائے۔علامہ ابن قیم نے یہ مسئلہ اپنی کتاب ’’الروح’‘ میں بالتفصیل بیان کیا ہے۔
گناہ گار کو قبر ہی نہیں بلکہ میدانِ حشر میں بھی عذاب ہو گا، جیسا کہ زکوٰۃ ادا نہ کرنے والوں کے عذاب اور اس کی ہولناکیوں کا تذکرہ گزشتہ صفحات میں ہو چکا ہے۔
گناہ گار دوزخ میں کچھ دنوں کے لئے داخل کیا جائے گا،اس میں وہ اس وقت تک رہے گا جب تک کہ گناہوں سے پاک نہ ہو جائے، پاک ہونے کے بعد اسے نکالا جائے گا، جیسا کہ صحیح حدیث میں نبی کریمﷺ سے ثابت ہے ، آپ نے فرمایا : 
’’ اہل توحید میں کچھ لوگوں کو دوزخ میں عذاب دیا جائے گا، یہاں تک کہ وہ اس میں سیا ہ ہو جائیں گے ، پھر اللہ کی رحمت سے نکلیں گے اور جنت کے دروازوں کے پاس ڈال دئے جائیں گے۔ اہل جنت ان پر پانی چھڑکیں گے تو وہ ایسے بڑھیں گے جیسے سیلاب کے خس و خاشاک پر بیج بڑھتا ہے ، پھر ان کو جنت میں داخل کر دیا جائے گا۔ (ترمذی)
اس کے علاوہ اور بھی بہت ساری احادیث ہیں جن میں اس طرح کا مضمون وارد ہوا ہے مزید مثالوں اور تفصیل کے لیے صحیح مسلم کی حدیث نمبر  ۸۲ا سے ۹۷ا تک ملاحظہ فرمائیں۔
لہذا مسلمان پر واجب ہے کہ دنیا ہی میں نجات کے اعمال میں کوشاں رہے ، اور جب تک اسے فرصت اور مہلت ہے ،ان تمام اعمال سے توبہ کر لے جو اللہ تعالی کے غضب کو دعوت دیتے ہیں، کہیں ایسا نہ ہو کہ کوتاہی اور ٹال مٹول میں سفرِ آخرت کا وقت آ پہونچے، اور وہ یہ تمنا کرنے لگ جائے کہ کاش دنیا میں پھر لوٹا دیا جائے تاکہ اچھے اعمال کرے، یا جب موت کے فرشتے آ پہونچیں تب کہنے لگے:’’ کاش عمر تھوڑی اور بڑھ جائے ۔‘‘جیسا کہ اللہ تعالی ارشاد فرماتے ہیں۔
ترجمہ: ’’اور جب کسی کی موت کا وقت آ جاتا ہے تو پھر اللہ تعالی کسی کی جان کو ہرگز مہلت نہیں دیا کرتا ہے اور جو کچھ تم کرتے ہو اللہ کو اس کی خبر ہے۔‘‘ (سورۂ منافقون /اا)



متقیوں کے احوال 
موت کے وقت فرشتوں کا نزول 
موت کے وقت متقیوں کے پاس فرشتے آتے ہیں، ان کو تسلی دیتے ہیں  اور جنت کی بشارت سنا تے ہیں ۔ 
اللہ تعالیٰ کا ارشاد ہے۔
 ترجمہ:  ’’بیشک جن لوگوں نے یہ کہا تھا کہ ہمارا پروردگار صرف اللہ ہے، اور اپنے اس قول پر برابر قائم رہے ، ان پر فرشتے نازل ہوں گے ، اور کہیں گے کہ کچھ خوف نہ کرو اور غم بھی نہ کرو، بلکہ بشارت سن لو اس جنت کی جس کا تم سے وعدہ کیا جاتا تھا۔ دنیا کی زندگی میں بھی ہم تمہارے ساتھی اور دوست تھے،اور آخرت میں بھی ہم تمہارے ساتھ ہوں گے، اور جنت میں تمہارے لیے  ہر وہ چیز موجود ہے جو جی چاہے اور جو کچھ نعمت تم طلب کرو گے تم کو دی جائے گی، مغفرت فرمانے والے مہربان کی طرف سے خوب مہمانی ہو گی ۔‘‘(سورۂ فصلت/۳۲)
امام بغویؒ ’’تتنزل علیہم الملائکۃ‘‘(ان پر فرشتے نازل ہوں گے) کی تفسیر میں ابن عباسؓ کا قول نقل فرماتے ہیں کہ اس سے مراد موت کا وقت ہے ۔ قتادہؒ اور مقاتل ؒ فرماتے ہیں کہ اس سے مراد ان کے قبروں سے اٹھنے کا وقت ہے۔ وکیع بن الجراحؒ فرماتے ہیں یہ بشارتیں تین موقعوں پر ہوں گی؛ ایک موت کے وقت، دوسرے قبر میں اور تیسرے جب ان کو قبروں سے اٹھا یا جائے گا۔ 
حافظ ابن کثیر ؒ فرماتے ہیں کہ ’’نحن اولیاؤکم فی الحیاۃ الدنیا و فی الآخرۃ ‘‘ (دنیا کی زندگی میں بھی ہم تمہارے ساتھی اور دوست تھے،اور آخرت میں بھی ہم تمہارے ساتھ ہوں گے) کا مطلب یہ ہے کہ موت کے وقت مؤمنین سے فرشتے کہیں گے کہ ہم دنیا کی زندگی میں  تمہارے ساتھی اور دوست تھے ۔ اللہ کے حکم سے ہم تمہارا ساتھ دیتے تھے ،  ہدایت کرتے تھے اور حفاظت کرتے تھے۔اور اسی طرح ہم تمہارے ساتھ آخرت میں بھی ہوں گے اور ہم  تم کو وحشت سے دور رکھیں گے چاہے قبر میں ہو یا صور پھونکے جانے کے وقت۔اور ہم قیامت کے دن تمہیں تسلی دیں گے اور پل صراط عبور بھی کرائیں گے ۔اور پھر نعمتوں سے بھری جنت میں پہنچا دیں گے ۔ 
 صحیح حدیث میں روح کو قبض کرنے کے متعلق ارشادِ گرامی ہے کہ ملک الموت ؑ( متقی کی روح نکالنے کے وقت ) تشریف لاتے ہیں ، حتیٰ کہ اس کے سر کے پاس بیٹھ جاتے ہیں اور فرماتے ہیں کہ’’ اے پاکیزہ روح! اللہ کی مغفرت اور اس کی رضا مندی کی طرف نکل کر چل ‘‘۔ چنانچہ اس کی روح اس طرح سہولت سے نکل آ تی ہے جیسے مشکیزہ میں سے پانی کا قطرہ بہتا ہو ا باہر آ جاتا ہے پھر اسے ملک الموت ؑ لے لیتے ہیں ۔ ایک دوسری روایت میں ہے : ’’جب اس کی روح نکالی جاتی ہے تو زمین و آسمان کے فرشتے اس کے حق میں خیر کی دعاء کرتے ہیں اور اس کے استقبال کے لئے آسمان کے دروازے کھول دیئے جاتے ہیں ۔‘‘ ( ابوداؤد   و نسائی ) 

اللہ سے ملاقات کے لیے متقیوں کا خوش ہونا
 جب فرشتے مؤمنوں اور متقیوں کو ا للہ کی ملاقات کی خوش خبری دیتے ہیں  تو وہ لوگ خوش ہو جاتے ہیں۔
عائشہؓ روایت فرماتی ہیں کہ رسول اللہﷺ نے ارشاد فرمایا : ’’ جو بندہ اللہ کی ملاقات پسند کرتا ہے تو اللہ تعالیٰ اپنی ملاقات (اس کے لئے ) پسندیدہ بنا دیتا ہے ؛ اور جو اللہ کی ملاقات ناپسندیدہ گردانتا ہے تو اللہ تعالی اس کے لئے اپنی ملاقات ناپسندیدہ بنا دیتا ہے ۔‘‘ عائشہؓ نے سوال کیا ’’یا رسو ل اللہ! کیا موت کی کراہیت؟ ہم میں سے تو ہر شخص موت کو نا پسند کر تا ہے ۔‘‘ ارشاد ہوا’’ نہیں ایسی بات نہیں ہے ۔کیوں کہ مؤمن کو جب اللہ کی رحمت ، اس کی رضا اور جنت کی خوش خبری دی جاتی ہے تو وہ اللہ کی ملاقات کو پسند کرتا ہے لہذا اللہ تعالیٰ اپنی ملاقات کو (اس کے لئے ) پسندیدہ بنا دیتا ہے ؛ اور کافر کو جب اللہ کے عذاب اور اس کی ناراضگی کی خبر دی جاتی ہے تو وہ اللہ کی ملاقات کو ناپسندیدہ سمجھتا ہے لہذا اللہ تعالیٰ اس کے لئے اپنی ملاقات کو ناپسندیدہ بنا دیتا ہے ۔(بخاری و مسلم)
صحیح بخاری میں ابو سعید خدریؓ سے روایت ہے کہ رسول اللہﷺ نے فرمایا: ’’جب نعش (چارپائی وغیرہ) پر رکھ دی جاتی ہے اور اس کے بعد قبرستان لے جانے کے لئے لوگ اسے اٹھاتے ہیں تو اگر وہ نیک تھا تو کہتا ہے کہ مجھے جلد لے چلو ، اور اگر وہ نیک نہ تھا تو گھر والوں سے کہتا ہے کہ ہائے میری بربادی ! مجھے کہاں لے جا رہے ہو ؟ انسان کے سوا ہر چیز اس کی آواز سنتی ہے ۔ اگر انسان اس کی آواز سن لے تو ضرور بے ہوش جائے ۔‘‘

حشرمیں متقیوں کے  جمع ہونے کی کیفیت 
متقیوں کوقیامت کے دن ایسی اچھی حالت میں جمع کیا جائے گا کہ وہ بالکل مطمئن اور خوش ہوں گے ۔
 اللہ تعالیٰ کا ارشاد ہے: ’’اس دن کا انتظار کرو جب پرہیز گار لوگ رحمن کے دربار شاہی کی مہمانی میں حاضری کے لیے وفد کے وفد جمع ہوں گے۔‘‘( سورۂ مریم /۸۵)
حافظ ابن کثیر نے اس آیت کی تفسیر میں لکھا ہے کہ اللہ تعالیٰ  اپنے دوست متقیوں کو خبر دے رہا ہے کہ قیامت کے دن اللہ تعالیٰ ان کو مہمان بنا کر جمع کرے گااس لئے کہ دنیا میں وہ لوگ جو اللہ سے ڈرے ، اس کے رسولوں کی اتباع کی ، جن چیزوں کی انہوں نے خبر دی جن کی تصدیق کی ، جن کا باتوں کا حکم دیا ان کی اطاعت کی ، جن سے روکا ان سے باز رہے ۔  اللہ کے یہ مہمان سوار ہو کر آئیں گے اور پھر اللہ کی جانب سے ان کی مہمان نوازی ہو گی۔ ان کی سواریاں دارِ آخرت کے نور کی ہوں گی۔ وہ لوگ سب سے بہترین مہمان نوازی کی طرف بڑھیں گے یعنی اللہ کے گھر کی طرف، جہاں پر وہ اللہ کی سخاوت  اور اس کی رضا سے محظوظ ہوں گے ۔ 
اللہ تعالیٰ کا ارشاد ہے۔ 
 ترجمہ : ’’ متقیوں کو جنت کی طرف جماعت بنا کر لے جایا جائے گا جب وہاں پہنچ جائیں گے اور جنت کے دروازے کھول دئے جائیں گے، تو جنت کا انتظام کرنے والے سلام علیکم کہہ کر ان کا استقبال کرتے ہوئے کہیں گے کہ تم بہت اچھے رہے اور جنت میں تم اب ہمیشہ ہمیش رہو۔(سورہ زمر/۷۳)
اس آیت میں اللہ کی جانب سے نیک بخت مؤمنوں کے بارے میں یہ اعلان ہے کہ ان کو جنت کی مہمانی میں حاضری کے لیے شا ن دار سواریوں پر گروہ در گروہ لایا جائے گا ۔یعنی ایک جماعت کے بعد دوسری جماعت ، پہلے اللہ کے مقرب بندے پھر نیک لوگ ، پھر وہ لوگ جو مرتبہ میں ان کے بعد ہیں ،اور پھر ان کے بعد والے ، یعنی تمام لوگ اپنے ہم مرتبہ لوگوں کے ساتھ ہوں گے ۔ انبیاء، انبیاء کے ساتھ ، صدیقین صدیقین کے ساتھ، شہدا ء اور ان جیسے دوسرے لوگ ایک ساتھ ہوں گے ، علماء اپنے ہم مرتبہ لوگوں کے ساتھ ہوں گے، اسی طرح ہر قسم کی جماعت اپنے جیسے لوگوں کے ساتھ ہو گی۔اور بہت ساری دوسری جماعتیں جو ایک دوسرے کے مساوی و مناسب ہوں گی ایک ساتھ ہوں گی ’’ حتی اذا جاؤو ہا ‘‘  یعنی جب وہ    پل صراط پار کرنے کے بعد جنت کے دروازہ کی طرف پہونچیں گے تو ایک جگہ پل پر جو جنت اور جہنم کے درمیان میں ہے روک دیا جائے گا اور انہیں وہ مظالم سنائے جائیں گے جو ان کے درمیان دنیا میں ہوئے تھے اور جب وہ لوگ  ان ساری باتوں سے بالکل پاک وصاف ہو جائیں گے تو پھر انہیں جنت میں داخل ہونے کی اجازت دے دی جائے گی۔ 

متقیوں اور کافروں کا پل صراط پر سے گزرنا 
جب متقی پُل صراط پرسے گزریں گے جو جہنم کے پشت پر ہو گاتو اللہ ان کو (گرنے سے ) بچا لیں گے۔ کافر اور نافرمان لوگ ٹھوکریں کھا کھا جہنم میں گریں گے ۔ 

اللہ تعالیٰ کا ارشاد ہے: ’’تم میں سے ہر ایک کو جہنم کے اوپر سے گزرنا ضر ور ی ہے۔اور یہ تمہارے رب کا پکا فیصلہ ہے جو لاگو کر کے دکھایا جائے گا۔ پھر ہم نجات دلا کر سلامتی سے گزار دیں گے ان سب لوگوں کو جو ہم سے ڈر کر زندگی گزار کر آئے ہوں گے، اور تمام ظالموں کو گھٹنوں کے بل دوزخ میں پھینک دیں گے۔‘‘(سورۂ مریم/ا۷)
صحیح حدیث میں رسول اللہﷺ سے روایت ہے: ’’تمام لوگ جہنم پر سے گزریں گے اور پھر اپنے اعمال کے اعتبار سے گزریں گے ۔ بعض مؤمن پلک جھپکنے میں گزر جائیں گے اور بعض بجلی کی طرح ، بعض ہوا کی طرح، بعض تیز گھوڑوں کی طرح ، بعض سوار کی طرح اور بعض پیدل چلنے کی رفتار سے گزریں گے۔ ‘‘ (ترمذی)
عبرت 
عبد اللہ بن رواحہؓ اپنی بیوی کی گود میں سررکھ کر سوئے ہوئے تھے، بیمار تھے ، اچانک رونے لگے، بیوی بھی رونے لگی، پوچھا تم کیوں رو رہی ہو ؟ بولی: ’’آپ کو روتا دیکھ کر مجھے بھی رونا آ گیا۔‘‘فرمایا مجھے تو اللہ کا قول یاد آگیا تھا:’’تم میں سے ہر ایک کو جہنم کے اوپر سے گزرنا ضر ور ی ہے۔‘‘(سورۂ سجدہ/اا)
اور مجھے نہیں معلوم کہ آیا میں اس ( پل صراط)سے نجات پاؤں گا یا نہیں ۔

 اللہ کے سائے میں رہنے والے لوگ 
 اللہ تعالیٰ متقیوں کو قیامت کے روز اپنے سایہ میں رکھے گا جب کہ اس کے سایہ کے علاوہ اور کسی کا سایہ نہ ہو گا۔ 
ابو ہریرہؓ سے روایت ہے کہ رسو ل اللہﷺ نے ارشاد فرمایا: ’’سات شخصوں کو قیامت کے روز اللہ اپنے سایہ میں رکھے گا جب کہ اس کے سایہ کے علاوہ اور کسی کا سایہ نہ ہو گا :
(۱)منصف بادشاہ۔
(۲)وہ جو ان جس نے اللہ کی عبادت میں جوانی گزاری۔ 
(۳) وہ مرد جس کا دل مسجد میں لگا رہتا ہے چاہے وہ مسجد کے باہر کیوں نہ ہو۔ 
(۴)وہ دو شخص جو آپس میں اللہ کے لئے محبت کرتے ہیں۔ اسی محبت کی وجہ سے ملتے ہیں اور اسی کو دل میں رکھتے ہوئے جدا ہوتے ہیں ۔ 
(۵) وہ مرد جس کو صاحبِ حسن اور ذی جاہ عورت نے (برے کام کے لئے ) بلایا اور اس نے ٹکا سا جواب دے دیا کہ میں تو اللہ سے ڈرتا ہوں ۔ 
(۶)وہ شخص جس نے ایسا چھپا کر صدقہ دیا کہ اس کے  بائیں ہاتھ کو بھی خبر نہ ہوئی کہ داہنے ہاتھ نے کیا خرچ کیا ۔
(۷) وہ شخص جس نے تنہائی میں اللہ کو یاد کیا اور اس کے آنسو بہہ نکلے۔ (بخاری و مسلم ) 
حافظ ابن حجر ؒ نے وضاحت کی ہے کہ مذکورہ سات کی تعداد جو اوپر حدیث میں آئی ہے وہ تحدید کے لئے نہیں بلکہ ان کے علاوہ لوگوں کے لئے بھی وعدہ ہے کہ وہ قیامت کے دن اللہ کے سائے میں ہوں گے اگر انہوں نے ایسے اعمال پیش کئے جن سے وہ اللہ کے سائے میں رہنے کے مستحق ہوں ۔ 
مثال کے طور پر انہیں لوگوں میں سے  :
جس نے کسی تنگ دست کو مہلت دی،یا معاف کر دیا مثلاً قرض وغیرہ ۔(مسلم شریف ) 
جس نے جہاد کے لئے سفر کیا ۔(ابن حبان)
جس نے کسی مجاہد کی مدد کی ۔(احمد)
جس نے کسی نقصان اٹھانے والے کی مدد کی اور جس نے کسی غلام کو غلامی سے نجات دلائی ۔ (احمد)
اور جس نے  امانت داری اور سچا ئی کے ساتھ تجارت کی۔ (شرح السنۃ)
 اس فضیلت میں  دو چیزوں کے سوا :ایک امامت یعنی منصف بادشاہ کا ہونا اور دوسری چیز مسجد سے دل کا لگا ہونا کے علاوہ جتنی فضیلتیں عرش کے سائے میں ہونے کی ذکر کی گئی ہیں ان میں  عورتیں بھی شامل ہیں ۔

جنت کی نعمتیں 
جنتیوں کو جنت میں طرح طرح کی نعمتوں سے نوازا جائے گا۔ ایسی ایسی نعمتوں سے جن کو نہ کسی آنکھ نے دیکھا ، نہ کسی کان نے سنا اور نہ کسی انسان کے دل پر ان کا گزر ہوا ۔

 مسلم بھا ئیو اور بہنو!
جنت کی نعمتیں اور وہ چیزیں جنہیں اللہ تعالیٰ اپنے مؤمن بندوں کے لئے تیار کر رکھی ہیں  ان کو کسی بھی حال میں کما حقہ بیان نہیں کیا جا سکتا۔ کن نعمتوں کو چھوڑوں اور کن نعمتوں کو بیان کروں ؟  لہذا یہاں اس جامع مانع حدیث کو نقل کرنے میں کوئی حرج نہیں ہے جس میں اللہ کے رسولﷺ نے فرمایا کہ اللہ تعالیٰ کا ارشاد ہے کہ اس نے اپنے نیک بندوں کے لئے ایسی چیزیں تیار کر رکھی ہیں جن کو نہ کسی آنکھ نے دیکھا ، نہ کسی کان نے سنا اور نہ کسی انسان کے دل پر ان کا گزر ہوا۔ پھر رسو ل اللہﷺ نے فرمایا کہ قرآن سے اس بات کی تصدیق کرنا چاہو تو یہ آیت پڑھ لو : فلا تعلم نفس ما اخفی لہم من قرۃ اعین ۔‘‘(سورۃ السجدۃ الآیۃ /۱۷) ترجمہ : کوئی نفس بھی نہیں جانتا کہ( ایسے اچھے عمل )پر ان کے لئے آنکھوں کو ٹھنڈک دینے والی کیسی کیسی لذت چھپا کر رکھی گئی ہے ۔  (بخاری و مسلم ) 
ابن قیم ؒ فرماتے ہیں کہ اس گھر کی عظمت کا کسیے اندازہ لگایا جا سکتا ہے جس کی بنیاد اللہ نے خود اپنے ہاتھوں سے رکھی ہو، جس کو اپنے محبوبین کے لئے بنایا ہو، اور جسکو اپنی رحمت ، سخاوت اور خوشنودی سے بھر دیا ہو ، جس گھر کی نعمتوں کو بڑی کامیابی کہا ہو اور جس کی ملکیت کو بڑی بادشاہت کہا ہو، اور جس میں خیر ہی خیر جمع کر دیا ہو، اور جس کو تمام عیوب ، آفات اور نقائص سے پاک رکھا ہو ۔ 
لہذا اگر آپ اس گھر یعنی جنت کی زمین اور مٹی کے متعلق جاننا چاہتے ہیں تو وہ مشک اور زعفران کی ہوں گی ۔
جنت کی چھت ؟
اللہ کا عرش ہو گا ۔
جنت کی کنکریاں؟
 موتی اور یاقوت کی ہوں گی ۔
جنت کی اینٹیں؟ 
ایک اینٹ سونے کی اور دوسری چاندی کی ہو گی۔
جنت کا درخت ؟
 ایسا کوئی درخت نہ ہو گا جس کی ایک شاخ سونے اور دوسری چاندی کی نہ ہو ، لکڑی کی ٹہنی نہیں ہو گی ۔
  جنت کے پھل فروٹ ؟
گھڑوں کے برابر جو جھاگ کی طرح نرم اور شہد کی طرح میٹھے ہوں گے ۔ 
 جنت کے پتے ؟
 باریک کپڑوں سے بھی زیادہ خوبصورت ہوں گے۔
جنت کی نہریں ؟
دودھ کی نہریں ہوں گی جس کا ذائقہ ذرا نہ بدلا ہو گا ، اور شراب کی نہریں جو پینے والوں کیلئے بہت لذیذ ہو گی ، اور شہد کی نہریں جو بالکل صاف ہو گی ۔
جنتیوں کے کھانے ؟ 
دل پسند میوے ، پھل فروٹ، اور پرندوں کا گوشت اتنی مقدار میں جتنا ان کا جی چاہے ۔ 
جنتیوں کے مشروبات ؟
 ان کے مشروبات تسنیم ، سونٹھ اور کافور سے بنے ہوں گے ۔ 
جنتیوں کے کھانے کے برتن؟ 
برتن سونے اور چاندی کے ہوں گے۔پیالہ، گلاس اور آبخورے شیشے کے بنے ہوں گے ۔ 
جنت کے گیٹ ؟
 جنت کے ایک گیٹ کے دو کواڑوں کے درمیان چالیس سال کی مسافت کا فاصلہ ہو گا اور یہ یقینی بات ہے کہ ایک دن ایسا آئے گا کہ داخل ہونے والوں کی بھیڑ کے سبب اتنا بڑا دروازہ بھی تنگ پڑ جائے گا۔ 
جنت کے درختوں کی ہوا کی سریلی آواز؟
 سننے والے جھوم اٹھیں گے ۔ 
 درختوں کے سائے ؟
 صرف ایک درخت کا سایہ اتنا لمبا ہو گا کہ بہترین تیز رفتار ہلکے پھلکے گھوڑے پر سوار ہو کر گزرنے والا سو برس تک چلتا رہے گا تو بھی اس کے سایہ کو طے نہ کر سکے گا ۔ 
جنت کے خیمے اور قبے؟
وہاں کے خیموں میں ایک خیمہ موتی سے بنا ہو گا جو اندر سے خول کی طرح ہو گا اس کا طول و عرض ساٹھ میل کا ہو گا ۔
جنت کے بالا خانے ؟
 اونچے اونچے مکانات کی طرح بالا خانے ہوں گے جن کے اوپر بھی اور دوسرے بالا خانے بنے ہوں گے اور پھر ان کے نیچے سے نہریں بہہ رہی ہوں گی ۔
 جنت کے بالا خانوں کی اونچائی؟
 ان ستاروں کی طرح دکھائی دیں گے جو ابھی طلوع یا غروب ہو رہے ہوں ،جہاں تک نگاہ کا  پہنچنا بھی مشکل ہو ۔ 
جنتیوں کا لباس ؟
 ریشم اور سونے کا بنا ہو گا۔ 
جنت کے بستر ؟
ان بستروں (گدے و قالین) کے استر موٹے ریشم کے ہوں گے جو برابر سے سجے ہوں گے ۔ 
 اس کے صوفے اور تخت ؟
ایسے مزین تخت جن کو سونے سے خوب آراستہ کیا گیا ہو گا، جن میں کہیں سے بھی کوئی شگاف نہ ہو گا ۔ 
جنتیوں کی عمر؟ 
وہ لوگ تینتیس (۳۳) سال کے نوجوان ہوں گے، ابوالبشر حضرت آدم ؑ کی صور ت پر ہوں گے ۔ 
ان کی شکل ؟
چاند کے مانند ہو گی ۔
ان کو سنائی جانے والی آواز؟
ان کی بیویوں یعنی بڑی بڑی آنکھوں والی حوروں کے گانے ہوں گے ۔ اس سے بڑھ کر ملائکہ اور ابنیاء کی آواز ہو گی ۔ اور پھر ان سے اچھا  اور دل کش رب العٰلمین کا خطاب ہو گا ۔
ان کی سواریاں جن سے وہ سفر کریں گے ؟
 اللہ تعالیٰ نے  اپنی چاہت کے مطابق جنتیوں کے لئے بہت شان والی سواریاں بنائی ہیں، وہ انہیں لے کر جنت میں چلیں گی، پھریں گی جدھر ان کا جی چاہے گا ۔ 
ان کے زیور ؟
 ان کو سونے اور قیمتی موتیوں کا کنگن اور سروں پر تاج پہنایا جائے گا ۔ 
ان کے نوکر چاکر؟
ان کے لئے ہمیشہ ہمیش رہنے والے بچے اور نوکر چاکر ہوں گے۔ ایسے صاف و شفاف گویا کہ محفوظ موتی ہوں۔ 

 جنت کی حوریں
جنتیوں کی دلہن اور ان کی بیویاں؟ 
وہ صحت مند ،ترو تازہ اور ان کی ہم عمر ہوں گی، ان کے اعضاء سے جوانی جھلک رہی ہو گی،ان کے گال گلاب اور سیب کی طرح سرخ ہونگے، ان کے پستان انار کی طرح خوبصورت ہوں گے، لڑی میں پروئے ہوئے موتیوں کے مانند ا نکے دانت ہونگے ، نازک اور لچک دار ان کی کمر ہو گی ،خوبصورت چہرہ کھولنے کے وقت ایسا لگے گا  جیسے سورج نکل پڑا ہو ، مسکرائیں گی تو دانتوں سے پھولوں کی بارش ہو گی ، ملاقات کے وقت اظہارِ محبت ایسا جیسے دونوں طرف آگ لگی ہو،ان کی آپس کی گفتگو ایسی ہو گی جیسے دو محبوب کی داستان ہو اور جب جنتی آ سکو اپنی باہوں میں لے گا تو ایسا لگے گا جیسے دو عاشق گلے مل رہے ہوں ، محبوب کا چہرہ اس کے خوبصورت، چکنے گالوں کے آئینہ میں جھلکے گا۔اس کا گال اتنا خوبصورت ہو گا جیسے  انسان کا صاف ستھرا اور شفاف آئینہ جس میں وہ اپنا چہرہ دیکھتا ہے۔ پنڈلی ( شیشہ کی طرح اتنی حسین و خوبصورت کہ اس) کے اندر کا گودہ نظر آئے گاجس کو اس کی جلد، ہڈیاں یا کپڑے بھی  چھپا نہ سکیں گے ۔
وہ دنیا کی طرف ایک مرتبہ رخ پھیر دے تو زمین و آسمان اس کی خوشبو سے معطر ہو جائیں ، ساری مخلوق  تہلیل ، تکبیر اور تسبیح کر نے میں لگ جائیں،آسمان و زمین روشنی سے بھر جائیں، تمام نگاہیں دوسروں سے ہٹ کر صرف اس کی طرف جھک جائیں ، سورج کی روشنی ماند پڑ جائے جیسے کہ تاروں کی روشنی سورج کے سامنے ماند پڑ جاتی ہے ۔اُس کے چہرے کی خوبصورتی کو دیکھ کر ساری مخلوق اللہ حی و قیوم پر ایمان لانے لگے۔    
 اُس کے سرکا دو پٹہ دنیا و مافیہا کی ساری چیزوں سے بہتر ہو گا، آ سکی ساری آرزوؤں کی انتہاء اپنے محبوب کا وصال ہو گا ،جیسے جیسے دن گزرے گا اُس کے حسن و جمال میں اضافہ ہو گا  اور محبوب کو وصالِ محبت کی مزید تمنا ہو گی ،حمل ، ولادت ، حیض و نفاس سے بری ہو گی ،تھوک ، بلغم ، بول و براز اور ساری گندگیوں سے بالکل پاک و صاف ہو گی۔   آ سکی جوانی کبھی ختم نہ ہو گی اور اس کے کپڑے کبھی گندے نہ ہوں گے۔اس کے وصال کی خوشبو سے طبیعت کبھی مکدر نہ ہو گی ۔ آ سکی نگاہیں صرف اپنے شوہر پر لگی ہوں گی ۔ کسی اور کی طرف نہ دیکھے گی۔ اُس کے محبوب کی نگاہیں بھی اسی پر جمی رہیں گی ۔ وہ اپنے محبوب کی آخری خواہش ا ور آخری تمنا ہو گی ، جب وہ اس کو دیکھے گا تو وہ خوش کر دے گی، جب حکم دے گا تو اطاعت سے بچھ جائے گی ، جب وہ دور ہو گا تو وہ اس کی پاس دار ہو گی گویا کہ تمام خواہشات میں وہ  اس کے ساتھ ساتھ ہے ۔
(ہر وقت باکرہ ہو گی ) اس سے پہلے آ سکو کسی جن و انس نے ہاتھ تک بھی نہ لگا یا ہو گا ۔ وہ جب بھی اس پر نظر ڈالے گا، اس کے دل کو مسرتوں سے بھر دے گی۔ جب بات کرے گی تو محبوب کو ایسا لگے گا جیسا کہ کانوں میں رس گھول رہی ہے۔ جب پردہ اٹھائے گی تو محلات اور بالا خانے نور سے بھر جائیں گے ۔
جنتی بیویوں کی عمر ؟ 
وہ بالکل ان کی ہم عمر اور عنفوانِ شباب میں ہوں گی ۔ 
ان کا حُسن؟ 
 تم نے سورج اور چاند کو دیکھا ہی ہو گا !
 ان کی آنکھوں کی پتلیاں؟
 بالکل صاف و شفاف (بڑی بڑی آنکھوں کے) سفید حلقوں کے بیچ بالکل سیاہ ہوں گی ۔
ان کی چوٹیاں ؟
 خوبصورت ٹہنیوں کے مانند ہوں گی ۔ 
ان کا رنگ؟
 اتنا خوبصورت اور گورا ہو گا کہ جیسے یاقوت اور مرجان۔
ان کی ادائیں ؟ 
 وہ  بہت ہی اچھی خوبیوں کی مالک ، بہترین خیرخواہ  ، حُسن و احسان یعنی ظاہری و باطنی، حسنِ سیرت و حسنِ صورت دونوں سے آراستہ ،دلوں کی فرحت اور آنکھوں کی ٹھنڈک ہوں گی ۔
ان کا حسنِ معاشرت اور آ سکی لذت ؟ 
 وہ اپنے شوہروں سے بے پناہ محبت کرنے والی اور ان میں اس طرح ضم ہو جائیں گی جیسے دو جان ایک قالب ۔
ایسی عورت کے بارے میں کیا خیال ہے کہ جب وہ اپنے شوہر کی خاطر مسکرائے تو جنت روشن ہو جائے ۔ جب ایک محل سے دوسرے محل میں آئے تو ایسا لگے جیسے سورج ہی منتقل ہو گیا ہو۔ جب وہ میٹھی میٹھی باتیں کرے تو اس مٹھاس کا کیا کہنا اور جب وہ اشارہ میں کچھ کہے تو اس دل لگی اور سر مستی کا کیا پوچھنا !
اگر لمبی باتیں ہوں تو دل نہ گھبرائے۔ اور اگر بات کرے تو سننے والا چاہے کہ بات مختصر نہ ہو ۔ اگر گانے لگے تو کان اور نگاہ مستی سے سرشار ہو جائیں۔ اگر دل لگی اور لطف اندوزی کرے تو ایسی دل لگی اور لطف اندوزی کہ مت پوچھیے!
اگر بوسے بازی پر اتر آئے تواُس بوس و کنار سے زیادہ کونسی شۓ لذیذ ہو گی!
اگر(محبت کا ) نوالہ چکھائے تو کوئی چیز اُس نوالہ سے زیادہ  لذیذ اور مزیدار نہیں ہوسکتی ۔  
اللہ کی زیارت کا دن ، یوم المزید
یہ تو رہا جنت کی کچھ نعمتوں کا تذکرہ ۔
اور اگر آپ یوم المزید ، اللہ رب العزت کی زیارت اور آ سکا چہرہ جو تمام تشبیہ و تمثیل سے پاک ہے ، کے دیدار کے بارے میں سوال کریں تو ( بس اتنا جان لیجیے کہ وہ ایسے ہی نظر آئے گا ) جیسے دوپہر کا چڑھتا سورج یا چودہویں کا چاند ۔ یہ روایت اللہ کے سچے رسولﷺ سے برابر نقل ہوتی چلی آ رہی ہے جو صحاح و سنن کی کتابوں میں  موجود ہے جسے جریرؓ ، صہیبؓ، انسؓ،ابوہریرہؓ، ابو موسیٰؓ ، ابو سعیدؓ، نے آپﷺ سے روایت کیا ہے ۔ ۔۔’’ سنیے !جس دن بلائے گا بلانے والا ۔‘‘

اے جنتیو!
 آپ کا رب اپنی زیارت سے تمہیں مشرف کرنے والا ہے ، لہذا اس کی زیارت کے لئے آئیے۔ وہ لوگ جواب میں کہیں گے ہم نے سنا اور اطاعت کیا۔ اور پھر زیارت کے لئے دوڑ پڑیں گے ۔ تو کیا دیکھیں گے کہ بہترین سواری ان کے لئے تیار ہے۔ وہ لوگ اس پر سوار ہوں گے اور ایک وسیع وادی میں جو ان کے ملاقات کی جگہ ہو گی جمع ہو جائیں گے۔ کوئی جنتی بھی باقی نہیں رہے گا ۔ پھر اللہ تعالیٰ اپنی کرسی لانے کا حکم دیں گے جسکو وہاں پر نصب کر دیا جائے گا۔ پھر جنتیوں کے لئے نور کے ممبر لگائے جائیں گے جو ہیرے ،جواہرات اور سونے چاندی کے بنے ہوں گے۔ تمام جنتی وہاں با عزت بیٹھ جائیں گے ۔ ان میں کے کچھ مشک کے ٹیلوں پر بیٹھیں گے ۔لیکن وہاں پر کسی کو حقیر سمجھنے کا کوئی سوال ہی پیدا نہ ہو گا ۔ بخشش و عطایا میں سب برابر ہوں گے۔ بہرحال جب ان کی مجلس لگ جائے گی اور وہ لوگ اپنی اپنی جگہوں پر اطمینان سے بیٹھ جائیں گے تو ایک منا دی آواز دے گا :

اے جنتیو!
سلام علیکم (تم پر سلامتی ہو) 
اس سلام کا جواب جنتیوں کے درج ذیل جواب سے بہتر کوئی اور جواب نہیں ہوسکتا : ’’ اے اللہ آپ ہی سے سلامتی ہے اور آپ ہی سراپا سلام ہیں۔ اے جلال و کرم والے! تیری ہی ذات با برکت ہے۔‘‘ 
 پھر اللہ تعالیٰ تجلی ظاہر کریں گے اور ہنستے ہوئے کہیں گے:
اے جنتیو! 
سب سے پہلا خطاب جس کو جنتی اللہ تعالیٰ سے سنیں گے وہ یہ ہو گا: ’’میرے وہ بندے کہاں ہیں جو مجھے دیکھے بغیر میری اطاعت میں لگے رہے ؟ آج یوم المزید ہے ۔ ‘‘ سب جنتی ایک آواز ہو کر جواب دیں گے ’’اے پروردگار! ہم خوش ہیں اور آپ بھی ہم سے خوش ہو جائیے ۔‘‘ پھر اللہ تعالیٰ فرمائیں گے: 

اے جنتیو! 
اگر میں تم سے خوش نہ ہوتا تو میں تم کو اپنی جنت میں جگہ نہ دیتا، آج تو یوم المزید ہے ، مجھ سے جو چاہو مانگو۔
جنتی عرض کریں گے ’’اے پروردگار ! اپنا دیدار کرا دیجیے ، ہم آپ کو دیکھیں گے۔ ‘‘
اللہ جل جلالہ پر دہ ہٹائیں گے تو جنتیوں کے لئے تجلی ہی تجلی ہو گی۔ پھر اللہ تعالیٰ جنتیوں کو اپنے نور کے آغوش میں لے لیں گے۔ سبحان اللہ! ایسی تجلی ہو گی کہ اگر اللہ کا فیصلہ نہ ہوتا تو سب جل کا راکھ ہو جاتے۔ وہاں اللہ تعالیٰ ہر ایک سے الگ الگ گفتگو فر مائیں گے۔یہاں تک بات ہو گی کہ : 
’’اے فلاں ! کیا تم کو یاد ہے کہ تم نے فلاں دن ایسے ایسے کام کئے تھے ؟‘‘ اور دنیا میں کی گئی اس کی بعض لغزشوں کو یاد دلائیں گے ۔تو جنتی کہے گا ’’اے میرے رب ! کیا آپ نے مجھے معاف نہیں کر دیا تھا ؟‘‘
ارشادِ باری ہو گا ’’کیوں نہیں ! میری مغفرت کی بنا پر ہی تم یہاں تک پہنچے ہو ۔‘‘ 
ایسی گفتگو !جس کی لذت کو بیان نہیں کیا جا سکتا ۔
ربِ کریم کا ایسا دیدار !کہ وہ آخرت میں نیک لوگوں کی آنکھوں کی ٹھنڈک بن جائے گا ۔ 
مگر افسوس ! ان لوگوں پر جو اس سے محروم رہے ۔
اللہ تعالی کا ارشاد ہے۔ 
 ترجمہ: ’’اس دن بہت سے چہرے رونق سے بھر پور تازگی والے ہوں گے۔ اپنے رب کی طرف دیکھنے والے ہوں گے۔ اور بہت سے چہرے اس دن اداس ہوں گے۔ ان کی ہڈیاں ٹوٹ جائیں گی ۔ ایسا معاملہ ان کے ساتھ ہونا ہے اب ان کو ایسا خیال آگیا ہے۔‘‘(سورۂ قیامہ/۲۲ تا ۲۴)
لہذا ہمیشہ ہمیش کی جنت کی طرف دوڑیے، اس لئے کہ وہی آپ کے لئے سب سے بہترین منزل ہے ۔ اور وہیں پر آپ کے لئے لگے ہوئے خیمے ہیں ۔ مگر ہم دشمن کے قیدی بنے ہوئے ہیں تو کیا آپ سمجھتے ہیں کہ ہم اپنے اصلی وطن کی طرف لوٹ سکیں گے اور پھر محفوظ ہوں گے ؟(یہاں تک ابن قیم ؒ کا کلام تھا)  


خاتمۃ الکتاب 
اے اللہ کے بندے !اپنا مقام دیکھ اور اپنے جانے کی جگہ کا خیال کر کیونکہ تم بھی انہیں مذکورہ لوگوں میں سے کسی میں ہو گے۔
یقیناً سب سے بڑا خسارہ ا ن لوگوں کا ہو گا جن کے بارے میں اللہ تعالیٰ بیان فرماتے ہیں ۔
ترجمہ: ’’ آپ کہہ دیجیے کہ قیامت کے روز نقصان اٹھانے والے وہ ہیں جو خود اپنا اور اپنے ساتھ والوں کا نقصان کر بیٹھے، آگا ہ ہو جاؤ کہ بہت ہی کھلا ہوا خسارہ ہے۔‘‘(سورۂ زمر /۵ا)
اور سب سے بڑی کامیابی و کامرانی ان لوگوں کو ہو گی جن کے بارے میں اللہ تعالیٰ ارشاد فرماتے ہیں ۔ 
ترجمہ: ’’ جو آگ سے بچا لیا گیا اور جنت میں داخل کر دیا گیا وہ کامیاب ہو گیا ‘‘ (سورۂ آل عمران ۔ ۱۸۵)
لہذا تعجب ہے ایسے شخص پر جس نے معمولی دنیوی عیش کی خاطر ایسی عظیم نعمتوں کا سودا کیا جسے نہ کسی آنکھ نے دیکھا ، نہ کسی کان نے سنا اور نہ ہی کسی انسان کے دل پر ان کا گزر ہوا۔ جو نہ کبھی زائل ہونے والی ہیں اور نہ کبھی ختم۔ یہ دنیاوی عیش تو اضغاثِ احلام یعنی بے کار کے خواب کی طرح ہے جس کی کوئی تعبیر نہیں ۔یا ایسے غم و غصہ یا عیش و عشرت سے ملے ہوئے خیال کی طرح ہے جس کو کسی نے خواب میں دیکھ لیا ہو۔ یہ دنیوی عیش،تھوڑا ہنسائے گا لیکن (آخرت میں) بہت رلائے گا، ایک دن خوش رکھے گا لیکن مہینوں غم میں ڈالے گا ، وہاں کی تکلیفیں یہاں کی لذتوں سے (کئی گنا ) زیادہ ہوں گی اور وہاں کا غم یہاں کی خوشیوں سے کئی گنا بڑھا ہو گا ، جس کا اول ہیبت ناک اور آخر بہت تکلیف دہ ہو گا ۔ 
لہذا تعجب ہے ایسے شخص پر جس نے فنا ہونے والی ذلیل زندگی کو باقی رہنے والی پاکیزہ زندگی پر ترجیح دی۔اور تعجب ہے ایسے شخص پر بھی جس نے تنگیوں، مصیبتوں اور پریشانیوں سے بھرے قید خانہ کے عوض ایسی جنت کو بیچ ڈالا جس کی وسعت زمین و آسمان کے برابر ہے۔ اور تعجب ہے اس پر بھی جس نے تنگ اور آلام و مصیبت سے بھرے گڑھے جس کا آخر ہلاکت خیز اور تباہ کن ہے، کے عوض  ہمیشہ ہمیش رہنے والی جنت، جس کے نیچے نہریں بہہ رہی ہوں گی، کے پاکیزہ مکانات کو بیچ ڈالا ۔
اور تعجب ہے اس پر جس نے گندی ، میلی بد اخلاق ، بد کردار عورتوں کے عوض باکرہ، ہم عمر ، محبت کرنے والی ، یاقوت و مرجان کے مانند حوروں کو بیچ دیا ۔ اور تعجب ہے اس پر بھی جس نے خفیہ و اعلانیہ آشنائی کرنے والی خبیث عورتوں کے عوض جنت کے خیموں میں رہنے والی پاکیزہ عورتوں کو بیچ دیا ۔  
اور اس پر بھی جس نے نجس ، فاسد العقل و فاسد الدین والدنیا شراب کے عوض ایسی شراب کی نہر بیچ دی جو  پینے والے کے لئے بہت ہی لذیذ ہو گی ۔
 اور تعجب ہے اس پر بھی جس نے حقیر بدصورت چہرہ (نامحرم عورتوں) کو دیکھ کر اور اس سے تمتع حاصل کر نے کے عوض دیدارِ الٰہی کو بیچ دیا ۔ 
اور تعجب ہے اس پر بھی جس نے گانے بجانے اور میوزک سننے کے عوض رحمٰن سے ہم کلامی کو بیچ دیا ۔ 
اور تعجب ہے اس پر بھی جس نے شیاطین و فساق و فجار کی مجلس میں بیٹھنے کے عوض موتی و ہیرے جواہرات کے بنے ممبروں پر بیٹھنے کو بیچ دیا ۔ اور گانے والیوں کے گانے کے عوض اس منادی کے اعلان کو بیچ دیا جو کہے گا : ’’اے جنتیو! آسودہ رہو، غم نہ کرو۔ زندہ رہو ، (کبھی) نہ مرو۔ قیام کرو، کوچ نہ کرو۔ ہمیشہ جوان رہو ، کھبی بوڑھے نہ ہو۔‘‘
لہذا ذلیل دنیا کے عوض آخرت کی عظیم نعمتوں کو بیچنے والے! ایسا لگتا ہے کہ تجھے خبر نہیں ۔ اور اگر نہیں ہے تو عنقریب جان لو گے۔ لہذا اگر تمہیں معلوم نہیں ہے تو یہ ایک مصیبت ہے اور اگر (نفع اور نقصان )معلوم ہونے کے باوجود ایسا کرتے ہو تو یہ سب سے بڑی مصیبت ہے۔ 
اے آخرت سے غفلت برتنے والے! آ گاہ ہو جا، اور ان حالات پر غور کر، جو موت کے وقت اور اس کے بعد تجھ پر پیش آنے والے ہیں۔ اے غافل! تیرا موت کو یاد کر لینا ہی خواہشوں کو توڑنے ، لذتوں کو مارنے اور غلط لوگوں سے الگ کرنے کے لئے کافی ہو گا۔ 
اور پھر کیسی غفلت ! جب کہ ایک دشوار گزار گھاٹی پر سے ہر ایک کو گزرنا ہے ۔ کوئی نہیں جانتا کہ اس کا ٹھکانا کہاں ہو گا؟ جنت میں یا جہنم میں ۔
لہذا (نیک )عمل کیجیے اِس نیت سے کہ جب اللہ جل شانہ سے ملیے تو وہ آپ سے راضی ہو ، ناراض نہ ہو۔ اور یاد رکھیے کہ خاتمہ ہی (دنیا سے ) گزر نے والوں کی میراث ہے۔ یہی وجہ ہے کہ بزرگانِ دین برے خاتمہ سے بہت ڈرا کرتے تھے ۔ 
بعض صحابہؓ اپنی موت کے وقت رونے لگتے ۔ جب ان سے اس کے متعلق سوال کیا جاتا تو جواب میں فرماتے کہ انہوں نے رسول اللہﷺ سے سنا ہے:’’ اللہ تعالیٰ نے اپنی مخلوق کو دو مٹھیوں میں لیا اور کہا کہ یہ لوگ جنت میں ہوں گے اور یہ لوگ (یعنی دوسری مٹھی والے ) جہنم میں ۔‘‘  اور انہیں یہ معلوم نہیں کہ وہ ان دو مٹھیوں میں سے کس میں تھے۔
بعض سلف کا قول ہے کہ ان کی آنکھوں کو اتنا کسی نے نہیں رلا یا جتنا کہ پچھلی کتاب ( یعنی لوحِ محفوظ میں لکھی ہوئی تقدیر) نے رلایا ۔
سفیان ؒ اپنے گزشتہ اعمال اور خاتمہ کو یاد کر کے بہت مضطرب ہو جاتے تھے اور روتے رہتے ، فرماتے کہ کہیں ایسا نہ ہو کہ ان کا نام لوحِ محفوظ میں بد بخت لکھا ہو۔ اور روتے، پھر کہتے کہ کہیں موت کے وقت ان کا ایمان نہ سلب کر لیا جائے ۔ 
مالک بن دینار ؒ رات رات بھر قیام کرتے اور داڑھی پکڑ کر کہتے ’’اے رب! تو جنتی جہنمی دونوں کے ٹھکانے جانتا ہے،پس ان دو مکانوں میں سے مالک کا مکان کہاں ہے ؟
یہ عجلت میں لکھی گئی تحریر تھی جس کی اللہ نے توفیق دی جب کہ دل پریشان اور  مشقت سے بھرا تھا ، جس کی ہر وادی میں دراڑ تھا ، حوصلہ ٹوٹا ہوا تھا اور نفس بڑے بڑے مصائب کی بناء پر زخمی تھا ۔اس لئے اللہ سے دعاء ہے کہ اے اللہ ! اے دلوں کے پلٹنے والے ! میرے دل کو اپنے دین پر جما دے اور آ سکو اپنی اطاعت کی طرف پھیر دے ۔ 
اے اللہ !تو پاک ہے، تعریف کے قابل ہے۔ میں گواہی دیتا ہوں کہ تیرے علاوہ کوئی معبود نہیں ،میں تجھی سے مغفرت کا طلب گار ہوں اور تیری ہی طرف متوجہ ہوں ۔

ختم شد 

٭٭٭٭٭
ناشرین کی اجازت سے اور ان کے تشکر کے ساتھ

اردو تحریر میں تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئ فاسٹ نیٹ ڈاٹ کام اور کتب ڈاٹ 250فری ڈاٹ کام کی مشترکہ پیشکش

