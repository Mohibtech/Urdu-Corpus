


نقوش





شاعری

نقشِ خیال مجموعے  کی غزلوں پر مشتمل دوسرا حصہ

 محفوظ اثرؔ

شاعر : محفوظ اثرؔ
نزدمسجد امان اللہ سیٹھ، قبرستان روڈ، مومن پورہ، ناگپور
ناشر : نجم الثاقب،قبرستان روڈ، مومن پورہ، ناگپور



فہرست
وہ شخص زعم میں آگے نکل بھی سکتا ہے	5
ابھی کمی ہے بہت تجھ میں دیکھ ایسا کر	6
جن کو غرور تھا کہ وہ سلطان ہو گئے	7
زخمِ دل کر گیا ہرا کوئی	8
غم نہیں اس کا کہ یہ آگ بھڑک جائے گی	9
جانتا ہوں جانے والا لوٹ کر آتا نہیں	10
آدمیت کی یہ ضمانت ہے	11
جسم پر زخم لے کے گھر آئے	12
تعاقب تو وہ میرا کر رہا ہے	13
یہاں سب کو نوازا جا رہا ہے	14
مِرا قصور کہ سچائی میری فطرت تھی	15
برا ہے وہ تو یہ اچھا نہیں ہے	16
آئینہ ٹوٹا تو چہرہ بھی چلا جائے گا	17
مشقت سے جو حاصل ہو وہ شہرت کم نہیں ہوتی	18
کثرتِ رائے پہ کچھ رائے تو کیا دینا ہے	19
بھولے بسرے لوگ بھی اکثر دل کو دکھانے لگتے ہیں	20
آج کسی سے آگے جانا کتنا مشکل ہے	21
زندگی بھر نہ مل سکا کوئی	22
بہت رویا ہوں اب رونا نہیں ہے	23
کھل کر جو ظالموں سے بغاوت نہ کرسکے	24
ملے تو راہ میں اتنا بہت ہے	25
خوشی سے اپنی خوشی میں شمار کر لیں گے	26
کم بھی زیادہ ہوسکتا ہے	27
خضر کیسا وہ دخل دے نہ سکا	28
دوستوں کیا بات ہے کیوں بے رخی ہونے لگی	29
رُک گئے کہیں بھی تو حل کوئی نکالیں گے	30
وقت کے ساتھ چلنا پڑا	31
جس پہ اللہ کا کرم نہ ہوا	32
مان لیا نقصان نہیں ہے	33
کوئی تدبیر کارگر ہو جائے	34
اول ہوں لوحِ عرش کی تفسیر دیکھئے	35
ترکِ تعلقات پہ مجبور ہو گئے	36
وہ طلب بھی تو کرے خون جگر ہم دیں گے	37
ترے غرور سے دل میرا لخت لخت ہوا	38
ہماری دین پہ تنقید کر رہے ہیں لوگ	39
وہ دکھائی نہیں دیتا ہے مگر جانتے ہیں	40
مال و زر کی نہ اور خواہش کر	41
لُوٹا ہے کس نے زادِ سفر تم کو اس سے کیا	42
دُور سے مسکراتے رہتے ہیں	43
شوقِ منزل میں ہم چلے ہیں بہت	44
ذہن کے بیدار ہونے کا بہانہ ہو گیا	45
اپنے دل کا غبار دھولیں کیا	46
ذہنیت سب کی کاروباری ہے	47
کسی کے ہاتھ میں پتھر نہیں ہے	48
پلکوں پر جو آنسو تھے	49
چاند کو چاند ہی سمجھے ہیں زمانے والے	50
تنہائی میں رو لیتا ہوں	51
کبھی تو صحن میں اپنے پڑاؤ کرنے دے	52
سفر کٹھن ہے تو کیا حوصلہ سوا بھی ہے	53
کھویا کھویا سا رہتا ہوں	54
ذہن اُس کا بدل نہ جائے کہیں	55
ماحول خراب ہو گیا ہے	56
تمنا کب ہماری بے سبب ہے	57
اونچائی سے زمیں پہ اُترنے نہیں دیا	58
میں نے کبھی کہی تھی رسالے میں آ گئی	59
نئی تہذیب کے سانچے میں ڈھل کر دیکھتے ہیں	60
مجھے حاصل تن آسانی نہیں ہے	61
جو بڑائی کی بات کرتے ہیں	62
جب تک کسی کے ہونے کا احساس تھا مجھے	63
مرعوب ہوسکے نہ کبھی آسماں سے ہم	64
غرور مانا کہ سورج کا آسمان پہ ہے	65
کوئی کچھ بھی کہے ہم کو بھلے سے	66
مخالف حق بجانب ہو رہے ہیں	67
یہ بھی زبانِ اردو کی مقبولیت تو ہے	68
کمالِ علم سے فہرستِ مستند میں رہے	69
بڑھتی شہرت سمٹ بھی سکتی ہے	70
رات دن بیٹھ کے یوں سوچتا رہتا کیا ہے	71





وہ شخص زعم میں آگے نکل بھی سکتا ہے
پھر اتفاق ہے رستہ بدل بھی سکتا ہے
ہماری اپنی ہی کوتاہیاں ہیں یہ ورنہ
ہماری راہ کا کانٹا نکل بھی سکتا ہے
شعور مند ہے تاکید کی ضرورت کیا
وہ شخص گرنے سے پہلے سنبھل بھی سکتا ہے
سفیرِ شب کو حقارت سے دیکھنے والے
بوقتِ شام یہ سورج تو ڈھل بھی سکتا ہے
مرے وجود کی تنہائیوں سے ثابت ہے
چراغ تیز ہواؤں میں جل بھی سکتا ہے
بڑا حسین سماں ہے مگر خیال رہے
ذراسی دیر میں موسم بدل بھی سکتا ہے
اُسے نہ لے چلو میلے میں خالی ہاتھ اثرؔ
کھلونا دیکھ کے بچہ مچل بھی سکتا ہے

***




ابھی کمی ہے بہت تجھ میں دیکھ ایسا کر
کسی بزرگ کے صحبت میں روز بیٹھا کر
شعاعِ مہر بصیرت بھی چھین سکتی ہے
نظر ملا کے نہ سورج کی سمت دیکھا کر
مجھے یقین ہے جا کر بھی لوٹ آئے گا
ہزار مجھ سے بچھڑنے کا تو ارادہ کر
اکیلے پن کا یہ احساس کر نہ دے پاگل
رفاقتوں کا بڑھے سلسلہ کچھ ایسا کر
بہت ضروری ہے پہچان اپنے چہرے کی
کبھی کبھی ہی سہی آئینہ بھی دیکھا کر
نمائشوں سے کبھی دل بھی ٹوٹ جاتا ہے
پڑوس میں کوئی رہتا ہے یہ بھی سوچا کر
بجا کہ حصۂ حق بھی نہ مل سکا لیکن
اثرؔ اُداس نہ ہو اپنا دل کشادہ کر

***




جن کو غرور تھا کہ وہ سلطان ہو گئے
اگلے ہی پل میں بے سر و سامان ہو گئے
پلکوں پہ جھولتے رہے برسوں جو اشکِ غم
ایسا مزاج بدلا کہ طوفان ہو گئے
کچھ خاص رشتے ترک کئے تو ہوا یہ حال
دشوار مسئلے مرے آسان ہو گئے
اب کون مجھ کو قتل کرے گا یہ فکر ہے
دستِ کرم نواز تو بے جان ہو گئے
کس نے ہمارے سامنے آئینہ رکھ دیا
برسوں کے بعد پھر سے پریشان ہو گئے

***




زخمِ دل کر گیا ہرا کوئی
بے سبب پھر بچھڑ گیا کوئی
نقشِ پا سے گماں یہ ہوتا ہے
ہم سے پہلے ادھر گیا کوئی
بے سبب ناز ہے اُسے خود پر
سامنے رکھ دے آئینہ کوئی
شہرِ جاناں میں ہم اکیلے ہیں 
کاش ہم کو بھی جانتا کوئی
میں نے دیکھا نہیں اُسے مڑ کر
دے رہا تھا مگر صدا کوئی
امن ہے شہر میں بہت دن سے
ہونے والا ہے حادثہ کوئی
ظلم سہہ کر بھی ظالموں کے اثرؔ
اپنے ہونٹوں پہ ہے دعا کوئی


***




غم نہیں اس کا کہ یہ آگ بھڑک جائے گی
میرا گھر جلنے سے بستی تو چمک جائے گی
بات آہستہ کرو رات کے سناٹے میں 
دھیمی آواز بہت دور تلک جائے گی
اپنے حالات سناؤں بھی تجھے میں کیسے
سوچتا ہوں کہ تری آنکھ چھلک جائے گی
اِس بلندی پہ کھڑے ہوکے بڑی بات نہ کر
یہ زمیں پاؤں کے نیچے سے سرک جائے گی
مطمئن ہوں میں غمِ دہر سے اتنا کہ خوشی
دیکھ لے گی مرا چہرہ تو جھجک جائے گی
کیسے بچ پاؤگے سوچو تو یہ محفوظ اثرؔ
میری آواز اگر سوئے فلک جائے گی

***




جانتا ہوں جانے والا لوٹ کر آتا نہیں 
پھر بھی اُس سے آس کا رشتہ ابھی ٹوٹا نہیں 
شام جب ہو جائے گی منزل بھی ہو جائے گی دور
پیڑ سایہ دار ہے رکنا مگر اچھا نہیں 
میں سدا روتا رہا ہوں یاد میں اس کی مگر
وہ کبھی آنکھوں کے آنسو پونچھنے آیا نہیں 
خود کو صورت کے بُرے ہم مان لیتے ہیں مگر
آئینے میں تم نے اپنے آپ کو دیکھا نہیں 
میں کسی حد تک سمٹ کر رہ گیا ہوتا اثرؔ
میرا دشمن تبصرہ مجھ پر اگر کرتا نہیں 


***



آدمیت کی یہ ضمانت ہے
خامشی ظرف کی علامت ہے
زخم دینا شعار ہے اُن کا
مسکرانا ہماری فطرت ہے
اُس کی بنیاد ہی غلط نکلی
وہ جو اونچی سی اک عمارت ہے
رائے لیتے رہو ہر اک سے تم
مشورے میں زیادہ برکت ہے
دوست بن جاتے ہیں میرے دشمن
مجھ کو سچ بولنے کی عادت ہے
کیجئے بات احتیاط کے ساتھ
کچھ اگر آپ میں ذہانت ہے
اے اثرؔ شاخ سے نہ توڑ اِسے
پھول سے گلستاں کی زینت ہے

***




جسم پر زخم لے کے گھر آئے
ہم مگر جنگ جیت کر آئے
ذہن میں روشنی تھی یادوں کی
ہم اُسی روشنی میں گھر آئے
وجہ ناراضگی نہیں لکھی
اُن کے خط اتنے مختصر آئے
جان دینے کی بات جب آئی
ہم ہتھیلی پہ لے کے سر آئے
خدمتِ خلق کر رہا ہوں میں 
جو بھی الزام مرے سر آئے
مضطرب سے اثرؔ بھی رہتے ہیں 
جانے اب کیا کوئی خبر آئے

***



تعاقب تو وہ میرا کر رہا ہے
مگر پرچھائیوں سے ڈر رہا ہے
مِرا احسان جس جس پر رہا ہے
اُسی کے ہاتھ میں پتھر رہا ہے
اُسے احساس ہے بیتے دنوں کا
غریبوں سے محبت کر رہا ہے
ابھی تک وہ نہیں بھولا ہے مجھ کو
بچھڑ کر بھی مرا دم بھر رہا ہے
کسے الزام دوں میں ٹوٹنے کا
سبھی کے ہاتھ میں پتھر رہا ہے
ہمارے سر کی عظمت یہ ہے دیکھو
جدا ہو کر بھی نیزے پر رہا ہے
نوازش ہے اثرؔ مجھ پر کسی کی
مرا بچہ کمائی کر رہا ہے

***



یہاں سب کو نوازا جا رہا ہے
مرے بارے میں سوچا جا رہا ہے
سیاست ہی عجب ہے عہدِ نو کی
ہرے پیڑوں کو کاٹا جا رہا ہے
چراغوں کی قطاروں کو بجھا کر
اندھیرا کیوں بڑھایا جا رہا ہے
بلندی پر چمکتا چاند ہے وہ
جسے پستی سے دیکھا جا رہا ہے
گیا کب کا، نہیں لوٹا ابھی تک
تجسس میرا بڑھتا جا رہا ہے
بچھڑ جائے نہ اب وہ قافلے سے
بہت آگے نکلتا جا رہا ہے
اثرؔ شہرت کی خواہش میں یہاں پر
ضمیروں کو بھی بیچا جا رہا ہے


***



مِرا قصور کہ سچائی میری فطرت تھی
قبیلے والوں کو مجھ سے یہی شکایت تھی
عجب ہے کوئی خریدار اب نہیں ملتا
سجا ہوا تھا میں شوکیس میں تو قیمت تھی
بچھڑنے والے کو میں بھی عزیز تھا کتنا
کہ اُس کی آنکھوں میں ہر وقت میری صورت تھی
بگڑتا بنتا رہا عکس میرا پانی پر
مرے وجود سے موجوں کو کیا عداوت تھی
مِرا نصیب سزا ملتی یا رِہا ہوتا
تمھیں بیان بدلنے کی کیا ضرورت تھی
نہیں ہے دور تلک آج کچھ اثرؔ لیکن
کبھی پڑوس میں اونچی سی اک عمارت تھی

***


برا ہے وہ تو یہ اچھا نہیں ہے
کوئی اُس شخص سے ملتا نہیں ہے
نظر میں اُس کی میں اُس کا نہیں ہوں 
قصور اس میں مگر میرا نہیں ہے
اُسے اُس کی اَنا نے مار ڈالا
وہ زندہ ہے مگر زندہ نہیں ہے
ہجومِ رنج و غم ہیں ساتھ اُس کے
کسی لمحے بھی وہ تنہا نہیں ہے
ملاقاتیں کریں احباب سے کیا
ہمارے پاس تو پیسہ نہیں ہے
سجے ہیں عکس آئینوں میں لیکن
کوئی چہرہ بھی اُس جیسا نہیں ہے
اثرؔ سمجھے گا کیا وہ دوسروں کو
جو اپنے آپ کو سمجھا نہیں ہے


***



آئینہ ٹوٹا تو چہرہ بھی چلا جائے گا
رونمائی کا وسیلہ بھی چلا جائے گا
دھوپ میں کون گوارا کرے احساں اُس کا
پل میں دیوار کا سایہ بھی چلا جائے گا
مل کے ہر شخص سے بدلی ہوئی تو بات نہ کر
ورنہ برسوں کا بھروسا بھی چلا جائے گا
نام کے واسطے یہ خرچ تو نادانی ہے
اِس میں پرکھوں کا اثاثہ بھی چلا جائے گا
لطف خوشبو کا اُٹھا لے ابھی پت جھڑ میں مگر
شاخ سے پھول کا رشتہ بھی چلا جائے گا
سر پہ گر جائے گی دیوار یہ ڈر رہتا ہے
خود گرا دیں تو یہ خدشہ بھی چلا جائے گا

***



مشقت سے جو حاصل ہو وہ شہرت کم نہیں ہوتی
کبھی ترشے ہوئے پتھر کی قیمت کم نہیں ہوتی
سوالی کوئی بھی دہلیز سے خالی نہ جا پائے
خدا کے نام پر دینے سے دولت کم نہیں ہوتی
بُرا کیا ہے اگر ہم خود ملا لیں ہاتھ دشمن سے
کسی کی جان لینے سے عداوت کم نہیں ہوتی
مجھے احساس تک اس کا نہیں ہوتا کہ تنہا ہوں 
میں اتنا جانتا ہوں سچ کی طاقت کم نہیں ہوتی
کسوٹی پر کھرا ہونا ہے یارو شرط سونے کی
چمک میں فرق آ جانے سے قیمت کم نہیں ہوتی
سمجھ لے گا اُسے سمجھاؤ لیکن نرم لہجے میں 
کبھی سختی سے بچے کی شرارت کم نہیں ہوتی
تقاضا ہے کہ اس دورِ گرانی میں اثرؔ صاحب
کفالت ہم کریں لیکن ضرورت کم نہیں ہوتی

***



کثرتِ رائے پہ کچھ رائے تو کیا دینا ہے
اب تو حق بات پہ کہرام مچا دینا ہے
وہ ہے حساس بہت کھول لے آنکھیں شاید
اِس غرض سے اُسے آئینہ دکھا دینا ہے
کیا ملا اپنوں سے زخموں کے سوا یہ سوچو
اور کتابوں میں لکھا ہے کہ دُعا دینا ہے
پھیل جائے یا سمٹ جائے یہ قطرے کا نصیب
اپنا یہ فرض کہ دریا سے ملا دینا ہے
سہہ کے لوگوں کے ستم اسوۂ گل اپنا کر
اپنے اسلاف تھے کیسے یہ بتا دینا ہے
دور ہو جائے اندھیرا تو مسافر کا نصیب
اِک دیا ہم کو سرِ راہ جلا دینا ہے
خود ہی ہو جائے گا ہر مسئلہ حل اپنا اثرؔ
جتنے چھتری پہ کبوتر ہیں اڑا دینا ہے

***




بھولے بسرے لوگ بھی اکثر دل کو دکھانے لگتے ہیں 
آدھی رات کو تنہا پاکر دھیان میں آنے لگتے ہیں 
اک ہم ہیں کہ دن نکلے تک آنکھ نہیں کھلتی اپنی
اک پنچھی ہیں پو پھٹتے ہی شور مچانے لگتے ہیں 
اپنے گھر کی غربت کا ہوتا ہے ذرا احساس جنھیں 
ایسے بچے بچپن ہی سے کام پہ جانے لگتے ہیں 
گرتے پڑتے اپنی منزل چیونٹی بھی پا لیتی ہے
اور اک ہم ہیں اک دو کوشش میں اُکتانے لگتے ہیں 
اِتنے تو نادان نہیں ہم ویسے ہیں کچھ لوگ یہاں 
زعم میں آ کر پتھر کے بھی دام لگانے لگتے ہیں 
نیچے دیکھ کے چلنے میں نقصان نہیں محفوظ اثرؔ
اوپر دیکھ کے چلنے والے ٹھوکر کھانے لگتے ہیں 


***




آج کسی سے آگے جانا کتنا مشکل ہے
لوگوں کو کچھ کر کے دکھانا کتنا مشکل ہے
جس نے برسوں بوجھ اُٹھایا دنیا والوں کا
اُس کو اپنا بوجھ اُٹھانا کتنا مشکل ہے
دھن والو تم کیا جانو اک نردھن کے گھر میں 
بچوں کے جی کو بہلانا کتنا مشکل ہے
باطل آخر باطل ہے اور حق ہے آخر حق
لیکن دنیا سے کہلانا کتنا مشکل ہے
بات اثرؔ اپنی با مقصد ہے بامعنی بھی
بات مگر سب تک پہنچانا کتنا مشکل ہے


***



زندگی بھر نہ مل سکا کوئی
پاس رہ کر بھی دور تھا کوئی
بے سبب ہو گیا جدا کوئی
اس قدر بھی نہ ہو خفا کوئی
دوست بن بن کے مل رہا ہے وہ
دشمنی کا ہے سلسلہ کوئی
سازشوں سے ہمارا کچھ نہ ہوا
دشمنوں تک سے جا ملا کوئی
جو تعصب کے ساتھ ملتا ہو
بات اُس سے کرے بھی کیا کوئی
خود کو فن کار جاننے والے
بات کم کر ہنر دکھا کوئی
اے اثرؔ جو کہے بڑا خود کو
اُس سے چھوٹا نہیں رہا کوئی

***


بہت رویا ہوں اب رونا نہیں ہے
جدھر سب ہیں ادھر ہونا نہیں ہے
حمایت نا سمجھ لوگوں کی کر کے
وقار اپنا ہمیں کھونا نہیں ہے
مقدر کا لکھا ملنا ہے آخر
جو ملنا ہے وہ کم ہونا نہیں ہے
زمینِ دل ہو یا ارضِ محبت
وفا کا بیج اب بونا نہیں ہے
اُسی کی قیمتیں لگنے لگیں اب
وہی پیتل کہ جو سونا نہیں ہے
چلو ہم تم بچھڑ جائیں خوشی سے
ہمیشہ بارِ غم ڈھونا نہیں ہے
اثرؔ قسمت میں میری رت جگے ہیں 
مجھے اب رات بھر سونا نہیں ہے

***


کھل کر جو ظالموں سے بغاوت نہ کرسکے
سچائیوں کی وہ بھی حمایت نہ کرسکے
وہ کیا ہمیں دکھائیں گے منزل کے راستے
جو اپنے قافلے کی قیادت نہ کرسکے
کانٹوں سے اتنا ہو گئے مانوس ہم کہ آج
گلشن میں رہ کے پھولوں کی چاہت نہ کرسکے
لاغر ہوئے تو خوف ہوا حشر کا ہمیں 
طاقت بدن میں تھی تو عبادت نہ کرسکے
وہ کہہ رہے ہیں اور جلائیں گے اک چراغ
جلتے چراغ کی جو حفاظت نہ کرسکے
مزدوریوں میں کٹ گئی اپنی تمام عمر
سرمائے کی کمی تھی تجارت نہ کرسکے
ہم سے وہ کر رہے ہیں اثرؔ بات دان کی
واپس رکھی ہوئی جو امانت نہ کرسکے


***



ملے تو راہ میں اتنا بہت ہے
برہنہ پیڑ کا سایہ بہت ہے
سمندر کب بجھاتا ہے طلب کو
اگر ہے پیاس تو قطرہ بہت ہے
ہمارے قد سے کم قامت ہے دنیا
ہمارا قد میاں اونچا بہت ہے
ضرورت سے زیادہ بھی نہ مانگو
گزارے کے لئے تھوڑا بہت ہے
گراں ہر ایک شئے ہے آج لیکن
لہو انسان کا سستا بہت ہے
کنارا مل گیا اب ڈوبتے کو
سہارے کے لئے تنکا بہت ہے
اثرؔ عادت سے ہے مجبور بس وہ
وگرنہ آدمی اچھا بہت ہے
***



خوشی سے اپنی خوشی میں شمار کر لیں گے
ترے لئے تو غموں سے بھی پیار کر لیں گے
ذرا رکو کہ تلاطم کا زور تو ٹوٹے
جو پار کرنا ہے دریا تو پار کر لیں گے
ہماری بات سے تم اتفاق تو کر لو
مخالفت کی فضا سازگار کر لیں گے
چمک جو ہلکی سی ان میں اگر نظر آئے
تو پتھروں کا بھی ہم کاروبار کر لیں گے
پتہ چلے تو سہی وجہ بے رخی کیا ہے
تعلقات کو پھر خوش گوار کر لیں گے
جہاں سے دل نہ گوارا کرے تو کہہ دینا
ہم اپنی راہ الگ اختیار کر لیں گے
میں چاہتا نہیں لیکن بضد ہو تم تو اثرؔ
چلو یونہی سہی اب جیت ہار کر لیں گے

***



کم بھی زیادہ ہوسکتا ہے
قطرہ دریا ہوسکتا ہے
دُھول اڑانے والو سوچو
چاند بھی میلا ہوسکتا ہے
اور ذرا ہم چل کر دیکھیں 
آگے رستہ ہوسکتا ہے
میری طرح سچ کہنے والا
اک دن تنہا ہوسکتا ہے
کہتے رہیں تو اپنے کئے پر
وہ شرمندہ ہوسکتا ہے
جانے دو اب بیتی باتیں 
زخم بھی تازہ ہوسکتا ہے
اتنے پریشاں کیوں ہو اثرؔ تم
غم کا مداوا ہوسکتا ہے

***




خضر کیسا وہ دخل دے نہ سکا
گمرہوں کو بھی عقل دے نہ سکا
اس قدر آئینہ تھا گرد آلود
مجھ کو میری بھی شکل دے نہ سکا
نقل کی نقل دی ہمیں سب نے
اَصل کی کوئی نقل دے نہ سکا
اب کے موسم بڑا عجیب رہا
کھیت دہقاں کا فصل دے نہ سکا
نفع ہم کو بھلا وہ کیا دے گا
مدتوں میں جو اصل دے نہ سکا

***



دوستوں کیا بات ہے کیوں بے رخی ہونے لگی
جانی پہچانی نظر بھی اجنبی ہونے لگی
ہجر کی تاریکیاں رخصت ہوئیں گھر سے مرے
آنے والا کون ہے جو روشنی ہونے لگی
بچ گیا میں قتل ہونے سے تو مجھ کو دیکھ کر
قاتلوں کو خود بخود شرمندگی ہونے لگی
پیار کی نظروں سے آخر کس نے دیکھا یک بیک
وہ جو سوکھی شاخ تھی پھر سے ہری ہونے لگی
بات کیا ہے کم سے کم اتنا بتاؤ تو سہی
یہ اچانک چاہتوں میں کیوں کمی ہونے لگی
نیتوں میں آگیا احباب کی شاید فتور
میرے حالِ زار پر فقرہ کشی ہونے لگی
گامزن ہے کون اب راہِ صداقت پر اثرؔ
جھوٹ کی چاروں طرف سے پیروی ہونے لگی

***



رُک گئے کہیں بھی تو حل کوئی نکالیں گے
ہم تو بہتے پانی ہیں راستہ بنا لیں گے
صبح و شام آئینہ دیکھتے ہیں ہم یارو
ہم پہ طنز کے پتھر لوگ کیا اُچھالیں گے
ہم ضمیر والے ہیں بات آ گئی بھی تو
اپنی آن کی خاطر اپنا سر کٹا لیں گے
زندگی بِتانے کا ہم ہنر بھی رکھتے ہیں 
اک کھلونا ٹوٹا تو دوسرا بنا لیں گے
دُور دُور رہنے سے دوریاں نہیں گھٹتیں 
تم قریب آؤ تو ہم گلے لگا لیں گے
اے اثرؔ حقارت کے تخت و تاج کیا لینا
پیار سے ہمیں کوئی زہر دے تو کھالیں گے

***



وقت کے ساتھ چلنا پڑا
اپنا رستہ بدلنا پڑا
اُس کے احساس میں رات بھر
شمع کی طرح جلنا پڑا
ذمہ داری کا احساس تھا
اس لئے بھی سنبھلنا پڑا
اُس کی باتوں میں تھا وہ اثر
پتھروں کو پگھلنا پڑا
مہر تاباں ہوں دن کا مجھے
شام ہوتے ہی ڈھلنا پڑا
اُس کی آواز میں کرب تھا
گھر سے باہر نکلنا پڑا
دیکھ کر اُن کو اپنا اثرؔ
فیصلہ پھر بدلنا پڑا

***




جس پہ اللہ کا کرم نہ ہوا
کوششوں سے بھی محترم نہ ہوا
عشق کے سلسلے طویل رہے
کوئی قصہ مگر رقم نہ ہوا
ڈر سا رہتا تھا جس طرف سے ہمیں 
اُس طرف سے کبھی ستم نہ ہوا
بہتا دریا تھا سامنے لیکن
میں وہ قطرہ کہ اُس میں ضم نہ ہوا
مدتوں سے سفر میں ہوں لیکن
فاصلہ منزلوں کا کم نہ ہوا
مدتوں حادثوں سے لڑتے رہے
ہار کا ہم کو کوئی غم نہ ہوا
سختیاں بھی سہیں اثرؔ لیکن
دیدۂ باوقار نم نہ ہوا

***



مان لیا نقصان نہیں ہے
سچ کہنا آسان نہیں ہے
سچائی سے آنکھ چرانا
یہ میری پہچان نہیں ہے
پتھر سے کیا پانی نکلے
لوگوں میں ایمان نہیں ہے
سر پر اُس کے بوجھ ہے اتنا
جتنی اُس کی جان نہیں ہے
کام کسی کے دکھ میں آنا
نیکی ہے احسان نہیں ہے
خود داری سے جینا سیکھو
بک جانے میں شان نہیں ہے
چلتے ہیں اُس پار اثرؔ اب
دریا میں طوفان نہیں ہے


***




کوئی تدبیر کارگر ہو جائے
خلد جیسا مِرا بھی گھر ہو جائے
اُس سے ملتے رہو خلوص کے ساتھ
آگے شاید وہ معتبر ہو جائے
تیرے ہمراہ ہے دُعا میری
تیری شہرت نگر نگر ہو جائے
کیفیت دل کی ہو گئی ہے عجب
اک غزل اور ساز پر ہو جائے
ضبط کی انتہا بھی ہوتی ہے
آنکھ میری کہیں نہ تر ہو جائے

***



اول ہوں لوحِ عرش کی تفسیر دیکھئے
کتنی بلند ہے مری تقدیر دیکھئے
ہر حاشیہ میں لکھا ہوا مجھ کو پاؤ گے
پڑھ کر ذرا کتاب کی تحریر دیکھئے
شوق سفر کی چھن گئی توفیق مجھ سے اب
پیروں میں پڑ گئی مرے زنجیر دیکھئے
کل کیا تھے آج کیا ہو سمجھ میں تو آئے گا
آئینہ رکھ کے ہاتھ سے تصویر دیکھئے
اب تک مہک رہے ہیں ورق اُس کتاب کے
سوکھے ہوئے گلاب کی تاثیر دیکھئے
کل کیا تھے آج کیا ہو سمجھ میں تو آئے گا
آئینہ رکھ کے ہاتھ سے، تصویر دیکھئے


***



ترکِ تعلقات پہ مجبور ہو گئے
ہم اپنے ساتھیوں سے بہت دور ہو گئے
کچھ دیر پہلے روشنی ہر سمت تھی مگر
یہ کیا ہوا کہ راستے بے نور ہو گئے
ہر چند احتیاط میں گزری تمام عمر
ہم آئینہ تھے ضرب پڑی چور ہو گئے
حق بات نے مِری مجھے گمنام کر دیا
وہ جھوٹ بول بول کے مشہور ہو گئے
جائز شکایتیں بھی کریں کس سے اب یہاں 
مسند نشین لوگ تو مغرور ہو گئے
ہم غربتوں میں رہ کے بھی خوش تھے مگر اثرؔ
دن عشرتوں کے آئے تو رنجور ہو گئے


***




وہ طلب بھی تو کرے خون جگر ہم دیں گے
اُس کے نیزے کے لئے آج بھی سر ہم دیں گے
شرط یہ ہے کہ اِسی طرح چمکتے رہنا
سنگ ریزو تمھیں بکنے کا ہنر ہم دیں گے
دو قدم چلنے کی طاقت نہ سہی اے یارو
تم ارادہ تو کرو عزمِ سفر ہم دیں گے
بھول کر بھی ہمیں بے فیض سا بادل نہ سمجھ
جب بھی برسیں گے تو دریا کو گہر ہم دیں گے
دل ابھی خالی ہے ویران جزیرے کی طرح
غم کسی سے بھی جو مل جائے تو گھر ہم دیں گے
گم سہی آج شبِ غم کے اندھیروں میں مگر
اے اثرؔ دیں گے تو پیغامِ سحر ہم دیں گے

***



ترے غرور سے دل میرا لخت لخت ہوا
یہی سبب ہے کہ لہجہ بھی میرا سخت ہوا
گزر چکے ہیں ہزاروں مصیبتوں سے ہم
یونہی نہیں یہ بلندی پہ آج بخت ہوا
بہت خوشی ہوئی سرسبز دیکھ کر اس کو
ہمارا بویا ہوا بیج جب درخت ہوا
اسی کا حق تھا مگر چپ رہی زباں اس کی
وہ شاہزادہ جو محرومِ تاج و تخت ہوا
اُسی کا حق تھا مگر چپ رہی زباں اُس کی
وہ شاہزادہ جو محرومِ تاج و تخت ہوا
اثرؔ میں عیب کوئی اس کے ماسوا کیا ہے
کہ دل کا نرم زباں کا ذرا کرخت ہوا


***




ہماری دین پہ تنقید کر رہے ہیں لوگ
ہمی سے دان کی امید کر رہے ہیں لوگ
ہمارے شہر کا عالم نہ پوچھئے صاحب
یہاں تو جھوٹ کی تقلید کر رہے ہیں لوگ
وہی کہ جس سے صداقت کا درس ملتا ہے
اُسی بیان کی تردید کر رہے ہیں لوگ
چلو حریفوں کی تعداد ہو گئی ظاہر
مرے خلوص پہ تنقید کر رہے ہیں لوگ
کبھی تو کام میں آئیں گے اس غرض سے اثرؔ
انا پرستوں کی تائید کر رہے ہیں لوگ

***





وہ دکھائی نہیں دیتا ہے مگر جانتے ہیں 
ہاں خدا ہے اُسے ہم پیشِ نظر جانتے ہیں 
لوٹ جانا ہے ہمیں اپنے وطن کی جانب
کچھ دنوں کا ہے یہ دُنیا کا سفر جانتے ہیں 
جوہری بھی نہیں ہم اہلِ بصیرت بھی نہیں 
ہاں مگر اتنا ہے ہم قدرِ گہر جانتے ہیں 
سرکشی پر تری حیرت نہیں ہوتی ہے کہ ہم
چیونٹیوں کے بھی نکل آتے ہیں پر جانتے ہیں 
دورِ عشرت ہو کہ غربت کا زمانہ ہو اثرؔ
ہم تو ہر حال میں جینے کا ہنر جانتے ہیں 


***



مال و زر کی نہ اور خواہش کر
مفلسوں پر بھی کچھ نوازش کر
یہ ترے دن بدل بھی سکتے ہیں 
آگے بڑھنے کی تو بھی کوشش کر
خامیاں مجھ میں ڈھونڈنے والے
خود کو پہچاننے کی کوشش کر
میں تری زندگی کا محور ہوں 
تو مرے اِرد گرد گردش کر
بچ کے اہل ہوس کی آنکھوں سے
آ مرے قلب میں رہائش کر
اے اثرؔ دل بھی ٹوٹ سکتا ہے
سوچ کر تو ستم کی بارش کر

***



لُوٹا ہے کس نے زادِ سفر تم کو اس سے کیا
ہم لٹ چکے ہیں سچ ہے مگر تم کو اس سے کیا
مرضی ہماری اپنی سمیٹیں کہ کھول دیں 
اپنے تخیلات کے پَر تم کو اس سے کیا
ہر پیڑ سایہ دار رہے میری راہ کا
یا سوکھ جائیں سارے شجر تم کو اس سے کیا
جس نے قدم قدم پہ دُکھایا ہے دل مرا
ڈھونڈے اُسی کو میری نظر تم کو اس سے کیا
تنہا محاذِ جنگ پہ جب چھوڑ آئے ہو
کٹ جائے یا رہے مرا سر تم کو اس سے کیا
مشاق غوطہ زن ہوں مگر اس کے باوجود
ساحل پہ ڈھونڈتا ہوں گہر تم کو اس سے کیا
فطرت ہے عیب جوئی کی اُس شخص کی تو پھر
دیکھے ہے میرے عیب اثرؔ تم کو اس سے کیا

***


دُور سے مسکراتے رہتے ہیں 
یوں بھی وہ دل دُکھاتے رہتے ہیں 
راستہ ہے نظر رکھیں کس پر
لوگ تو آتے جاتے رہتے ہیں 
مہرِ تاباں ہوں جانتے ہیں مگر
دُھول پھر بھی اڑاتے رہتے ہیں 
ہم کو دیکھو کہ ہم چراغِ وفا
آندھیوں میں جلاتے رہتے ہیں 
خار تو خار ہم گلوں سے بھی
اپنا دامن بچاتے رہتے ہیں 
غیر کے ساتھ اب تو اپنے بھی
روز اک گل کھلاتے رہتے ہیں 
زخم کھا کر بھی دشمنوں کو اثرؔ
ہم گلے سے لگاتے رہتے ہیں 

***



شوقِ منزل میں ہم چلے ہیں بہت
سامنے پھر بھی فاصلے ہیں بہت
آپ کو ہم قبول کر لیتے
زندگی کم ہے مسئلے ہیں بہت
گھاؤ گہرے ہیں جسم پر لیکن
جی رہا ہوں کہ حوصلے ہیں بہت
ساری باتیں ہمیں سے مت پوچھو
اور بھی پیچھے قافلے ہیں بہت
تیرگی ہے کہ کم نہیں ہوتی
دیپ بھی راہ میں جلے ہیں بہت
مہرِ تاباں ہو مان لیتے ہیں 
ایسے سورج مگر ڈھلے ہیں بہت
آپ کی بات ہے تو چلتے ہیں 
ویسے تلوؤں میں آبلے ہیں بہت


***



ذہن کے بیدار ہونے کا بہانہ ہو گیا
ابر یوں برسا کہ موسم شاعرانہ ہو گیا
اب کرے گا کون مرنے کی دعا میرے لئے
جو مرا دشمن تھا اُس سے دوستانہ ہو گیا
مطمئن بیٹھا رہا پنچھی شجر کی شاخ پر
پھر خطا اِس بار بھی اُس کا نشانہ ہو گیا
کیا کسی سے ملنے کی چاہت کریں ہم دوستو
اب ملاقاتوں کا موسم تاجرانہ ہو گیا
جو مری آنکھوں نے دیکھا تھا وہی میں نے کہا
اِس خطا پر بدگماں مجھ سے زمانہ ہو گیا
مل گیا اپنی مشقت کا صلہ ہم کو اثرؔ
جب ہمارے سر چھپانے کا ٹھکانہ ہو گیا

***



اپنے دل کا غبار دھولیں کیا
ہم بھی جی بھر کے آج رولیں کیا
دیر سے سن رہے ہیں آپ کی بات
ہم بھی اپنی زبان کھولیں کیا
کرب کے بیکراں سمندر کو
کوزۂ دل میں ہم سمولیں کیا
سامنے بھی ہے اور اوجھل بھی
جانتے ہیں تو پھر ٹٹولیں کیا
تم خفا ہو تو خیر یونہی سہی
ہم زمانے کے ساتھ ہولیں کیا
لوٹنے والے کوئی غیر نہیں 
صورتیں سامنے ہیں بولیں کیا
آپ کی سن کے آج ہم بھی اثرؔ
جان سے اپنی ہاتھ دھولیں کیا


***


ذہنیت سب کی کاروباری ہے
نام کی صرف رشتے داری ہے
جھوٹے وعدے کبھی نہیں کرتا
اتنا محتاط اک بھکاری ہے
آپ محروم کیوں ہیں یہ سوچیں 
فیض کا سلسلہ تو جاری ہے
اُس کی پرواز ہے بہت اونچی
تاک میں جس کی ہر شکاری ہے
عرش پر ہے مرا مقام مگر
فرش پر ہوں یہ خاکساری ہے
کوئی طاقت اِسے دبا نہ سکی
میری سچائی سب پہ بھاری ہے
سب کے دل ہیں بجھے بجھے سے اثرؔ
خوف سا ہر کسی پہ طاری ہے

***




کسی کے ہاتھ میں پتھر نہیں ہے
مجھے اب ٹوٹنے کا ڈر نہیں ہے
تمھاری آرزو پوری نہ ہو گی
ہمارا نام پانی پر نہیں ہے
ہمیشہ ہم نظر آئیں گے تنہا
ہمارے پاس مال و زر نہیں ہے
مرے لٹنے پہ حیرت ہے سبھی کو
کسی کی آنکھ لیکن تر نہیں ہے
تصور میں نہیں آتا وہ لیکن
حدودِ فہم سے باہر نہیں ہے
تلاطم خیز موجوں سے یہ کہہ دو
مری کشتی سہارے پر نہیں ہے
یہاں سے لوٹ جائیں گے اثرؔ ہم
یہ دنیا ہے ہمارا گھر نہیں ہے

***



پلکوں پر جو آنسو تھے
تیرہ شبی میں جگنو تھے
کوئی کیسے قید میں رکھتا
ہم تو گُل کی خوشبو تھے
کس نے چرائی مورت پھر
مندر میں تو سادھو تھے
دولت اپنے پاس تھی جب
لوگ بھی آزو بازو تھے
شہر میں اُس کی شہرت تھی
پاؤں میں جب تک گھنگرو تھے
جیت میں ان کی پوشیدہ
ہار کے بھی کچھ پہلو تھے


***




چاند کو چاند ہی سمجھے ہیں زمانے والے
کیا ملا تجھ کو بتا دھول اڑانے والے
مجھ میں وسعت ہے سمندر کی وہ قطرہ ہوں میں 
غرق ہو جائیں گے احسان جتانے والے
بچ گیا آج تو قسمت ہی سمجھئے میری
سب کے سب ورنہ مخالف ہیں بچانے والے
کس قدر خود کو سنوارا ہے یہ دیکھوں میں بھی
سامنے آئیں تو آئینہ دکھانے والے
غیر سے کوئی شکایت نہیں دکھ ہے اس کا
میرے اپنے ہیں مرے دل کو دکھانے والے
اپنے ہی گھر کے اندھیروں سے ہوئے ہیں مجبور
آنکھ سورج کی شعاعوں سے ملانے والے
سر کی عظمت ہے مرے کیا وہ سمجھتے تھے اثرؔ
میرا سر کاٹ کے نیزے پہ اُٹھانے والے

***



تنہائی میں رو لیتا ہوں 
اپنی آنکھیں دھو لیتا ہوں 
محنت کش انسان ہوں میں تو
کانٹوں پر بھی سو لیتا ہوں 
خوشیوں کے بازار میں اکثر
بوجھ غموں کے ڈھو لیتا ہوں 
کیوں رکھوں میں قرض کسی کا
لوٹاتا ہوں جو لیتا ہوں 
چار قدم چلنے میں کیا ہے
ساتھ سبھی کے ہو لیتا ہوں 
پیار اُگانے کی آشا میں 
بیج وفا کے بو لیتا ہوں 
دل ہے کشادہ میرا اثرؔ میں 
سب کے درد سمو لیتا ہوں 

***




کبھی تو صحن میں اپنے پڑاؤ کرنے دے
کسی بہانے مرے دل کا زخم بھرنے دے
بھلے سے دیر میں پہنچیں گے اپنی منزل پر
چڑھا ہوا ہے جو دریا اُسے اُترنے دے
کسی بھی طرح سے موجودگی تو ہو ظاہر
مکاں کی روشنی باہر بھی کچھ بکھرنے دے
خوشی کی فصل اُگائیں گے پھل بھی آئیں گے
مصیبتوں کا یہ سیلاب تو گزرنے دے
پتہ چلے کہ موافق میں کون آتا ہے
غلط ہے بات مگر تجربہ تو کرنے دے
بہارِ زخم کا موسم ہے اے اجل رک جا
ابھی حیات کو کچھ اور بھی نکھرنے دے
تو آئینہ نہ اُٹھا اپنے سامنے سے اثرؔ
سنور رہا ہے کوئی تو اُسے سنورنے دے

***



سفر کٹھن ہے تو کیا حوصلہ سوا بھی ہے
ہمارے ساتھ دعاؤں کا سلسلہ بھی ہے
وہی تو ہے یہ شباہت سے ہو رہا ہے گماں 
مگر نہ ہونے کا اس دل میں وسوسہ بھی ہے
میں ہر مقام پہ اس سے بڑا ہوں کیسے کہوں 
کہیں کہیں یہی سایہ مِرا بڑا بھی ہے
ہے کتنی دیر کا مہماں بتا نہیں سکتے
چراغ جل تو رہا ہے مگر ہوا بھی ہے
ذرا بھی رشک نہیں ہم کو تیری شہرت پر
ہمیں خبر ہے کہ سورج تو ڈوبتا بھی ہے
چھپا بھی سکتا ہوں دنیا سے عیب اپنے میں 
مگر مجھے تو یہ احساس ہے خدا بھی ہے
تم آسماں ہو زمیں پر یہ جانتا ہوں اثرؔ
اُفق پہ دیکھو یہی آسماں جھکا بھی ہے

***



کھویا کھویا سا رہتا ہوں 
شاید میں کچھ بھول گیا ہوں 
مجھ سے ہے شوکیس کی زینت
پتھر ہوں تو قیمت کا ہوں 
دھوپ تپے تو قدر ہو شاید
سوکھے پیڑ کا میں سایا ہوں 
سورج ہوں یہ ذہن میں رکھنا
حالانکہ میں ڈوب رہا ہوں 
میرے جیسا حال ہے کس کا
بھیڑ میں رہ کر بھی تنہا ہوں 
دریا کی ہے وسعت مجھ سے
ویسے تو میں اک قطرہ ہوں 
مجھ کو اثرؔ محسوس کرو بس
قید کرو گے کیسے ہوا ہوں 

***



ذہن اُس کا بدل نہ جائے کہیں 
گل سے خوشبو نکل نہ جائے کہیں 
اُس پہ گہری نظر ضروری ہے
پھر کوئی چال چل نہ جائے کہیں 
پھر اُتر آیا وہ خوشامد پر
پھر مرا دل پگھل نہ جائے کہیں 
مل گیا ہے عروج تجھ کو مگر
مثلِ خورشید ڈھل نہ جائے کہیں 
دل کی باتوں کو دل میں ہی رکھئے
دوست بھی راز اُگل نہ جائے کہیں 
آگیا ہے غرور اُس میں بہت
دائرے سے نکل نہ جائے کہیں 
وہ بھی اُس گل کو چھو رہا ہے اثرؔ
ہاتھ اُس کا بھی جل نہ جائے کہیں 

***




ماحول خراب ہو گیا ہے
جینا بھی عذاب ہو گیا ہے
صحبت میں گلوں کی رہتے رہتے
کانٹا بھی گلاب ہو گیا ہے
اخلاص کہیں نہیں ملے گا
اخلاص تو خواب ہو گیا ہے
احوال زباں سے کیا سناؤں 
چہرہ ہی کتاب ہو گیا ہے
دولت سے ملی ہے اُس کو عزت
قسمت سے جناب ہو گیا ہے
کیا نیند اثرؔ ہمیں اب آئے
آرام تو خواب ہو گیا ہے

***



تمنا کب ہماری بے سبب ہے
سمندر کو بھی قطرے کی طلب ہے
بظاہر نام چھوٹا سا ہے اُس کا
مگر اُس نام کے آگے لقب ہے
کہاں ہے جوش اتنا اک ندی میں 
خموشی میں ہماری جو غضب ہے
جسارت لب کشائی کی کریں کیا
ملاقاتوں کا موسم ہی عجب ہے
مجھے ہر حال میں جلنا ہے یارو
ہوا میرے مخالف بے سبب ہے
تمہیں کیا چاہئے ہم سے بتاؤ
فقیری میں ہماری آج سب ہے
اثرؔ لشکر ہے اپنے ساتھ لیکن
مقدر پر ہمارا زور کب ہے

***




اونچائی سے زمیں پہ اُترنے نہیں دیا
خود داریوں نے مجھ کو بکھرنے نہیں دیا
کیا جانے کیا خلش تھی مری ذات سے اُنھیں 
اپنوں نے میرے زخموں کو بھرنے نہیں دیا
رسوا مری وفا نہ ہو اس واسطے کبھی
پلکوں پہ اشکِ غم کو ٹھہرنے نہیں دیا
کیا ہو گا گھر کا حال مِری زندگی کے بعد
مجھ کو اِسی خیال نے مرنے نہیں دیا
دل میں ہمارے بیٹھ گیا جب خدا کا ڈر
اس ڈر نے پھر کسی سے بھی ڈرنے نہیں دیا
اپنی غرض کے واسطے اپنوں کی جان لو
یہ مشورہ کسی کو اثرؔ نے نہیں دیا



****



میں نے کبھی کہی تھی رسالے میں آ گئی
وہ بات مستند تھی حوالے میں آ گئی
چالاکیوں پہ اپنی اُسے ناز تھا بہت
مینا مگر بُنے ہوئے جالے میں آ گئی
ہم کو پتہ یہ ساغرِ جمشید سے چلا
وسعت سمٹ گئی تو پیالے میں آ گئی
اچھا ہوا کہ آئینہ تم نے دکھا دیا
تصویر میری اور اُجالے میں آ گئی
پوشیدہ کوئی گوشہ اثرؔ نے نہیں رکھا
خوبی تمام اُس کی مقالے میں آ گئی


***



نئی تہذیب کے سانچے میں ڈھل کر دیکھتے ہیں 
چلو اب ہم خیال اپنا بدل کر دیکھتے ہیں 
زمانے کے اندھیروں کو نگل کر دیکھتے ہیں 
چراغِ شام کی مانند جل کر دیکھتے ہیں 
انا نے قید کر رکھی ہیں پروازیں ہماری
حصارِ ذات سے باہر نکل کر دیکھتے ہیں 
وفا کی راہ گم سی ہو گئی ہے خیر پھر بھی
چلو کچھ دور اس رستے پہ چل کر دیکھتے ہیں 
کھلونے ہم کو لے کر دینے والا ہے کوئی بھی
تمناؤں کے میلے میں مچل کر دیکھتے ہیں 
قریب اُن کے اثرؔ جب تھے تو وقعت کچھ نہیں تھی
وہ اب ہم کو کفِ افسوس مل کر دیکھتے ہیں 


***



مجھے حاصل تن آسانی نہیں ہے
مگر کوئی پریشانی نہیں ہے
بتائیں کیا کہ کس کی جیت ہو گی
ہماری جنگ میدانی نہیں ہے
اب آئینے میں پہچانی نہ جائے
وہ صورت جو کہ انجانی نہیں ہے
چلو اُس پار جا کر لوٹ آئیں 
ابھی دریا میں طغیانی نہیں ہے
اثاثہ لٹ گیا ہے زندگی کا
مگر آنکھوں میں ویرانی نہیں ہے
سنبھل کر جائزہ حالات کا لو
یہ صورت جانی پہچانی نہیں ہے
اثرؔ کس بے حسی کا دور ہے یہ
کسی کی آنکھ میں پانی نہیں ہے

***



جو بڑائی کی بات کرتے ہیں 
خود نمائی کی بات کرتے ہیں 
راستے کی خبر نہیں لیکن
رہنمائی کی بات کرتے ہیں 
جو مجھے جانتے نہیں وہ بھی
آشنائی کی بات کرتے ہیں 
بزمِ شاہی کے خواب تم دیکھو
ہم گدائی کی بات کرتے ہیں 
اُن میں نمرود کی صِفت ہے ضرور
جو خدائی کی بات کرتے ہیں 
عیب ہے جن کی ذات میں وہ بھی
پارسائی کی بات کرتے ہیں 
ہم پہاڑوں کو روند آئے اثرؔ
لوگ رائی کی بات کرتے ہیں 

***



جب تک کسی کے ہونے کا احساس تھا مجھے
صدیوں کا فاصلہ بھی بہت کم لگا مجھے
اکثر وطن سے دُور بھی ایسا لگا مجھے
جیسے پکارتا ہو کوئی آشنا مجھے
اب اِک قدم بھی چل سکوں اتنی سکت نہیں 
آگے بڑھا رہا ہے مرا حوصلہ مجھے
سیلاب زندگی میں تو آئے بہت مگر
آنسو کا ایک قطرہ بہا لے گیا مجھے
شاید ملے وفاؤں کی کچھ روشنی تمہیں 
تاریکیوں میں اور کریدو ذرا مجھے
حیران ہوں کہ پاس مرے کوئی بھی نہیں 
پھر کس نے کچی نیند سے چونکا دیا مجھے
حق بات بولنے کی سزا یہ ملی اثرؔ
نیزوں پہ بار بار اُچھالا گیا مجھے

***




مرعوب ہوسکے نہ کبھی آسماں سے ہم
پھر کیسے سر اُٹھائیں ترے آستاں سے ہم
اک مشتِ خاک اپنی حقیقت سہی مگر
اِک ربط بھی تو رکھتے ہیں کون و مکاں سے ہم
عہدِ وفا نباہیں کہ دل اپنا توڑ لیں 
یہ فیصلہ ہی کر کے اٹھیں گے یہاں سے ہم
فتنہ گروں نے ہم کو بھی نیزوں پہ لے لیا
نکلے تھے امن ڈھونڈنے اپنے مکاں سے ہم
کیا چھوسکیں گی ہم کو تعصب کی آندھیاں 
آگے نکل چکے ہیں حدودِ گماں سے ہم
ہنستے لبوں پہ آج تبسم نہیں اثرؔ
شاید بہت اُداس ہیں مرگِ جواں سے ہم

***




غرور مانا کہ سورج کا آسمان پہ ہے
اندھیری شب کا مقدر مگر اُٹھان پہ ہے
شرارِ برق سے جو راکھ ہو گیا جل کر
نظر زمانے کی اب تک اُسی مکان پہ ہے
اُسے خبر ہے خریدار سب نہیں ہوتے
مگر وہ خوش ہے چلو بھیڑ تو دکان پہ ہے
ذرا بھی خوف نہیں باز کا پرندے کو
لہولہان ہیں بازو مگر اُڑان پہ ہے
وہ لفظ جس نے اُجالے دیئے صلیبوں کو
اثرؔ وہ لفظِ صداقت مری زبان پہ ہے

***



کوئی کچھ بھی کہے ہم کو بھلے سے
لگا لیتے ہیں دشمن کو گَلے سے
نہ تھی دو گام چلنے کی بھی ہمت
یہاں تک آگیا ہوں حوصلے سے
زیادہ تیز چلنے کی سزا ہے
بچھڑ کر رہ گیا ہوں قافلے سے
چلو اچھا ہوا یہ دُور ہونا
محبت بڑھ گئی کچھ فاصلے سے
جسے منزل کی ہوتی ہے لگن وہ
گزر جاتا ہے مشکل مرحلے سے
مخالف ہو کے اک تم کیا کرو گے
سبھی جب متفق ہیں فیصلے سے
اثرؔ تم ساتھ دو میرا تو نکلوں 
حصارِ ذات کے ہر مسئلے سے


***



مخالف حق بجانب ہو رہے ہیں 
وہ اب ہم سے مخاطب ہو رہے ہیں 
چمکتے تھے بہت جو روشنی میں 
اندھیرے اُن پہ غالب ہو رہے ہیں 
بتائیں گے وہی اب خیر کیا ہے
جو خود اپنے محاسب ہو رہے ہیں 
اُنھیں کی ٹھوکرو میں ہو گی منزل
جو راہِ حق پہ راغب ہو رہے ہیں 
جہاں میں پست ہے کردار جن کا
وہی اعلیٰ مراتب ہو رہے ہیں 
بظاہر چہرہ ہے معصوم جس کا
اُسی کے لوگ طالب ہو رہے ہیں 
پشیماں بھی بہت ہیں اے اثرؔ وہ
بہانے بھی مناسب ہو رہے ہیں 

***



یہ بھی زبانِ اردو کی مقبولیت تو ہے
لہجے میں آج غیروں کے اپنائیت تو ہے
میں ہوں پرائے دیس کا، اس کا ہے اعتراف
حاصل مگر یہاں کی مجھے شہریت تو ہے
ہم شغلِ بادہ نوشی کے قائل نہیں مگر
دیکھو ہماری آنکھوں میں وہ کیفیت تو ہے
مدت کے بعد کیسے مری یاد آ گئی
اچھا تو ہے مزاج میاں خیریت تو ہے
میں کچھ نہیں ہوں پھر بھی جہاں کی نظر میں ہوں 
دانشوروں کی صف میں مری شخصیت تو ہے
منزل کا پوچھتے ہیں پتہ مجھ سے راہ گیر
پتھر ہوں راستے کا مگر اہمیت تو ہے
بچے بھلے، بُرے میں کہاں رکھتے ہیں تمیز
جیسا جسے بنا دے اثرؔ تربیت تو ہے

***



کمالِ علم سے فہرستِ مستند میں رہے
یہی سبب ہے کہ ہم حلقۂ حسد میں رہے
وہ ایک بات میں آپے سے ہو گئے باہر
مگر یہ ظرف ہمارا کہ اپنی حد میں رہے
وہی پرند کہ پرواز ختم ہے جن پر
اُڑان بھرنے سے پہلے ہماری زد میں رہے
یہ سچ ہے خرچ بھی ہم ہو رہے ہیں برسوں سے
حساب جب بھی ہوا ہے تو اپنی مد میں رہے
بڑھے نہیں تو گھٹانے سے ہم گھٹے بھی نہیں 
کسی کے ساتھ بھی بیٹھے تو اپنے قد میں رہے
ہمارے نام پہ الزام ہے روایت کا
ہمارے شعر نئے دور کی سند میں رہے
بھلا، بھلے کو، برے کو برا کہو کہ اثرؔ
یہ امتیاز ضروری ہے نیک و بد میں رہے

***



بڑھتی شہرت سمٹ بھی سکتی ہے
قدر و قیمت تو گھٹ بھی سکتی ہے
ہنسنے والو ذرا خیال رہے
جیتی بازی پلٹ بھی سکتی ہے
چاند خود کو چھپائے گا کب تک
زلف چہرے سے ہٹ بھی سکتی ہے
کیا ضروری ہے مان ہی لیں وہ
آپ کی بات کٹ بھی سکتی ہے
موجِ طوفاں کا رخ ہے بدلا سا
اب کے کشتی اُلٹ بھی سکتی ہے
صبر کیجئے مگر یقین کے ساتھ
غم کی بدلی تو چھٹ بھی سکتی ہے
کر کمائی پہ اپنی ناز اثرؔ
یہ وراثت تو بٹ بھی سکتی ہے

***



رات دن بیٹھ کے یوں سوچتا رہتا کیا ہے
بے سبب خون جلانے کا نتیجہ کیا ہے
ناؤ کاغذ کی سمندر کے حوالے کر کے
دیکھنے کے لئے بیٹھا ہوں کہ ہوتا کیا ہے
ماجرا کیا ہے وہاں بھیڑ لگی ہے کیسی
چل کے دیکھیں تو ذرا ہم بھی تماشا کیا ہے
بحرِ ہستی میں اٹھا سکتا ہے طوفانِ غضب
قطرۂ اشک کو تو نے ابھی سمجھا کیا ہے
کچھ تراشے ہوئے پتھر نے بڑھا دی زینت
ورنہ اِس رونقِ بازار میں رکھا کیا ہے
عزم محکم ہے تو مل جائے گی منزل تجھ کو
اٹھ قدم آگے بڑھا سوچ میں بیٹھا کیا ہے
کون کہہ سکتا ہے کس وقت یہ تھم جائے اثرؔ
آتی جاتی ہوئی سانسوں کا بھروسہ کیا ہے


***



