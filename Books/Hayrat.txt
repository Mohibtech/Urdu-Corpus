





بدلتی رتوں کی حیرت


طارق بٹ



فہرست
تعبیرِ خواب..... ڈاکٹر توصیف تبسّم
طارق بٹ کی شاعری۔۔ڈاکٹر فاطمہ حسن
طارق بٹ کی شاعرتی۔۔ نصیر احمد ناصر
حیرت رنگ
وہ خدا تو نہیں
وہ اجنبی سا آشنا
آنکھوں میں انتظار کی اک پیاس بو گئیں
رنج تو نے وہ بار بار دیے
دونوں منظر ہیں۔۔۔۔
تم کیا جانو
اس علاقے میں دل ستاں ہے کون
سفر ہی ختم ہوا اور نہ راستہ ٹھہرا
درد شعلہ بنا دیکھتے دیکھتے
ممکن ہے جو تم سے کہا ہے، جھوٹ ہو سب افسانہ ہو
تم بھی تو دیکھو مجھ کو
اتنی دیر
منظر بدلتے جاتے ہیں
خوابِ آخریں
محبت مر نہیں سکتی
حجرۂ غم گسار میں آ جا
‮دوست، دشمن کو بتانا کہیں پڑ جاتا ہے
محبت کی بانی بھی لکھے گا کوئی
عشق اور سمندر
دل کی جانب ابھی تک دھواں سا ہے کیا
کہاں کہاں سے مٹائے گا! خوش گماں میرے
نہیں جاتا ہے غم نہیں جاتا
سانحہِ۸/ اکتوبر ۲۰۰۵ء؁ ِ
جو سچ پوچھے
اب ملاقات ہو تو ایسے ہو
آنکھ جو اُٹھے۔۔۔۔۔
دونوں منظر ہیں۔۔۔۔
درد شعلہ بنا دیکھتے دیکھتے
تم کیا جانو
مجھے تو درد کا چہرا دکھائی دیتا ہے
اس‮ علاقے میں دل ستاں ہے کون
تم بھی تو دیکھو مجھ کو
رہ دور مجھ سے
قول قر ار
کل رونق خیال تھا تیرا دُلہن بدن
عجب آدمی تھا یہ قیس بھی بڑا کام کر کے چلا گیا
ذرا سی جنبش پر کا مآل دیکھتے ہو؟
نگہِ اعتبار میں آئے
خموش تو ہو، مگر ایسا بے صدا بھی نہ ہو
کسی بھی رُت کا یہ پابند تھوڑی ہوتا ہے
بغیر جوشِ تخیّل، بغیر ہوشِ بیاں
وہ میری ایک رُت بھی امر کر نہیں سکا
کیا کہا؟ بھول گئے ہیں اُس کو؟
زندگی کر، عشق سرشاروں کے بیچ
جلوے ہیں آشکار عجب روپ رنگ سے
اُس نے کہا ہے۔۔۔!
خالیآنکھیں
پچھتا وا
پسِ یک عمر،ِ ہر دن کی کہانی یاد آئی ہے
کہاں ایسے سخنور ہم، مگر اکثر ترے آگے
آشنا اجنبی
رات بھر پلکوں پہ تارے جاگے
میٹھی سی کوئی بات سنا کر لے جائے
ضبط کنارا اُونچا تھا
جذبات میں وہ پہلے سی حِدّت نہیں رہی
میں تیرے ذہن میں بنتے قفس سے باہر ہوں
جو دل میں ہے مرے لب پر دُعا نہیں ہے وہ
ترا خیال مرے دل سے چَھٹ گیا شاید
خواب کُھلی آنکھوں میں بوئے جاتے ہیں
بات کرتا ہے مسکرا کر ایک
اے خوئے اضطراب! کیا یار سے جُدا
کچھ یار اپنے نام کے اعلان میں مرے
وحشتوں میں ایک وحشت نام کی
رنجِ رائیگاں
منظرلکھنے پڑتے ہیں
ہر کسی کے تجربے سنتا ہوں میں
کھنک رہی ہیں گزرتے دنوں کی زنجیریں
عجیب شخص ہے خود فاصلے بچھاتا ہے
خوشبو کی طرح رنگ سرابوں سے گزر جا
لب ترستے ہیں
ہمسفر
‮خامشی رنگ ہوئی جاتی ہے دھیرے دھیرے
بلاو ا
تجسیم
پیاس
دیا
عادت
خوشبو
حوصلہ دے مجھے
المیہ
خوئے تعبیر
فصلِ زیاں
آ بھی جا
سوالی
لمحے
دُکھن
زندگی
دورا ہے
رستہ بھی مسافر بھی
دُلہن
خا موش نہیں ہوتا
چہرے درد کا آئینہ ہیں
کچی قبریں
یونہی سہی
عدم وجود
ہا ئیکو
جال
کوئی پل ہے کہ
نطقِ انساں
شناخت
اے یار تری بات میں پیچاک بہت ہے
فاصلے کا درد
اگروہ محبت کا اقرار کرتی
پوریں زخمی ہو جاتی ہیں ، تار سے تار ملانے میں
خوش منظریِ شوق سے تصویر ہوا تھا
ترس آتا ہے دیکھ کر اُس کو
بات کی بات میں ہم کہاں آ گئے
ہوئے جو گنگ بدلتی رتوں کی حیرت سے
راستے طے تھے ستاروں کی طرف دیکھتے کیا
 بیادِ ذ کاصدیقیِ
دوسروں کی پرکھ تجربہ اور ہے
اُس فریبندہ کی چاہت کرنا
اپنے اندر کے اندھیروں کو مرے ساتھ نہ کر
وہ مری خوش لباس کیسی ہے
فریب خود کو دیا خود ہی آہ و زاری کی
زنانِ خوش باش
ققنس
نیم گفتہ

 

تعبیرِ خواب..... ڈاکٹر توصیف تبسّم


	طارق بٹ سے پہلا تعارف اقبال احمد قمر کے توسط سے سعودیہ میں ہوا۔ اُس کی ظاہری وضع قطع، قد و قامت ، لباس اور بات چیت کے سادہ اسلوب سے اندازہ نہیں ہوتا تھا کہ اُس کے اندر ایک خوبصورت شاعر چھپا بیٹھا ہے۔ اس حقیقت کا انکشاف اُ س کے تازہ مجموعۂ کلام ’’بدلتی رُتوں کی حیرت‘‘ دیکھ کر ہوا۔ سنگلاخ چٹانوں سے کس طرح چشمے پھوٹتے ہیں اور ان کا شفاف پانی کس طرح اردگرد کی زمین کو سیراب و سرسبز کرتا چلا جاتا ہے، اس بات کا یقین، طارق بٹ کی نظموں اور غزلوں کو پڑھ کر آیا۔
	ٹی ایس ایلیٹ نے فن کو انکشافِ ذات کے برعکس، اخفائے ذات قرار دیا ہے، یعنی فن کار کے فن میں جو شخصیت اظہار پاتی ہے، وہ ظاہر میں نظر آنے والی شخصیت سے مختلف ہوتی ہے، گویا فن ایک پردہ ہے جس میں فنکار کی شخصیت کے اصل خد و خال چھپے ہوئے ہوتے ہیں۔ ایک فنکار ہی پر کیا منحصر ہے، یہاں ایک چھت کے نیچے بیک وقت ایک سے زیادہ افراد بستے ہیں۔ اقبال ؔ جب کہتا ہے:؂
			اقبا ل بھی اقبال سے آگاہ نہیں ہے
			کچھ اس میں تمسخر نہیں ، واللہ نہیں ہے
تو وہ بھی شخصیت کے ان ہی گوناگوں ابعاد کی طرف اشارہ کر رہا ہوتا ہے۔
	طارق بٹ ایک مکمل اور بھر پور شاعر ہے جو سرتاپا، موجِ سخن میں ڈوبا ہوا ا ہے۔ تعجب اس امر کا ہے کہ وہ اپنی منصبی ذمہ داریوں کے پہلو بہ پہلو کس وقت اتنی خوبصورت شاعری کرتا ہے۔ شعر جس کا ظاہری اور باطنی حسن قاری کو اپنے پاؤں پر کھڑا ہونے نہیں دیتا بلکہ قدم بہ قدم ، یہ موجِ تند اس کو اپنے ساتھ بہا کر لے جاتی ہے۔ شعر کو’’ سحرِ حلال‘‘ کہا گیا ہے ، یعنی ایک ایسا جادو جو منفی نہیں بلکہ مثبت اثرات دل و دماغ پر مرتب کرتا ہے۔ شعر میں یہ خوبی اُس وقت تک پیدا ہو ہی نہیں سکتی جب تک شاعر کو اپنی باطن کی دنیا کی شہریت حاصل نہ ہو: ؂

تاباں ہے دیکھ کیسا مرا ماہِ نیم ماہ 
کُل آسماں کے ثابت و سیار سے جدا 

آبیٹھ میرے پاس، فضا کا سکوت سن
کچھ لطف خامشی میں ہے گفتار سے جدا

پوریں زخمی ہو جاتی ہیں ، تار سے تار ملانے میں 
گرہ لگاتے ریشم سے رشتوں کے تانے بانے میں 

ذرا ذرا سی بات پہ یہ جو خود سے الجھتے رہتے ہو
عمر کی پونجی لگ جاتی ہے، بگڑی بات بنانے میں 
	
ہر شاعری کا ایک ظاہر اور ایک باطن ہوتا ہے۔ باطن سے مراد وہ مضامین و خیالات ہیں جن کا اظہار شعر میں ہوتا ہے اور ظاہر وہ اسلوبِ بیان اور پیرایۂ اظہار ہے جو ایک شاعر اختیار کرتا ہے۔ اچھی شاعری اِن دونوں عناصر کے خوبصورت اور متوازن امتزاج سے عبارت ہے۔بلکہ شاعری ایک وہبی صلاحیت ہے مگر زبان و بیان اور پیرایۂ اظہار اکتسابی شے ہے جس کے لیے ریاضت بنیادی شرط ہے۔ طارقؔ کے لیے شعر کہنا محض تفریح یا وقت گزارنے کا وسیلہ نہیں بلکہ جس طرح ہوا چلتی ہے یا جیسے دریا بہتے ہیں ، شعر کہنا اور اُس سے لطف اندوز ہونا، طارقؔ کی فطرت کا حصّہ ہے اور اس کے ساتھ ہی اس کی یہ خواہش کہ دوسرے بھی اُس کے تجربے میں شریک ہوں ، ایک فطری امر۔
	۔۔۔۔لفظ کیا کیا ہیں دسترس میں مری
	ایک سے ایک گوہرِ نایاب
	مجھ سے سرگوشیوں میں رہتا ہے
	اک چمن زار استعاروں کا
	اُن کی خوشبوؤں کو بہم کر کے
	کہیں مدھم ، کہیں بہت گہرا
	کسی لمحہ جو بات کرتا ہوں 
	یہی خواہش مدام رہتی ہے
	کوئی سن لے گا اور سمجھ لے گا !۔۔۔۔
				( شناخت)

	عروض و قوافی کا علم، زبان و بیان، روزمرہ و محاورات کے اصول اور مختلف اسالیبِ بیان سے آگاہی، اُس نے بڑی محنت سے حاصل کی ہے۔ اندازہ ہوتا ہے کہ اُس نے قدیم اور جدید شاعری دونوں کا مطالعہ بالاستعاب کیا ہے۔ اِس اعتبار سے وہ بقولِ غالب ؔ’’ دودِ چراغ کا قدیم تریاکی ‘‘ ہے۔ ؂

اس آئنے کا ہے زنگار ایک عمر کا فن 
جو عکس عکس مرے ماہ و سال دیکھتے ہو

ہے میرا ذہنِ رسا میری دولتِ بیدار
یہاں پہ رونقِ مال و منال دیکھتے ہو؟
	
	طارقؔ بٹ کی شاعری کا بنیادی محرک خوفِ مرگ اور احساسِ فنا ہے، جس نے اُس کی شاعری کی صورت گری کی ہے اور جو روپ بدل بدل کر، بار بار اُ س کے آئینۂ شعر میں چہرہ نما ہوتا ہے۔

وقت کے سیل میں یہ خواب سی بہتی ساعت 
خود ہی تعبیر ہوئی جاتی ہے دھیرے دھیرے

پوچھ مت کیسے سنبھالی ہے بدن کی دیوار 
ریت گرتی ہی چلی جاتی ہے دھیرے دھیرے

زندگی کی جو بنائی تھی خیالی تصویر 
اُس پہ اب گرد جمی جاتی ہے دھیرے دھیرے
................

۔۔۔۔زندگی آج اُس موڑ پر آئی ہے 
جس کے آگے کوئی راستہ اب جو ہے
	وہ نشیبِ زمیں جاتی دو ہاتھ کی ایک گہرائی ہے۔۔
					(فاصلے کا درد)
وہ جب اپنی چند روزہ حیاتِ مستعار کو، زمین و آسمان اور ستاروں کی کروڑوں برس کی زندگی کے پس منظر میں رکھ کر دیکھتا ہے تو اپنے جلد مٹ جانے کا یقین اس کو اُس سفر پر روانہ کر دیتا ہے جس کی آخری منزل دوام و ثبات ہے۔ شاعری بھی دوسرے فنون کی طرح تلاشِ بقا کے سوا کچھ نہیں۔ طارقؔ بٹ جانتا ہے کہ اندر کی آگ، شاعر کو دھیرے دھیرے جلا کر راکھ کا ڈھیر کر دیتی ہے۔ اسی راکھ سے وہ ققنس کی طرح دوبارہ زندگی پاتا ہے۔ یہ دوسری زندگی جس کی حدیں ابدیت سے جا ملتی ہیں ، سوائے اس کی شاعری کے کچھ اور نہیں ہے:


........راکھ سا ڈھیر ہے جانے قدموں میں کیا
اِس اداسی کی ویراں سرا کا مکیں 
ز مرے کوئی تھا بھی نہیں!
جز مرے.....اس جگہ!
راکھ سی یہ .....!نہیں 
میں نہیں ، میں نہیں ، میں نہیں 
میں ہی کیا ؟۔۔۔۔۔۔۔۔۔۔۔۔
اس سے پہلے بکھر جائے میرا وجود
اس پہلے کہ ٹھوکر ہوا کی لگے
ایک آواز کی بوند مجھ پر پڑے
میں بھی ققنس کے مانند پھر جی اٹھوں 
کوئی آواز دے 
ایسی آواز جو پھر جلا دے مجھے !۔۔۔۔۔۔۔۔۔۔۔
					(ققنس)
فنا کے اس احساس سے وہ دردمندی جنم لیتی ہے جو شعر میں تاثیر کا جادو جگاتی ہے۔ یہاں ہر شخص خواب دیکھتا ہے۔ خواب زندہ رہنے کے لیے ضروری ہیں۔ خواب، خواب اور پھر شکستِ خواب، یہ کھیل ساری عمر جاری رہتا ہے۔ یہ نہ ہو تو زندگی کسی ویرانہ کا سفر بن کر رہ جائے۔
	طارقؔ بٹ کے شعر کو اگر ایک فقرہ میں بیان کیا جائے تو یہ کہا جا سکتا ہے کہ وہ ہر اچھی شاعری کی طرح فکر اور جذبہ کے سنگم پر طلوع ہوتا ہے، طارقؔ کی فکر کا یہ سفر، اس کی اپنی ذات کے نقطہ سے شروع ہو کر ، دائرہ دائرہ پھیلتا حیات و کائنات کو اپنے احاطہ میں لے لیتا ہے۔ عجیب بات یہ ہے کہ طارق ؔاپنی نظموں میں اپنے اردگرد رونما ہوتے سماجی و سیاسی واقعات سے بڑی حد تک لا تعلق دکھائی دیتا ہے۔ دراصل اس کو ہنگامی نوعیت کے مسائل سے دلچسپی نہ ہونے کے برابر ہے۔ وہ اُن عالمگیر اور آفاقی مسائل کے بارے میں سوچتا ہے جو ابتدائے آفرینش سے فکرِ انسانی کا موضوع رہے ہیں۔ اِن گوناگوں موضوعات میں ، محبت کا ملکوتی اور ازلی ابدی جذبہ سرِ فہرست ہے۔ طارقؔ کے یہاں اس خاص آفاقی جذبے کی مختلف پرتیں اور اُس کے رنگ کچھ اس طرح بکھرے ہوئے ہیں کہ ا۔س کو بالا تامل، محبت کا شاعر کہا جا سکتا ہے۔ محبتوں کاسفر تصوراتی اور حقیقی محبت کی راہداریوں میں محسوسات کا سفر ہے۔ اور روز و شب کے اجالے اور اندھیرے میں یہ ملکوتی جذبہ کہیں محض رومانی ہے، کہیں حقیقی اور کہیں اس کی حدیں ما ورائیت سے جا ملتی ہیں۔ کہیں یہ محبت لمسِ بدن اور سپردگیِ تمام سے مشروط ہے: ؂
جلوے ہیں آشکار عجب روپ رنگ سے
کیا چھوٹ پڑ رہی ہے ترے انگ انگ سے

لمسِ بدن سے اُس کے صبا کیا نشے میں ہے
جھونکے ہوا کے مست پھریں جوں ملنگ سے

کس آنکھ کی مجال کہ چھولے وہ عکسِ یار
آئینہ چومتا ہے جسے اپنے ڈھنگ سے

کیا جانئے کہ کیا ہے، مگر تن بدن میں آج
اک تھرتھری سی ہے کسی تازہ امنگ سے

..........................

کیا کیا نہ گفتگو میں ہوئے راز آشکار 
باہم ہوئے ہیں جب کہیں دو ہم سخن بدن

اعجاز ہے یہ جذبۂ اخلاصِ عشق کا 
کھلتا تھا ورنہ یوں کہیں وہ وہ کم سخن بدن

آیا بصد ہراس جو بانہوں کے گھیر میں 
پھر چوکڑی ہی بھول گیا وہ ہرن بدن
اور کہیں محض اپنی تلاش: 
			تم کو نہ یقیں آئے 
			پھر بھی یہ کہوں گا میں 
			جب اپنے ہی سائے کی
			تحویل سے نکلا میں 
			دیکھا کہ نہیں تھا میں 
					(عدم وجود)
	ایسا لگتا ہے کہ طارقؔ ، محبت کے سنگھاسن پر، گوتم کی طرح آلتی پالتی مارے براجمان ہے اور اس کے سرپر پھیلا تناور برگد اتنا گھنا بھی نہیں کہ وہ زندگی کے دکھوں کی دھوپ کو اُس تک نہ آنے دے۔
طارقؔ بٹ نے اگرچہ ہنگامی اور وقتی موضوعات سے کوئی خاص تعلق نہیں رکھا مگر خود اس کی اپنی اور اپنے جیسے ہزاروں افراد کی زندگی اس کے سامنے ہے۔ وہ براہِ راست دوسروں کے دکھ درد کو بیان نہیں کرتا بلکہ خود اپنی ذات کے آئینے میں ان کا عکس دکھاتا ہے۔ عکس چونکہ اصل کے مقابلے میں ٹھوس نہیں ہوتا، اس لیے ان دکھوں کی دلکشی اور بھی بڑھ جاتی ہے۔ طارقؔ کے نزدیک جذبۂ عشق سمندر کے مانند ہے جو اپنی حدود آپ قائم کرتا ہے:

	
سمندر اپنے من مانے کنارے خود بناتا ہے
کہیں یہ دور تک پھیلائے اپنی نیل گوں چادر
تماشا دیکھتا ہے آپ اپنی بے کرانی کا
کہیں اپنے بنائے منظروں کے رنگ میں سمٹا
پڑا جادو جگاتا ہے۔۔۔۔۔۔۔۔۔
مری جاں !

عشق وحشت میں سمندر سے فزوں تر ہے
سو اس وحشی کو بھی اپنے کنارے خود بنانے دو !(عشق اور سمندر)
	
	جذبۂ عشق، طارقؔ کے یہاں اتنا شدید ہے کہ لمحہ بھر کو اُس کے پاؤں زمین پر ٹکنے نہیں پاتے۔جمال کی پیشِ نظر ہر صورت اُ س کے درونِ ذات ایک اتھل پتھل برپا کیے رکھتی ہے۔جب ایک فردِ واحد حیات و کائنات کا مرکزی نقطہ قرار پا جائے تو پھر یہ سفر خود اپنے نقوشِ پا پر چلنے کے مانند ہوتا ہے۔ دیکھا جائے تو طارقؔ، جادۂ عشق پر خود اپنی تلاش میں نکلا ہوا مسافر ہے۔ سفر میں صعوبتیں تو اٹھانی ہی پڑتی ہیں مگر یہ سفر اور رنج اتنا بے صرفہ بھی نہیں کہ اس کو رنجِ رائیگاں سمجھ لیا جائے کیونکہ اس سفر کے اختتام پر اس کی ملاقات خود اپنے آپ سے ضرور ہو گی۔ یہ سفر سلوک کے سفر کی طرح ہے جو اپنی ذات سے شروع ہو کر اپنی ہی ذات پر ختم ہو جاتا ہے۔ 
 	طارقؔ بٹ کی فکر کی طرح اُس کا فن شعر بھی اپنے امتیازی خد و خال رکھتا ہے۔ بیانیہ شاعری کے پہلو بہ پہلو، اُس نے بعض نظموں میں خوبصورت تمثیلی انداز اختیار کیا ہے۔ تمثیل، کردار، مکالمہ اور تخاطب وہ فنی حربے ہیں جن سے طارقؔ ا پنی نظموں کی تعمیر میں مدد لیتا ہے۔ یہ کوئی شعوری کوشش نہیں بلکہ اُس کے تحرک پسند ذہن کا لازمی نتیجہ ہے۔ اِن وسائل سے اس کی غزلوں ، بالخصوص اُس کی نظموں میں ایک ڈرامائی فضا از خود پیدا ہو جاتی ہے۔:
 	
 	ابا جی ! 
	آج یہ چار کہار، یہ آپ کے چاروں بیٹے
	اپنی ماں کی پھولوں کی چادر میں لپٹی 
	ڈولی اٹھائے
	آپ کے اپنے شہرِ خموشاں میں آئے ہیں 
	اس دلہن کو کہاں اتاریں۔
					(دلہن)
طارقؔ جہاں خوبصورت فارسی تراکیب تراشتا ہے، اُس کے ساتھ ہی ہندی کے سبک اور شیریں لفظوں سے بھی حسبِ ضرورت کام لیتا ہے: ؂
ممکن ہے خود دل سے ہم نے ایک کہانی گھڑ لی ہو
ممکن ہے یہ اور بنت ہو اور ہی تانا بانا ہو

ممکن ہے دل سمرن کی ہر دھڑکن تیرے نام کی ہو
رادھا رادھا جپنے والا شیام ترا دیوانہ ہو
.............
کیسے پوچھیں کیا بیتی ہے یاروں پر
وہ روتے ہیں ، ہم بھی روئے جاتے ہیں 

شام ہوئی بسرام کی فکر کریں صاحب
دن کے بوجھ یہیں تک ڈھوئے جاتے ہیں 
طارقؔ بٹ کی شاعری فنی اعتبار سے بھی بہت متنوع ہے۔ ہائیکو، نظمِ آزاد، نظمِ معرّیٰ اور نظمِ مقفیٰ سب ہیئتوں کو اُس نے کامیابی سے برتا ہے۔ طویل بیانیہ نظموں کے مقابلہ میں اُس کی مختصر نظمیں زیادہ دل پذیر ہیں کیونکہ ان میں جذبہ پھیلنے کی بجائے ایک نقطہ پر مرکوز ہو گیا ہے:
	
	وادی میں اترتے ہی
		آبادی سے کچھ پہلے
		دیکھا تھا انہیں میں نے
		اک جھنڈ میں پیڑوں کے
		سائے میں پڑے دونوں 
		آرام سے سوئے تھے
		اک لمبی مسافت کی 
		گمبھیر تھکن اوڑھے
		رستہ بھی مسافر بھی۔		(رستہ بھی مسافر بھی)
..........................
		اِن قبروں پر اب تک جانے 
		کتنی قبریں اور بنی ہیں 
		بہرِ دعا بھی ہم کو آئے 
		مدت گزری
		کہیں کہیں سنگِ تربت پر 
		روشن ہیں کچھ تحریریں سی بجھتے دیوں کی
		جو کہتی ہیں 
		اب بھی کوئی دیا جلا کر رکھ جاتا ہے
		جانے کس کا وارث کس کی یاد کو روشن کر جاتا ہے۔
						( کچی قبریں )

					ڈاکٹر توصیف تبسّم 
						اسلام آباد


طارق بٹ کی شاعری۔۔ڈاکٹر فاطمہ حسن

		’’بدلتی رتوں کی حیرت ‘‘طارق بٹ کا دوسرا مجموعہ کلام ہے۔مجموعے کا نام ہی اتنا شاعرانہ ہے کہ اپنی طرف متوجہ کر لے اور دل میں اسے پڑھنے کی خواہش پیدا ہو جائے۔ پھر اگلے ہی صفحے پر انتساب کے یہ سات الفاظ ’’جس کی عطا ہے اس کے نام ‘‘ معنی کے سات در کھولتے ہیں۔ اب آپ ان کی شاعری کو خالق حقیقی کی عطا سمجھیں یا حسن مجازی کی دین۔ ویسے بھی شاعر اور صوفی کا راستہ جدا نہیں ہے۔ ابدی سکون کی تلاش جو اس کے مضطرب دل کو چاہئیے۔ اس راہ پر لے جاتی ہے جو کبھی آرٹ کی جانب جاتی ہے تو کبھی عبادت کی جانب۔ ایک ایسے وجود کی تلاش جو کائنات کی وسعتوں میں کہیں موجود ہے مگر کہاں ہے۔ اگر سامنے آتا ہے تو پوری طرح آشکار کیوں نہیں ہوتا۔ اس ایک وجود کو کبھی وہ اپنے آپ میں تلاش کرتا ہے کبھی محبوب میں اور کبھی ان دونوں کی یکجائی میں۔ حافظ کے شعر سے اپنے شعری مجموعے کا آغاز کرتے ہوئے طارق بٹ کے لاشعور میں بھی عشق بہت ہی ارفع مقام پر محسوس ہوتا ہے۔ اس مقام پر جہاں محبوب کی یکتائی اتنی مسلّم ہے کہ آئینے میں اس کا عکس بھی نہیں بن سکتا۔ ان کی نظم ’’وہ خدا تو نہیں ‘‘کا اختتام دیکھیئے۔
عکس کر پائے اس حسن بے مثل کو
ہو بہو
خیر اس کا تو امکان تب ہے کہ جب
عکس جانا گیا ہو کبھی معتبر 
کوئی اس جیسا ہے اور نہ ہو گا کوئی 
ماوراء ہی رہے گا وہ ہر شرک سے 
			گو خدا وہ نہیں 
وہ خدا نہیں ہے اس کا اعتراف اپنی شاعری میں کرتے ہوئے طارق بٹ نے اس کے ہونے اور بے مثل ہونے کا اظہار اس طرح کیا ہے کہ بین السطور ان کے عشق کی پاکیزگی اور اپنے وجود کی نفی دونوں محسوس کی جاسکتی ہیں۔ یہاں پر ان کا ذاتی وقار بھی متاثر نہیں ہوتا گو کہ وہ Submissionکی انتہا پر ہیں۔
	طارق بٹ کے اس مجموعے میں نظمیں بھی ہیں اور غزلیں بھی۔ دونوں اصناف میں صرف ہیئت مختلف ہے داخلی کیفیات اور لفظیات میں زیادہ فرق نہیں جو ان کے سچے اظہار کا ثبوت ہے۔ ویسے بھی انہوں نے کوئی زیادہ گنجلک شاعری نہیں کی ہے۔ معنی و مطالب میں واضح سادہ مصرعوں میں وہ تمام تجربات و احساسات جن سے یہ گزرتے رہے ہیں اس طرح ادا کیے ہیں کہ پڑھنے والا ان کے سادگیِ بیان کی داد ضرور دے گا۔خصوصاً غزل میں انہوں نے اپنے آپ کو اس شکایت سے بچایا ہے جو وہ خود محبوب سے کر رہے ہیں۔ان کا شکایتی اور تیکھا لہجہ ان اشعار میں دیکھیئے۔ 
		اے یار تیری بات میں پیچاک بہت ہے
		کہتے ہیں تجھے حرف کا ادراک بہت ہے
		الفاظ سے یوں کھیلنا اچھا نہیں ہوتا
		یہ کھیل میری جان خطرناک بہت ہے
		سچ کہنے کا آزار تجھے بھی ہے، مجھے بھی
		کہتے ہیں کہ لہجہ ترا سفاک بہت ہے		
 	طارق بٹ نے لہجے کی سفاکی کا گلہ کیا ہے یہ گلہ محبوب سے ہے اس لیے بہت محتاط سرزنش محسوس ہوتا ہے لیکن ان کی اپنی شاعری میں لہجہ بہت نرم اور انداز مفاہمانہ ہے۔ انہوں نے ہر طرح سے عشق کا احترام کیا ہے اور محبوب کو اس سطح پر رکھا ہے جہاں عاشق کا اپنا وجود معدوم ہو جائے۔ 
ذہن کی اس گنجان فضا میں یادوں کے تھے شہر کئی
آن بسے ہم اس نگری میں جس کی تم سلطانہ ہو
اور
دل وہ غدار و دغا باز تھا شہر جاں میں 
جس نے دشمن کے لیے شہر کے در کھول دیے 
ہم اپنے آپ میں جل جل کے بجھ گئے آخر 
دھواں کیا نہ کہیں اور نہ شعلہ باری کی
اس مجموعے میں بدلتی رُت کے متعدد رنگ اور ہر رنگ کے کئی شیڈ موجود ہیں۔ رُت کے حوالے سے ان کے شعر دیکھیئے۔
کسی بھی رت کا یہ پابند تھوڑی ہوتا ہے
جنوں بہار کی سوگند تھوڑی ہوتا ہے
وہ میری ایک رت بھی امر کر نہیں سکا
جادو تو جانتا تھا مگر کر نہیں سکا
شاعری طارق بٹ کے لئے انہی آتی جاتی رُتوں کے منظر لکھنے کا نام ہے اور یہ کام وہ بڑے جتن سے کر رہے ہیں۔ ان کی نظم ’’منظر لکھنے پڑتے ہیں ‘‘ کے ایک بند میں انہوں نے اس بات کا اظہار اس طرح کیا ہے۔
		بادِ صبا کا کون سا جھونکا 
		خوشبو خوشیاں لگائے
		گلشن کو مہکائے گا
		کون جلے گا شاخ پہ تہا 
		کون سا گل مرجھائے گا
		کون بھلا دے گا ہم کو اور 
		کون نہیں یاد آئے گا
		کہاں کہاں پر رونا ہو گا
		کہاں کہاں دل گائے گا
		اب ہم کو خود اپنے قلم سے 
		آنے والی ایک اک رت کے منظر لکھنے پڑتے ہیں 
		وقت سے پہلے ہی سکھ دکھ کے دفتر لکھنے پرتے ہیں 
	شاعر کی حساسیت نہ صرف آنے والی رُتوں کی چاپ پہچانتی ہے بلکہ خاموشی میں بھی آواز سنتی ہے اور آواز کو معنی پہنا دیتی ہے۔
		اس کی خاموشی بھی ہے نغمہ کوئی
		بول اس کے ان کہے سنتا ہوں میں 
		کھل سکا اب تک نہ حرفِ کن کا راز
		ہر صدا کو غور سے سنتا ہوں میں 
	طارق بٹ ایک عرصے سے وطن سے دور مقیم ہیں۔ ہجرت کا دکھ ، بے مکانی کا کرب، ہجر کی تپش ان کی شاعری کے موضوعات ہیں۔ہجر اور ہجرت کے معلوم تجربات کو اپنے احساسات سے ہم آہنگ کر کے انہوں نے جو خوبصورت،منفرد اشعار تخلیق کیے ہیں وہ متاثر کن ہیں۔ اس سے ان کی شاعرانہ صلاحیتوں کا اندازہ ہوتا ہے۔ چند اشعار دیکھیں۔
		میں بھی رک سکا کسی منزل پہ درد کی 
		اور میرے ساتھ کوئی سفر کر نہیں سکا
		عجیب وہم سا رہتا ہے ہر سفر میں مجھے
		رواں ہوں جس پہ ، مرا راستہ نہیں ہے وہ
		مری تلاش میں آئے ہو، کیا خبر تم کو
		جہاں میں رہتا ہوں ، میرا پتا نہیں ہے وہ
	عصر حاضر کے تجربات و حسیت سے ہم آہنگ طارق بٹ کی شاعری محسوسات و معنی میں سادگی کے باوجود اثر انگیز ہے۔ زبان و بیان پر ذرا سی توجہ اسے مزید نکھار سکتی ہے۔ ان کی شاعری کا عرصہ بہت طویل نہیں اس لیے ان سے خوب سے خوب تر کی فرمائش کی جا سکتی ہے۔ خصوصاً یہ شعر پڑھ کر آپ بھی کہیں گے کہ یہ فرمائش بے جا نہیں۔
	اک لمحۂ قرار نے آواز دل کو دی			اے بے قرار اب تجھے مہلت نہیں رہی
						ڈاکٹر فاطمہ حسن
						یکم اکتوبر ۲۰۰۷ء


طارق بٹ کی شاعری۔۔ نصیر احمد ناصر
	طارق بٹ کی شاعری ایک تشکیک بھری دھند میں تشکیل پاتی ہوئی اثبات کے راستوں پر طلوع ہوتی ہے اور بدلتی ہوئی رتوں کی نویلی حیرت اور اجلاہٹ سے درو بام کو منور اور قلب و چشم کو نہال کرتی ہے۔ یہ صبح و مسا کی دہلیز پار کر کے دن اور رات سے مکالمہ کرنے والی شاعری ہے جس میں صرف شاعر کی اپنی آوازِ مسلسل (Hum) ہی نہیں بلکہ فطرت اور مظاہرِ فطرت کی صدائے بازگشت بھی شامل ہے۔ طارقؔ بٹ کی شاعری میں تاریخی مادیت اور کسی جنتِ ارضی (Utopia )تلاش عبث ہے۔ یہ کسی بہت بڑے فلسفے اور نظریے کی شاعری بھی نہیں۔ یہ سیدھی سادی اقدار بلکہ اعلیٰ اقدار یعنی صداقت ، خیر اور حسن اور ایک خاص حاسۂ جمال و اخلاق (Aesthetic & Moral sense) کی حامل شاعری ہے جو اپنے حسنِ بیان کے با وصف غیر ضروری زیبائش سے بڑی حد تک پاک ہے اور کلیم الدین احمد کے اس قول کے مصداق ہے کہ۔’’ شاعری اچھے اور بیش قیمت تجربوں کا حسین ، مکمل اور موزوں بیان ہے‘‘ اسے پڑھتے ہوئے یوں محسوس ہوتا ہے جیسے منزلِ سخن تک آتے آتے شاعر نادیدہ راستوں پر چلنے اور ان دیکھے خوابوں سے گزرنے کا تجربہ کر چکا ہے اور اب آبنائے وقت کے ایک کنارے پر کھڑا ہو کر دوسرے کنارے کے راز ہائے سربستہ جان لینے کی صلاحیت سے بہرہ ور ہے۔ طارقؔ بٹ کو اپنے عرفانِ حرف اور شعری جذبوں کا ادراک ہے۔ مجھے پوری امید ہے کہ وہ اردو ادب کی مین اسٹریم میں داخل ہوتے ہی تسلیم و قبول کے مراحل طے کر لے گا۔
						نصیر احمد ناصرؔ
						راولپنڈی
						۲۲  اپریل ۲۰۰۷ء


حیرت رنگ
	
	
	حیرت مسرت کا باعث بنے یا کسی رنج سے آشنا کرے ، اس کے یہ دونوں منظر کچھ نیا جاننے ، سوچنے اور سمجھنے کا ذریعہ بنتے ہیں۔یہ حیرت ہی تو ہے جس کے سبب مزاجِ موسم و ابنِ آدم کے نئے نئے رنگ برتنے کو ملتے ہیں۔ یہ جانی پہچانی رُتوں کا نرالا روپ ہی تو ہوتا ہے جو زندگی میں تنوع لاتا ہے ، اس میں ٹھہراؤ نہیں آنے دیتا، اور یہ دریا ہمیشہ آگے کی سمت رواں رہتا ہے۔ کیوں ؟اور کیسے؟ یہ دو سوال جو ہمیشہ انسان کے علم میں اضافے اور ایجا د و اخترا ع کا سبب رہے ہیں ، انہیں بھی حیرت ہی ذہنوں میں اگاتی ہے۔
	انہی حیرتوں سے کچھ رنگ لے کر میں نے اپنے شعر کا منظر نامہ تصویر کرنے کی بساط بھر کوشش کی ہے۔اب یہاں جیسے بھی منظر ابھر کر سامنے آئے ہیں وہ بہت سوں کے لیے جانے پہچانے توہو سکتے ہیں ، مگر یہ ایک نیا رخ لیے ہوئے ضرور ہوں گے۔
	ادب میں نام و مقام کی آرزو کبھی نہیں رہی۔ اچھا ادب پڑھنا میرا شوق ہے اور میری شعر گوئی اسی شوق کا حاصل۔میرا پہلا مجموعہ’ صداۓ موسمِ گل‘ استاد مکرم جناب ذکا صدیقی مرحوم کے اصرار و سعی پر ۱۹۹۷ ء میں آیا تھا۔اس دوسرے مجموعہ کے لیے بھی احباب کا اصرار رہا اور گذشتہ دو تین برس سے یہ اشاعت کی مختلف منزلوں پر ڈیرا ڈالے پڑا رہا۔ڈاکٹر آصف فرخی صاحب کا ممنون ہوں کہ انہوں نے اسے منزلِ مقصود تک اپنے ساتھ لے جانے کی حامی بھری ورنہ یہ سفر، بہت ممکن ہے مزید وقت لیتا۔
	
	محترم ڈاکٹر توصیف تبسمؔ ، محترمہ ڈاکٹر فاطمہؔ حسن اور محترم نصیر احمد ناصرؔ کا میں بے حد ممنون ہوں کہ انہوں نے اپنی گونا گوں مصروفیات سے وقت نکال کر میری ہمت افزائی فرمائی۔ اس مجموعے کو قدرے بہتر صورت دینے کی بے ریا سعی اور بے غرض خلوص کے لیے میں برادرم محمد یعقوب آسی صاحب ( سابق ڈپٹی رجسٹراریونیورسٹی آف انجینیرنگ، ٹیکسلا) کا احسان مند ہوں ، جو زبان و ادب پر گہری نظر رکھنے کے با وصف ایسے سوال اٹھاتے ہیں جو آپ کو سوچنے پر مجبور کرتے ہیں۔ان کے لیے سوائے اس کے اور کیا کہوں ، جزاک اللہ اے حبیبِ من۔ 
	ان کے لیے بھی دعائے خیر جن کے مزاج کی بدلتی رتوں نے مجھے وہ حیرت بخشی جو زندگی کے نئے رخ متعین کرنے میں میری ممد و معاون ہوئی۔

						طارقؔ بٹ 



وہ خدا تو نہیں  

وہ خدا تو نہیں 
ماورا ہے مگر وہ بھی ہر شرک سے
کوئی اُس جیسا ہے اور نہ ہو گا کبھی
 اس زمیں پر نہیں 
 اس جہاں میں نہیں 
آسمانوں پہ ہو!
 اُس طرف دوسری کہکشاؤں میں ہو
ایسا ممکن ہے کیا؟ 
ایسا ممکن نہیں !
کفر ہو گا جو ذرہ برابر کوئی 
اُس کے ہم رنگ ہونے کا دعویٰ کرے
اور دعویٰ تو کیا 
دھیان بھی ایسا گزرے تو ہو گا گناہ
اورجس کی سزا،ا لاماں الاماں 

اور میں کیا کہوں 
 کیا ہے تم کو خبر
کتنے آئینہ گر
لے کے اپنا سا منہ رہ گئے
بے وقر ، بے اثر،خاک اُن کے ہنر
بن سکا کب کسی سے وہ اک آئنہ
ہو جسے ناز اپنی جلا پر کہ وہ
عکس کر پائے اُس حسنِ بے مثل کو
ہو بہو!
خیر!اس کا توامکان تب ہے کہ جب
عکس جانا گیا ہو کبھی معتبر
 کوئی اُس جیسا ہے اور نہ ہو گا کوئی
 ماورا ہی رہے گا وہ ہر شرک سے 
گو خدا وہ نہیں


 وہ اجنبی سا آشنا


وہ جس نے سارے خواب ترے زندہ کر دیے !
 اپنے جنوں کی آب سے تابندہ کر دیے !
خود بجھ کے تیرے راستے رخشندہ کر دیے !	

چھپ کر جو بیٹھنا ہو کبھی ،اپنے آپ سے
تو سوچنا اُسے.....
وہ اجنبی سا آشنا کس راہ گم ہوا
ایسا گیا کہ لوٹ کر آیا نہ پھر کبھی
اب گرد سے اَٹی ہوئی راہوں میں کچھ نہیں 
وہ نقشِ پا بھی وقت نے شرمندہ کر دیئے

پھر شاخِ د ل پہ پھول جو اک اجنبی لگے
مت دیکھنا اُسے.....
مت سوچنا اُسے.....
کس کو خبر کہ راز کوئی بے طرح کھلے


آنکھوں میں انتظار کی اک پیاس بو گئیں 
ساون رُتیں تو جیسے، کہیں جا کے کھو گئیں 

اک اک لڑی میں پھول ہیں ، سو انتظار کے
کیا موتیوں کے ہار یہ پلکیں پرو گئیں 

شدت گئی نہ موسمِ ہجرانِ یار کی 
گو سرد، گرم ساعتیں اس میں سمو گئیں 

کیا بولتی رُتیں تھیں یہاں ، کوئی جانتا
جو اُس کی راہ دیکھتی خاموش ہو گئیں 

منظر مٹا سکیں نہ یہ تیرے جمال کے
یوں تو ہزار بارشیں آنکھوں کو دھو گئیں 

***


رنج تو نے وہ بار بار دیے
نقش سے درد کے ابھار دیے
خوانِ غم کیا سے کیا نہیں اترے
درد نے ذائقے ہزار دیے
تیرے غم کی قبا سجی ہم پر
اور ملبوسِ غم اتار دیے
تیرے پہلو سے دور رہ کر بھی
دن ترے ساتھ سب گزار دیے
تم کو کچھ جستجو نہ تھی، ورنہ
راستے ہم نے تھے سنوار دیے
تم نے اپنایا ہی نہیں ہم کو 
تم کو سارے تھے اختیار دیے
دل کہ بس ڈوبتا ہی جاتا ہے
اب مسافر بھی سب اُتار دیے!
**


دونوں منظر ہیں۔۔۔۔ 

دونوں منظر ہیں بیقراری کے
کہیں جگنو، کہیں شرار کوئی
وہ نظر جگنوؤں کی خوگر تھی
اُس نے جانی ہی کب شرر کی بساط
اُس سے کہنا، شرر میں جگنو سی
تابِ ضبط و قرار ہوتی نہیں 
وہ تو منظر ہی ایک پل کا ہے
کوئی دیکھے تو ہے! 
نہیں ،تو نہیں 
***


تم کیا جانو
تم کیا جانو!
درد خدائی کیا ہوتی ہے
 تم کیا جانو !
ہجر و وصال کے میلے میں جب
خود سے بچھڑ جاتا ہے کوئی
 وہ تنہائی کیا ہوتی ہے
 تم کیا جانو
تم کیا جانو!
درد کے اُگنے سے پھلنے تک
 دل مٹّی کو
 دھوپ، ہوا، با رش کے کیا کیا
طعنے سننے پڑتے ہیں 
درد شجر بن کر جب پھیلے
وہ رسوائی کیا ہوتی ہے
 تم نے درد نہ بویا کوئی
 تم کیا جانو ! 


اس علاقے میں دل ستاں ہے کون
تو نہیں ہے، تو پھر یہاں ہے کون 
کس کی لو سے دمک رہا ہوں میں 
تو نہیں ہے، تو میری جاں ! ہے کون
آپ ہر دل میں جا دھڑکتا ہے
حرفِ سادہ کا ترجماں ہے کون
بات کو چاہیے لبِ اظہار
راز کیا چیز راز داں ہے کون
خواب، یا خواب دیکھنے والا
آپ اپنے میں ، اک گماں ہے کون
عافیت اپنی ہو جہاں مخدوش
پوچھئے کیا کہ بے اماں ہے کون
اپنی آغوش میں لیے مجھ کو
یہ زمیں زیرِ آسماں ہے کون 
میں جو ناراض ہوں ، تو خود سے ہوں 
زندگی! تجھ سے سرگراں ہے کون
درد کی گرد بیٹھتی ہی نہیں 
دیکھئے کیا، یہ کارواں ہے کون
کہہ دیا تھا، بجھا نہ دل کا چراغ
دیکھ لے اب دھواں دھواں ہے کون





سفر ہی ختم ہوا اور نہ راستہ ٹھہرا
کہاں پہ تھی مری منزل کہاں میں آ ٹھہرا
سفر نصیب ہوں نام و نشاں بتاؤں کیا
کہ برگِ رہ کا ٹھکانا سرِ ہوا ٹھہرا
نہ درہمی کہیں دل میں نہ درد ہنگامہ
ارے! یہ آج اِدھر کیا معاملہ ٹھہرا
دل اپنی موج میں آئے تو کیا نہیں ہوتا
جسے بھی کر دیا سجدہ، وہی خدا ٹھہرا
کنارِ دل سے شرر بار ہو کے اُٹھا ہے
سرِ مژہ نہ ستاروں کا قافلہ ٹھہرا
پکارتا ہی رہا وہ ’’نہ جا‘ نہ جا، طارقؔ‘‘
اُٹھے قدم نہ رُکے دل تو بارہا ٹھہرا
***




درد شعلہ بنا دیکھتے دیکھتے
سارا تن من جلا دیکھتے دیکھتے
جل گیا کوئی یوں ہجر کی آگ میں 
راکھ کا ڈھیر تھا دیکھتے دیکھتے
دور نظروں سے کیا وہ ہوا ماہتاب
سارا منظر بجھا دیکھتے دیکھتے
اُس کی نیلاب آنکھوں کی گہرائیاں 
ڈوب جانا مرا دیکھتے دیکھتے
حسن میں تھا عجب ناگ سا بانکپن
زہر چڑھتا گیا دیکھتے دیکھتے
سخت دشوار تھا دل سے دل کا سفر
بن گیا راستہ دیکھتے دیکھتے
***



ممکن ہے جو تم سے کہا ہے، جھوٹ ہو سب افسانہ ہو
دادِ سخن پانے کا تم سے یہ بھی ایک بہانہ ہو
ممکن ہے خود دل سے ہم نے ایک کہانی گھڑ لی ہو
ممکن ہے یہ اور بُنت ہو اور ہی تانا بانا ہو
ممکن ہے دل سُمرن کی ہر دھڑکن تیرے نام کی ہو
رادھا رادھا جپنے والا شیام ترا دیوانہ ہو
ذہن کی اس گنجان فضا میں یادوں کے تھے شہر کئی
آن بسے ہم اس نگری میں تم جس کی سلطانہ ہو
ہم سے جب مطلب ہی نہیں کچھ، پھر انداز یہ کیسا ہے؟
آتے جاتے اِس جانب جو ایک نظر دُزدانہ ہو
 خوابوں کی دنیا میں رہنا، خوابوں میں جینا مرنا
تیرا میرا ایک ٹھکانہ، چاہے کوئی زمانہ ہو
ناممکن تو کچھ بھی نہیں اس دنیا میں ، لیکن تم سا
کون ہوا جو ہر انگ یکتا ہر اک روپ یگانہ ہو
*** 




تم بھی تو دیکھو مجھ کو

میں ہوں نگراں کئی قرنوں سے تمھاری جانب
روز اک بھیس نیا بھر کے چلے آتے ہو
اور کہتے ہو
’’مجھے دیکھو،مجھے پہچانو
کون ہوں میں ، ذرا بتلاؤ تو‘‘
روپ بہروپ کا یہ کھیل رہے گا کب تک ؟
چھاؤں اور دھوپ کا یہ میل رہے گا کب تک؟
آج اک لحظہ ذرا
 تم بھی تو مجھ کو دیکھو
کون ہوں میں 
بھلا کیا رشتہ ہے تم سے میرا
میری پہچان کا اک حرف تو لب پر لاؤ
میں ہی کیوں دیکھوں تمھیں 
تم بھی تو دیکھو مجھ کو
***



 اتنی دیر 

اتنی دیر تو زندہ رہ لوں 
	جتنی دیر یہ تیری محبت
	اپنے سارے تیر چلا لے
	میری روح کی ہر کیاری میں 
	تیرے دکھوں کے،پھول کھلا دے

اتنی دیر تو زندہ رہ لوں 
	تیرے دکھے اس دل سے اٹھتے
	اک اک شیون کو میں سن لوں 
	تیری روح میں چبھنے والے 
	اک اک کانٹے کو میں چن لوں 

 اتنی دیر تو زندہ رہ لوں 
	تیرے اشکوں کے آئینے
	میری روح کے ہر گوشے میں 
	تیرا عکس مثالی کر دیں 
	مجھ کو تجھ سا عالی کر دیں 

اتنی دیر تو زندہ رہ لوں 
 	تیرے اجلے تن پر چھائے
	غم کے کالے کالے سائے
 	بڑھ کر مجھ پر شام نہ کر دیں 
	میرا جنوں انجام نہ کر دیں 
 اتنی دیر..........

***





منظر بدلتے جاتے ہیں 


ہمیں خبر نہ تھی ہم یوں ضرر رساں ہوں گے
خبر جو ہوتی تو اک سانس بھی نہ لیتے ہم
تمھاری راہ میں اک گام بھی نہ چلتے ہم
اگرچہ راہ کے منظر اُداس تھے سارے
پسِ غبارِ سفر تھے کہیں ، چھپے تارے
چمک اُٹھے ہیں جو خود سے تو اب گلہ کیسا
جبیں پہ چمکیں گے داماں کو جگمگائیں گے
یہ خاک ذرّے مگر خوابِ زر فشاں بھی ہیں 
 کسی کے یاد افق کی یہ کہکشاں بھی ہیں 
چلو تو راہ کے منظر بدلتے جاتے ہیں 
وہی جو راز تھے اب تک وہ کھلتے جاتے ہیں 
ہر ایک گام سفر شوق کا نیا پہلو
یہی تو ہے خلشِ گام گام کا جادو

***




 خوابِ آخریں 
 
ایسا کیوں سوچا ہے تو نے 
میری ہستی کے گلاب
اب کہاں آنکھوں کو حسرت 
یہ کہ دیکھیں اور خواب
 میرے خوابِ آخریں ....
میری ہستی کے گلاب....
اب تو یہ جی چاہے میرا
اپنے سب ارماں لیے
سو رہوں میں اوڑھ کے چپ کی ردا 
تیری اس دہلیز کے پہلو میں 
تیری آہٹوں کے درمیاں 
 میرے خوابِ آخریں ....
میری ہستی کے گلاب .....

***


سب پوچھتے ہیں ، کون ہو ؟کہتا ہوں ، تم کو کیا
میں جو بھی ہوں یہ جان لو، جو تھا نہیں رہا
ہم اپنے خواب بیچنے والے نہ تھے کبھی
ہاں ! در پہ آگیا تھا کوئی یارِ بے ریا
وہ روشنی تو رونق قلب و نگاہ تھی 
لگتا ہے اب چراغِ دل اپنا بجھا ہوا
تم نے تو ایک دل ہی لگایا تھا داؤ پر
اور ہم نے اپنی جاں کا اثاثہ لٹا دیا
یک بارگی میں شعلے سے ہم جو دھواں ہوئے
سب سوچتے ہی رہ گئے طارق، یہ کیا ہوا
***



محبت مر نہیں سکتی


محبت مر نہیں سکتی
 مٹائی جا نہیں سکتی 
بھلائی جا نہیں سکتی
یہ وہ دولت ہے دل کی جو
چرائی جا نہیں سکتی
حکایت جس نے بھی دردِ محبت کی بیاں کی ہے
کہا ہے بیکراں اس کو
کہا ہے جاوداں اس کو 
مگر اب تم جو کہتی ہو
 ’’حقیقت یوں بھی ہوتی ہے
محبت بے سبب یونہی کسی دن مر بھی جاتی ہے‘‘
چلو تو دیکھے لیتے ہیں 
فسا نہ بنتی ہے کیسے حقیقت 
دیکھے لیتے ہیں 
کہ گلبانگِ محبت گل جھڑی کیوں دل کی بنتی ہے
 گرہ یہ کیسے پڑتی ہے!
وہ کیا خوشبو ہے جو کلیوں ہی میں دم توڑ دیتی ہے
وہ کیا موسم ہیں جذبوں کے
 جو دل کو برف کرتے ہیں 
لہو کو سرد کرتے ہیں 
 وفا کو گرد کرتے ہیں 
 ہوائے زرد کے مانند
 کبھی ایسا بھی ہوتا ہے؟
کہیں ایسا بھی ہوتا ہے؟
محبت مر بھی سکتی ہے؟
محبت زندہ ہے ہر پل 
 شکستہ دل کے ہر ذرّے کے آئینے میں ہے روشن
 محبت جاودانی ہے
 محبت مر نہیں سکتی
***


حجرۂ غم گسار میں آ جا
اپنے دل کے حصار میں آ جا
مت بھٹک ذہن کے اندھیروں میں 
دلِ کے روشن دیار میں آ جا
ہے جو خود آگہی عذاب، تو پھر
کیوں ہے اس خار زار میں ! آ جا
ہو بھی جنت جو خود فراموشی
ہے کہاں اختیار میں ! آ جا
حرفِ غم کو نہ اس قدر بکھرا
صبر کے اختصار میں آ جا
اے پریشان و کوچہ گرد ہوا
کوئی دم تو قرار میں آ جا
چھوڑ خود ساختہ خداؤں کو
رحمتِ کِردگار میں آ جا
ہاتھ دے زندگی کے ہاتھوں میں 
رقصِ لیل و نہار میں آ جا
گردش و رقص، اپنے محور کے 
تو بھی اپنے مدار میں آ جا
رنگ ہو جائیں کیوں اداس ترے
اپنے رنگوں کی سار میں آ جا
مژدۂ نو بہار کے مانند 
اپنے ہی برگ و بار میں آ جا
اپنے سائے میں پلنے والوں کے
سایۂ اعتبار میں آ جا
اے سکوں بخش جامِ دل آرام 
دستِ بادہ گسار میں آ جا

***




دوست، دشمن کو بتانا کہیں پڑ جاتا ہے
یوں بھی یہ رشتہ نبھانا کہیں پڑ جاتا ہے
کج تو ہم رکھتے ہیں دستارِ انا کو اپنی 
کیا کہیں ، سر کو جھُکانا کہیں پڑ جاتا ہے
اپنے ماضی کا کوئی نقش سنبھالے رکھنا
کون تھے، کیا تھے، بتانا کہیں پڑ جاتا ہے
جی کو خوش آتا نہیں ذکرِ ستم دوست، مگر
یہ فسانہ بھی سنانا کہیں پڑ جاتا ہے
وہ تو ملنے کی بہت کرتا ہے کوشش ہم سے
راہ میں اُس کی زمانہ کہیں پڑ جاتا ہے
کیا یہ لازم ہے کہ ہر بار ہدف بھی ہو کوئی
تیر بے سمت چلانا کہیں پڑ جاتا ہے
کیا ضروری ہے کہ لو ہم سے ملاقات کا وقت
یارو! بے وقت بھی جانا کہیں پڑ جاتا ہے
***



محبت کی بانی بھی لکھے گا کوئی
ہمیں اپنا جانی بھی لکھے گا کوئی
محبت کی سب داستانیں سلامت
ہماری کہانی بھی لکھے گا کوئی
جہاں تذکرے ہوں گے تیرے سخن کے
مری بے زبانی بھی لکھے گا کوئی
جو تو لکھ گیا میری افسردہ شامیں 
تو صبحیں سہانی بھی لکھے گا کوئی
نصیبوں میں اپنے دکھوں کے علاوہ
کبھی شادمانی بھی لکھے گا کوئی
جو بہتے ہیں اس دل میں جذبوں کے دریا
کبھی وہ روانی بھی لکھے گا کوئی
بجز آگ کیا تھا محبت میں طارقؔ
مگر یہ کہ پانی بھی لکھے گا کوئی
***



عشق اور سمندر

سمندر اپنے من مانے کنارے خود بناتا ہے
 غضب کا نقش گر ہے یہ
بنائے نو بہ نو منظر کہیں بھی
 اپنے من چاہے
زمیں ہو نرم و سبزہ رو
 کہ وہ سنگیں چٹانیں ہوں 
عجب اک والہانہ پن سے ملتا ہے وہ ہر اک سے 
کہیں یہ دور تک پھیلائے اپنی نیلگوں چادر 
 تماشا دیکھتا ہے آپ اپنی بے کرانی کا
 کہیں اپنے بنائے منظروں کے رنگ میں سمٹا
پڑا جادو جگاتا ہے
عجب ہے اپنی خصلت میں 
عجب ہے اپنی طینت میں
قدم چھوتا ہے اُن کے
جو اسے آزاد رہنے دیں 
مگر جو راہ روکیں 
چاہیں اُس کو قید کر لینا
مٹا دیتا ہے ا ُن کوپے بہ پے موجوں کی یو رش سے
کوئی بھی اُس کی جولانی مقید کر نہیں سکتا
غضب ہے اپنی قوت میں 
عجب ہے اپنی وحشت میں 
یہ ہر ساحل پہ بکھرے ریت کے اوراق دیکھے ہیں ؟
یونہی لکھتا وہ اپنی جنوں خیزی کے افسانے
مری جاں !
 عشق وحشت میں سمندر سے فزوں تر ہے
سو اس وحشی کو بھی اپنے کنارے خود بنانے دو 
﴿تو کیا اب تو مجھے.....﴾
تو کیا اب تو مجھے دل قید سے آزاد کر دے گا
مری وحشت بھلا دے گا ،جنوں میرا 
نظر انداز کر دے گا
تو کیا اِذنِ سفر ہے یہ ؟
نکل جاؤں میں اپنے گرد اُٹھے
ِسارے حصاروں سے،جو کھینچے ہیں 
ترے احساس کی لَو نے 
ترے ہونے کی خوشبو نے
 ترے ہونٹوں کی جنبش سے کھِلے گلزار لفظوں نے 
ترے سحرِ تکلّم نے 
 تری چشمِ حسیں سے پھوٹتی کرنوں کی بارش میں 
 سدا رہنے کی خواہش نے
تو کیا اذنِ سفر ہے یہ ؟
تو کیا اب تو مجھے دل قید سے آزاد کر دے گا !!؟
***

دل کی جانب ابھی تک دھواں سا ہے کیا
دیکھنا تو سہی یہ تماشا ہے کیا
ہے وہی روشنی میرے چاروں طرف
ایک دو خواب بجھنے سے ہوتا ہے کیا
تو جو بُنتا رہا پیار کے پیرہن
تو نے جانا کہ یہ، تانا بانا ہے کیا
عشق کی راہ میں سو چناب آئیں گے 
یہ خبر تھی تجھے، اب جھجکتا ہے کیا
اپنی پوریں بھی زخمی کیے بیٹھا ہو
خواب بُنتے ہو کچھ اور بنتا ہے کیا
دل کے ٹکڑے بہم کرتا رہتا ہوں میں 
ٹوٹ کر شیشہ یہ بھی، بکھرتا ہے کیا!
تیرے دیوانے ہوں گے ہزاروں مگر
تجھ کو تیری قسم کوئی مجھ سا ہے کیا
***


کہاں کہاں سے مٹائے گا! خوش گماں میرے
ترے بدن سے تری روح تک، نشاں میرے
کہیں بھی جا کے بسا لے تو بھول کی بستی
محیط ہیں ترے، یادوں کے آسماں میرے
اگرچہ فاصلہ دو چند کر لیا تو نے
رواں دواں ہیں تری سمت کارواں میرے
میں جاؤں بھی تو کہاں ، چھوڑ کر تری گلیاں 
تو کر گیا سبھی رستے دھواں دھواں میرے
عبور ہوتے نہیں ، روز طے تو کرتا ہوں 
یہ ہجر فاصلے، یہ بحرِ بے کراں میرے
ہوا کے بیڑے کسی اور سمت بہتے ہیں 
کھلے ہیں اور کسی سمت بادباں میرے
میں اپنے جذبوں کی شدت سے خوف کھاتا ہوں 
کہ دشمنوں سے ہیں بڑھ کر، یہ مہرباں میرے
میں خواب زار کی کرتا تو ہوں چمن بندی
اجاڑ دے نہ کوئی آ کے گلستاں میرے
شگوفے آ گئے پلکوں پہ درد کے آخر
چھپا سکے نہ مرے راز، راز داں میرے
***



نہیں جاتا ہے غم نہیں جاتا
جا کے بھی بیش و کم نہیں جاتا
لٹ چکی اس کی سلطنت لیکن
غم کا جاہ و حشم نہیں جاتا
غم کا دریا اُتر بھی جائے اگر
ریت آنکھوں سے نم نہیں جاتا
بستیاں دل کی سب اُجاڑے گا
عشق طوفاں جو تھم نہیں جاتا
لاکھ بہلاؤ ساتھ ساتھ رکھو
اپنے آہو کا رم نہیں جاتا
وہ صنم خانہ ہے یہ دل طارقؔ
بس گیا جو صنم نہیں جاتا
***


سانحۂ ۸/ اکتوبر ۲۰۰۵ء

دکھ، کہ دریا تھا بہا ہے کیا کیا
یہاں سیلاب رہا ہے کیا کیا
ہے ابھی سبز ہر اک درد کی شاخ
دیکھ تو، پھول کھلا ہے کیا کیا
بہے جاتا ہے مسلسل پانی
جانے، آنکھوں میں چبھا ہے کیا کیا
کم نہیں ہوتی ہے، سینے کی گھٹن
نالہ و آہ و بُکا ہے کیا کیا
کیا رکھیں ، تیری مشیّت کا بھرم
دل میں کہرام مچا ہے کیا کیا
کیا چہکتے ہوئے منظر تھے یہاں 
شہر خاموش ہوا ہے کیا کیا
نہ اُٹھے نیند کے ماتے سو کر
شور ہر لمحہ اُٹھا ہے کیا کیا
مرنے والوں کو بھلا کیا روئے
وہ جو زندہ ہے مرا ہے کیا کیا
اے زمیں ، کم تھے خزانے تجھ میں 
ہم سے بھی چھین لیا ہے کیا کیا
آئنہ ٹوٹ کے بکھرا ایسے
عکس سے عکس، جدا ہے کیا کیا
 ہم پہ جو گزری وہ ہم جانتے ہیں 
تم کہو! تم نے سنا ہے کیا کیا
بے کلی، در بدری، رسوائی
تم جو بچھڑے ہو، ملا ہے کیا کیا
آئنہ ہوتا ہے کس پر، دیکھیں 
حالِ دل، چہرہ نما ہے کیا کیا
***



جو سچ پوچھے 

جوالا کہتا ہے، اے دوست تو مجھ کو
مرے جذبات کی شدّت کے جا بے جا مظاہر پر
جو سچ پوچھے تو ہم دونو ں ہی
 اپنی اپنی فطرت میں 
کسی آتش فشاں سے ہیں 
وہی احساس کی شدّت
 دھواں دیتی وہی سوچیں 
بدن دھرتی کو دہلاتی ہوئی دل کی وہی دھڑکن
 وہی جذبات کی حدّت ، جھلس جاتا ہے سب تن من
کہ ہم دونوں ہی فطرت میں کسی آتش فشاں سے ہیں 
 نہاں ہے ذات کے گہرے سمندر کی تہوں میں تو 
میں استادہ سرِ ساحل 
عیاں سب پر
ابلتا ہے تر ے اندر سے جو 
جذبات کا لاوا
وہیں رہ جاتا ہے جم کر
 ترے اطراف میں بہہ کر 
دکھائی د ے مگر کس کو
تو اپنی ذات کے گہرے سمندر کی تہوں میں گم
اِدھر بھی ہے وہی عالم 
مگر یوں ہے
 دکھائی دیتا ہوں سب کو
 کہ اپنی ذات سے 
میں سارے بندھن توڑے بیٹھا ہوں 
جوسچ پوچھے توہم دونوں ہی
 اپنی اپنی فطرت میں کسی آتش فشاں سے ہیں۔
***



اب ملاقات ہو تو ایسے ہو

اب ملاقات ہو تو ایسے ہو
 درمیاں کو ئی بھی حجاب نہ ہو
کہیں دیوار ہو نہ در کوئی
کنجِ ویراں کہیں نہ گھر کوئی
جز ہمارے کہیں نہ ہو کوئی
سب زمیں زاد سب فلک والے
 کھوئے ہوں اپنی الجھنوں میں کہیں 
یہ زمیں اپنے آپ میں گم ہو
آسماں اپنے دھیان میں ہو کہیں 
 ہر طرف خامشی اندھیرے سی
جس میں روشن ہوں دو دیے
میں !
تم !
اور ہوا روٹھ کر چلی جائے
سانس لیں ایک دوسرے میں ہم

***




آنکھ جو اُٹھے۔۔۔۔۔

آیتیں پڑھتی ترے صد ق و صفا کی مجھ پر
 تیری خوشبو لیے آئی تھی صبا
تیری پاکیزگیِ دل کا بیاں کرتے ہوئے
مجھ سے کہنے لگی !
’’ تو اس کا سزاوار نہ تھا 
تجھ پہ اترے وہ صحیفہ 
 مصحفِ مہر و وفا 
 تو کہ جاہل تھا سو جاہل ہی رہا
 ذہنِ بر گشتہ ترا کفر پہ مائل ہی رہا‘‘
آیتیں پڑھتی ترے صدق و صفا کی مجھ پر
تیری خوشبو لیے آئی تھی صبا
اک عجب بارِ الم سے تھامیں گم صم سا پڑا
 ایسے میں آئی کہیں سے تری دستک کی صدا
وضع داری تری ،اخلاص ترا
صبح دم آ کے مرے در پہ پکارا ،مجھے پوچھا تو نے 
اور میں کُنجِ خجالت میں پڑا سوچتا ہوں 
سامنے تیرے جو آؤں تو میں آؤں کیسے
بارِ خِفّت سے ندامت کی نمی سے بوجھل
آنکھ جو اُٹھے ترے سامنے کیسے اُٹھے
***

دونوں منظر ہیں۔۔۔۔ 

دونوں منظر ہیں بیقراری کے
کہیں جگنو، کہیں شرار کوئی
وہ نظر جگنوؤں کی خوگر تھی
اُس نے جانی ہی کب شرر کی بساط
اُس سے کہنا، شرر میں جگنو سی
تابِ ضبط و قرار ہوتی نہیں 
وہ تو منظر ہی ایک پل کا ہے
کوئی دیکھے تو ہے! 
نہیں ،تو نہیں 
***



درد شعلہ بنا دیکھتے دیکھتے
سارا تن من جلا دیکھتے دیکھتے
جل گیا کوئی یوں ہجر کی آگ میں 
راکھ کا ڈھیر تھا دیکھتے دیکھتے
دور نظروں سے کیا وہ ہوا ماہتاب
سارا منظر بجھا دیکھتے دیکھتے
اُس کی نیلاب آنکھوں کی گہرائیاں 
ڈوب جانا مرا دیکھتے دیکھتے
حسن میں تھا عجب ناگ سا بانکپن
زہر چڑھتا گیا دیکھتے دیکھتے
سخت دشوار تھا دل سے دل کا سفر
بن گیا راستہ دیکھتے دیکھتے

***

تم کیا جانو
تم کیا جانو!
درد خدائی کیا ہوتی ہے
 تم کیا جانو !
ہجر وصال کے میلے میں جب
خود سے بچھڑ جاتا ہے کوئی
 وہ تنہائی کیا ہوتی ہے
 تم کیا جانو
تم کیا جانو!
درد کے اُگنے سے پھلنے تک
 دل مٹّی کو
 دھوپ، ہوا، با رش کے کیا کیا
طعنے سننے پڑتے ہیں 
درد شجر بن کر جب پھیلے
وہ رسوائی کیا ہوتی ہے
 تم نے درد نہ بویا کوئی
 تم کیا جانو ! 
***



مجھے تو درد کا چہرا دکھائی دیتا ہے
بتا، تجھے بھی کچھ ایسا دکھائی دیتا ہے؟

یہ کیا کہ سر کو جھُکا کر ہم اپنی عمر جئیں 
وہ آسماں ہے، تو اُونچا دکھائی دیتا ہے

میں کیوں کہوں کہ اندھیرا ہے سب مرے اندر
ذرا سا دل میں اُجالا دکھائی دیتا ہے

تماشا گر ہے عجب، رُوپ ہیں ہزار اُس کے
وہ ۱یسا ہے نہیں ، جیسا دکھائی دیتا ہے

سمندروں سے بھی گہرے دلوں میں اُترا ہوں 
وہاں بھی پیاس کا صحرا دکھائی دیتا ہے
***


اس علاقے میں دل ستاں ہے کون
تو نہیں ہے، تو پھر یہاں ہے کون 
کس کی لو سے دمک رہا ہوں میں 
تو نہیں ہے، تو میری جاں ! ہے کون
آپ ہر دل میں جا دھڑکتا ہے
حرفِ سادہ کا ترجماں ہے کون
بات کو چاہیے لبِ اظہار
راز کیا چیز راز داں ہے کون
خواب، یا خواب دیکھنے والا
آپ اپنے میں ، اک گماں ہے کون
عافیت اپنی ہو جہاں مخدوش
پوچھئے کیا کہ بے اماں ہے کون
اپنی آغوش میں لیے مجھ کو
یہ زمیں زیرِ آسماں ہے کون 
میں جو ناراض ہوں ، تو خود سے ہوں 
زندگی! تجھ سے سرگراں ہے کون
درد کی گرد بیٹھتی ہی نہیں 
دیکھئے کیا، یہ کارواں ہے کون
کہہ دیا تھا، بجھا نہ دل کا چراغ
دیکھ لے اب دھواں دھواں ہے کون
***



ممکن ہے جو تم سے کہا ہے، جھوٹ ہو سب افسانہ ہو
دادِ سخن پانے کا تم سے یہ بھی ایک بہانہ ہو
ممکن ہے خود دل سے ہم نے ایک کہانی گھڑ لی ہو
ممکن ہے یہ اور بُنت ہو اور ہی تانا بانا ہو
ممکن ہے دل سُمرن کی ہر دھڑکن تیرے نام کی ہو
رادھا رادھا جپنے والا شیام ترا دیوانہ ہو
 ذہن کی اس گنجان فضا میں یادوں کے تھے شہر کئی
آن بسے ہم اس نگری میں تم جس کی سلطانہ ہو
ہم سے جب مطلب ہی نہیں کچھ، پھر انداز یہ کیسا ہے؟
آتے جاتے اِس جانب جو ایک نظر دُزدانہ ہو
خوابوں کی دنیا میں رہنا، خوابوں میں جینا مرنا
تیرا میرا ایک ٹھکانہ، چاہے کوئی زمانہ ہو
ناممکن تو کچھ بھی نہیں اس دنیا میں ، لیکن تم سا
کون ہوا جو ہر انگ یکتا ہر اک روپ یگانہ ہو

***



تم بھی تو دیکھو مجھ کو

میں ہوں نگراں کئی قرنوں سے تمھاری جانب
روز اک بھیس نیا بھر کے چلے آتے ہو
اور کہتے ہو
’’مجھے دیکھو،مجھے پہچانو
کون ہوں میں ، ذرا بتلاؤ تو‘‘
روپ بہروپ کا یہ کھیل رہے گا کب تک ؟
چھاؤں اور دھوپ کا یہ میل رہے گا کب تک؟
آج اک لحظہ ذرا
 تم بھی تو مجھ کو دیکھو
کون ہوں میں 
بھلا کیا رشتہ ہے تم سے میرا
میری پہچان کا اک حرف تو لب پر لاؤ
میں ہی کیوں دیکھوں تمھیں 
تم بھی تو دیکھو مجھ کو
***



رہ دور مجھ سے

 
رہ دور مجھ سے اے مرے دلدار میرے یار
تجھ کو خبر نہیں ہے ، تجھے کچھ خبر نہیں 
عفریت ایک دکھ کا تعاقب میں ہے مرے 
اژدر ہے ایک قہر کا گھیرے ہوئے مجھے
باہر ہے میرا آگ، تو اندر دھواں دھواں 
پہنچے نہ تجھ تلک مرے آلام کا غبار
ہاں ڈھونڈتی ہے گردِ ملامت نیا شکار
رہ دور مجھ سے اے مرے دلدار میرے یار
***


 قول قرار

مہک رہی تھی ساری فضا
پیار کی سچّی خوشبو سے ...
ہاتھوں نے ہاتھوں کو چوما
ہونٹوں نے ہونٹوں سے
 کھلتے غنچوں سے اظہار کیے
آنکھوں نے آنکھوں سے لے کر 
سرشاری کے جام پئے
دو نظروں نے سرگوشی میں 
 اپنے دل کے راز کہے 
 گیت بنی تھی دل کی دھڑکن
یکجائی کے اُس لمحے میں 
حرف نہ نکلا ایک بھی لب سے
کیا کیا قول قرار ہوئے
***



کل رونق خیال تھا تیرا دُلہن بدن
مہکا ہوا حیا سے وہ گل پیرہن بدن

کیا کیا نہ گفتگو میں ہوئے راز آشکار
باہم ہوئے ہیں جب کہیں دو ہم سخن بدن

ہر آن یوں تو چھیڑ سی رہتی ہے اپنے ساتھ 
آیا کسی کے ہاتھ مگر کب پون بدن

اعجاز ہے یہ جذبۂ اخلاصِ عشق کا
کھلتا تھا ورنہ یوں کہیں وہ کم سخن بدن

آیا بصد ہراس جو بانہوں کے گھیر میں 
پھر چوکڑی ہی بھول گیا وہ ہرن بدن

طارقؔ کسی کے عشق میں پہلے ہی لُٹ چکے
اب لاکھ رہ گزر میں ملیں راہزن بدن
***



عجب آدمی تھا یہ قیس بھی بڑا کام کر کے چلا گیا
تھا کمال اُس کو جُنون میں ، سو تمام کر کے چلا گیا

رہیں دشت میں بھی رمیدہ خو، پھریں آ کے شہر میں کو بکو
کوئی بے سکوں یہاں بے سکونی کو عام کر کے چلا گیا

کوئی بات ایسی ہوئی تو ہے، کہ وہ موج موج سا آدمی
جو یوں تِیغِ تیز سی زندگی کو نیام کر کے چلا گیا

نہیں اس سے کچھ بھی غرض ہمیں ، یہاں کون کس کا مقام ہے
کوئی نام کر کے چلا گیا، کوئی کام کر کے چلا گیا

بڑا مطمئن تھا یہ دل مرا، بڑے چین سے تھی بسر یہاں 
مگر ایک فتنۂ آرزو، جو خرام کر کے چلا گیا

نہ تھا میرؔ سا کوئی معتبر، مگر ایک طارقِؔ بے ہنر
جو کلام کر کے چلا گیا۔، تو تمام کر کے چلا گیا

***


ذرا سی جنبش پر کا مآل دیکھتے ہو؟
چہار سمت جو پھیلے ہیں جال، دیکھتے ہو؟
یہ دیکھتے ہو کہ زندہ ہیں اب بھی دل زدگاں 
پہ کس طرح سے ہیں زندہ، وہ حال دیکھتے ہو؟
یہ حرف و لفظ، مری سوچ کی ہیں تنویریں 
یہ روشنی کا رُخِ لازوال دیکھتے ہو؟
اس آئینے کا ہے زنگار ایک عمر کا فن
جو عکس عکس مرے ماہ و سال دیکھتے ہو
ہے میرا ذہنِ رسا میری دولتِ بیدار
یہاں پہ ، رونقِ مال و منال دیکھتے ہو؟
ابھی ہیں خام مرے یار تیری فکر و نگاہ
قدم اٹھاتے نہیں ہو، کہ فال دیکھتے ہو
نظر نہ آئے تمہیں اپنی آنکھ کا شہتیر
کسی کی آنکھ کا تنکا، کمال دیکھتے ہو
گرے ہی پڑتے ہو بے طاقتی سے گھبرا کر
شجر ہی دیکھتے ہو تم نہ ڈال دیکھتے ہو
اِن آندھیوں میں ہے پوشیدہ، بال و پر کی نمو
جن آندھیوں میں بظاہر وبال دیکھتے ہو

***

نگہِ اعتبار میں آئے 
یعنی ہم بھی شمار میں آئے

خلوتِ با وقار سے نکلے
جلوتِ بے وقار میں آئے

منتظر آج تک ہیں دل کے کنار
کب یہ دریا، اُتار میں آئے

بے اماں ہو گئے ہیں اُس دن سے
جب سے اپنے حصار میں آئے

کوئی لمحہ، کوئی گھڑی، کوئی پل
کچھ تو یار، اختیار میں آئے
***


خموش تو ہو، مگر ایسا بے صدا بھی نہ ہو
دھریں جو ہاتھ تو دل کا کہیں پتا بھی نہ ہو

مکالمہ تو ہواؤں سے کرنا پڑتا ہے
دیے کی لَو میں یوں تابِ سُخن ذرا بھی نہ ہو

ہوئے ہیں یار تہی دست بے طرح، یعنی
کسی کے ہاتھ میں اب کاسۂ دُعا بھی نہ ہو

چراغ یوں بھی زباں آشنا ہوا کے ہیں 
ہوا چلی نہ ہو، بابِ سُخن کھُلا بھی نہ ہو

خمار بیتی رُتوں کا پڑا گمکتا ہے
بہار آئے نہ آئے، جنوں ہوا بھی نہ ہو 

کہو تو ایسے کہو حسنِ بے دماغ کے راز
اُسے پتا بھی چلے اور وہ خفا بھی نہ ہو
***


کسی بھی رُت کا یہ پابند تھوڑی ہوتا ہے
جنوں بہار کی سوگند تھوڑی ہوتا ہے
 ہے جس کو درد کا یارا، بڑھائے اپنے قدم 
کسی پہ عشق کا در بند تھوڑی ہوتا ہے
نمو ترنگ میں ہے خار خار شاخِ گلاب
جنوں کا عشق پہ پیوند تھوڑی ہوتا ہے
گھلا ہی دے گی یہ دل کی لگی تمہیں اک دن
مٹے بنا یہاں آنند تھوڑی ہوتا ہے
بنانے پڑتے ہیں بت اپنی آرزوؤں کے
کوئی خود اپنا خداوند تھوڑی ہوتا ہے
کئی حقیقتیں بین السّطور ہوتی ہیں 
فسانہ یوں ہی قلم بند تھوڑی ہوتا ہے
ہزار بار کھلے دل پہ جبر کا مفہوم
یہ حجتی ہے، رضا مند تھوڑی ہوتا ہے
بغیر جوشِ تخیّل، بغیر ہوشِ بیاں 
کوئی بھی لہجہ تنومند تھوڑی ہوتا ہے
جنوں فزا ہے مگر، پندِ ناصحاں طارقؔ
یہ نشّہ آپ سے دو چند تھوڑی ہوتا ہے

***



وہ میری ایک رُت بھی امر کر نہیں سکا
جادو تو جانتا تھا مگر کر نہیں سکا

تقدیر کے لکھے کو بدلنے چلا تھا وہ
اک حرف بھی اِدھر سے اُدھر کر نہیں سکا

میں بھی نہ رُک سکا کسی منزل پہ درد کی
اور میرے ساتھ کوئی سفر کر نہیں سکا

اک کیفِ ناتمام میں گزری تمام عمر
نشّہ بقدرِ ظرفِ ہنر کر نہیں سکا

جو سُکھ ملا تھا تیری دُعاؤں کے سائے میں 
ماں ! ویسی چھاؤں کوئی شجر کر نہیں سکا
***



کیا کہا؟ بھول گئے ہیں اُس کو؟
ہم بھی کیا بھول گئے ہیں اُس کو؟
ہاں ، وہ اک داغ پرانا دل کا
مٹ گیا! بھول گئے ہیں اُس کو!
یار غم خوار وہ ساتھی اپنا
دل کہ تھا، بھول گئے ہیں اُس کو
وہ؟ جو سینے میں جلا کرتا تھا؟
جل بجھا! بھول گئے ہیں اُس کو!
شبِ تار، ایک دیا، اور ہوا
جو ہُوا، بھول گئے ہیں اُس کو
وہ گیا ہے تو رہا کیا باقی
جو رہا بھول گئے ہیں اُس کو
پوچھنے والوں نے پوچھا اکثر
کہہ دیا، بھول گئے ہیں اُس کو
جا بجا لکھتے تھے اک نام جو ہم
بارہا بھول گئے ہیں اُس کو
یاد کرنے پہ ہمیں یاد آیا
یاد تھا، بھول گئے ہیں اُس کو
 ***




زندگی کر، عشق سرشاروں کے بیچ
ہو تو ہو پھر رقص بازاروں کے بیچ

دیکھئے فصلِ جنوں کیا رنگ لائے 
دشت اُٹھ آئے ہیں گلزاروں کے بیچ

بن پکارے ڈوب جاتی ہے نظر
وہ بھنور ہیں اُس کے رُخساروں کے بیچ

دل ہوا خورسند جس کے درد سے
تھا عجب آزار، آزاروں کے بیچ

اب ہنسی آتی ہے اپنے حال پر
روئے تھے منہ دے کے دیواروں کے بیچ

داستانِ دل مکمل ہو گئی
سانس لیتے اپنے کرداروں کے بیچ
***


جلوے ہیں آشکار عجب روپ رنگ سے
کیا چھوٹ پڑ رہی ہے ترے اَنگ اَنگ سے
لمسِ بدن سے اُس کے صبا کیا نشے میں ہے
جھونکے ہوا کے مست ہوئے ہیں ملنگ سے
کس آنکھ کی مجال کہ چھُو لے وہ عکسِ یار
آئینہ چومتا ہے جسے اپنے ڈھنگ سے
صَیقل کیا ہے دل کو عجب حسنِ یار نے
جذبات ہو چلے تھے مرے زنگ زنگ سے
کیا جانئے کہ کیا ہے، مگر تن بدن میں آج
اک تھرتھری سی ہے، کسی تازہ اُمنگ سے
فرہاد و قیس و وامق و طارقؔ کا ذکر کیا
اس عشق میں گئے ہیں کئی نام و ننگ سے

***




اُس نے کہا ہے۔۔۔!

اُس نے کہا ہے!
 ’’ میں نے کھلی آنکھوں سے
 اک ا ک د رد کا چہرہ دیکھا ہے
 مجھ پر جو کچھ بیتی اُ س کے
 کرب کا ہے اِدراک کسے
عمر گزاری ہے میں نے بس ،کانچ کے فرشوں پر چلتے
سنبھل سنبھل کر ، ڈرتے ڈرتے رکھا ہے ہر ایک قدم
یوں تو کتنے ہاتھ بڑھے 
 ہر گام سہارا دینے کو
 کچھ اپنے، جانے پہچانے 
کچھ انجانے
 کیا کیا خواب دکھاتے 
اپنی سمت بلاتے 
 روکتے ہر ہر گام مجھے 
اور میں خوف زدہ
 خود اپنے خوابوں کی تعبیروں سے....
کیسے اپنا لیتی وہ
انجانے خوابوں کی دنیا ....!
دل کش تھا وہ سب کچھ، پھر بھی
 میں انجان بنی....
 اپنی راہ پہ چلتی گئی
 	کانٹوں بھری وہ راہ مری!
 
تم نے اچانک آج جو آ کر
 میر ا رستہ روک لیا
۔۔’’ کانٹوں بھری اس راہ پہ کیوں ہو ‘‘
مجھ کو یوں جو ٹوک دیا!
میں حیران پریشاں 
دیکھتی رہ گئی
کون ہے یہ! 
 ان درد سے دہکی راہوں پر ساتھی میرا
تم نے کہا ہے
’’اِ ن راہوں سے خار سمیٹے جا سکتے ہیں 
یوں جو نہ ہو تو چلنے کے
 آداب تو سیکھے جا سکتے ہیں 
آؤ میرے ساتھ چلو ‘‘
میں نے ہنس کر دیکھا تمہیں 
 اور سب کچھ جانتے بھی
جانے کیوں 
ہاتھ تمہارا تھام لیا ہے‘‘
***
۔۔۔۔۔۔۔۔۔۔۔۔۔۔۔۔۔
 
 خالی آنکھیں 

بانو! آنکھیں مت کھولو
بند ہیں ان میں خواب مرے
تازہ بال یہ طائر
دیکھو!
اُڑ جائیں گے
کھو جائیں گے دور خلا میں 
لوٹ کے پھر نہیں آئیں گے
میں تو خالی ہاتھ ہوا ہوں 
دے کر اپنے خواب تمھیں 
دیکھو خالی آنکھیں ہو کر مت رہ جاؤ تم
***




پچھتا وا
دیکھو : ہاتھ بھی جوڑ دیئے ہیں 
دیکھو : سر بھی جھکا ہوا ہے
 پچھتاوا ہے
اُس کے زندہ بچ رہنے کا پچھتاوا ہے
 وہ جو سدا سے’ میں ‘ ہے مجھ میں 
میں سمجھا تھا
شاید اس کو مار چکا ہوں 
لیکن وہ تو بچ نکلا ہے	
پچھتاوا ہے
یومِ ازل سے،تو ہے مجھ میں 
 ’میں ‘کے علاوہ جو ہے مجھ میں 
اور تو مجھ میں کیا رکھا ہے
دیکھو : ہاتھ بھی جوڑ دیئے ہیں 
دیکھو : سر بھی جھکا ہوا ہے
 دیکھو : اب تم کچھ مت کہنا	
تم کو خود سے پیار تو ہو گا؟
***



پسِ یک عمر،ِ ہر دن کی کہانی یاد آئی ہے
محبت یاد آئی ہے، جوانی یاد آئی ہے
لیے بیٹھے ہیں خالی جام، اب ساقی نہ مے باقی
سرِ میخانہ اپنی حکمرانی یاد آئی ہے
ہوا جو آج دل کا آئنہ بے عکس تو ہم کو
ہزاروں خواہشوں کی کہکشانی یاد آئی ہے
عجب احساس کے جگنو ہوا کرتے تھے اس دل میں 
بڑی مدت میں ، دل کی ضوفشانی یاد آئی ہے
تمنا تھی بہت جس کی، کبھی آیا ہے وہ لمحہ
تو جانے کیوں ، شرر کی زندگانی یاد آئی ہے
کہاں ایسے سخنور ہم، مگر اکثر ترے آگے
وہ اپنی خوش بیانی، گُل فشانی یاد آئی ہے
***


 آشنا اجنبی


اجنبی ہو تو پھر آشنا سے ہو کیوں ؟
وہ یہاں ہو،تو یہ راز افشا کرے
جس کی خوشبو لیے ، آج تم آ ملے
جانے کس سمت ہیں 
وہ درو بام جن میں مقید ہے وہ
اپنے سب اضطراب اور بے چینیاں 
سب سمیٹے ہوئے
دور نظروں سے میر ی مگر دھیان کی رہگزر کے قریں 
حالِ دل ہم نے یوں کب کسی سے کہا
ہاں وہ اک اجنبی، آشنا جو لگا
	وہ جو ممکن نہیں تھا سو ممکن ہوا
خوش گمانی کے اپنے ہی سامان تھے
خواب تھے اور سب آنکھ حیران تھے 
کتنے ارمان تھے
وہ شجر تھے کہ جو پھل نہ پائے کبھی
پھول تھے ایسے جوکھِل نہ پائے کبھی 
رنگِ اظہار میں ڈھل نہ پائے کبھی
	جانے کیا ہو گیا، تم سے کیوں کہہ گئے
اجنبی ہو مگر آشنا سے لگے
اجنبی جو بہت آشنا سا لگے
ایسے رشتے کو کیا نام دے اب کوئی
اجنبی آشنا ؟
آشنا اجنبی ؟

*** 




رات بھر پلکوں پہ تارے جاگے
چشمۂ درد کے دھارے جاگے

رات بھر یاد کنول کھلتے رہے
رات بھر دل میں شرارے جاگے

ایک آواز پُکارے ہی گئی
رات بھر درد کے مارے جاگے

رات جاگے جو تری یاد کے ساتھ
صبح تک اپنے ستارے جاگے

یہ ملاقات بچھڑنے کے لیے
آج حاصل میں خسارے جاگے
***


‮
+دُکھ میں اپنی ذات سنائی دیتی ہے
اندر کی ہر بات سنائی دیتی ہے

جانے کیا آزار ہے میرے سینے میں 
ایک صدا دن رات سنائی دیتی ہے

چپ چپ سی اُن بھیگی آنکھوں میں اب تک
برہا کی برسات سنائی دیتی ہے

پچھلے پہر اٹھ کر سنیے اس کی سرگم 
اور ہی دھُن میں رات سنائی دیتی ہے

میں اُس کی آواز کے رُخ پر بیٹھا ہوں 
جس کو مری ہر بات سنائی دیتی ہے
***



میٹھی سی کوئی بات سنا کر لے جائے
آئے کوئی خواب دکھا کر لے جائے

پیار کے کچے دھاگے ہیں ، مضبوط بہت
کب سے بندھے بیٹھے ہیں ، آ کر لے جائے 

دل وحشی کب رام ہوا ہے باتوں سے
دیکھیں تو جو اِس کو سدھا کر لے جائے

خواب ذخیرہ کیا بیچے کوئی اپنا
جو چاہے، بے دام اُٹھا کر لے جائے

قریۂ عشق میں طارقؔ سے بدنام ہیں کم
اب جو جیسا نام کما کر لے جائے
***



ضبط کنارا اُونچا تھا
درد سمندر گہرا تھا
ہر کوئی رونے والا 
اپنے دکھ میں سچا تھا
 بس اک موڑ جدائی کا
آگے رستہ سیدھا تھا
ایک نگر کے آگے اور
ایک نگر کا رستہ تھا
یونہی بچھڑنا قسمت ہے
جانے والا کہتا تھا
کس نے کیا کیا رُوپ بھرا
ہم نے کب پہچانا تھا
اُس کی باتیں جھُوٹ لگیں 
لہجہ اِتنا میٹھا تھا
سارے رنگوں میں طارقؔ
رنگ ملال کا پکا تھا
***




جذبات میں وہ پہلے سی حِدّت نہیں رہی 
دل بجھ گیا کہ درد میں لذّت نہیں رہی

اب آہٹوں پہ درد کی دل چونکتا نہیں 
پہلے سی اِس غزال میں وحشت نہیں رہی

خاموش ہو گیا تھا کوئی بولتے ہوئے
دم بھر کو یوں لگا کہ سماعت نہیں رہی

اک لمحۂ قرار نے آواز دل کو دی
اے بے قرار اب تجھے مہلت نہیں رہی

 تواب نہ مجھ سے پیار کے لہجے میں بات کر
مدت سے، اس مٹھاس کی عادت نہیں رہی
*** 




میں تیرے ذہن میں بنتے قفس سے باہر ہوں 
مجھے نہ سوچ، تری دسترس سے باہر ہوں 

نشہ کہاں ہے مجھے، اس قدر بھی ہستی کا
یہی قدم دو قدم اپنے بس سے باہر ہوں 

کبھی تو رمزِ تماشا سے ہو مری آگاہ
میں کب تری نگہِ دُور رس سے باہر ہوں 

ابھی قدم دو قدم عرصۂ بہار میں ہوں 
ابھی میں حیطۂ خاشاک و خس سے باہر ہوں 

نشاطِ دل کی اسیری، مرا بھی تھا مقسوم
میں کہہ رہا تھا ،’’میں دامِ ہوس سے باہر ہوں ‘‘
****






جو دل میں ہے مرے لب پر دُعا نہیں ہے وہ
جو کہہ رہا ہوں مرا مدعا نہیں ہے وہ

عجیب وہم سا رہتا ہے، ہر سفر میں مجھے
رواں ہوں جس پہ، مرا راستہ نہیں ہے وہ

مری تلاش میں آئے ہو، کیا خبر تم کو
جہاں میں رہتا ہوں میرا پتا نہیں ہے وہ

نفس نفس ہے مرے ساتھ وہ، قدم بہ قدم
مگر یہ سچ ہے، مجھے جانتا نہیں ہے وہ

وہ اپنی ذات میں پورا بھی ہے، ادھورا بھی
کسی شکست سے جو آشنا نہیں ہے وہ
***



ترا خیال مرے دل سے چَھٹ گیا شاید 
کہ میں ہی گردِ تماشا سے اَٹ گیا شاید

سفر حیات کا کس کا مدام ہے، پھر بھی
بیک دو گام ہی رستہ یہ کَٹ گیا شاید

ہدف ہیں کب سے ترے، اے عذابِ تنہائی
مگر یہ وار بھی تیرا اُچَٹ گیا شاید

ہوئے ہو سحر زدہ جب سے آئنہ دیکھا
تمھارا جادو تمہیں پر اُلٹ گیا شاید

کوئی بھی آئے تجھی کو پُکار اُٹھتے ہیں 
ہمیں تو جیسے ترا نام رٹ گیا شاید

***



خواب کھُلی آنکھوں میں بوئے جاتے ہیں 
آپ تو حضرت شام سے سوئے جاتے ہیں 

کیسے پوچھیں کیا بیتی ہے یاروں پر
وہ روتے ہیں ، ہم بھی روئے جاتے ہیں 

چھالا ہو جاتی ہیں آنکھیں رو رو کر
داغ کہاں چھاتی کے دھوئے جاتے ہیں 

اِن آنکھوں کی آبی رنگت پر مت جا
اِن آنکھوں میں خواب بھِگونے جاتے ہیں 

شام ہوئی بسرام کی فکر کریں صاحب
دن کے بوجھ یہیں تک ڈھوئے جاتے ہیں 

***




بات کرتا ہے مسکرا کر ایک
مسکراتا ہے، جی جلا کر ایک

دوستداری ہے، صرف اپنے لیے 
رکھو لمحہ کوئی بچا کر ایک

وہ مرا راز داں تھا، میں اُس کا
کیسے چلتے قدم ملا کر ایک

ہم تو سو بار جاں بہ دست آئے
تو بھی وعدہ کوئی وفا کر ایک

راکھ ہو جائیں لب پہ سب شکوے
تو جو دیکھے نظر اُٹھا کر ایک
***




اے خوئے اضطراب! کیا یار سے جُدا
یہ دائرہ کھنچا ترے پَرکار سے، جُدا
اقرار حرفِ خوش ہی سہی، اُن لبوں پہ آج
انکار لطف دے گیا اقرار سے جُدا
آیا خیالِ یار مجھے جگمگا گیا
کیا نور ہے، کہ ہے سبھی انوار سے جُدا
تاباں ہے دیکھ کیسا مرا ماہِ نیم ماہ
کُل آسماں کے ثابت و سیّار سے جُدا
یادوں کا ایک آئنہ اور عکس صد ہزار
کرتا ہوں ایک ایک بڑے پیار سے جُدا
آ بیٹھ میرے پاس فضا کا سکوت سن
کچھ لطف خامشی میں ہے گفتار سے جُدا

***



کچھ یار اپنے نام کے اعلان میں مرے
جو یہ نہ کر سکے، اسی ارمان میں مرے

کتنوں کو یہ سراب حقیقت گماں ہوا
کتنے ہی اس فریب کی پہچان میں مرے

ہم جو، تماشا کرتے تھے اس رن کا دور سے
بچتے بچاتے بھی اِسی گُھمسان میں مرے

اک ایک خوش گماں سے لیا وقت نے خراج
کیا کیا نہ خواب پیشہ ہیں تاوان میں مرے

طارقؔ تجھے تو کھا گئی تیرے سخن کی ہوک
تو اور فکرِ تازہ کے فقدان میں مرے

***



وحشتوں میں ایک وحشت نام کی
اور پھر اِس کاوشِ ناکام کی

وہم کی صورت گری کرتی ہے یہ
ٹمٹماتی لو چراغِ بام کی

وجد میں رقصاں دِیے کی روشنی
روشنی میں گونج اک پیغام کی

گونج میں سُر اک سَنَکتی یاد کے
یاد جیسے راگنی ایام کی

وقت کی رو میں کہیں ٹھہری ہوئی
یاد کشتی ایک گزری شام کی
**


 رنجِ رائیگاں 
 داستاں در داستاں ...
ایک سا طرزِ بیاں ...
ایک سی بیچارگی ...
ایک سا دردِ نہاں ...
کس کو کشتِ شوق سے 
حاصل ہوئی ہیں راحتیں ...
کھینچتے ہیں تاکِ جاں سے
ہم جو رنجِ رائیگاں ...
حیرت و حسرت سے ہم بھی
کاٹتے ہیں انگلیاں ...
اِس اُفق سے اُس اُفق تک
ایک سا رنج و زیاں ...
حال جو پوچھے کوئی اب
	کیا کہیں اے دوستاں ...

***


  منظر لکھنے پڑتے ہیں  
کتنے لفظ ....
نوکِ زباں تک
آتے آتے کھو جائیں گے
کتنے حرف
لبوں پرآ کر 
با معنی ہو جائیں گے
کتنے دہکتے درد انگارے
بجھتے وقت کی راکھ کے نیچے سو جائیں گے
کو ن سی شاخِ دل پر اب کے
درد کا اکھوا پھوٹے گا
کون بنے گا درد کا ساجھی
کس رستے پر ، کس لمحے میں ، ساتھ کسی کا چھوٹے گا
کہاں اُگیں گی سُکھ کی فصلیں 
کون سراب کمائے گا 
بادِ صبا کا کون سا جھونکا
 خوشبو خوشیاں لائے گا
		گلشن کو مہکائے گا
کون جلے گا شاخ پہ تنہا
کون سا گل مرجھائے گا
کون بھُلا دے گا ہم کو
اور، کون نہیں یاد آئے گا
کہاں کہاں پر رونا ہو گا 
کہاں کہاں دل گائے گا
اب ہم کو خود اپنے قلم سے
آنے والی ایک اک رُت کے منظر لکھنے پڑ تے ہیں 
وقت سے پہلے ہی سکھ دکھ کے دفتر لکھنے پڑتے ہیں 

***



ہر کسی کے تجربے سنتا ہوں میں 
کوئی مجھ سے کچھ کہے سنتا ہوں میں 
رات سے سنتا ہوں اس کی داستاں 
دن سے اس کے معرکے سنتا ہوں میں 
رقص کرتے دیکھتا ہوں گرد باد
آندھیوں کو ہانپتے سنتا ہوں میں 
گدگداتے ہیں پہاڑوں کو سحاب
اُن کے بوڑھے قہقہے سنتا ہوں میں 
راستوں پر سرسراتی ریت سے
رہرووں کے تذکرے سنتا ہوں میں 
جھومتے، تانیں لگاتے، بادلو!
بول کیا کیا رس بھرے سنتا ہوں میں 
وقت کی دم توڑتی آواز میں 
گنگ لمحے بولتے سنتا ہوں میں 
اُس کی خاموشی بھی ہے نغمہ کوئی
بول اُس کے ان کہے سنتا ہوں میں 
کھل سکا اب تک نہ حرفِ کُن کا راز
ہر صدا کو غور سے سنتا ہوں میں 
ہے مری اپنی صدا کی بازگشت
یا کسی کو بولتے سنتا ہوں میں 



کھنک رہی ہیں گزرتے دنوں کی زنجیریں 
نظر کے سامنے رقصاں ہیں کل کی تصویریں 

 کھنڈر بھی ہوتیں تو یادوں کے کچھ نشاں ملتے
ہوئی ہیں خاک سے پیوند دل کی تعمیریں 

بسا ہوا ہے رگ و پے میں زہرِ غم کس کا
اُجڑتی جاتی ہیں دل میں لہو کی جاگیریں 

میں اُس کے پاس بہت دیر تک نہیں ٹھہرا
وہ خواب دیکھتا ہے، پوچھتا ہے تعبیریں 

نگار خانۂ ماضی میں جاؤ گے طارقؔ
تو حال پوچھیں گی بیتے سمے کی تصویریں 
***

عجیب شخص ہے خود فاصلے بچھاتا ہے
جو تھک کے بیٹھوں تو منزل قریب لاتا ہے
عجب اندھیرے اُجالے کا باندھتا ہے سماں 
وہ ایک شمع جلاتا ہے اِک بجھاتا ہے
تماشا دیکھے کوئی، اُس کی غمگساری کا
سُنا کے دوسروں کے دکھ، مجھے رُلاتا ہے
سماعتوں کے در و بام سجنے لگتے ہیں 
وہ بولتا نہیں ، تصویر سی بناتا ہے
وہی تو ہے، پسِ منظر بھی پیشِ منظر بھی
وہ سارے منظروں کو معتبر بناتا ہے
قریب آئے تو کہیے بھی، کیا ہے، کیسا ہے
ابھی جو دُور ستارہ سا جگمگاتا ہے
وہ ویسا ہے نہیں ، جو دیکھنے میں لگتا ہے
اُسے یہی تو تماشا دکھانا آتا ہے
فریبِ عکس کی تاویل کیجیے کس سے
جہاں ہر ایک مجھے آئنہ دکھاتا ہے
کسی کے کوزے میں سمٹے ملیں سمندر سات
کوئی سراب ہی سے تشنگی مٹاتا ہے
میں گزرے وقت کی تصویر ساتھ رکھتا ہوں 
کہ اپنا چہرہ مجھے بھُول بھُول جاتا ہے





خوشبو کی طرح رنگ سرابوں سے گزر جا
اے وحشتِ جاں ! دل کے خرابوں سے گزر جا
کس کام کا ہے جام اگر مے سے تہی ہے
تعبیر نہ ہوں خواب تو خوابوں سے گزر جا
اک بھید نہیں کھلتا دلِ عقدہ کُشا پر
اور شوق کہے سارے حجابوں سے گزر جا
رم خوردۂ آلام بہت ہے دلِ وحشی
کیسے کہوں نادیدہ عذابوں سے گزر جا
تخمینے لگاتا ہے یہ کیا سود و زیاں کے
رکھ دل کا بھرم سارے حسابوں سے گزر جا
بیکار نہ جائے یہ تڑپ داغِ زیاں کی
ہاں برق صفت، رنج سحابوں سے گزر جا
رہ جائے ترے عقدہ کشاؤں کا بھرم بھی
چپ سادھ لے، اِن تشنہ جوابوں سے گزر جا

***




 لب ترستے ہیں  


لب ترستے ہیں اک حرفِ اظہار کو
گھل رہی ہے رگ و ریشۂ جسم میں 
زہر سی خامشی
اور مرے ذہن کا بے کراں ہے خلا
رقص میں ہیں جہاں 
مثلِ سیارگاں 
میرے خوابوں کے آسیب زا
مضمحل پیکروں کے ہجوم
اپنی زنجیرِ تعبیر کی ہر کڑی 
اپنے ہاتھوں میں ہیں 
یوں اُٹھائے ہوئے 
جیسے لاشیں عزیزانِ دل بند کی
دفن کرنے چلے
جبر کی گہری ہوتی ہوئی کھائی میں 
اور پریشاں خیالی کا ابرِ سیہ
گھِر کے آیا ہے ایسا ،کہ کھلتا نہیں 
دھند ہے ہر طرف سوچ کی راہ میں 
سارے جذبے مرے
یوں ہوئے بے زباں 
لب ترستے ہیں اک حرفِ اظہار کو 

*** 




ہمسفر


اس قدر انتظار 
انتظار، انتظار !
یار، کچھ تو خیالِ دلِ زار بھی
زندگی ! 
ہائے یہ زندگی کی ڈگر
اُس پہ تنہا سفر
بام پر کوئی روشن ستارا تو ہو
چشمِ امید کو، اک سہارا تو ہو
تم نے دیکھا نہیں !
ٹمٹمانے لگی ہیں دیوں کی لویں 
جھومتی ہیں توہّم کی پرچھائیاں 
دل کی دیواروں پر
آ بھی جاؤ کہ اب تو پگھلنے لگی
برف سی جم رہی تھی جو اعصاب پر
چشمِ پُر آب پر
تابِ بے تاب پر 
 آؤ گے بھی کبھی!
یا یونہی،بس تڑپتے،سسکتے،بلکتے ہمیں 
کاٹنا ہو گا یہ زندگی کا سفر

***



‮خامشی رنگ ہوئی جاتی ہے دھیرے دھیرے
ایک تصویر بنی جاتی ہے دھیرے دھیرے
وقت کے سیل میں یہ خواب سی بہتی ساعت
خود ہی تعبیر ہوئی جاتی ہے دھیرے دھیرے
زندگی تجھ کو کوئی کیسے کرے تیز قدم
بادۂ تلخ تو پی جاتی ہے دھیرے دھیرے
پوچھ مت، کیسے سنبھالی ہے بدن کی دیوار 
ریت گرتی ہی چلی جاتی ہے دھیرے دھیرے
زندگی کی جو بنائی تھی خیالی تصویر
اُس پہ اب گرد جمی جاتی ہے دھیرے دھیرے
وہ جو اک خواہشِ خوش بستہ تھی اپنے جی میں 
برف کی طرح گھلی جاتی ہے دھیرے دھیرے
تم نے اقرارِ محبت کو زباں کھولی ہے 
اور یہاں سانس رکی جاتی ہے دھیرے دھیرے

**


بلاوا 

آہ!
 مگر یہ زنجیریں 
یہ طوق گلے میں لٹکے ہوئے
جانے پہچانے ،ا نجا نے
 بندھن سارے
جانے نہیں دیتے ہیں آگے
اور یہ رستہ 
اور وہ منزل
آواز دیے جاتے ہیں مجھے
پیچھے بھی تو مڑنے دیتے نہیں 

***


 تجسیم

منتظر جس کے تھے، وہ آ ہی گیا
بَن کے دل کا قرار، جاں کا سکوں 
نیم وا خوابناک آنکھوں میں 
لے کے سپنوں کی ادھ کھلی کلیاں 
دھیمے لہجے کی خوشبوؤں میں بسا
بن گیا حرفِ عشق کی تفہیم
وہ جو بجتی تھیں پائلیں سی کہیں 
جو کھنکتے تھے دھیان میں کنگن
آج اُن سب کی ہو گئی تجسیم
 
***


پیاس
تیرے ملن کی آس
جتنا برسے جیون بادل
بڑھتی جائے پیاس
***
دیا
دامن کو رکھ بچا کر
گھر کا دیا ہے لیکن
رکھ دے گا گھر جلا کر
***
عادت
یاد آ ہی گئے آخر
تھا چین گھڑی بھر کو
تڑپا ہی گئے آخر

خوشبو
محفل ہو یا تنہائی
تیری یاد کی خوشبو سے
مہکے دل کی انگنائی
***



حوصلہ دے مجھے
دیکھ میری طرف 
میرے دکھ کو سمجھ 
خامیوں پر مری لطف سے کر نگاہ
سر اٹھانے نہ دیں مجھ کو ناکامیاں 
حوصلہ دے مجھے 
تو اگر دے سکے
او راس کے سوا
کچھ نہیں ، کچھ نہیں 
 مجھ کو اپنا لے
جیسا ہوں جو کچھ بھی ہوں 
مان میرا بڑھا
 اس تیقن سے آؤں میں تیری طرف
 سر کو اونچا کیے 
درمیاں اپنے کوئی بھی احساس
 وجہِ ندامت نہیں 

***



المیہ
تھے کیا کیا نہ خوابوں کے موتی سنبھالے 
 کہ تعبیر کا کوئی دھاگہ ملا 
 تو پروئیں گے مالا 
پہن لیں گے اور 
شاد و فرحاں پھریں گے
 ہوا کی طرح رقص کرتے ہوئے
جھومتے ، گیت گاتے ہوئے
اپنی ہستی کی مستی کی لہروں میں 
ہم زندگی اب کریں گے
مگر سب تھا بیکار!
کچھ بھی نہیں تھا!
نہ خوابوں کے موتی نہ دھاگہ نہ مالا
بچا کچھ نہیں ہے !
 گزرتا ہوا وقت! 
گرتے ہوئے دانہ دانہ یہ لمحے
پروئی گئی کوئی مالا نہ ہم سے
 کہ تسبیحِ ایام کرتے 
گزرتے ہوئے روز و شب ہی کو گنتے
کوئی زندگی کی علامت تو ہو
کس طرح سے جئیں !
زندگی تابعِ خیال نہ تھی 
ورنہ ایسی بھی یہ محال نہ تھی
ہم نے اُس در پہ بھی سوال کیا
وہ جہاں حاجتِ سوال نہ تھی
تیرا کچھ عکس رہ گیا مجھ میں 
ورنہ تیری کہیں مثال نہ تھی
چھو لیا اضطرار میں اُس کو
ہائے، وہ پیکرِ خیال نہ تھی
عشق خود رو شجر سہی طارقؔ
کب مگر اس کی دیکھ بھال نہ تھی


 خوئے تعبیر
سچ تو یہ ہے!
 کہ ہر نظر ترے خواب
تیرتے ہیں سحاب پارے سے
مست ہیں سب اسی نظارے میں 
کس کو اِدراک اِس حقیقت کا
خوئے تعبیر تجھ میں ہے ہی نہیں 
***

فصلِ زیاں 
 ابر بھی برسا تھا ، ہم بھی روئے 
یوں بھگو دی ہے ترے دکھ کی کپاس
کون لے جائے گا اس فصل زیاں کو تیری 
آ اِدھر ،ہم سے ہی سودا کر لے


***


آ بھی جا 
آ بھی جا کہ راہوں میں 
جھومتی گھٹاؤں نے
موتیوں کے غالیچے 
ہر طرف بچھائے ہیں 
منتظر ہوائیں ہیں 
چوم لیں تری زلفیں 
رنگ تیرے عارض کے
کھوج لیں بدن خوشبو

***




سوالی 


دل پھٹا جاتا ہے اب دکھ کی دبازت سے ترا
تو نے بھی درد کی دولت ہے سمیٹی تنہا
ایک اک دکھ کا نگیں ، گوہر و الماس سبھی
کیا ترے در پہ نہ آیا تھا سوالی کوئی
جھولی پھیلائے کوئی، سینہ و دل چاک کیے
صاحبِ مال، کبھی تو نے عطا کی ہے زکات
لے گیا کون بھلا ساتھ خزانے اپنے!
دیکھ اب در پہ ترے کون کھڑا ہے آ کر
تیرا پابوس، ترا دوست، سوالی تیرا
ہاتھ پھیلائے، بنائے ہوئے سینہ کشکول
آ مرے سینے کی وسعت میں سما جا آ کر
اپنے دکھ درد کے سب لعل و جواہر لے کر

***


 لمحے

کفِ افسوس ملنے سے،تو کچھ حاصل نہیں ہوتا
 تمھارے ہاتھ سے دامن چھڑا کر 
یہ ابھی گزرا ہے جو لمحہ
اب اُس کے پیچھے اُڑتی گرد کا آئینہ کب تک اور دیکھو گے
یہ ملنے اور بچھڑنے کی رُتیں تو آنی جانی ہیں 
سفر اک عمر کا ہے اور
یہ رستہ دُور جاتا ہے
ابھی اِس راستے سے کتنی راہیں آ کے ملنی ہیں 
ابھی کتنی ہی راہیں 
اِ س سے کٹ کر دُور جانی ہیں 
ابھی آنے کو ہیں اِس رہ گزر پر کارواں کتنے
ہوائے وصل سے سرشار لمحوں کے
فراق و ہجر کے دشوار لمحوں کے
کہ اس رستے پہ ملنے اور بچھڑنے کی رُتوں کے درمیاں جو فاصلہ ہے
وہ، بہت کم ہے

***

 دُکھن

جتنے سچ ہیں اِس دنیا میں 
 اُتنے دکھ ہیں 
کڑوی ہو جاتی ہے زباں ان سے
لیکن!
جھوٹ کا لقمہ چابتے بھی تو
جبڑے دُکھنے لگتے ہیں 
***


زندگی

اک بوند ہے پانی کی
بہتے ہوئے دریا میں 
اک حرف کی ہستی ہے
لکھے ہوئے کاغذ پر
یا دوشِ ہوا پر یہ
 اک پنکھ کی مستی ہے
***

دورا ہے

کس سوچ میں ہو یارو
ہر راہ کئی ایسے
 دورا ہے تو آتے ہیں 
تکرار سی ہوتی ہے 
’ ’ جانا ہے۔۔۔نہیں جانا‘‘
’’مڑنا ہے۔۔۔نہیں مڑنا‘‘ 
کچھ پانے کی وحشت اور
کچھ کھونے کی دہشت میں 

جب گھر سے نکل آئے
بے نیل و مرام ایسے
کیا لوٹ کے اب جانا
 ہر راہ کئی ایسے
 دورا ہے تو آتے ہیں 

***


رستہ بھی مسافر بھی 


وادی میں اُتر تے ہی
آبادی سے کچھ پہلے
دیکھا تھا اُنہیں میں نے
اک جھُنڈ میں پیڑوں کے
سائے میں پڑے دونوں 
آرام سے سوئے تھے
اک لمبی مسافت کی 
گمبھیر تھکن اوڑھے 
رستہ بھی، مسافر بھی

***


دُلہن


ابا جی!
آج یہ چار کہار،یہ آپ کے چاروں بیٹے
اپنی ماں کی ،پھولوں کی چادر میں لپٹی
ڈولی اٹھائے
آپ کے اپنے شہرِ خموشاں میں آئے ہیں 
اِس دُلہن کو کہاں اُتاریں 
***

 خاموش نہیں ہوتا

خاموش نہیں ہوتا
کچھ بولتا رہتا ہے
بِس گھولتا رہتا ہے
اک لمحہ نہیں سوتا
بس ڈولتا رہتا ہے
دل گونجتا رہتا ہے
***


 چہرے درد کا آئینہ ہیں 
جھیلیں اُتھلی ہوں یا گہری
پانی تو پانی ہے جس پر
پتّا گرے یا کوئی پتھر
 لہریں تو بنتی ہیں ... .

***
 کچی قبریں 
ان قبروں پر اب تک جانے 
کتنی قبریں اور بنی ہیں 
بہرِ دعا بھی ہم کو آئے 
مدت گزری
کہیں کہیں سنگِ تربت پر 
روشن ہیں کچھ تحریریں سی بجھتے دیوں کی
جو کہتی ہیں 
اب بھی کوئی دیا جلا کر رکھ جاتا ہے
جانے کس کا وارث کس کی یاد کو روشن کر جاتا ہے
***

 یونہی سہی

وں ہی سہی اب تم سے
تکرار نہیں کرتا
میں اپنے نہ ہونے پر
 اصرار نہیں کرتا
 تم کہتے ہو ’’ زندہ ہوں ‘‘
انکار نہیں کر تا

***

 عدم وجود

تم کو نہ یقیں آئے
پھر بھی یہ کہوں گا میں 
 جب اپنے ہی سائے کی 
تحویل سے نکلا میں 
دیکھا کہ نہیں تھا میں 

***


 ہائیکو 

(۱)	
تیز ہوائیں ہیں 
جسم کا خیمہ اُڑ نہ جائے
تھام طنابوں کو
 
(۲)	
حیرت ہے مجھ کو
تیرا کوئی خواب نہیں 
اور تو زندہ ہے
(۳)
تب تک ہو تم بھی
جب تک سپنے زندہ ہیں 
مرنا سب کو ہے
(۴)	
 سب کے دل ہیں آگ
خود کو تنہا مت جانو
اور بھی سورج ہیں 
(۵)
 راہیں انجانی
کونسی سمت ہے منزل کی
خاک اُڑا کر دیکھ
(۶)
لوگوں کا کیا ہے
ایک افسانہ اور سہی
جینا جو ٹھہرا
 (۷)	
تن کا سارا بن
پتھر کوئلہ بنتا جائے
بوجھ ہے صدیوں کا
(۸)
پھول کو چھونے سے
ہاتھ نہیں زخمی ہوتے
خار تھا نیت میں 


(۹)
زندہ رکھ دیدار
آتا جاتا رہ ، او یار
خواب نہ ہو جانا

***

جال

تجھے لکھا ہے بہت میں نے اپنے گیتوں میں 
ترا سراپا مکمل نہ ہو سکا پھر بھی
ہوا کچھ ایسا کہ لفظوں کا جال پھینکا تھا
افق پہ ایک ستارہ شکار کرنے کو
ہے یوں کہ شوقِ فزوں میں جو اوک بھر لی تھی
ڈبو کے ہاتھ سمندر کے گہرے پانی میں 
تو نیلِ آب سمندر کا ہاتھ آیا نہیں 
 ( THE NET.........Sara Teasdale)

****

 
کوئی پل ہے کہ 

کوئی پل ہے کہ مٹتا ہے میرا وجود
 بعد میرے ،جیے گی مری زندگی
روپ سنگیت کا
جیسے رقصِ کف آب جاری رہے
 موج کھو بھی چکی
جبکہ اپنا وجود
کوئی پل ہے کہ ڈھلنے کو ہیں گیت میں 
 جھاگ کی سب جھمکتی نزاکت لیے
ساری راتیں یہ دن
 روشنی جی رہیں گے پلٹنے تلک
’منزلِ بے وجود‘
اپنے گھر کی طرف
) A Little While....Sara Teasdale(

***


نطقِ انساں 
زمزمہ اک عجیب سا پھوٹا
کھنکھناتی قدیم مٹّی سے
نغمگی جس کی تھی حیات افزا
روشنی جس کی سمِ ّ قاتل تھی
 ساری دنیا کی ظلمتوں کے لیے
اک دیے سے دیے ہزار جلے 
 ایک اک رنگ و نور میں یکتا
روشنی پھیلتی گئی ہر سو
جوئے نو خیز تھی کوئی جس نے 
کیے سیرا ب سارے دشت و دمن
پھول کیا کیا کھلے چمن بہ چمن
جن کی خوشبو سے عطر بیز ہوا
سارا عالم ، تمام ہست و بود
لفظ مہکے خیال بھی چمکا
نطق و احساس کے تعلق سے
داستاں کا نصیب جاگ اُٹھا
اپنی اپنی شناخت کی رہ پر
بولیاں اپنی اپنی لے کے چلے
 کتنی دنیائیں ہو گئیں آباد
نطقِ انساں کہ سحر تھا کوئی
سارے عالم پہ ہو گیا طاری
دل کے جذبوں کا ترجماں ہو کر
نت نئے رنگ میں عیاں ہو کر
 اِس فسوں کو دوام ملنا تھا
کس نے جانا تھا ، کون سمجھا تھا
جوئے نو خیز کا مقدر ہے 
ایک دن بحرِ بیکراں ہونا

***


شناخت 
 
لفظ کیا کیا ہیں دسترس میں مری
	ایک سے ایک گوہرِ نایاب
مجھ سے سرگوشیوں میں رہتا ہے 
اک چمن زار استعاروں کا
اُن کی خوشبوؤں کو بہم کر کے
کہیں مدھم ، کہیں بہت گہرا
کسی لمحہ جو بات کرتا ہوں 
یہی خواہش مدام رہتی ہے
کوئی سن گا اور سمجھ لے گا
میرے احساس میرے جذبوں سے
ہو کے باہم، کوئی تو کر لے گا
میرے عرفانِ حرف کو تسلیم
 اور اک عالمِ تذبذب میں 
چاپ سنتا ہوں بے یقینی کی
	کبھی گہری، کبھی بہت مدھم
چند سائے ،ہیولے سے مبہم
سب مرے اپنے ذہن کے زادہ
ساتھ دیتے ہیں ہر گھڑی اُس کا
ہے جو سوزاں مرے تخیل میں 
رقص کرتی ،شرر سی اک امید 
کوئی اک بار!۔۔۔
 زندگی کے  سفر میں بس اک بار
جان لے گا ،مجھے سمجھ لے گا
اور یہ سائے ہیولے سے مبہم
میرے اپنے ہی ذہن کے زادہ
روپ بھرتے نہیں حقیقت کا 
مارے دیتا ہے خوفِ تنہائی
کوئی ہوتا ، کوئی تو ہوتا یہاں 
	میرے عرفانِ حرف کا شاہد
***


اے یار تری بات میں پیچاک بہت ہے
کہتے ہیں تجھے حرف کا ادراک بہت ہے
الفاظ سے یوں کھیلنا اچھا نہیں ہوتا
یہ کھیل مری جان خطرناک بہت ہے
سچ کہنے کا آزار تجھے بھی ہے مجھے بھی
کہتے ہیں کہ لہجہ ترا سفّاک بہت ہے
نازاں نہ ہو اَملاک پہ بازارِ سخن کی
مجھ پاس بھی اس کوچے کا خاشاک بہت ہے
دانے تو بہت ہم نے بھی حرفوں کے بکھیرے
کب دام میں آتا ہے وہ، چالاک بہت ہے
عریاں نہیں ہوتا ہے جنوں جامہ دری سے
اُس کے لیے دیوانگی پوشاک بہت ہے

***


فاصلے کا درد
یاد ہو گا تمھیں !
 فروری کی کوئی رات تھی
 شہر آبا کو اپنے تھیں گرمِ سفر تم.....
 ’شارٹ میسج ‘کیا جاتے جاتے مجھے
’’ رو میں ہے رخشِ عمر......‘‘
میں نے لکھا تمھیں ’’شہر ،ماتم کو یہ بھی برا تو نہ تھا‘‘ 
(رات وہ ایک ،ماہِ محرم تھی)
تم نے لکھا جواباً  مجھے ’’سچ کہا !
 ماتمِ شہرِ یک آرزو ، کے لیے شہر کوئی بھی ہو
فرق پڑتا ہے کیا‘‘
باہمی ’شارٹ میسج‘ ہوئے پھر کئی
 رک گئیں کچھ دنوں شہرِ آبا میں تم 
ہوکے مجبور دل سے پھر اک دن تمھیں 
فون میں نے کیا
بات کرتے ہوئے ، ذکر یہ بھی ہوا
۔’’ پڑھ رہا تھا ابھی چند لمحے ہوئے، گفتگو
جو ہوئی تھی کبھی نیٹ پر ، دونوں کے درمیاں ‘‘
اور بے ساختہ ، تم نے پوچھا مجھے
سیو(save) کر لی ہیں تم نے وہ باتیں بھی کیا؟
 پل دو پل چپ رہا میں ،تمھیں یاد ہے؟
پھر کہا تھا کہ ہاں ،چند ایک....!
اور اسی وقفۂ خامشی میں سنی
خوف رسوائی کی لرزشوں میں گندھی
دل سے اٹھی تمھارے جو مدھم صدا
فاصلہ،فاصلہ،فاصلہ،فاصلہ!
میں نے سب سن لیا
 کچھ نہ منہ سے کہا
( تیشۂ حرف کا زخم کاری لگے
بات کچھ بھی نہ ہو جی کو بھاری لگے)
دن گزرتے گئے 
 وقت کا کارواں کب رکا ہے کہیں !
ایک دن یوں ہوا 
فاصلے کا یہ درد۔۔
دل سے اٹھ اٹھ کے بہتا تھا شریانوں میں 
شدتِ کرب میں بھی مجھے یاد ہے
ورد کرتا تھامیں ایک ہی نام کا
باعثِ فرحتِ جان و دل جو کہ تھا
ہاں وہی وقت تھا
یاد آیا تمھیں میں ،بہت دن کے بعد....
یا پھر ایسا ہوا،تم نے سن لی ہو جیسے
 تڑپتے ہوئے میرے دل کی صدا(ایسا ممکن ہے کیا؟)
خیریت میری پوچھی، کہا اور بھی کچھ....
بھول جانا ، بھلانا ، وغیرہ ، وغیرہ ، کوئی بات تھی 
اور میں .....
میں تو ہاں ، ہاں ہی کرتا رہا تھا تمھاری
 ہر اک بات پر، یاد کچھ بھی نہیں 
کیا کہا ، کیا سنا
ڈیڑھ دو پل ،ادھوری ملاقات اور
فون بے جان تھا
پھر جواباً تمھیں میں نے میسج کیا
 ’’ دل تھا بے چین اور اس کے بہلانے کو
ہو رہی تھیں تمھاری ہی باتیں یہاں 
دل سے پوچھا تھا میں نے کہ’’ یارا بتا !
ہے طلب تیری سچی 
کہ کارِ ہوس کا ہے کچھ سلسلہ ؟‘‘
 تم نے لکھا جواباً ’’ کہ سچا ہے وہ 
جانبِ جسم جاتا اگر ہوتا کارِ ہوس کا کوئی سلسلہ
روح کی سمت آیا کہ میں 
 ہوں سراپا ہی روح....
جانتے ہو نہ تم ؟‘‘
ہنس پڑا تھا میں پڑھ کر تمھارا جواب....
خود کو سطحِ عمومی سے اونچا سدا 
 ہے جو رکھنے کی عادت تمھاری 
گئی ہے کبھی!
یہ بھی سب کچھ ہوا
جانے دل میں تمھارے تھا کیا وہم سا
 فا صلہ اور بھی کچھ زیادہ ہوا
زندگی آج اس موڑ پر آئی ہے
جس کے آگے کوئی راستہ اب جو ہے
وہ نشیبِ زمیں جاتی دو ہاتھ کی ایک گہرائی ہے
کل جو پوچھو گے تم 
کون بتلائے گا
کوئی کس طور تھا یہ جیا فاصلہ

***



اگر وہ محبت کا اقرار کرتی 

اگر وہ محبت کا اقرار کرتی
 اُسے اِس ادا پر میں بانہوں میں بھر کر
بہت پیار کرتا
اُسے دل سنگھاسن پہ اپنے بٹھا تا
دمکتے یہ اشک اپنی پلکوں سے چن کر میں 
 مالا پروتا
اُسے نذر کرتا
لباس اپنے خوش رنگ ارمانوں کے 
سب کے سب اُس کو دیتا
مہکتے ہوئے پھول جذبوں سے اپنے 
ہزاروں طرح کے میں گہنے بناتا
دلہن کی طرح پھر میں اس کو سجاتا
 چبھوتا کوئی تیز تر درد ، دل میں 
لہو سے پھر اپنے میں 
مانگ اس کی بھرتا
دل و جان اس پر نچھاور میں کرتا
ثنا اُس کی کرتا میں شعروں میں اپنے
 مٹا دیتا خود کو ، امر اُ س کو کرتا
	 
اگر وہ محبت کا اقرار کرتی 
تو میں .......

***
ہر دم ہے خود سے بر سرِ پیکار زندگی 
یہ طورِ زندگی ہے تو، دشوار زندگی
میں اُس طرف حیات کا در چھو تولوں مگر
ہے زندگی کی راہ میں دیوار زندگی
زندہ ہوں میں تو جینے کا احساس بھی تو ہو
حاصل ہو زندگی سی تو اک بار زندگی
جس کا نفس کی آمد و شد پر نہ ہو مدار
درکار ہے ہمیں وہ ہوادار زندگی
احسان سائبانِ فلک کا بھی کیوں رہے
جب جی رہے ہیں بے در و دیوار زندگی

***


پوریں زخمی ہو جاتی ہیں ، تار سے تار ملانے میں 
گرہ لگاتے ریشم سے رشتوں کے تانے بانے میں 
پوچھتے ہیں وہ: تم کو کسی کا ساتھ نہیں اچھا لگتا!
فرق نہ سمجھیں رشتوں کے اپنانے اور نبھانے میں !
بڑے ہی پر فن ہوتے ہیں یہ بھولے بھالے دکھتے لوگ
کیسا کیسا بھٹکاتے ہیں اپنی بات سجھانے میں 
دل نے سیس نوایا بھی تو آخر کس کی چوکھٹ پر
جس کی ساری عمر گئی ہے، خود کو ہی بہکانے میں 
اُس کے سارے دریا ، اس کی اپنی سمت ہی بہتے ہیں 
ریت ہوا جاتا ہے پھر بھی اپنی پیاس بجھانے میں 
میری آنکھ پہ کھلتا، تیرا ہر منظر اک حیرت تھا
فرق نہ سمجھا جس نے، دِکھنے اور دِکھائے جانے میں 
ذرا ذرا سی بات پہ یہ جو خود سے اُلجھتے رہتے ہو!
عمر کی پونجی لگ جاتی ہے، بگڑی بات بنانے میں !
وقت تھا اپنے ہاتھوں میں بھی، یاد تو ہوں گے وہ لمحے!
رنگ بھرے تھے مل کر ہم نے، اک سادہ افسانے میں 

*** 




خوش منظریِ شوق سے تصویر ہوا تھا
نظروں میں جو پیکر کوئی زنجیر ہوا تھا
کچھ باعثِ تاخیر تھا ذوقِ نظر اپنا
وہ حسن بھی کچھ دیر سے تعبیر ہوا تھا
ہر شے میں اُسی عکس کی پھر جلوہ گری تھی
اک آئنہ خانہ کبھی تعمیر ہوا تھا
مضمونِ شگفتہ کوئی، صد رنگ معانی
کیا خوب سا دل پر مرے تحریر ہوا تھا
ق
تجھ سے تھی مری خاک کے ذروں میں تب و تاب
تجھ مہر سے میں صاحبِ تنویر ہوا تھا
نغمے تھے ترے حسن کے سب میرے سخن میں 
لہجہ مرا آہنگِ مزامیر ہوا تھا
کیسے نہ مجھے ملتی ترے درد کی دولت
یہ سوز ازل سے مری تقدیر ہوا تھا
اُس درد کو دنیا کے لیے عام کیا ہے
جو درد مری خاک کو اِکسیر ہوا تھا
***


ترس آتا ہے دیکھ کر اُس کو

آئنہ دیکھ دیکھ روتا ہے
ترس آتا ہے دیکھ کر اُس کو
 وہ تخیل بھی گرچہ آزر تھا
 بت تراشے تھے اس نے اپنے ہی
عمر بھر پوجتا رہا خود کو
وقت ،ہر دور کا ہے’ ابراہیم‘
مسخ کرتا ہی آیا ہے اصنام
جسم رکھتے ہوں یا خیالی ہوں 
 اب ہے ویراں صنم کدہ اس کا
دکھ سا دکھ ہے شکستِ خواب کوئی!
ترس آتا ہے دیکھ کر اُس کو
****



بات کی بات میں ہم کہاں آ گئے
اک ملاقات میں ہم کہاں آ گئے
خواب بنتے ہوئے درد چنتے ہوئے 
رات ہی رات میں ہم کہاں آ گئے
تو کہ دانائے سود و زیاں تھا بہت
تجھ مفادات میں ہم کہاں آ گئے
ہم کہ باغی نہیں تھے روایات کے
نشۂ ذات میں ہم کہاں آ گئے
دل کے چاروں طرف درد کی بستیاں 
ان مضافات میں ہم کہاں آ گئے
جو بھی ہے اپنی ہستی کے نشے میں ہے
اس خرابات میں ہم کہاں آ گئے
تو نے سوچا کبھی اے مرے چارہ گر
تیرے خدشات میں ہم کہاں آ گئے

***


کہیں تو چھوڑ گیا ہو گا کچھ نشاں اپنے
وہ اک فسانہ سا گزرا جو درمیاں اپنے
ہوئے جو گنگ بدلتی رتوں کی حیرت سے
وہ جذبے ہوں گے کبھی آپ ترجماں اپنے
یہ بے زباں تو نہیں ان کی خامشی کو سمجھ
نشان چھوڑ گئے ہیں جو رفتگاں اپنے
وہ آنے والے دنوں کا ترے اثاثہ تھے
جو سارے خواب کیے تو نے رائگاں اپنے
خراج لیں گی تری خوش گمانیاں تجھ سے
کبھی جو آئنہ تجھ پر ہوئے زیاں اپنے
ہری رہے تری شاخِ بدن خزاں میں بھی
کہ برگ و بار ہیں جس کے قصیدہ خواں اپنے
ملیں گے تجھ سے کسی اور رت کی حیرت میں 
ہزار وقت کا دریا ہو درمیاں اپنے
***


راستے طے تھے ستاروں کی طرف دیکھتے کیا
بہتے دریا تھے کناروں کی طرف دیکھتے کیا

نشہ اور وہ بھی خودی کا، بس اُڑے پھر تے تھے
گر نہ پڑتے تو سہاروں کی طرف دیکھتے کیا

ہم سمجھتے جو بدلتے ہوئے رشتوں کی زباں 
آج حیرت سے یوں پیاروں کی طرف دیکھتے کیا

کیا نہ ارمان جلے ساتھ سلگتے دل کے
شعلے اٹھتے تھے شراروں کی طرف دیکھتے کیا

اپنی ہی ذات میں اک کاہکشاں تھی روشن
ہم ترے چاند ستاروں کی طرف دیکھتے کیا
***


 بَیادِ ذکا صدیقی
تھا سخن میں ترے بانکپن اے ذکاؔ
کج کلاہانہ تھا تیرا فن اے ذکاؔ
نازِ بے جا کرے کوئی آگے ترے
کس کو تھی ایسی تابِ سخن اے ذکاؔ
تیرے لہجے سے جگ مگ تھی ہر انجمن
تیرے الفاظ تھے یا رتن، اے ذکاؔ
یاد آیا ترے شعر پڑھتے ہوئے
تیرے لہجے کا وہ بانکپن اے ذکاؔ
چار سو اک طراوت سی پھیلا گئی
تیری یادوں میں بھیگی پون اے ذکاؔ
ایک مصرع نہ کہہ پائے تیری طرح
لاکھ کرتے رہے ہم جتن اے ذکاؔ 
کیا تراشیں گے الفاظ کا بے ستوں 
’’ ہم ہیں اس عہد کے کوہ کن اے ذکاؔ‘‘

***




دوسروں کی پرکھ تجربہ اور ہے
خود کی پہچان کا مرحلہ اور ہے
تیرے پیش نظر ہے ترا آئنہ
مجھ کو آزارِ صد آئنہ اور ہے
تم نے اپنے حوالے سے سمجھا مجھے
زندگی کا مری مسئلہ اور ہے
یہ نہیں ہے کہ تجھ سے گریزاں ہوں میں 
ان دنوں خود سے بھی رابطہ اور ہے
میں ازل سے ہوں تیری ہی جانب رواں 
اب تو کہتا ہے یہ راستہ اور ہے
ہے کوئی، دے تسلی ذرا جو مجھے
ہے کوئی، جو کہے واقعہ اور ہے
کس کے پیمانۂ دل میں ہے اور غم 
کون کہتا ہے مجھ کو نشہ اور ہے 
جیت کر ایک دن ہار دیں گے تجھے
زندگی تجھ سے اک معرکہ اور ہے

***


اُس فریبندہ کی چاہت کرنا
اور پھر خود کو ملامت کرنا
کچھ تو ہے آنکھوں کے نیلے پن میں 
سچ تھا دنیا کا روایت کرنا!
کس کو ٹھہرائیں وفا کا مجرم
کس سے کہیے کہ عدالت کرنا
اس کا دعویٰ تو ہے سب کو لیکن
کس کو آیا ہے محبت کرنا
درد دل کیا ہے محبت کیا ہے
کوئی تھوڑی سی وضاحت کرنا
ذہن کے اپنے صنم خانے تھے
دل کو بس، تیری عبادت کرنا
روح پرور ہے نظر افزا ہے
پھول چہروں کی زیارت کرنا
آیتِ حسن ہے وہ سارا وجود
اُسے خوبی سے تلاوت کرنا
ہے عجائب ہی سراسر وہ بدن
خوب تھا اُس کی سیاحت کرنا
***



اپنے اندر کے اندھیروں کو مرے ساتھ نہ کر
دل نہ مانے جو ترا مجھ سے ملاقات نہ کر

اک اجالا سا رہے پچھلی ملاقاتوں کا
بدگمانی کی گھٹاؤں سے یہاں رات نہ کر

دیکھ!ڈھ جائیں گے یہ کچے گھروندے دل کے
اتنی شدت سے تو خدشات کی برسات نہ کر

کوئی معصوم سا جذبہ بھی سرِ کعبۂ دل
ہو جسے اذن کہ پابندیِ میقات نہ کر

خامشی کو ذرا تکمیلِ سخن کرنے دے
یہ فضا رہنے دے کچھ دیر، ابھی بات نہ کر
***



وہ مری خوش لباس کیسی ہے
اس کے تن کی کپاس کیسی ہے
جس نے ہر سو زمین کی سیراب
اس سمندر کی پیاس کیسی ہے
جسے کوئی زمیں محبت کی
کبھی آئی نہ راس، کیسی ہے
جو زمیں کی تھی اور زمیں کی نہ تھی
وہ زمیں نا شناس کیسی ہے
جسے خوش تاب تھی حیات مگر
جی سے تھی جو اداس، کیسی ہے
وہ کہ تھی کاروبار ہستی میں 
کچھ عجب بدحواس، کیسی ہے
وہ کہ لرزاں تھی اپنی ذات سے بھی
وہ سراپا ہراس کیسی ہے 
جس کی تعمیر سب خیالی تھی
ہاں ! وہی بے اساس کیسی ہے
ہم تو ویراں ہوئے ہیں اس کے بغیر
کچھ کہو! وہ اداس کیسی ہے
 *** 


فریب خود کو دیا خود ہی آہ و زاری کی 
مثال ہے کہیں ایسی فریب کاری کی
ہمارا عہدِ وفا حرف حرف روشن تھا
تمہارا عہدِ وفا شرط راز داری کی
ہوا ہے خو گرِ رنج و ملال شہر تمام
سو ہم نے رسم اُٹھا دی ہے غمگساری کی
زمینِ دل کو کرو آنسوؤں سے مت سیراب
کہ فصل ہو گی یہاں اور، سوگواری کی
ہم اپنے آپ میں جل جل کے بجھ گئے آخر
دھواں کیا نہ کہیں اور نہ شعلہ باری کی
وہیں پہ حرفِ صداقت نہ ہو سکا روشن
جہاں بھی رکھی گئی شرط راز داری کی
ان آتی جاتی رتوں سے غرض کسے کہ یہاں 
سدا سے ایک ہی رت ہے، سو بے قراری کی

***


زنانِ خوش باش

جب ہوئی محفلِ سخن ویراں 
حلقہ در حلقہ بٹ گئے یاراں 
اپنے اپنے مقام سے اترے
ادب آداب کے سبھی شہباز 
اور ہوئی بزمِ کرگساں آغاز
پشت گویاں کی اس گھٹن سے پرے
دیر سے بیٹھی تھیں وہ سر جوڑے
ایک افسانے کی تھی شہزادی
دوسری ملکِ شعر کی ملکہ
(ان کو خود پر گمان تھا ایسا)
تشنہ جذبوں کی پینگ میں گویا
گفتگو لے رہی تھی ہلکورے
ہاتھ ، آنکھوں ، بھووں سے، ہونٹوں سے
درِ اظہار کھلتے جاتے تھے
سفتہ نا سفتہ آرزوؤں کے 
دُرِ تاباں ڈلک دکھاتے تھے
قہقہہ کوئی شاخِ لب سے کبھی
خوش گماں خواہشوں کے پر کھولے
بے محابا اُڑان بھرتا تھا
کبھی سرگوشیاں دبے پاؤں 
چلی آتی تھیں لب پہ گربہ گوں 
کچھ نمک یاد ہائے ماضی کا
ذائقے میں جو اب بھی زندہ تھا
تھے زباں پر اسی کے چٹخارے
 ایک دوجے کی نذر کرتی تھیں 
 اپنے اپنے سخن کے فن پارے
یعنی اپنے دلوں کے پشتارے
پشت گویاں کی اس گھٹن سے پرے
دیر سے بیٹھی تھیں وہ سر جوڑے

***


ققنس 

اپنی آنکھوں میں اب رت جگے ہیں نہ خواب
کیا قیامت پڑی ، کچھ خبر ہی نہیں 
راکھ سا ڈھیر ہے جانے قدموں میں کیا
جانے کیا جل بجھا
کوئی چنگاری سسکی ،نہ نالہ سرا کوئی شعلہ ہوا
کچھ دھواں بھی نہ تھا
جانے کیا جل بجھا
راکھ سا ڈھیر ہے جانے قدموں میں کیا
اس اُداسی کی ویراں سرا کا مکیں 
 جز مرے کوئی تھا بھی نہیں !
جز مرے۔۔ اس جگہ !
راکھ سی یہ۔۔۔!نہیں 
میں نہیں ،میں نہیں ،میں نہیں !
میں ہی کیا؟
کوئی آواز دے
 مجھ کو آواز دے
کوئی ہے اس جگہ ، جو پکارے مجھے ؟
کیا خبر اک شرر ہو ابھی راکھ میں 
اس سے پہلے
 بکھر جائے میرا وجود
 اس سے پہلے کہ ٹھوکر ہوا کی لگے
ایک آواز کی بوند مجھ پر پڑے
میں بھی ققنس کے مانند پھر جی اٹھوں 
 کوئی آواز دے
ایسی آواز جو پھر جِلا دے مجھے
کوئی ہے۔۔کوئی ہے۔۔۔کوئی ہے ؟


نیم گفتہ


تنہا رہنا ٹھیک نہیں ہے 
ہاتھ چھڑا کر جانے والے
..........
عشق کی انتہا تک نہ پہنچے
تب یہ جانا کہ ہم بے ہنر تھے
تھک گیا دل نے پتوار چھوڑی
عشق دریا میں اتنے بھنور تھے
..........
یوں نہ دیکھیں مجھے ترحّم سے
اور کوئی عذاب دے دیجئے
.........
طارقؔ تو یہی کہہ کے مشیت کا بھرم رکھ
اچھا چلو قسمت میں مری غم ہیں تو ہوں گے
.........

میرے دعوائے وفا پر اک ادائے ناز سے 
اس کا وہ نظروں میں مجھ کو تولنا اچھا لگا
جب یہ جانا کہ نہیں ہے یہاں کاوش کا صلہ 
ہم بھی کرنے کے کئی کام لیے بیٹھ رہے
.........
دلوں کو شاد کامی تو نصیبوں ہی سے ملتی ہے
خوشی بوتل نہیں مے کی، خریدیں کھول کر پی لیں 
.........
اک چاپ تھی گلی، میں جاگے خیال کتنے
اک پل میں دل پہ گزرے ہجر و وصال کتنے
.........
چشم کم مایہ میں خوابوں کے سوا کچھ بھی نہیں 
اس خرابے میں سرابوں کے سوا کچھ بھی نہیں 
.........
آئنے تھے اسی دیوار میں در ہونے تک
ہم نے دیکھا انہیں تہذیب نظر ہونے تک
.........
ذہن بیدار پہ افلاک نے در کھول دیے
طائر فکر نے پرواز کو پر کھول دیے
دل وہ غدار و دغا باز تھا شہر جاں میں 
جس نے دشمن کے لیے شہر کے در کھول دیے
صد عمر اضطراب ہے، یک لمحہ انتظار
کیا کیا نہیں ہوا یہاں ، کیا کیا نہیں کیا
.......
اپنے دکھوں سے اوروں کا دکھ جانا ہے
اپنی ذات سے دنیا کو پہچانا ہے
بیٹھے بٹھائے لوگ جو گم ہو جاتے ہیں 
ہر بستی کے اندر اک ویرانہ ہے
......... 

 
****
 شاعر  کی اجازت سے اس کے تشکر کے ساتھ کہ کتاب کی فائل بھی فراہم کی
ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com
 
