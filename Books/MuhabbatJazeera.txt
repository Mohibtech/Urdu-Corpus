



محبت اک جزیرہ ہے


فاخرہ بتول





ہدیہ بحضور سرورِ کونینؐ

جس کو بھی اسمِ محمدؐ کا نگینہ مل گیا
یوں سمجھ لو سارے عالم کا خزینہ مل گیا
مشکلوں میں آپؐ کو جس نے پکارا یا نبیؐ
یوں لگا گرداب میں اس کو سفینہ مل گیا
آبِ کوثر کی سوا توقیر اُس دم ہو گئی
جس گھڑی اُس میں محمدؐ کا پسینہ مل گیا
آپؐ کی چوکھٹ پہ سر اپنا جھکایا تو لگا
ہم کو جنت کی طرف اِک اور زینہ مل گیا
جب خیالوں میں ترے روضے کی جالی چوم لی
یوں لگا، ہم کو تو گھر بیٹھے مدینہ مل گیا
بدر کے میداں سے لے کے کربلا کے باب تک
ہم کو جینے اور مرنے کا قرینہ مل گیا
ناز کیوں اپنے مقدر پر نہ ہو ہم کو بتول
پھر گناہوں کی تلافی کا مہینہ مل گیا 
٭٭٭

خاتونِ جنت کے نام 

چمن ہے دینِ محمدؐ، بہار ہے زہراؑ
حیا کے ملک کی پروردِگار ہے زہراؑ

وہ جس کے گھر کا فرشتے طواف کرتے تھے
صحابی داڑھی سے گھر جس کا صاف کرتے تھے
خدیجہؑ، مریمؑ و حّواؑ شعار ہے زہراؑ
حیا کے ملک کی پروردِگار ہے زہرا

علیؒ کی زوجہ ہے حسنینؒ کی ہے ماں دیکھو
رسولِ پاکؐ کی دختر ہے اس کی شاں دیکھو
خدا نے خود کہا، ذی وقار ہے زہراؑ
حیا کے ملک کی پروردِگار ہے زہرا


وہ جس پہ آیہِ تطہیر ناز کرتی تھی
جو رب سے ہر گھڑی راز و نیاز کرتی تھی
سراپا نور ہے حیدر کا وار ہے زہراؑ
حیا کے ملک کی پروردِگار ہے زہرا

بتول ایسی کہ جس کی کنیز حور بنی
خبر ہے موسی کو زہرا ہی وجہِ طور بنی
ہے حق کی جیت تو باطل کی ہار ہے زہراؑ
حیا کے ملک کی پروردگار ہے زہراؑ

قرآنِ پاک ہے جس کا قصیدہ وہ ہے بتول
ہیں وصف سارے ہی جس کے حمیدہ ہو ہے بتول
حسینیت کا قرنیہ، معیار ہے زہراؑ
حیا کے ملک کی پروردگار ہے زہراؑ 
***

سلام

شبیر تیرے غم میں جو پل پھر کو رو گیا
سمجھو وہ عام شخص بھی اب خاص ہو گیا
پوچھا خدایا! اور کوئی امتحان ہے؟
پروردگار پل کو تو ششدر سا ہو گیا
کتنا عظیم تھا وہ محمدؐ کا نورِ عین
اپنے لہو سے داغ زمانے کے دھو گیا
حق اس کے باپ دادا کے قدموں کا مقتدی
باطل ہے ان کے آنے سے گھبرا کے جو گیا
عباسِ با وفا کو ہو اپنا سلام جو
قلب و نظر میں بیج وفاؤں کے بو گیا
اے کربلا! تجھ کو بھی وہ مہمان یاد ہیں؟
بے آب جو فرات کے پہلو میں سو گیا 
***


یہی اب کام کرنا ہے

ستاروں سے کہو
اب رات بھر ہم ان سے باتیں کر نہیں سکتے
کہ ہم اب تھک گئے جاناں!
ہمیں جی بھر کے سونا ہے
کسی کا راستہ تکنے کا یارا بھی نہیں ہم کو
مسافر آگیا تو ٹھیک ہے لیکن،
نہیں آتا تو نہ آئے
ان آنکھوں میں ذرا بھی روشنی باقی نہیں شاید
وگرنہ تیرگی ہم کو یوں گھیرے میں نہیں لیتی
مگر یہ سب،
ازل سے لکھ دیا تھا لکھنے والے نے
ستاروں سے کہو، بہتر ہے ہم کو بھول ہی جائیں
ہمیں آرام کرنا ہے
ضروری کام کرنا ہے
***

خوابوں کی راہگزر 

تم نے دیکھی ہے وہ خوابوں کی راہگزر
جس کی منزل تھی اُجڑا ہوا نگر
سُر مئی شام تھی جس کے چاروں طرف
جس میں منظر جُدائی کے دے صف بہ صف
وصل کا سر بکف!
بن گیا کرچیاں مَن کا نازک صدف
تو نے دیکھی ہے خوابوں کی وہ راہگزر؟؟؟
سنگ ریزوں کی بارش ہوئی تھی جہاں
اور کومل سے جذبے ہدف بن گئے
پائمالی نے ان کو لہو کر دیا
با وُضو کر دیا۔۔۔ سُرخرو کر دیا
آج بھی جو مسافر گیا اس طرف
اس نے پایا نہیں واپسی کا نشاں
اُس کو ڈھونڈا فلک نے یہاں سے وہاں
تم نے دیکھی ہے خوابوں کی وہ راہگزر؟؟؟
***


خواہش رہی اپنی۔۔۔۔۔


خواہش رہی اپنی
اک بار کبھی پوچھو
کیا مجھ سے محبت ہے؟
کیا مجھ سے محبت ہے؟
تب دھیرے سے میں بولوں
لا  حاصل باتیں ہیں
ہاں ۔.کہہ کے میں کیوں جاناں!
دھند لا دوں نگاہوں کو
دوبھر ہو سنبھلنا پھر
قابو میں نہ دل آئے اور دھڑکن تھم جائے
انکار کی صورت میں 
امکان ہے جی پاؤں
تھوڑی سی تسلی ہو
پہلے کی طرح اب بھی 
خواہش ہی رہی اپنی
اک بار کبھی پوچھو ۔۔۔۔ خواہش ہی رہی اپنی! 
٭٭٭


محبت چاند بنتی ہے ۔۔۔۔۔۔ 


محبت اَن گنت تاروں سے مل کر چاند بنتی ہے 
جھلک دِکھلا کے چھُپ جانا 
کبھی جانا کبھی آنا تو فطرت ہے ستاروں کی 
بتاؤ کیوں کہا تُم نے ۔۔۔۔۔۔۔۔؟ 
کہا یہ بھی کہ پلکوں بیچ سپنے اِس طرح بے چین ہوتے ہیں ، 
کہ جیسے ریت کے ذرّے بگولوں میں ، 
جواب اُس نے دیا مُجھ کو ، 
کبھی خوشبو کو شبنم میں بھی گوندھا ہے ہواؤں نے ؟ 
کبھی پھُولوں کے رنگوں کو بھی چُوما ہے صداؤں نے؟
٭٭٭



فلک کی نظریں بھی۔۔۔۔۔۔۔۔۔ 



کہا فلک نے زمیں سے جھک کر 
نظر اٹھا کر کبھی تو دیکھو 
کہ میرے سینے میں اَن گنت یہ الاؤ روشن کیے کس نے 
زمانہ اِن کو چمکتا خورشید ، ماہ و انجم کا نام دے کر بہل گیا ہے 
دہکتے، سلگتے داغوں میں دل یہ میرا بدل گیا ہے 
زمیں نے دل میں پڑی دراڑوں پہ ہاتھ رکھ کر ، 
جگر کی نازک کٹی پھٹی سی ، رگوں کو چھو کر ، 
فلک کو دیکھا 
زمیں کی نظروں میں جانے کیا تھا 
فلک کی نظریں بھی جھک گئی ۔

٭٭٭



چلو ساحل پہ جا کر ۔۔۔۔۔۔۔۔۔ 


چلو ساحل پہ جا کر اپنی پلکوں سے ، 
سنہرا جال بنتے ہیں 
سمندر میں اتر کر، 
سیپیوں سے کچھ سریلے تال بنتے ہیں 
چلو اب انگلیوں کی نرم پوروں سے، 
ذرا خوشبو کو چنتے ہیں 
ذرا ہم درد کو چھوتےہیں ، اس کیبات سنتے ہیں 
چلو ساحل پہ جا کر ۔۔۔۔۔۔ 
گلابوں کی کنواری پتیوں پر شبنمی موتی، 
چمک اٹھتے ہیں لحظے کو ، 
مگر پھر بجھ بھی جاتے ہیں 
کہ دشتِ آرزو کی ریت آنکھوں میں کھٹکتی ہے 
چلو ساحل پہ جا کر ۔۔۔۔۔۔ 
رو پہلی چاند کی کرنوں کو مٹھی بیچ بند کر کے، 
ہواؤں سے بھی ساتوں سر چراتے ہیں 
چلو مٹی کا اِک چھوٹا سا دونوں گھر بناتے ہیں 
گھڑی بھر کو سِہی پر کھل کے دونوں مسکراتے ہیں 
جو لکھے جا چکے ہیں پتھروں پر، خشک پتوں پر، 
وہ ماہ و سال گنتے ہیں 
چلو ساحل پہ جا کر اپنی پلکوں سے ، 
سنہرا جال بنتے ہیں


"سدا اِک رت نہیں رہتی" 
کشمیر کے پس منظر پر کہی گئی نظم


پرندے جاگ اٹھے ہیں 
انہیں اب جال میں بے آب و دانہ ، 
اِس طرح پابند کرنے کا ارادہ ترک کو ڈالو 
انہیں بھی چاہیے آزاد سی کچھ سرمئی شامیں، 
انہیں اجلے سویرے ، رت بہاروں کی بلاتی ہے 
انہیں بھی کچے آنگن کی وہ مٹی یاد آتی ہے 
انہیں خوشبو بھرے سندیسے بھاتے ہیں گلابوں کے 
انہیں بھی یاد آتے ہیں حوالے کچھ کتابوں کے 
پرندے جاگ اٹھے ہیں ۔۔۔۔۔۔۔۔۔ 
جو اِن کے آشیاں تھے سبز پیڑوں پر ، 
سسکتے بین کرتے ہیں 
بہت بے چین کرتے ہیں 
جو تتلی کے پروں سے بڑھ نازک خواب تھے ان کے ، 
وہ انگاروں میں جلتے ہیں 
وہ سب شعلوں میں پلتے ہیں 
مگر اب ان کی بیداری کا موسم ہے 
کہ یہ جو سرخ آندھی ہے ، 
فقط اِک ریت کی گرتی ہوئی دیوار جیسی ہے 
ہمیشہ ہجر کی زنجیر پیروں میں نہیں بجتی 
ہمیشہ وصل کی تحریر آنکھوں میں نہیں جلتی 
ہمیشہ پھولوں سے آ کر ہوا خوشبو نہیں کہتی 
سدا اِک رت نہیں رہتی 
نہیں رہتی ۔۔۔۔۔۔۔ نہیں رہتی
٭٭٭


مگر اتنا نہیں ہوتا ۔ ۔ ۔ ۔ ۔ ۔ ۔ 


کہو، احساس ہوتا ہے ، 
بچھڑے کا ، بکھرنے کا، اجڑنے کا ۔ ۔ ۔ ۔ ۔ ۔؟ 
اگر ایسا نہیں تو کس لئے بےچین ہوتے ہو اتنے ؟ 
جواب آیا ، 
سنو ، اقرار ہے مجھ کو ، مجھے احساس ہوتا ہے، 
مگر اتنا نہیں ہوتا 
یہ دل ہر پل بہت بیکل ، بہت مضطر، 
بہت بیتاب ہوتا ہے 
مگر اتنا نہیں ہوتا ۔ ۔ ۔ ۔ ۔ ۔ ۔
٭٭٭


یہ بھی تو سوچو ۔ ۔ ۔ ۔ ۔ ۔ ۔ ۔ 

اس نے کہا کہ مات بہت گہری ہوتی ہے 
ساگر جیسی ، 
اس میں جو بھی ڈوب گیا وہ ، 
پھر کب ابھرا ! 
جیت کو پریت کی رِیت بناؤ 
میں نے کہا یہ بات بہت گہری ہے لیکن ، 
یہ بھی تو سوچو ، 
دل نہ ہوتا سینے میں تو پریت کہاں تھی ؟ 
مات نہ ہوتی جیون میں تو جیت کہاں تھی؟
٭٭٭



کیا تلاش کرتے ہو؟؟

کیا تلاش کرتے ہو؟ 
ہاتھ کی لکیروں میں 
کیا تلاش کرتے ہو؟ 
ان فضول باتوں میں 
کس لئے الجھتے ہو؟ 
جس کو ملنا ہوتا ہے 
بن لکیر دیکھے ہی 
زندگی کے رستوں پر 
ساتھ ساتھ چلتا ہے 
پھر کہاں بچھڑتا ہے 
جو نہیں مقدر میں 
کب ہمیں وہ ملتا ہے۔ ۔ ۔ ۔ ۔ 
کب وہ ساتھ چلتا ہے ۔ ۔ ۔ ۔ ۔ 
ہاتھ کی لکیروں میں 
کیا تلاش کرتے ہو؟
٭٭٭


محبت نام کا جو اک جزیرہ ہے!

محبت نام کا جو اک جزیرہ ہے
وہاں جانا پڑے تم کو 
ہماری یاد کو ساتھ لے لینا
سنا ہے اس جزیرے پر کبھی دو ہنس رہتے تھے
وہ دونوں ایک دوجے کے دلوں پر راج کرتے تھے 
وہ اک دوجے کی آنکھوں میں اتر کر خواب چنتے تھے
وفا کے تانے بانے ریشمی باتوں سے بنتے تھے 
پھر اس کی روز ہی تجدید بھی کرتے 
مگر رت کے بدلتے ہی ہوا ایسے 
وہ دونوں مختلف سمتوں میں چل نکلے 
سنا پھر کبھی دونوں کو ایک ساتھ نہیں دیکھا 
محبت نام کو جو اک جزیرہ ہے
وہاں جانا پڑے تم کو 
تواس تنہا شجر کے پاس بھی جانا 
کہ جس کی ساری شاخوں کے لبادے پر،
ہر اک جانب کسی کا نام لکھّا ہے
سنا ہے لکھنے والا ،زندگی بھر پھر کبھی کچھ نہیں لکھ پایا
وہ اپنی انگلیوں پر خون کی مہریں لگا بیٹھا
مقدّر دار کر بیٹھا ۔۔۔وہ خود کو ہار کر،بیٹھا
محبت نام کو جو اک جزیرہ ہے
وہاں جانا پڑے تم کو 
ہماری یاد کو بھی ساتھ لے لینا
ہماری یاد تپتی دھوپ میں چھاؤں کی صورت ہے
یہ ماضی کے کسی معصوم سے گاؤں کی صورت ہے
٭٭٭




سکھی اک خواب دیکھا ہے!

سکھی اک خواب دیکھا ہے
دعا مانگو کوئی تعبیر بن جائے 
دعا مانگو ہتھیلی پر حنا مہکے
کوئی گجرا کلائی کو ،اگر تھامے تو زنجیر بن جائے 
یہ چنری سر سے کھسکے پیر کو چھولے ، تو اک تصویر بن جائے 
 میں یتیم کی بنوں اور وہ مری جاگیر بن جائے 
مری تقدیر بن جائے
اگر منڈیر پر کاگا بولے
میں چونک اٹھوں،میری نظریں ہوں چوکھٹ پر
میں جب آئینہ دیکھوں تو خود سے لاج سی آئے
دعا مانگو بجیں شہنائیاں ہر سو 
مری سکھیاں مجھے چھیڑیں
مری دھڑکن کی لے پر گنگنائیں چارسو نغمے
یہ دل قابوسے باہر ہو 
مرے ماتھے پہ یہ بندیا کی چمک چندھیا دے سورج کو 
مرا آنچل بنے گھونگھٹ
سکھی اک خواب دیکھا ہے
دعا مانگو کہ تعبیر بن جائے
٭٭٭


وہ میرا کون لاگے ہے ؟

یہ وہ جذبہ ہے جو دل کے نہاں خانے میں جب اتر ے 
تو اندھیاروں میں گویا روشنی بھر دے 
اگر مٹی کو چھولے تو اسے رشک قمر کر دے 
یہ تپتی دھوپ کو پل میں گھٹا کر دے 
یہ خواہش کو دعا کر دے 
یہ دھڑکن کو صدا کر دے 
کسی بھی عام جذبے کو بے وفا کر دے
دکھوں سے ماورا ء کر دے 
یہ جب چاہے بدن میں روح پھونکے اور جب چاہے رہا کر دے 
تو سوچو کس طرح مجھ کو نہیں ادراک اس شے کا 
مجھے ا حساس ہے جاناں!
مجھے اسکا یقین بھی ہے 
۔۔۔۔" تمھیں مجھ سے محبت ہے" 
کوئی تو ہے لہو میں جو مچلتا ہے
جو ان سوچوں میں پلتا ہے،انوکھی چال چلتا ہے 
جو اس ساون کو بوچھاڑوں میں میرے ساتھ جلتا ہے
خیال و خواب کی لہروں پہ میرے ساتھ چلتا ہے
مرے اندر ہی اندر گھات سی گویا لگاتا ہے
مجھے بے خود بناتا ہے ، میری پلکیں جھکاتا ہے
وہ مجھ کو خود بناتا ہے 
کہ صدیوں کی مسافت پر کوئی رہ کر
رگ جاں سے بھی آگے ہے
مجھے سوچے ہے میرے ساتھ جاگے ہے
ذرا بتلاؤ تو جاناں!
وہ  میرا کون  لاگے ہے؟ 


شہزادی ایسی ہوتی ہے ؟

اس نے کہا تم شہزادی ہو 
شہزادی بھی وہ ،کہ جس کو
ساتوںرنگوں میں خوشبو کو 
گوندھ کے ڈھالا ہو گا ربّ نے نورانی پیکر کی صورت
ایک نظر تم ڈالو جس پر 
پتھر بھی اک بار تو بولے’
ہولے ہولے آنکھیں کھولے
وعدہ کرتا ہوں میں تم سے 
جو تم چاہو،جو تم سوچو،جس شے کی ہو خواہش تم کو
اپنا تن من بیچ کے بھی میں تم کو دوں گا
ایک اشارہ کر کے تو دیکھو
سارا زمانہ وار دوں جاناں!
تم کو جیت کی ڈور تھما کر 
اپنا سب کچھ ہار دوں جاناں !
اور اگر وعدہ توڑوں 
مجھ کو جیون راس نہ آئے
دوجا مجھ کو سانس نہ آئے 
اس نے کہا کہ تم شہزادی ہو 
سوچ رہی ہوں 
شہزادی کیسی ہوتی ہے؟
جیسی میں ہوں 
شہزادی ایسی ہوتی ہے؟؟؟



کہانی آزماتی ہے۔۔۔۔


کہانی نت نئے انداز رکھتی ہے
کھبی تو مسکراتی ہے کبھی یہ گنگناتی ہے 
کبھی خود سہم جاتی ہے ، کبھی ہم کو ڈراتی ہے
ہنساتی ہے، رلاتی ہے ، مٹاتی ہے،بناتی ہے
کہانی بے کلی میں کام آتی ہے 
کہانی سے مرا سنجوگ خاصا ہی پرانا ہے
کہانی خود زمانہ ہے
وہ آج آئی تو خاصی مضطرب سی تھی 
کہا اس نے ،سکھی !سسّی کی صورت تو تھلوں میں رٗل گئی کیسے ؟
ترے پیروں میں خاروں نے ہزاروں چھید کر ڈالے 
انہی خاروں نے تیرا دل نگارا ہے
مگر تو آج بھی چپ ہے
ترے ہاتھوں کی ساری انگلیوں پر موت لکھی ہے 
ہتھیلی پر جو تو نے دیپ رکھّا تھا وہ جل کر بجھ گیا کب سے؟
فقط اب راکھ باقی ہے
مسافر راستوں کی قید میں گم ہو گیا شاید 
جبھی تو ہو کا عالم ہے
کہانی روز آتی ہے ، نئے چرکے لگاتی ہے 
کہانی آزماتی ہے۔۔۔۔
٭٭٭


دعوت

محبت راستہ ہے وہ
کہ جس کی پہلی منزل ہی جدائی ہے
چلو اس راستے پر چل نکلتے ہیں
٭٭٭


چلو پھر سے بچھڑتے ہیں 

نیا احساس چکھنے کو 
کسی کے جھوٹے سچے سارے وعدے پرکھنے کو
ان آنکھوں کے دریچوں کو ہمیشہ کھول رکھنے کو 
جگر میں خار بھرنے کو 
اور اک دوجے پہ پھر الزام دھرنے کو 
محبت خاص شے ہے اور اس کے عام کرنے کو
چلو پھر سے بچھڑتے ہیں
٭٭٭


یہی فاصلہ جاناں!

اور اب کی بار ہر رستے کے چہرے سے 
تمہارے پاؤں کی تحریر تک کو ہم مٹائیں گے 
پلٹنے کے بہانے چھین کر تم سے 
تمھیں بھی ہم رلائیں گے ، ستائیں گے،جلائیں گے
تمھیں بھی آزمائیں گے 
ہم اب کی بار بچھڑے تو 
کبھی بھی نہ مل پائیں گے 
یہی ہے فیصلہ جاناں!
٭٭٭

کیوں؟

اندھا سورج ،قاتل لمحے 
شور مچاتی سی تنہائی 
پوچھ رہے ہیں جنم جنم سے 
نور سے خالی ان آنکھوں کے 
اندھیروں کو کون مٹائے
کیسے کوئی خواب جدائے؟
یوں ہی ہو گا
سورج کو چھونے کی خواہش 
دل کی راکھ کا ڈھیر کرے گی 
آنکھوں پر الزام دھرے گی 
آگ سے کھیلو گے تو جاناں!
یوں ہی ہو گا ۔۔۔۔
٭٭٭


ٹشو پیپر

اس روتی ہوئی لڑکی نے کہا 
تم پتھر ہو 
تم پاپی ہو 
تم ظُلم نگر کے باسی ہو 
خاروں کے یہ سندیسے تم نے 
بھیجے تو ہاتھ نگار ہوئے 
آنکھوں سے لہو کی بوندوں نے
گر گر کر بھگویا آنچل کو 
ہم خواب نگر کے باسی تھے 
اب اندھیاروں کی خاک ہوئے
وہ پتھر ہنس کر بول اُٹھا
پگلی لڑکی !تم کیا جانو
ہم مرد عجب مٹی سے بنے 
کیا بتلائیں
ہم کھیل کھلونوں کے عادی 
نِت رنگوں کے ہم متلاشی 
جب کھیلتے ہیں تو کھیلتے ہیں 
ہم حسن کو باتوں میں گھیریں 
اور گھیر ہی لیں 
ہم عشق کا تیر چلاتے ہیں ۔۔تڑپاتے ہیں
اور بعد میں گھائل پنچھی کو 
روتا چھوڑ کے آتے ہیں
سچ پوچھو تو
عورت کی دو ہی صورتیں ہیں
اک  گھر والی۔۔۔ اک باہر کی
گھر والی ایک رومال سی ہے
باہر کی ۔۔۔ چھوڑو جانے دو
تم جانتی ہو کہ تم کیا ہو؟
رو رو کے اپنی آنکھوں کا 
تم ایسے مت نقصان کرو
مت جی اپنا ہلکان کرو
ان باتوں میں کیا رکھا ہے 
اب ان اشکوں کو پوچھ بھی لو
یہ ٹشو پیپر رکھ لو تم………. 
٭٭٭


تمہیں محبت ہے

تمھیں محبت ہوئی کسی سے 
ہمارے دل نے 
تمھیں بھلانے کی ٹھان لی ہے
مگر یہ ممکن ہی کس طرح ہے تمھیں بھلا دیں
ہماری پلکوں کی چلمنوں پیں تمھارا چہرہ چھپا ہوا ہے
تمھیں جو دیکھا 
ہماری دھڑکن کے تار باجے 
کھنن کھنن چوڑیاں پکاریں
چھنن چھنن پائلوں نے چھیڑا فضائیں جھومیں
ہتھیلیوں کو حنا نے چوما تو چومتی ہی چلی گئی ہے
یہ زلف گیندے کی خوشبوؤں میں رچی بسی ہے 
تمھیں جو دیکھا 
ہوا نے سرگوشیوں میں پوچھا 
ہو کھوئی کھوئی سی کس لئے تم؟
گلاب جیسا تمھارا چہرہ کیا ہے کس نے؟
یہ تھر تھراتے سے ہونٹ کیسے ہوئے گلابی؟
تمھارے ماتھے پہ یہ اوس چمکی ہے کیوں اچانک؟
تمھارے دل کی دھڑک دھڑک میںِ
کس کے ہاتھوں کی دستکوں کی ہے تھاپ شامل
یہ بات بے بات چونک اُٹھتی ہو کس لئے تم؟
سنو ، ستاروں سے تم کو باتوں کی خو پڑی ہے بتاؤ کب سے؟
یہ کب کسے تم نے دئے دریچے پہ راکھ کے جگنے کی ٹھان لی ہے؟
سنو سہیلی ،چھپا رہی ہو 
تمھیں محبت ہوئی کسی سے !
تمھیں محبت ہوئی کسی سے!
٭٭٭


بُھلاہٹ!

تمھیں بھلانے کا فیصلہ کر لیا لیکن 
تمھیں بھلانا نہیں ہے ممکن 
تمھیں بھلایا 
تو زندگی کو بھلانا ہو گا
 ٭٭٭


ابھی ٹہہرو……….. 

یہ ناؤ اور پانی کی کہانی ہے مگر ٹھہرو
ابھی ٹھہرو،
ابھی ناؤ کو ساگر کی بپھرتی ، چیختی موجوں کی خواہش ہے
ابھی تو پانیوں میں آگ جل کر بجھنے والی ہے
ابھی پانی کا ناؤ سے تصادم ہونے والا ہے
ابھی تو ناؤ کے نقطے نے پورا چکھنا ہے
ابھی ناؤ نے ہستی کا نیا انداز چکھنا ہے
وہ لمحہ آنے والا ہے کہ اس ناؤ میں کوئی چھید ہو جائے
شرارت سے بھری اک موج نے اس چھید میں انگڑائی لینی ہے
اور اس میں ہر طرف چنگاریاں سی اٹھنے والی ہیں 
اور ان چنگاریوں میں جان لیوا کروٹیں ہوں گی 
ہر اک کروٹ بیاکل روگ لائے گی
کبھی تو گد گدائے گی …….کبھی ہل چل مچائے گی 
ابھی ٹھہرو،
ابھی پانی کی ساری موج مستی غور سے دیکھو 
وہ کیسے ناؤ کو بانہوں میں بھر کر گد گداتا ہے 
کبھی نرمی سے چھوتا ہے
بپھر کر سرتا پا اس کو گلے سے آ لگاتا ہے 
ابھی ٹھہرو
ابھی کچھ دیر میں ناؤ کے ہچکولوں میں شدت آنے والی ہے 
وہ پانی کے مسلسل وار کو اب سہہ نہ پائے گی 
بہت مچلے گی ،تڑپے گی ، بالآخر ہار جائے گی 
ابھی ٹھہرو ……… 
٭٭٭



آہٹ

بنا آہٹ کے جانا ں!
مری اکھین میں چھم سے آن اُترے ہو
مرے بھگون!
بنا پلکوں کو جھپکائے
میں بس تکتی رہی تم کو
بتاؤ تو، مرے دل کے ،انوکھے چور رستوں کی 
خبر کیسے ہوئی تم کو ؟؟؟
٭٭٭




اگر تم لوٹ آتے تو………….. 

اگر تم لوٹ آتے تو تمھیں لگتا
ہوائیں خشبوؤں سے لے کے پھولوں سے 
چرا کر رنگ تتلی کے پروں سے،
گنگناتی ہیں 
چمن کی خشک شاخوں نے 
گلابوں اور پتوں کا لبادہ اوڑھ کر 
اٹھانے کی پھر سے ادا پائی
نئے انداز سے ڈھکن نے بجنے کا ہنر سیکھا  
محبت کا سلیقہ تھا بہت مشکل مگر سیکھا
کسی کے بند ہونٹوں پہ دعائیں اُگ رہی ہیں یوں 
کہ جیسے دور بھٹکا سا کوئی آہو پلٹ کر آگیا گھر کو
لگا سچ مچ کسی عابد نے سجدے سے اٹھایا سر اچانک بعد صدیوں کے 
اور اپنے سامنے معبود کے پیکر کو پایا،مسکرا اٹھا
ذرا سوچو ، کہ اس کو گھڑی کیسی لگی ہو گی؟
زمانے بعد ایسی بے خودی کیسی لگی ہو گی ؟
اگر تم لوٹ آتے تو…… مگر تم لوٹ کر آتے بھی تو کیسے
کسی کو جیتے جی تم نے چِتا میں خود جلا ڈالا
مِٹا ڈالا …… بُھلا ڈالا
فقط اب راکھ باقی ہے
مگر جاناں!
اگر تم لوٹ آتے تو……. 
٭٭٭



وجدان



کہا نہیں تھا…… ؟
کہا نہیں تھا،بچھڑ کے جینا محال ہو گا
یہ زندگی تم پہ بار ہو گی 
خزاں میں لپٹی بہار ہو گی
تم ہفت افلاک میں تلاشو گے میرا چہرہ 
مری وفائیں سزا لگیں گی 
فضائیں ہر پل خفا لگیں گی
کہا نہیں تھا…….؟
زمانہ دھڑکن کی تال سر کا 
ازل سے بیری ہے یاد رکھنا 
وصال لمحوں کے سلسلوں سے،
لہو کا بڑھ کر خراج مانگے 
فراق کا بس یہ راج مانگے 
یہ دو دلوں کو کبھی جو اک ساتھ دیکھتا ہے 
ہوا پہ سازش کا جا ل رکھ کر پکارتا ہے 
سنو پرندو!محبتوں کا ملن کبھی بھی نہ ہوسکے گا 
اور اس زمیں میں کوئی بھی چاہت کا بیج ہر گز نہ بوسکے گا
کہا نہیں تھا…….؟
مگر جو مَیں نے کہا تھا تم نے سنا ہی کب تھا ؟
سُنا جو مَیں نے وہ تم نے جاناں!کہا ہی کب تھا؟
٭٭٭


واپسی


میں اِس آسیب نگری سے
بہت اُکتا گئی جاناں!
مجھے اب واپسی کی خواہشیں ڈستی ہیں ہر لمحہ
بہت سی اَن کہی باتوں کا دل پر بار ہے میرے
بہت سی اَن سُنی آہیں صدائیں آ کے کہتی ہیں
چلی جاؤ،چلی جاؤ، چلی جاؤ……
عجب نا دِیدہ زنجیروں کا پھیلا جال ہے شاید
جو میری روح کو حصار میں لے کر مجھے پامال کرتا ہے
مجھے واپس چلے جانے کی خواہش ہے
جو مجھ کو روندتی رہتی ہے مٹی میں
مگر پاؤں کہاں پر ہیں؟
٭٭٭



مَیں کون ہوں؟ 


وہ کل بھی پوچھتی تھی یہ 
وہ پوچھتی ہے آج بھی
مَیں کون ہوں؟
سوال ہر نظر میں ہیں عجیب سے
گو اُس کو جانتے ہیں سب قریب سے
وہ عام ہے کہ خاص ہے
……اُداس ہے
ہے اُس کی اوڑھنی بھی تار تار سی
خزاں ہے آج ،کل تلک بہار تھی
وہ مُنصفی کے نام پر لرز اُٹھے
 زبان اُس کی کٹ گئی
………….وہ کیا کہے؟
سماعتوں میں آندھیوں کا شور ہے
…………..وہ کیا سُنے؟
کوئی تو اُس کا ہاتھ بڑھ کے تھام لے
کوئی تو آئے اُس کو اپنا نام دے
وہ کون ہے؟
وہ پوچھتی ہے ہر کسی سے آج بھی
مَیں کون ہوں؟؟؟
٭٭٭



محبت کم نہیں ہوتی!


کوئی کتنا جتن کر لے محبت کم نہیں ہوتی
زمانہ اِس کے آگے آہنی دیوار بن جائے
اور اُس کا ہاتھ اِک تلوار بن جائے
محبت ڈر نہیں سکتی ڈرانے سے
نہیں مٹتی مٹانے سے
محبت کی نہیں بنتی زمانے سے
یہ اپنی جان دے کر بھی کبھی بے دم نہیں ہوتی
کوئی کتنا جتن کر لے محبت کم نہیں ہوتی
کبھی یہ ہیرو کا جوبن کبھی رانجھا کی وَنجلی ہے
کبھی خاروں بھرا رَستہ کبھی یہ پھول جنگلی ہے
کبھی شیریں کی بے تابی کبھی فرہاد کی تِیشہ
یہ کچھ کچھ شہد جیسی ہے مزا ہے اس میں سَم جیسا
جُنوں ہے قیس کا ،لیلیٰ کی یہ وارفتگی بھی ہے
محبت بے خودی بھی ہے
خودی کا بھید اس میں ہے
محبت ہے خدا جیسی خدائی اس میں شامل ہے
ستارہ مت کہو اِس کو محبت ماہِ کامل ہے
….اور اس کی لَو کبھی مدھم نہیں ہوتی
کوئی کتنا جتن کر لے محبت کم نہیں ہوتی!
٭٭٭




چلو اُس شہر جاتے ہیں

چلو اُس شہر جاتے ہیں
چلو تقدیر کو پھر آزماتے ہیں
چلو ہم ریت سے پیروں کے جا کر بھی نقش چُنتے ہیں
ہواؤں پر لکھی سرگوشیوں کو آج سُنتے ہیں
چلو پلکوں سے نیلے اورسنہرے ریشمی سے خواب بُنتے ہیں 
ہتھیلی پر کِسی نے لکھ دیا تھا لمس ہونٹوں کا
اور آنکھوں کے دَریچوں میں اَدھورا خواب رکھا تھا
سماعت اَن چُھوئی سی آہٹوں کی زَد میں ہے شاید
جبھی تو دھڑکنیں چُپ ہیں جبھی تو ساعتیں چُپ ہیں
چلو اُس شہر جاتے ہیں
جہاں پر وصل کو زنجیر سے باندھا نہیں جاتا
جہاں تدبیر کو تقدیر سے باندھا نہیں جاتا
معانی کو جہاں تحریر سے باندھا نہیں جاتا
جہاں دل کوکسی جاگیر سے باندھا نہیں جاتا
جہاں پر چاند،تاروں سے مزّین رات ہوتی ہے
جہاں پر چاہتوں کی ہر طرف برسات ہوتی ہے
محبت کی جہاں پر جیت ہوتی ہے،
جہاں پر دل کے سارے دُشمنوں کو مات ہوتی ہے
چلو اُس شہر جاتے ہیں
٭٭٭


انوکھی مات

سُنو جاناں!
محبت کے سفر میں ایسا بھی اِک موڑ آئے گا
جدائی گھات میں ہو گی
تو آگے بڑھ کے اُس کے ہاتھ اپنا ہاتھ دے دینا
تم اُس کو مات دے دینا
٭٭٭


ضدّی

مَیں کیوں دل کی کہانی عام کرنے کا کبھی سوچوں
اَنا نیلام کرنے کا کبھی سوچوں
مجھے تم سے محبت ہے مگر مَیں کیوں کہوں تم سے ؟
مَیں تم سے کیوں کہوں جاناں!
مِری تم دھڑکنوں کی لَے میں شامل ہو
مرے جیون کا حاصل ہو
اگر پلکوں کی جھالر کو اُٹھاؤں تو تمہی تم ہو
جُھکاؤں تو تمہی تم ہو
میں جاگوں تو مجھے تم پیار سے آ کر سُلاتے ہو
مَیں سوجاؤں تو تم سرگوشیاں کر کے جگاتے ہو
محبت کا کنول جس میں کھلا وہ جھیل ہو جاناں!
اماوس کی طرح ہوں مَیں تو تم قندیل ہو جاناں!
تمہیں مَیں نے خُدا مانا،تمہی کو نا خُدا مانا
مگر مَیں کیوں کہوں تم سے،
مگر مَیں کیوں کہوں تم سے؟


بے اِعتباری 

مرا تم درد مت بانٹو
کوئی بھی دَرد بانٹے تو
مجھے تکلیف ہوتی ہے
ستارے آ کے پلکوں پر چمکتے ہیں
یہ دھڑکن گویا کانوں میں دھڑکتی ہے
نفس میں اَن گنت چنگاریاں سی اُٹھنے لگتی ہیں
یہ سانسیں بوجھ لگتی ہیں
فضائیں ہم کو ڈستی ہیں
مرا تم دَرد مت بانٹو
کوئی بھی دَرد بانٹے تو مجھے تکلیف ہوتی ہے
٭٭٭




تمہیں کیا ہو گیا جاناں!

تمہیں کیا ہو گیا جاناں؟
کبھی چاہت بھرے لمحے گنواتے ہو
کبھی خوابوں سے تعبیریں چُراتے ہو
اور آتش دان میں ،اپنے ہی لکھے خط جلاتے ہو
کبھی دیوار سی پانی کے سینے پر بناتے ہو
 کبھی تحریر میں تصویر لاتے ہو
کبھی تم ریت پر بنتی لکیروں کو مِٹاتے ہو
ہواؤں کو یہ سارا کام کرنے دو
محبت کو سحر کو،اُس کو ہی شام کرنے دو
وَفا گُمنام ہونے دو جفا کو عام کرنے دو
ہواؤں کو یہ سارا کام کرنے دو
٭٭٭


پِیت نہ کرنا!

پِیت کے رنگ میں  تن من رنگ کر
اپنی سُدھ بُدھ کھو بیٹھے گی
ریکھاؤں کو رو بیٹھے گی
دیکھ سہیلی یوں نہ کرنا
پِیت کی اَگنی سے تُو ڈرنا
……پِیت نہ کرنا!
٭٭٭



نہیں ہوں رادھا مگر……

مَیں ایک خواب کا منظر ہوں خواب تم جاناں!
ہوں ایک پھول کی پتی گلاب تم جاناں!
کہا ہے تم نے کہ تم ’’مَیں‘‘ہو اور مَیں ’’تم‘‘ ہوں
اگر مَیں تم ہوں
تو تم سے جُدا ہوئی کیسے؟
اگر مَیں تم نہیں دھڑکن مجھے ملی کیسے؟
تمہاری ذات میں کھوئی تو آملی خود سے
جو کائنات میں کھوئی تو آملی خود سے
تمہارے نام سے کرتی ہوں اِبتداء دن کی
تمہارے نام سے دن کو تمام کرتی ہوں
ہے عشق بھید بہت خاص،
عام کرتی ہوں
میں بند ہونٹوں سے اکثر کلام کرتی ہوں
نہیں ہوں رادھا
مگر شام،شام کرتی ہوں
٭٭٭


مُحبّت خاص تحفہ ہے

محبت خاص لوگوں کے لئے،
اک خاص تحفہ ہے
گُلابوں کی ہے مہکاہٹ تو شرماہٹ کلی کی ہے
اگر یہ گُل کی صورت ہے تو نرماہٹ کلی کی ہے
یہ بھنورے کی ہے بے باکی تو گھبراہٹ کلی کی ہے
ہواؤں کی ہے خاموشی تو یہ آہٹ کلی کی ہے
ہے چندا کی جھلک اس میں
ستاروں کی چمک بھی ہے
کبھی سورج کی گرمی سی،
صبا کی سی،دھنک بجتی ہے
محبّت خاص لوگوں کے لئے
اِک خاص تحفہ ہے
٭٭٭


محبت بھول جاؤ تم

یہ تم نے کیا کیا؟
پتھر کے بُت میں دھڑکنوں کو کھوجنا چاہا
یہ تم نے دل کی دھڑکن میں،
پرایا گیت لکھ ڈالا
خود اپنے ہاتھ سے اپنے ہی ماتھے کو،
سیاہی سے کیا کالا
محبت اس جہاں کی شے نہیں،
میں نے کہا تھا
اب اس شے کی تجارت ہو رہی ہے جس طرف دیکھو
مری باتوں پہ اب وشواس تم کو آگیا ہو گا؟
چلو، اشکوں سے سارے خواب دھو ڈالو
سُنو، جو تمھارا ہاتھ مانگے آج سے تم اس کے ہو جاؤ
محبت بھول جاؤ تم۔۔۔۔ محبت بھول جاؤ تم
٭٭٭

انا کی بات جانے دو

اَنا کی بات جانے دو
اَنا تو اس گھڑی ہم نے گنوا دی تھی
تمھیں جس پل کہا اپنا
ہتھیلی پر تمھارا نام لکھا تھا، حنا سے جس گھڑی ہم نے
تمھیں پلکوں پہ حیرت کی جگہ ہم نے سجایا تھا
ہمیں ہم سے ہی جب تم نے چرایا تھا
تمھیں جب دل نے دھڑکن میں بسایا تھا،
تمھیں اپنا بنایا تھا
” ہمیں تم سے محبت ہے‘‘ تمھیں سرگوشیوں میں جس گھڑی ہم نے بتایا تھا
اَنا کی بات جانے دو
اَنا تو اس گھڑی ہم نے گنوا دی تھی
اَنا کی بات جانے دو
٭٭٭


مگر اب نہیں ۔۔۔


تمھیں بچھڑے زمانہ ہو گیا جاناں!
مگر اب نہیں
کبھی صبحیں، کبھی شامیں،
تمھاری یاد کی خوشبو میں کھوئی سی مجھے محسوس ہوتی ہیں
٭٭٭


چلو ہم خواب بن جائیں

کسی کی جاگتی آنکھوں میں
پل بھر کیلئے اُتریں
چلو، ہم خواب بن جائیں

٭٭٭


Deception

مجھے تنہا سمجھتے ہو؟
تمھاری یاد کے روشن ہیولے میں
ہوں جاناں! اس طرح سے میں
کہ جسیے آسماں کو چاند تاروں کے جھرمٹ میں
مجھے تنہا سمجھتے ہو؟
٭٭٭




محبت کو نہ جانے دو


محبت کو نہ جانے دو
اگر تم چاروں جانب غور سے دیکھو
تو تم کو یہ خبر ہو گی
زمانہ ایک مٹھی خاک سے بڑھ کر نہیں جاناں!
اگر آنکھوں میں ڈالو گے،
تو بینائی گنواؤ گے
اگر دل میں سنبھالو گے، تو تم جینے سے جاؤ گے
زمانہ ایک مُٹھی خاک سے بڑھ کر نہیں جاناں!
چھوؤ تو ہاتھ میلے ہوں
چلو اس پر، تو دونوں پیر چھالے ہوں
ہوس نے جال چاروں سمت ڈالے ہیں،
اور اس کے روگ کالے ہیں
سنبھل کر جو چلے، مانو مقدر کا سکندر ہے
زمانہ ایک مٹھی خاک سے بڑھ کر نہیں جاناں!
مگر اس خاک میں جب دل کی آنکھوں سے کوئی دیکھے
تو اِ انمول ہیرا، سامنے اپنے وہ پائے گا
ہزاروں چاند سے بڑھ کر اُجالے لے کے آئے گا
اُسے حیران کر دے گا
بڑی سےہو بڑی مشکل، اُسے آسان کر دے گا
اُسی انمول ہیرے کا محبت نام ہے جاناں!
محبت دل پہ دستک دے تو آنے دو،
محبت کو نہ جانے دو
مقدر سے اگر تم یہ مل جائے، گنوانا مت
اُسے مٹھی میں بند رکھنا، گِرانا مت
یہ وہ دولت ہے جو اک بار،
گُم ہو کر نہیں ملتی
یہ ہو خوشبو ہے جو ہر پھول کے در پہ نہیں جاتی
محبت جب چلی جائے کبھی واپس نہیں آتی
محبت کو نہ جانے دو
٭٭٭




اگر تم چاند کی کرنوں کو چھو لیتے

محبت چاند جیسی ہے
جو دیکھو تو، بہت ہی خوبصورت خواب لگتی ہے
سنہرا آب لگتی ہے
اچھوتا باب لگتی ہے، بہت نایاب لگتی ہے
مگر یہ ہے سرابوں سی
اسے چھونے کی خواہش میں،
مسافر گھر کا رستہ بھول جاتا ہے
اگر تم چاند کی کرنوں کو چھو لیتے
تمھارے ہاتھ کی اِن انگلیوں کی ساری پوروں پر
ہزاروں آبلے ہوتے
٭٭٭


ہوا سے بات کرنے دو

ہوا سے بات کرنے دو
ہمیں اس سے گلہ ہے جو،
اُسے بھی تو بتانا ہے
کبھی آ کر کواڑوں کو بجاتی ہے
ہمیں سوتے ہوئے اکثر جگاتی ہے
کبھی پردیس سے سندیسہ لاتی ہے کہ کوئی آنے والا ہے
مگر آتا نہیں کوئی۔۔۔۔۔
یہ پلکوں پر لرزتے سب چراغوں کو بُجھاتی ہے
کبھی یہ بانسری کے سُر جگاتی ہے
کبھی یہ دھڑکنوں کی تال میں رچ بس سی جاتی ہے
پرانے خشک پتوں کو گراتی ہے
پرندوں کو اُڑاتی ہے۔۔۔۔ انہیں بےگھر بناتی ہے
ہوا سے بات کرنے دو
سمندر کے یہ سینے پر اُتر کے کشتیاں دیکھو چلاتی ہے
یہ چاروں اور کیسی آتی جاتی ہے
یہ کیسے ساحلوں کی ریت کو دھیرے سے چھو کر نت نئے چہرے بناتی ہے
پھر ان کو خود مٹاتی ہے
یہ کیسے بادلوں کو پَر بِنا اُڑنا سکھاتی ہے
پھر اُن سے لے کے بوندیں آ کے دھرتی کو سجاتی ہے
نفس کے تار میں کیسے اُتر کر مسکراتی ہے
یہ کیسے گُنگناتی ہے
یہ کیسے چلتی ہے اور کس طرح سے تھم سی جاتی ہے
ہوا سے بات کرنے دو۔۔۔۔۔
٭٭٭

مرد

کل جو لڑکی ساتھ تھی اُس کے
آج نہیں ہے
آج جو لڑکی ساتھ ہے اُس کے
کل نہ ہو گی
وہ احباب میں بیٹھ کر اکثر
کہتا ہے کہ یارو سوچو،
لڑکیاں پاگل ہوتی ہے سب
ہم کو وقت بتانا ہے بس
اور ہو جیون یار رہی ہیں
خود کو کیسے مار رہی ہیں
٭٭٭



 مرد بنتا ہے

”میم’’ سے موت ہے سراسر یہ
جیت لیتا ہے۔۔۔۔ ہار دیتا ہے
”ر’’ سے ہے یہ رِیا کا پُتلا بھی
جو بھروسے کو مار دیتا ہے
”د’’ سے درد سے ہی عاری ہے
دوسروں کو یہ مار دیتا ہے
کوبرا سانپ منہ سے جنتا ہے
تب کہیں جا کے ”مرد’’ بنتا ہے
٭٭٭




اگر ہم تم سے کہہ دیتے

اگر ہم تم سے کہہ دیتے
کہ ہم نے اپنے ہاتھوں پر
تمھارا نام لکھا ہے
تو تم شاید۔۔۔۔ ہمیں دل پر ہی لکھ لیتے
تبھی تو ہم نے مٹھی بند کر لی اُس گھڑی جاناں!
کہ جس پل تم نظر آئے
بھروسہ تھی ہمیں تم پر
مقدر پر نہیں جاناں۔۔۔۔ مقدر پر نہیں جاناں!
٭٭٭




اِسے تم خواب مت سمجھو

اگر ہم نے گلابوں سے مہک چُن کر
کوئی لمحہ سجایا ہے
تو اِس پہ حق ہمارا ہے
اِسے تم خواب مت سمجھو
کہ یہ تعبیر ہے جاناں!
٭٭٭



نہیں کے بعد ۔۔۔۔

نہیں کے بعد بھی کہنے کو سُننے کو،
بہت سے لفظ ہوتے ہیں
مگر ان کو تلاشے گا ہوئی جو با ہنر ہو گا
جو لفظوں میں چھپی دھڑکن سے جاناں باخبر ہو گا
نہیں کے بعد بھی اثبات کا امکان ہوتا ہے
مگر کچھ لوگ رستے میں ہی ہمت ہار دیتے ہیں
وہ لفظوں میں چھپے معنی، چھپے ارمان کیسے جان سکتے ہیں
کہ اکثر ہم ’’نہیں‘‘ میں ’’ہاں‘‘ بھی رکھتے ہیں
مگر اِک ضد سی ہم کو ٹوک دیتی ہے
اَنا دیوار بن کر روک دیتی ہے
اور ہم یہ سوچ کر بھی ہار جاتے ہیں
کہ شاید سامنے والا،
ہمارے دل میں جھانکے گا
’’نہیں‘‘ میں ’’ہاں‘‘ کو بھانپے گا
ہمارا ہاتھ تھامے گا
گلے ہم کو لگائے گا، ہمیں اپنا بنائے گا
ہماری مات کو وہ جیت کر دے گا،
یہ سرگم گیت کر دے گا
مگر ایسا نہیں ہوتا
’’نہیں‘‘ کو لے کے کچھ لمحے،
کہو ہو جاتے ہیں جاناں!
وہ جن کو ساتھ چلنا ہو
وہی کھو جاتے ہیں جاناں!
’’نہیں‘‘ کے بعد بھی کچھ لفظ ہوتے ہیں
٭٭٭


محبت مت سمجھ لینا

کسی کے ساتھ چلنے اور دُکھ سُکھ کی شرکت کو
محبت مت سمجھ لینا
محبت کا لبادہ پانیوں کے رنگ جیسا ہے
محبت ساتھ پردوں میں نہاں ہو کر عیاں ہے،
یہ حقیقت ہے
اور اس کی خوشبوؤں کو ہم دھنک میں ڈھونڈ سکتے ہیں
مگر یہ بھی حقیقت ہے
کہ اس کو جس نے پایا ہے
وہ اپنا آپ کھو بیٹھا
یہ مل کر بھی نہیں ملتی
کسی کے ساتھ چلنے اور دُکھ سُکھ کی شرکت کو
محبت مت سمجھ لینا
کہ کس کو چُھو لیا جائے
خُدا وہ ہو نہیں سکتا
محبت ایسا منتر ہے
فنا جو ہو نہیں سکتا


اچانک ۔۔۔۔

اچانک چلتے چلتے چونک اُٹھتے ہیں
کوئی آہٹ، ہوا کا چُلبلا جھونکا
دریچے پر دھرے اُس دیپ کی وہ تھرتھراہٹ سی
کبھی تو دل کی دھڑکن کی انوکھی تال بھی جاناں!
ہمیں دھڑکائے دیتی ہے
اچانک چلتے چلتے چونک اُٹھتے ہیں
کہ ہم نے سُن لیا جو کچھ
کسی کے سرد لہجے سے
اب اس سے بڑھ کے کچھ بھی سُن نہ پائیں گے
سماعت تھک کے شاید چُورسی اب ہو گئی جاناں!
ہو کوئی اجنبی کہ جانا پہچانا کوئی لہجہ
خوشی اور غم کی آمیزش
کہ کوئی وصل کا پیغام، ہم کو کچھ نہیں سُننا
سماعت تھک کے شاید
چُور سی اب ہو گئی جاناں!



ہیر

ٹوٹی ہوئی زنجیر کے ٹکڑوں کو سنبھالو
اِس خواب کی تعبیر کے ٹکڑوں کو سنبھالو
وارث کی کہیں جاگتی اب ہیر نہ ہو گی
اِس لکھی ہوئی ہیر کے ٹکڑوں کو سنبھالو 
٭٭٭




مقروض

سماعت پر کسی کا سرد لہجہ قرض ہے شاید
جبھی تو اب سزا کے طور پر خود کو،
ہوا کے دوش پر رہنے دیا اس نے
ہوا کی چُلبلی لہروں سے،
پتھر چُن لیے اُس نے
اب اپنے زخم گنتی ہیں
سماعت پر دھرا جب قرض اترے گا
یہ اس پل تھم سی جائے گی
٭٭٭


شاید یہ محبت ہے

مجھے اس شخص سے،
کل تک محبت تھی، حماقت آج لگتی ہے
مجھے اچھا لگا شاید
اور اس سے بڑھ کے کب کچھ تھا؟
مگر میں یہ سمجھ بیٹھی
کہ شاید یہ محبت ہے
اور اب جب مجھ کو سچ مُچ دل کی گہرائی سے
کوئی بھا گیا جاناں!
تو میں اس سوچ میں خاموش بیٹھی ہوں
کہ کچھ کہنا نہیں مجھ کو
میں کیوں دل میں چھپے جذبے عیاں کر دوں
قوی امکان ہے کل یہ بھی پچھتاوا نہ بن جائے
میں اس لمحے سے ڈرتی ہوں
٭٭٭


میں ماں ہوں

میں ماں ہوں علم ہے مجھ کو
مرا بچہ،
مجھے کب، کیوں بُلاتا ہے
رُلاتی ہے اسے کیا بات؟
کس پل مسکراتا ہے
وہ کب آرام کرتا ہے
وہ کیسے کھلکھلاتا ہے
میں ماں ہوں، علم ہے مجھ کو
مگر جب یہ بڑا ہو گا
مجھے یہ کچھ بتائے گا
یہ کچھ مجھ سے چھپائے گا
یہ سمجھےگا ماں کو کیا خبر اس کی
وہ گھر بیٹھی بھلا کیا جان پائے گی؟
وہ گھر تاخیر سے آ کر بہانے جب بنائے گا
میں سب کچھ جان کر انجان بن جاؤں گی اس لمحے
کہ یہ ہر ماں کی فطرت ہے
مرا بچہ یہ کیسے جان سکتا ہے
کہ اُس کی اِن رگوں میں،
ماں لہو کے ساتھ چلتی ہے
اُسے کانٹا بھی چبھ جائے
تو ماں کا دل تڑپتا ہے
وہ جس جا بھی چلا جائے
دُعاؤں کے گھنے حصار میں محفوظ ہوتا ہے
وہ ماں کے دل میں ہوتا ہے
قدم جس پل اٹھاتا ہے
وہ جس رستے پہ جاتا ہے
تو ٹھنڈی چاؤں سا آنچل بھی اس کے ساتھ ہوتا ہے
میں ماں ہوں، علم ہے مجھ کو ۔۔۔
٭٭٭



سُنو لڑکی!

سُنو لڑکی!
تمھیں تتلی کے رنگوں میں، ستاروں میں، گلابوں میں
کوئی چہرہ دکھائی گے
تو آنکھیں بند کر لینا
ابھی آنکھیں تو باقی ہیں
اگر کل یہ بھی کھو بیٹھی تو سوچو کیا کرو گی تم؟
ہواؤں‌ پر لکھے پیغام پر تم کان مت دھرنا
کوئی انجان دستک دل کے دروازے پہ باجے تو
سحر سے شام ہونے دو، اسے ناکام ہونے دو
وگرنہ ہاتھ میں ‌کچھ راکھ ہو گی،
پاؤں میں چھالے
سُنو لڑکی! کوئی چہرہ دکھائی دے تو آنکھیں بند کر لینا
٭٭٭


یہ کوئی بات ہے؟

یہ کوئی بات ہے
ہر بات پہ تم،
منہ بنا کر ہمیں کہتے ہو صبا کچھ بھی نہیں
بس شعاعیں ہی بھلی ہیں، یہ گھٹا کچھ بھی نہیں
تیرگی میں ہی سبھی کچھ ہے، ضیاء کچھ بھی نہیں
تم کو خورشید سے مطلب ہے دِیا کچھ بھی نہیں
یہ کوئی بات ہے ہر بات پہ تم ۔۔۔

٭٭٭


ابھی تو خواب باقی ہے

ابھی سے نیند سے ہم کو جگاتے ہو؟
نہیں جاناں!
ابھی پلکیں اُٹھانا تک ہمیں دشوار لگتا ہے
ابھی تو خواب باقی ہے
٭٭٭


اگر تم با وفا ہوتے ۔۔۔

اگر تم با وفا ہوتے ۔۔۔
تو ہم نے خواب کا چہرہ بننا تھا
حیا سے ریشمی پلکوں کو گِرنا تھا، اُٹھانا تھا
ہمیں دھڑکن کے میٹھے تال میں تم کو بسانا تھا
ہتھیلی کے گھنیرے جال میں تم کو لکھانا تھا
تمھیں ماتھے کی بندیا میں چھپانا تھا
لرزتے، کان کے بالے کا تم کو بھید پانا تھا
تمھیں ہاتھوں کا کنگن بھی دکھانا تھا،
مقدر آزمانا تھا،
تمھیں ہونٹوں کے رنگوں کو شرارت سے مٹانا تھا
تمھیں گھونگٹ اٹھانا تھا
ہمیں اپنا بنانا تھا
اگر تم با وفا ہوتے ۔۔۔
٭٭٭

چلو، رستے جُدا کر لیں

چلو، رستے جدا کر لیں
تمھارے اِن رویوں سے بہت تھک کر،
نئے رستے پہ چلنے کا،
مرے دل نے ارادہ کر لیا آخر
مجھے بھی تو ذرا جینے کا حق دو
چلو، رستے جُدا کر لیں
٭٭٭

کہانی روٹھ جاتی ہے


اگر کچھ پل،
میں آنکھیں موند کر خود میں اُتر جاؤں
جہاں کو چھوڑ کر میں دل کے گھر جاؤں
وہاں پہ ہُو کا عالم دیکھ کے پل بھر کو ڈر جاؤں
مجھے لگتا ہے اُس لمحے
کہانی روٹھ جاتی ہے
٭٭٭


تری یادوں کی چادر اوڑھ لیتی ہوں

میں تنہا تو نہیں جاناں!
مگر جب بھی پرندوں کو کبھی اُڑتے ہوئے دیکھوں
کبھی تتلی کو پھولوں کے لبوں کو چومتے دیکھوں
ہواؤں پر کبھی بادل کے گورے سے ہیولوں کو،
اچانک جھولتے دیکھوں
میں باہر سے سبھی ناتوں کو اس پل توڑ لیتی ہوں
اور آنکھیں موند لیتی ہوں
اور اپنے سر پہ پل بھی کیلئے جاناں!
تری یادوں کی چادر اُوڑھ لیتی ہوں
٭٭٭


چلے آؤ

چلے آؤ،
وگرنہ دھوپ کی چادر میں یہ تن من
گھڑی میں راکھ کر دے گا
چلو آؤ،
بھی اُمید کی پلکوں پہ روشن دیپ ہیں جاناں!
اگر یہ بجھ گئے تو تیرگیِ شب خون مارے گی
تمھارا نام دھڑکن میں ابھی تک رقص کرتا ہے
ہواؤں نے تمھارا لمس جو،
تم سے چُرایا تھا۔۔۔ ہمارے پاس لایا تھا
ابھی وہ لمس باقی ہے
بہت بےچین کرتا ہے
لہو میں بین کرتا ہے
چلے آؤ،
ابھی تک چاند میں چہرہ تمھارا مسکراتا ہے
ابھی خوشبو کا قاصد دل پہ دستک دینے آتا ہے
حسیں پیغام لاتا ہے
ابھی تک سب وہی کچھ ہے
وہی چاہت بھری باتیں
وہی لڑنا جھگڑنا پیار میں اور روٹھ جانا بھی
گھڑی بھر میں بہلنا اور آخر مان جانا بھی
تمھیں جو فون کر کے تم سے کہنا ” جلد آ جاؤ،
یہ دل تم بن نہیں لگتا’’
تمھارا جلد آنا اور وہ سب کچھ ۔۔۔
محبت اور شرارت سے بھرے لہجے
ابھی تک سب وہی کچھ ہے
چلے آؤ ۔۔۔
کہیں ہم گُم نہ ہو جائیں
٭٭٭



راجکمار کہاں ملتے ہیں؟


بھولی بھالی ناری سُن لے،
چنچل نین کٹورے تیرے، گال گُلابی کورے تیرے
ہونٹوں پر اک نٹ کھٹ لالی
ناگن زُلف ہے کالی کالی
ماتھے پر بندیا چمکیلی
چال تری ہے چھیل چھبیلی
اور اُس پر یہ قاتل جوبن،
گھائل کر دے جس کا درپن
چاند سے مُکھڑے سے تُو جس پل،
جھٹک کے اپنی لٹ کو ہٹائے
کنگنا تیرا شور مچائے
بھولی بھالی ناری سُن لے
ریت کو پلکوں سے مت چُننا
خواب نہ بُننا ۔۔۔
پریت تو زہر پیالہ دے کر جیون مانگے
سب سنسار ہے پریت کا روگی،
اس میں راجا بن گیا جوگی
اِس میں رام ہے، اِس میں رانجھا
سیتا، ہیر کا روگ ہے سانجھا
پریت کے روگ سے بچنا ناری!
اِس کا وار بڑا ہے کاری
پریت کا رستہ بھول بھُلیاں
اِس میں نہیں ہے وصل کی چھیّاں
ہجر کی دھوپ میں تن من اپنا جھلسائے گی
چلتے چلتے تھک جائے گی
بالآخر تو پچھتائے گی
تُو نے جانا،
جیون گویا راجاؤں کی ایک کتھا ہے
مَن مندر ہے، پریت ہے بھگون، پریت ہے پوجا
پریت دُعا ہے
بھولی بھالی ناری سُن لے!
جس دن پریت کی ہو جائے گی
ماٹی اندر سو جائے گی
سب کو خار یہاں ملتے ہیں
راجکمار کہاں ملتے ہیں؟
٭٭٭

 

انتہا پسند 

انتہا چھونے کی عادت ہے ہماری جاناں!
درمیانی کسی صورت کو کہاں مانتے ہیں؟
ڈوبتا ہو گا تو مُڑ کر نہیں دیکھیں گے کبھی
اور اگر ہم کو کنارے پہ اُترنا ہو گا
کس کی جرات ہے جو روکے گا ہمیں بڑھ کے بتول؟
آر یا پار ازل سے ہے ہماری فطرت
اور فطرت کو بدلتا ہوا کس نے دیکھا؟
تم کو چاہا ہے تو سوچو کہ کوئی بات تو ہے
مرے ہاتوں میں ابھی تک یہ ترا ہات تو ہے
ورنہ یہ ٹوٹتے بنتے ہوئے رشتے ہوتے؟
ہم گناہگار نہ ہوتے تو فرشتے ہوتے
٭٭٭

گواہی ۔۔۔

تمھاری بیٹھے بیٹھے چونک اُٹھنا،
کھوئے رہنا، کچھ نہ کہنا
اُفق کے پار تکنا، کھوجنا اور کچھ نہ کہنا
ہر اک دستک پہ در کے پاس جا کر پھر پلٹ آنا
کبھی کاغذ پہ کچھ لکھنا اور اس کو پھاڑ بھی دینا
گواہی دے رہا ہے یہ
تمھیں اب بھی یقیں ہے جانے والا لوٹ آئے گا
٭٭٭

’محبت کی نہیں تم نے‘ مجموعے سے انتخاب 
ٹائپنگ: عمر سیف،  ساغراور اور مختلف فورموں کے دوسرے ارکان
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com 
