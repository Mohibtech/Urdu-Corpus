
سمت

شمارہ ۱۰، جنوری تا مارچ 2008ء

مجھے کہنا ہے کچھ۔۔۔۔

پچھلے شمارے کی خاصی پذیرائی ہوئی، اس کا شکریہ۔ عینی آپا کی اہمیت کے پیشِ نظر بہت کچھ کیا جانا تھا، لیکن لگتا ہے کہ اتنا کچھ ہوا نہیں۔ دہلی میں تو سنا ہے کہ ان کی میوزیم  قائم کر دی گئی ہے، جامعہ ملیہ میں ایک سڑک  ان کے نام سے موسوم کر دی گئی ہے۔ ضرورت ہے کہ ان کے نام سے کسی یونیورسٹی میں ایک چئیر کی تخصیص کی جائے، ان کے نام سے اوارڈ یا لکچرس کا انتظام کیا جاۓ۔ اس قسم کی کسی بھی سرگرمی کی توقع جامعات سے کی جا سکتی ہے یا اردو اکادمیوں سے۔ جامعہ ملیہ کے علاوہ علی گڑھ جہاں وہ اسّی کی دہائی میں وزیٹنگ پروفیسر رہیں، یا حیدر آباد  لکھنئو اور بھوپال جو اردو کے دوسرے مراکز ہیں میں یونیورسٹی کے اربابِ اقتدار سے یہ امید کی جا سکتی ہے کہ اس ضمن میں کچھ قدم اٹھائیں گے۔
یہ افسوس اپنی جگہ پر ہے کہ عینی آپا کےمحض ایک دن قبل انتقال کے باعث گیان چند جین  کے انتقال کی خبر نے اتنی توجہ مبذول نہیں کی جس کے وہ مستحق تھے۔ کچھ انہوں نے خود ہی اپنے پیروں پہ کلہاڑی مار لی کہ بے شمار اردو والے جن کے لئے وہ ایک سند رکھتے تھے، اور احترام کے لائق شخصیت، اپنی آخری کتاب میں زہر اگل گئے اور اس کتاب سےاس حدتک  معتوب ہو گئے کہ کچھ اصحاب نے ان کو اس قابل ہی نہیں سمجھا کہ ان کی یاد میں کچھ کیا جاۓ۔  ہم اسے بہر حال کچھ زیادتی ہی سمجھتے ہیں۔ ہم وہی اردو والے ہیں جو اب بھی اردو تنقید کا سب سے معتبر نام گوپی چند نارنگ، ہندوستان میں اقبالیات میں سب سے بڑا نام جگن ناتھ آزاد اور کچھ لوگ غزل کا آخعری نام فراق کو سمجھتے آۓ ہیں، محض گیان چند کی آخر عمر کی فرقہ وارانہ ذہنیت کے سامنے آنے پر ان کو یک قلم مسترد کر دیں۔ ہماری راۓ محض یہ ہے کہ گیان چند کی ایک کتاب، جس کے رد میں مرزا خلیل احمد بیگ کی مدلل کتاب ’ایک بھاشا۔۔۔ جو رد کر دی گئی‘ شائع ہو چکی ہے،  اور جسے اردو والے واقعی رد کر چکے ہیں، مکمل طور پر فراموش کر دی جاۓ، لیکن اس سے قبل کی ان کی تحقیقات جو قابلِ قبول رہی ہیں، ان کی بنیاد پر ان کا مقام مقرر کرنے میں کیا ہرج ہے بھلا؟ اب جب کہ یہ گرد چھٹ چکی ہے، ہمیں پوری امید ہے کہ اردو والے اب گیان چند سے متنفر ہونے کی جگہ ان کے درست مقام پر ان کو فائز کر دیں گے۔
ادھر ہمارے پاس گوشوں کا مواد زیادہ جمع ہوتا جا رہا ہے۔ چناں چہ اس بار ایک افسانہ نگار اور دو شاعروں پر گوشے شامل ہیں، اور ذوقی کے تین افسانوں کی موجودگی کے باعث مزید افسانے شامل نہیں کئے جا رہے ہیں۔معیاری  تنقیدی اور علمی مواد  کی کمی ہر جریدے کی طرح ہم کو بھی محسوس ہوتی ہے۔ خدارا اس طرف دھیان دیں۔
اعجاز عبید
حمد
صادق اندوری
زبانِ خلق یہ کہتی ہے کبریا ہے تو 
تمام ارض و سماوات کا خدا ہے تو 
وجود ہے مرا آغاز اور عدم انجام 
بہ خلفشار وہ ہے جس سے ماورا ہے تو 
طلب پہ ہی نہیں موقوف تیرا فیض عمیم
ہر ایک شخص کو بے مانگے دے رہا ہے تو 
ہر ایک چیز نے پائی ہے ابتدا مجھ سے 
ہر ایک چیز کی لاریب انتہا ہے تو 
’’ نہ ابتدا کی خبر ہے نہ انتہا معلوم ’’
ازل ابد کے تعین پہ چھا گیا ہے تو 
بہت قریب سے مجھ کو پکارنے والے 
بہت ہی دور سے مجھ کو پکارتا ہے تو
نہ پھیر اپنی نگاہیں غریب صادق سے 
کہ ایک شاعر بے کس کا آسرا ہے تو 
نعت پاک

منظور ہاشمی
اک گھرانہ پھول والا، ایک گھر خوشبو کا ہے
بس اسی کے فیض سے، سارا نگر خوشبو کا ہے
سبز گنبد چومتے رہتے ہیں، جتنے بھی پرند
ان کے لب خوشبو کے ہیں، اک ایک پَر خوشبو کا ہے
مدتیں گزریں کہ گزرا تھا، کوئی مشکیں بدن
آج تک ان راستوں ہی میں، گزر خوشبو کا ہے
باغِ جنّت کا چراغاں کیا، کہ شہرِ شوق میں
ہر علاقہ نور کا ہے، ہر شجر خوشبو کا ہے
یوں ہی اٹھلا کے نہیں چلتی، وہاں بادِ نسیم
ایک اک جھونکا ہَوا کا، نامہ برخوشبو کا ہے
ہرطرف پھولوں کا موسم ہے، سرِ راہِ خیال
جیسے ان کو سوچتے رہنا، سفر خوشبو کا ہے
مضامین


کلام اقبال میں صناعی
 پروفیسر رحمت یوسف زئی
    اقبال کے فکری پہلوؤں پر بہت کچھ لکھا جاچکا ہے ۔ شاعر اقبال کو نظر انداز کرکے فلسفی اقبال پر ہزاروں صفحات سیاہ کردیئے گئے ہیں۔ خود اقبال نے بھی متعدد جگہ اپنی شاعری کو صرف افکار کو پیش کرنے کا ذریعہ بتایا ......میری نوائے پریشاں کو شاعری نہ سمجھ یا ’’نغمہ کجا ومن کجا ساز سخن بہانہ ایست‘‘ کہہ کر اقبال نے بظاہر اپنی شاعری کو زیادہ اہمیت نہ دی....... لیکن یہ اقبال کا انکسار تھا۔
    مولاناسید سلیمان ندویؔ اور اقبال کے درمیان جو خط وکتابت ہوئی تھی اور اس میں زبان اور شعر کے مسائل پر جو بحثیں ہوا کرتی تھیں ان کی روشنی میں یہ بات حتمی طورپر کہی جاسکتی ہے کہ اقبال نہ صرف لفظ اور اس کے استعمال پر قدرت رکھتے تھے بلکہ زبان کے معاملے میں بھی وہ کافی محتاط تھے۔ وہ فارسی اور اردو شاعری کے کلاسیکی سرمایہ اور روایات سے کماحقہٗ واقف تھے۔ لیکن اس کے ساتھ ساتھ اقبال شاعری کی اثر انگیزی سے بھی آگاہ تھے ۔ وہ جانتے تھے کہ شعر وادب اصلاح قوم کے لئے بہترین ذریعہ ہیں ۔ اس لئے شاعری کو انہوں نے اپنے افکار پیش کرنے کے لئے استعمال کیا۔ اقبال کی ابتدائی شاعری میں ، خصوصاً وہ کلام جو انہوں نے منسوخ کردیا صنائع اور بدائع کی بہتات نظر آتی ہے۔ لیکن انہوں نے شعری کمالات کو معراج شاعری نہ سمجھا ۔ استاذی پروفیسر گیان چند جین نے بڑی عرق ریزی سے اقبال کے ابتدائی عہد کا غیر متداول اور منسوخ کلام جمع کیا، جس کو دیکھنے کے بعد حیرت ہوتی ہے کہ اقبال صناعی ہر کس قسدر قادر تھے۔ سچ تو یہ ہے کہ صناعی صرف وہ نہیں جو محض آرائش شعر کے لئے کی جایے ، کیونکہ صناعی مقصود بالذات نہیں ہوتی بلکہ وہ بات اہم ہے جو شاعر کہنا چاہتاہے ۔ اور اگر صناعی اس نکتہ پر غالن آجائے تو اصل بات دور جاپڑتی ہے۔ لیکن اگر صناعی محسوس طریقے پر شعر کی اثر آفرینی میں اضافہ کرکے تو یہی صناعی حسن بن جاتی ہے ۔ تاثیر شعر سے واقف ہونے کی وجہ سے اقبال نے اپنے افکار کی ترسیل کے لئے شعر کا وسیلہ تلاش کیا تھا اور وہ اس میں کامیاب بھی رہے ۔چونکہ اقبال شعر کے فن سے واقف تھے اور تلمیحات ، استعارات ، علائم اور صنائع وبدائع کے استعمال پر بھی انہیں قدرت حاصل تھی، اسی لئے ان کی شاعری میں دل کو چھولینے والی کیفیت ملتی ہے۔ اہم بات یہ ہے کہ ان کی شاعری میں آورد نہیں آمد ہے ۔ اسی لئے اقبال ہاں جو صنائع ملتے ہیں وہ شعوری کوشش کا نتیجہ نہیں ۔ ویسے انہوں نے جہاں شعوری کوشش کی ہے ۔ ایسے اشعار کو خود ہی خارج کردیا ۔ عبدالواحد معینی نے باقیات اقبال میں تین شعر درج کئے ہیں:
دیکھ اے غافل! یہ دنیا جائے آسائش نہیں
اس ختن سے کرگیا ہے آہوئے آرام رم

ہائے اپنا ہی نظر آیا نہ کچھ انجام اسے 
دیکھتا تھا جام میں ہر چیز کا انجام جم

دم میں جبتک دم ہے گردوں تک رسائی ہے محال
گلشن ہستی میں ہے سودا م کا اک دام دم 
    ان اشعار کے قوافی پر غورکیجئے ۔ آرام ، رم ، انجام ، جم اور دام ،دم میں بالالتزام تجنیس ناقص رکھی گئی ہے ۔ (تجنیس ناقص میں ایک حرف کم کردیا جاتا ہے) اور یہاں صنعت ذوالقافیتین بھی موجودہے ......گویا لزوم مالا یلزم، تجنیس ناقص اور ذوالقافیتین تین صنعتیں اس میں موجود ہیں ...... پھر تیسرے شعر میکں ردالعجزعلی الصدر بھی ہے یعنی دم مصرعے کے آغاز میں ہے پھر قافیہ ہے طور پر بھی استعمال ہو اہے ۔ لیکن ان اشعار کو اقبال نے اپنے مجموعے میں شامل نہیں کیا، کیونکہ انہیں اندازہ تھا کہ ان اشعا ر میں صناعی غالب ہے اور جو بات کہنے کی تھی وہ صناعی کے پردے میں چھپ گئی ہے ۔ لیکن ذیل کے اشعار دیکھئے، ان میں صناعی ہونے کے باوجود گراں نہیں گزرتی ، شاید اسی لئے انہیں مجموعہ میں جگی دی گئی ہے: 
آشنا اپنی حقیقت سے ہو اے دہقاں ذرا
دانہ تو، کھیتی بھی تو، باراں بھی تو ، حاصل بھی تو

آہ کس کی جستجو آوارہ رکھتی ہے تجھے 
راہ تو، رہرو بھی تو، رہبر بھی تو ، منزل بھی تو

کانپتاہے دل ترا اندیشۂ طوفاں سے کیا
ناخداتو، بحرتو، کشتی بھی تو ، ساحل بھی تو 

دیکھ آکر کوچۂ چاک گریباں میں کبھی 
قیس تو ، لیلیٰ بھی تو، صحراء بھی تو ، محمل بھی تو

وائے نادانی کے تو محتاج ساقی ہوگیا 
مئے بھی تو، مینابھی تو، ساقی بھی تو ، محفل بھی تو
    ان اشعار میں لزوم مالایلزم ہے اور مراعات النظیر کے علاوہ صنعت جمع بھی مجود ہے۔ لکھنو اسکول نے تخلیق برائے صناعی کا تصور پیش کیا تھا ۔ اقبال اس کے خلاف تھے۔ وہ تو دلکشا صدا کے قائل تھے ۔ اسی لئے انہوں نے کہا تھا
نہ زباں کوئی غزل کی ، نہ زباں سے باخبر میں
کوئی دلکشا صدا ہو، عجمی ہو یا کہ تازی
    جب انہوں نے منکسرانہ انداز سے زبان سے اپنی بے خبری کا اعلان کیا تو اس کا مطلب یہی تھا کہ وہ تخلیق برائے صناعی کے قائل نہیں۔ لیکن وہ صناعانہ تخلیق کے ضرور قائل ہیں اور یہ تصور ان کے ہورے نظام فکر سے ہم آہنگ نظر آتا ہے۔
    اقبال کی شاعری میں صناعی کا جائزہ لیتے ہوئے دوپہلوقابل غور ہیں۔ ایک متداول صنعتوں کا استعمال غیرمحسوس طریقے پر کیا گیا ہے اور دوسرے نظم یا غزل کی معنویت اور اندرونی ساخت کو ملحوظ رکھتے ہوئے مناسب صنعتوں کا انتخاب ہوا ہے ۔ یہ پہلو ایسا ہے جو ایک بڑے شاعر کو دوسرے شعراء سے ممیز کرتا ہے اور یہی پہلو اقبال کے ہاں غالب ہے ۔ اقباکا یہ شعر نہ جانے کتنی مرتبہ پڑھا اور سنا گیا ہے لیکن اس شعر میں بھی صناعی نظر آئے گی۔:
خودی کو کر بلند اتنا کہ ہر تقدیر سے پہلے 
خدا بندے سے خود پوچھے بتا تیری رضا کیا ہے
    اب اس شعرمیں تین لفظوں پر غور کیجئے ، خودی ، خدا، خود .....ان سے جو مثلث بنتا ہے وہ اقبال کی فکر کا حاصل ہے ۔ لیکن اس سے قطع نظر خود اور خودی میں تجنیس زائد وناقص ہے صرف ایک حرف کی کمی بیشی سے صنعت بھی پیدا ہوگئی اور بات بھی بلند ہوگئی ۔ علاوہ ازیں خدا اور بندے میں صنعت تضاد ہے ۔ خدا اور خودی میں شبۂ اشتقاق ہے یعنی یہ شبہ ہوتا ہے کہ ان کا مادہ ایک ہی ہے ، جب کہ ایسا نہیں ہے ۔ اب اس شعر میں استعمال ہونے والے حروف کو دیکھئے ۔ ر، خ اور ق کا استعمال ایک کاص ترنم پیدا کرتا ہے ۔ شعر کا آخری حصہ سوالیہ ہے ’’بتاتیری رضا کیاہے؟‘‘ ....... اس سوال میں تحکم نہیں بلکہ محبت کی کیفیت ہے ۔ اس میں قرآن سے بھی استفادہ موجود ہے ۔ سورۂ دہر کی یہ آیت دیکھئے۔ وَمَاتَشَاؤُنَ اِلّاَ أَن یَّشَائَ اللّٰہُ اِنَّ اللّٰہَ کَانَ عَلِیماً حَکِیماًoکچھ باتیں ایسی ہوتی ہیں جو بعید از فہم ہوتی ہیں۔ خدا بندے سے کیوں پوچھے ، لیکن اس کی دلیل بھی دی گئی ہے کہ اگر خودی کو بلند کیا جائے تو یہ ممکن ہے اور اس طرح حضرت موسیٰ اور آنحضرت صلی اللہ علیہ وسلم کے رب العزت سے کلام کرنے پر بھی مہر تصدیق ثبت ہوتی ہے اور دوسری طرف یہ بات بھی آشکارا ہوتی ہے کہ پیغمبری یانبوت منصب ہے جسے اللہ نے عطا فرمایا ہے اس کے ساتھ ہی بندے میں اگر صلاحیت ہوتو وہ بلند منصب پر فائز ہوسکتا ہے۔ یہ صنعت مذہب کلامی ہے۔ یہ تو ایک مثال تھی ۔ کلام اقبال سے کوئی شعر اٹھایئے ، یہی صورت ہوگی کہ اس میں صناعی تو ہوگی لیکن اس قدر خفی کہ غور کرنے پر ہی پتہ چلے گا کہ اس میں صنعت موجود ہے ۔ یہ شعر دیکھئے :
 چپ رہ نہ سکا حضرت یزداں میں بھی اقبال 
کرتا کوئی اس بندہ گستاخ کا منہ بند
    اس شعر میں بندہ اور بند پر غور کیجئے صنعت نکل آئے گی ۔ یہ تجنیس زائد وناقص ہے ، اب ذرا یہ شعر بھی دیکھئے:
تونے یہ کیا غضب کیا مجھ کو بھی فاش کردیا
میں ہی تو ایک راز تھا سینۂ کائنات میں
    کیا؟ اور کیا میں تجنیس تو ہے ہی ....... لیکن ایک بہت دلچسپ صنعت اس میں موجود ہے اور وہ ہے صنعت مقلوب...... ان دو لفظوں پر غور کیجئے ۔ ایک اور کیا ...... دونوں حروف یکساں ہیں صرف ترتیب الٹ گئی ہے یہ شعر بھی ہم نے کئی بار پڑھا ہے:
پھو ل کی پتی سے کٹ سکتا ہے ہیرے کا جگر 
مردِ ناداں پر کلامِ نرم ونازک بے اثر
    اب اگر اس شعر کو ایک خاص انداز سے پڑھا جائے تو مفہوم بدل جاتا ہے ۔ یہ صنعت متحمل الضدین ہے۔ پہلے مصرعے کو اثباتیہ انداز میں پڑھئے تو ایک مفہوم نکلتا ہے .....اور اگر سوالیہ انداز سے پڑھا جائے تو دوسرا مفہوم نکلتا ہے۔ یعنی اثباتی انداز سے پڑھا جائے ، تو یہ مطلب ہوتا ہے کہ پھول کی پتی نرم ونازک ہوتی ہے لیکن اس میں یہ صلاحیت ہوتی ہے کہ ہیرے کا جگر بھی کاٹ سکتی ہے ، جبکہ مردِ ناداں پر نرم ونازک کلام کا کوئی اثر نہیں ہوتا۔ اور اگر شعر کا پہلا مصرعہ سوالیہ انداز سے پڑھا جائے تو مفہوم نکلتا ہے کہ .....کیا پھول کی پتی سے ہیرے کا جگر کٹ سکتا ہے ۔؟ نہیں ......! اور جس طرح یہ بات ممکن نہیں ہے اسی طرح مردِ ناداں پر بھی نرم ونازک کلام کا کوئی اثر نہیں ہوتا۔اب یہ شعر دیکھئے:
عشق کی گرمی سے معرکۂ کائنات
علم مقات صفات، عشق تماشائے ذات 
    اس میں علم اور عشق کا تقابل ہے ۔ لیکن اس سے ہت کر بھی ایک صنعت ہے اور وہ ہے فو ق النقاط ۔ یعنی اس شعر میں کوئی لفظ ایسا نہیں ہے جس مکے نقطے نیچے لگے ہوئے ہوں۔ (ماہرین کے نزدیک ’’ے‘‘ کو تحت النقاط حرف مانا گیا ہے۔ لیکن چونکہ یہ نقطے تحریر میں نہیں آتے اس لئے راقم الحروف کو اس بات سے اختلاف ہے۔)
    اس شعر میں کئی صنعتیں یکجا ہوگئی ہیں: 

خودی کی جلوتوں میں مصطفائی 
خودی کی خلوتوں میں کبریائی 
    اس میں صنعت ترصیع ہے ۔ یعنی پہلے مصرعے کے ہر لفظ کے مقابلہ میں دوسرے مصرعہ میں لفظ موجود ہے ۔ اس کے علاوہ اس میں تجنیس خطی ہے۔ جلوتوں اورخلوتوں میں صرف نقطے کا فرق ہے اور اس میں ذوالقافیتین بھی ہے۔فن تاریخ گوئی میں صنعتیں مشکل ہوتی ہیں۔ جسٹس میاں شاہ دیں ہمایوں کی وفات پر اقبال نے اس مصرعہ سے تاریخ نکالی تھی 
علامہ فصیح زہر چارسو شنید
علامہ فصیح کے اعداد ۳۳۴ ہیں۔ مصرعہ میں زہر چارسو شنید کا اشارہ موجود ہے یعنی اگر ۳۳۴ کو چار سے ضرب دیا جائے تو سال وفات ۱۳۳۶ھ برآمد ہوتا ہے۔ یہ صنعت ضرب یاتضارب ہے اور اس سے اقبل کے کمالِ فن کا اندازہ ہوتا ہے۔ 
    لیکن اقبال کی عظمت اس میں ہے کہ انہوں نے شاعری کو صرف لفظوں کا گورکھ دھندہ نہیں بنایا بلکہ اس میں سوزو فکر کے امتزاج سے نوع انسانی کے لئے پیغام حیات بھی پیش کیا......... کیونکہ اقبال جانتے تھے کہ اعلیٰ شاعری کا کیا مقام ہے۔
یہ چیز وہ ہے کہ پتھر کو بھی گداز کرے

آغا حشرؔ کا فنِ تمثیل نگاری
ڈاکٹر انجمن آرا انجم
آغا حشرؔکو ڈرامے سے ذہنی لگاؤ اورطبعی مناسبت تھی۔ان کے دورانِ تعلیم بنارس میں الفریڈ کمپنی پہنچی ۔ اس زمانے میں ڈرامے کی دنیا میں میر حسن احسنؔ لکھنوی کا بڑا شہرہ تھا ۔ اس کمپنی کے دکھائے گئے کھیلوں میں سب سے زیادہ کامیابی احسنؔ کے ’چندراؤلی‘کوملی۔حشرؔبھی کھیل دیکھنے جاتے تھے، چنانچہ ان کی سوئی ہوئی صلاحتیں جاگ اٹھیں اور انھوں نے ’’  آفتابِ محبت‘‘ کے نام سے اپنا پہلا ڈراما لکھا۔گویا ان کی ڈراما نگاری کے سفرکا یہ آغاز تھا۔حشرؔنے کمپنی کے مالک کوجب اپنا یہ ڈراما دکھا یا تو اس نے اُسے اسٹیج کرنے سے انکارکر دیا ۔ مالک کے رویے اور اس کے انکار کا ردِعمل حشرؔ پر یہ ہوا کہ انھوں نے اپنی پوری زندگی ڈراما نگاری کے لیے وقف کر دی اور کچھ ہی عرصے بعد وہ اسٹیج کی دنیا پر چھا گئے ۔ حشرؔ کا یہ پہلا ڈراما ، اسٹیج تو نہ ہو سکا لیکن ’’ بنارس کے جواہراکسیر کے مالک عبد الکریم خاں عرف بسم اللہ خاں نے ساٹھ روپے میں خرید لیا اور اپنے پریس میں چھاپ ڈالا۔ سال طباعت ۱۸۹۷؁ء ہے ‘‘۔(۱۲)
متعدد وجوہ ایسی تھیں کہ حشرؔ بنارس میں رہ کر نہ تو فنِ تمثیل نگاری کی خدمت کر سکتے تھے اور نہ اپنے طبعی رجحان اور جذبے کی تکمیل کر سکتے تھے۔دوسرے اس زمانے میں شرفا ڈراما دیکھنا پسند کرتے تھے نہ اس کے فن کو سراہتے تھے بلکہ اس میں شریک ہونا بھی باعثِ عار سمجھتے تھے ۔ تیسرے ڈرامے کو ادبی اور علمی کام نہیں سمجھا جاتا تھا ۔ اس لیے حشرؔ اپنی صلاحیتیں بروئے کار لانے کے لیے بنارس چھوڑکر بمبئی چلے گئے ۔ ’’ بمبئی میں کاؤس جی کھٹاؤنے ۳۵روپے ماہانہ پر آغا صاحب کو اپنی کمپنی میں ملازم رکھ لیا ۔ یہ آغا حشرؔ کی تمثیل نگاری کا سنگِ بنیاد تھا ‘‘۔(۱۳) اس کے بعد انھوں نے اردشیردادا بھائی ٹھونٹی کی کمپنی میں ملازمت کی ۔کچھ عرصہ ا لفریڈ ٹھیئٹریکل کمپنی سے وابستہ رہے ۔ نیو الفریڈ تھیئٹریکل کمپنی کے تو وہ خاص ڈراما نگار تھے ۔ حشرؔ کے ڈرامے پارسی اسٹیج پر عرصۂ دراز تک کھیلے جاتے رہے جس سے حشرؔ کی شہرت میں چار چاند لگ گئے اور کمپنیوں کو بھی خوب مالی فائدہ ہوا ۔ حشرؔ نے اپنی ایک کمپنی حیدر آباد میں قائم کی لیکن یہ بند ہو گئی۔ ۱۹۱۲ء یا ۱۹۱۳ء میں لاہو رمیں اپنی دوسری کمپنی’ ’انڈین شیکسپیرتھیئٹریکل کمپنی‘‘ کے نام سے بنائی لیکن کچھ عرصے بعد یہ کمپنی بھی بند ہو گئی۔ 
۱۹۱۴ء میں آغا حشرؔکی رفیقۂ حیات کا انتقال لاہور میں ہو گیا۔  ناسازگاریٔ حالات کی وجہ سے وہ کلکتہ چلے گئے ۔ علم الدین سالک لکھتے ہیں کہ’’ کلکتہ میں آغا صاحب جے ۔ایف۔میڈن کے پاس گیارہ روپیہ ماہوار  پرملازم  ہو گئے اور کئ برس وہاں مقیم رہے‘‘۔(۱۴)  اس دوران حشرؔ نے زیادہ تر ہندی ڈرامے لکھے ۔ کلکتہ میں میڈن تھیٹرز میں حشرؔکے ڈراموں کی کامیابی کے بارے میں ممتاز فن کارہ مختار بیگم نے اپنے ایک انٹرویو میں اس طرح اظہارِ خیال کیا ہے ’’آغا حشرؔکے اسٹیج ڈر اموں کی مقبولیت کی وجہ سے میڈن تھیٹرز بہت عروج پر جاچکا تھا۔ آغا صاحب اپنے ڈراموں کی موسیقی خود ہی ترتیب دیتے تھے ۔ حالانکہ وہ گا نہیں سکتے تھے لیکن یہ اُن کی بڑی خوبی تھی کہ وہ اپنے خیالات اشاروں کنایوں سے میوزک ڈا ئرکٹرکوسمجھاکراپنا مقصد پورا کر لیتے تھے اور بہترین طرزیں بنالیتے تھے ۔ ان سب خوبیوں کے باوصف ان میں اچھی آواز کی کمی تھی ۔ ان کے ڈرامے جس قدر معیاری تھے اور جس طرح ان کی بر صغیر میں دھوم مچی تھی ،اس لحاظ سے میڈن والوں کے پاس فنِ موسیقی کی اعلیٰ درجہ کی کوئی فنکارہ نہیں تھی‘‘۔
’’۱۹۲۸ء میں جب یہ کمپنی امرتسرآئی تو آغاحشرؔکے ڈراموں ’’  آنکھ کا نشہ‘‘ ’’ترکی حور‘‘ اور ’’یہودی کی لڑکی‘‘ نے ایک حشر برپا کر دیا‘‘ ۔(۱۵)
علم الدین سالکؔ کا یہ بھی بیان ہے کہ’’۱۹۲۴ء میں آپ نے میڈن تھیئٹرسے قطع تعلق کر لیا اور اپنی کمپنی بناکر آگرہ ، بنارس ، الہ آباد، اور دیگر مقامات کی سیرکی ، ہزہائینس چرکھاری نے آپ کا کھیل دیکھا ۔ پچاس ہزار روپیہ دے کرکمپنی خریدلی اور خود آغا صاحب کی شاگردی اختیار کر لی ۔ یہ کمپنی کچھ عرصے کے بعدپھر آغا صاحب کو عطاکر دی گئی جو بانس بریلی جاکر بند ہو گئی‘‘۔ (۱۶)  چرکھاری سے جب دوبارہ کلکتہ پہونچے تو ڈراما کی دنیا ہی بدل چکی تھی ۔ متکلم فلموں نے تھیٹرؤں کا بازار بالکل سرد کر دیا تھا ۔ آغا صاحب نے ’’شیریں فرہاد‘‘کے  بعد’’ عور ت کاپیار‘‘ لکھ کر ہندوستانی فلموں میں قابل قدر اضافہ کیا ‘‘ ۔(۱۷)  کلکتہ سے آغا حشرؔ لاہور چلے گئے جہاں انھوں نے داعیٔ اجل کو لبیک کہا۔
’’شریں فرہاد‘‘ اور ’’عورت کا پیار ‘‘ کے علاوہ حشر نے ’’یہودی کی لڑکی ‘‘  ’’قسمت کا شکار‘‘  ’’چنڈی داس‘‘ ’’دل کی آگ‘‘ ’’شہیدِفرض‘‘ ’’بلوامنگل ‘‘ ’’لوکش‘‘  ’’رستم وسہراب‘‘ او ر  ’’بھیشم پتاما‘‘ فلمی ڈرامے لکھے‘‘۔ (۱۸)
دورانِ گفتگو’’عورت کا پیار‘‘ کی مقبولیت کا ذکرکرتے ہوئے مختار بیگم نے راقمہ سے فرمایا تھا کہ یہ ڈراما بہت کامیاب رہا ۔ سب سے زیادہ مشہور ہوا ۔ ایک ایک شہر میں دس دس بار دکھا یا گیا ۔ اس ڈرامے میں یہ غزل میں نے گائی تھی‘‘
چوری کہیں کھلے نہ نسیمِ بہار کی 

خوشبو اڑا کے لائی ہے گیسوئے یار کی 
اللہ رکھے اس کا سلامت غرورِحسن

آنکھوں کو جس نے دی ہے سزا انتظار کی
گلشن میں دیکھ کر مرے مستِ شباب کو

شرمائی جارہی ہے جوانی بہارکی
اے میرے دل کے چین مِرے دل کی روشنی 

آ، اور صبح کر دے شبِ انتظارکی 
اے حشرؔ دیکھنا تو یہ ہے چودہویں کا چا ند

یا آسماں کے ہاتھ میں تصویر یار کی(۱۹)
آغا حشرؔ ۳۲ یا ۳۳ سال تک ڈرامے کی خدمت کرتے رہے ۔ انھوں نے بیک وقت اردو اور ہندی دونوں زبانوں میں ڈرامے لکھ کر اپنی  فن کارانہ صلاحیت اور زبان دانی کا لوہا منوالیا۔ آغا جمیل صاحب نے اپنے خط میں لکھا ہے کہ اردو ہندی ڈراموں کے علاوہ ۱۹۲۲ ء میں اسٹار تھیئٹر یکل کمپنی کلکتہ کے لیے دو ڈرامے ’’اپرادھی کے ‘‘ اور ’’مصر کماری‘‘ بنگلہ زبان میں آغا صاحب نے لکھے تھے جو بہت مقبول ہوئے ‘‘۔  بیتابؔ بنارسی نے آغا حشرؔ کو ہندی میں ڈرامالکھنے کا چیلنج دیا تھا جس کے جواب میں حشرؔ نے ہندی میں ’’بلوامنگل‘‘ (سورداس) ’’بن دیوی عرف بھارت رمنی‘‘ لکھ کر بیتاب کا منہ بند کر دیا ۔ ’’مدھرمرلی‘‘’’ آنکھ کا نشہ‘‘ ’’بھگیرت گنگا‘‘ ’’سیتا بن باس‘‘ اور ’’بھیشم پر تگیا‘‘ کے سامنے تو بیتابؔ کے ہندی ڈراموں کی شہرت ماند پڑگئی۔
حشرؔ نے اپنے کئی ڈراموں کے پلاٹ شیکسپیر اور دوسرے مغربی مصنفین کے ڈراموں سے اخذ کیے ہیں ۔ جیسے ’’اسیرِحرص‘‘ شیریڈن کے ’’پزارو (Pizarro)‘‘ سے،  ’’مریدِ شک‘‘ شیکسپیر کے ’’دی ونٹرس ٹیل‘‘ (The Winter's Tale) ‘‘ سے ، ’’صیدِ ہوس‘‘ ’’کنگ جان‘‘ (King John)‘‘ سے ، ’’شہیدِ ناز‘‘  ’’ میثر فارمیثر (Measure For Measure)‘‘ سے ،  ’’سفید خون‘‘ ’’کنگ لیئر (King Lear) ‘‘ سے ،  ’’خوابِ ہستی ‘‘ ’’میکبتھ (Macbeth)‘‘  سے ، ’’سلورکنگ یا نیک پروین یا اچھوتا دامن یا پاک دامن‘‘ ’’ہنری آرتھر جونز اور ہنری ہیرمین (Henry Arther jones) اور
(Henry Herman) کے سلورکنگ ‘‘سے ، اور ’’یہودی  کی لڑکی ‘‘ ڈبلیو ، ٹی ، مانکریف  (W.T.Moncriefe) کے ’’دی جیوس‘‘  (The Jewess)‘‘  سے  ماخوذ ہے ۔
حشرؔ نے  مندرجہ  بالا ڈرا موں کو اردو کا لباس اس طرح پہنایا ہے کہ کہیں ان کے کچھ  اجزا  بعینہٖ لے لیے ہیں‘کہیں قدرے تبدیلی کے ساتھ انھیں  پیش کیا ہے اور کہیں صرف مفہوم پر اکتفا کیا ہے۔ان ڈراموں کے پلاٹ انگریزی ڈراموں سے لیے تو ضرور گئے ہیں مگر حشرؔ نے انھیں ہندوستانی تہذیب ومعاشرت اور ماحول وروایت کا جامہ اس طر ح پہنا یا ہے کہ وہ غیر زبان اورمغربی تہذیب کی دین نہیں معلوم ہوتے بلکہ ان میں مانوس کرداروں اور جانے پہچانے ماحول کی عکاسی ملتی ہے۔ اس کے علاوہ ان میں اپنے طرزِمعاشرت کے نمونے اور ملک وقوم کے ذہنی پس منظر کی ترجمانی بھی ہے اورمشرقی اقدار کی آئینہ داری بھی۔ برخلاف انگریزی ڈراموں کے حشرؔ کے ڈراموں کا انجام طربیہ ہے۔
 حشرؔکے چند ڈرامے ایسے ہیں جو قدیم ہندوستانی تہذیب ومعاشرت اور ہندو دیو مالایعنی رامائن اور مہا بھارت کے قصوں پر مبنی ہیں۔جیسے بلوا منگل عرف سورداس ‘بن دیوی ‘مدھر مرلی ‘ سیتا بن باس اور بھیشم پرتگیا وغیرہ۔ان ڈراموں کی زبان زیادہ  تر ہندی ہے۔
ان کے علاوہ کچھ ڈرامے ایسے ہیو معاشرتی ‘اصلاحی اور سیاسی موضوعات سے متعلق ہیں۔جیسے ’’خوبصورت بلا‘‘ ’’ترکی حور‘‘ ’’ٹھنڈی آگ‘‘ ’’ آنکھ کانشہ‘‘ ’’ پہلا پیار‘‘ ’’بھارتی بالک عرف سماج کاشکار‘‘ ’’دل کی پیاس‘‘ اور’’رستم و سہراب‘‘(فردوسیؔ کے شاہنامہ سے ماخوذ)وغیرہ۔
فنِ تمثیل نگار ی میں حشرؔکے تدریجی ارتقا ‘ان کی فنّی بصیرت ‘ادبی عظمت اور مقام و مرتبے کو سمجھنے اور متعین کرنے کے لیے ان کے ڈراموں کو عموماً  چار ادوار میں تقسیم کیا جاتا ہے۔اس لیے کہ ہر اگلا دور حشرؔکے فن کی بعض نئی خصوصیات کا حامل ہے۔حشرؔنے جب اپنی ڈرامانگاری کا آغاز کیا تو اس دور میں مالکانِ کمپنی اور عوام کی پسند کا لحاظ رکھا جاتا تھا۔  بدیہہ گوئی‘فقرہ بازی اور برجستہ گوئی،اشعارکی بھرمار،مقفیٰ اورمسجّع عبارت،گانوں کی کثرت ،  خطابت کا زور اور جذبات کا طوفان،ڈرامے کے لوازم اور اس کی کامیابی کی ضمانت سمجھے جاتے تھے۔اندر سبھا کی روایت کااثرغالب تھا ۔اسٹیج پر منشی رونقؔبنارسی ‘حافظ عبداللہ ‘نظیربیگ اور حسینی میاں ظریفؔاور ان کے بعد طالبؔ، احسنؔاور بیتابؔ کی دھوم مچی ہوئی تھی۔ابتدائی دور میں حشرؔ نے ان تمام  باتوں کو اپنایا ۔’’مریدِشک ‘‘ ’’مارِآستین ‘‘اور’’ ا سیرِحرص ‘‘اسی دور کی عکاسی کرتے ہیں۔دوسرے دور میں حشرؔ نے ڈرامے کی چند روایات کو برقرار رکھا۔قافیے کا التزام‘ خطابت کے زور کے ساتھ ساتھ مکالموں میں بلند آہنگی ہے لیکن ا شعاراور گانوں میں کچھ کمی نظر آتی ہے۔حشرؔ اپنی خدا داد صلاحیت ،سماجی شعور اور فنّی کاریگری کا مظاہرہ کرتے دکھائی دیتے ہیں۔چھوٹے چھوٹے فقروں سے ڈرامائی کیفیت پیدا کرنے میں بڑی حدتک کامیاب نظر آتے ہیں۔
آغا حشرؔایک اعلیٰ درجہ کے اداکار،موسیقاراور ڈائریکٹرہونے کے ساتھ ہی اسٹیج کی تکنیک سے خوب واقف تھے۔ لہٰذا تکنیک کے اعتبار سے بھی حشرؔنے ڈراموں میں ایک صحت مندتبدیلی کی۔انھوں نے سماں پیدا کرنے کی لیے بڑے بڑے سین  لکھنے شروع کر دیے تھے۔
’’سفید خون‘‘(باب پہلا ‘پردہ تیسرا)میں حشرؔ نے قافیہ کے استعمال سے عمل میں زور ‘کردار کی ذہنیت کو ابھا رنے اور ڈرامائی کیفیت پیدا کرنے کا کام لیا ہے۔شہنشاہِ خاقان اپنی بیٹی ماہ پارہ کی نا فر مانی اور بہیمانہ سلوک پر جس طرح لعن طعن کرتا ہے اس میں حشرؔ نے قافیے کو بڑی چابکدستی سے استعمال کیاہے۔اس عہدکے ڈرا موں میں’’صیدہوس‘‘ ’’سفیدخون‘‘ا ور’’ شہیدِناز‘‘  کامیاب ڈرامے ہیں۔ تیسرا دور حشرؔ کے فنّی ارتقاء کا دور ہے ۔حشر نے ا س عہد میں ڈرامے کی دیرینہ روایات  سے ہٹ کر اسے نئے سلیقے سے آراستہ کیا اور اسے  نئی پہچان دی۔ڈرامے کو تہذیب ومعاشرت سے متعلق اصلاحی مقصد کا ترجمان بنایا۔جمیلؔ جالبی صاحب نے صحیح کہا  ہے کہ ’’ آغا حشرؔنے ڈرامے کو بلند کیا۔ اس میں معاشرتی اور لصلاحی پہلو بھی اجاگر کیے اور ڈرامے کے ذریعہ سیاسی اور اصلاحی مقصدکا کام بھی لیا۔آغا حشرؔکی اہمیت یہ ہے کہ انھوں نے ڈرامے کی روایت کو ہمارے مزاج  میں شامل کیا۔ہمیں ڈرامے کے عملی معنی سمجھائے ۔ہمیں ڈراما پیش کرنے اور دیکھنے کا سلیقہ دیا‘‘۔(۲۰)
اس دور میں حشرؔنے مقفٰی نثراور بے سروپا موضوعا ت کی جگہ دقیانوسی اسٹیج پر معاشرتی ‘مذہبی اور اصلاحی موضوعات کو جگہ دی ۔آغا حشرؔ کے خیالات منصور احمد اس طرح بیان کرتے ہیں’’میں جب کوئی ڈرامہ لکھنے کا خیال کر تا ہوں تو پہلے اس کے موضوع پر تمام معلومات بہم کر لیتا ہوں اور اس وقت تک اس پر قلم نہیں اٹھاتاجب تک اس کی تمام تفصیلات پر حاوی نہ ہو جا ؤں۔میں وقت اور سوسائٹی کی حالت کو ہمیشہ پیشِ نظر رکھتا ہوں اور اس کے مطابق اپنا اصلاحی پروگرام مرتب کرتا ہوں۔میں نے مقفیٰ اوربے سروپا ڈراموں کو جن کا آج سے بیس برس پہلے تک بہت رواج تھا‘اسٹیج کو خیر باد کہنے پر مجبور کر دیا ہے لیکن مجھے پیلک کو ادبی ڈرامے کے لئے تیار کرنے کی خاطرکئی سالوں تک انتظار کرناپڑا‘۔۔۔‘۔(۲۱)
اس دور کے ڈراموں میں نثر کا استعمال زیادہ ہے۔اشعار اور قا فیے کا التزام صرف اس حد تک جائز رکھا ہے جو کرداروں کے مزاج اور ان کی شخصیت کا صحیح عکس معلوم ہو اور ناظرین میں عمل کی شدت اور جوش پیدا کر سکے۔ اس دور کے مشہور ڈرامے ’’خوابِ ہستی‘‘ ’’خوبصورت بلا‘‘  ’’سلورکنگ‘‘  ’’ترکی حور‘‘  ’’یہودی کی لڑکی‘‘  ’’بلوا منگل‘‘ اور ’’آنکھ کا نشہ ‘‘  ہیں۔کہا جاتا ہے کہ ’’  آنکھ کا نشہ‘‘ جب اسٹیج پر پیش کیا گیا تو ناظرین شراب کے بتاہ کن اور عبرت انگیز نتائج سے اتنے متاثر ہوئے کہ ان میں سے  بہت لوگوں نے شراب نوشی ترک کر دی۔
چوتھا دور حشرؔ کی ڈراما نگاری کا آخری اور انتہائی اہم دور ہے۔ اس دور کو حشرؔ کے فن کارانہ شعور کی پختگی اور ارتقائی عمل کا بہترین دورکہنا مناسب ہوگا۔ کرداروں کے مکالمے ان کی شخصیت کو ابھارنے ، واقعات میں تاثیر پیدا کرنے اور عمل کو پرُ اثر بنانے کا کام کرتے ہیں ۔ اس دور کے ڈراموں میں نہ اشعار کی کثرت ہے نہ قافیہ کی جھنکار۔ گانوں کا استعمال بہت کم ہے یا بالکل نہیں ہے ۔
حشرؔ اپنے ڈراموں کے کردار اپنے دوستوں ، آشناؤں اور ملاقاتیوں کے حلقے سے انتخاب کر لیتے تھے اور بعض اوقات ان کرداروں کو جنم دینے میں ان کے تخیل کی کارفرمائی ہوتی تھی۔ حشرؔ نے چونکہ سماج کے کسی نہ کسی طبقے نیز زندگی کے اہم مسائل کو اپنا موضوع بنایا ہے اس لیے  ان کے یہاں بادشاہ ، وزیر ، بیگم، خادمہ،  باغی ،  غدّارِ قوم ، محبِّ وطن ، عصمت مآب اور وفادار بیویاں، جانثار ملازم ، شرابی ، جواری، طوائف، ڈاکو اور قاتل ، غرض کہ ہر طرح کے کردار موجود ہیں ۔ا ن کے کرداروں کی ایک نمایا ں خصوصیت یہ ہے کہ مصائب اور پریشانی ان میں احساسِ شکست  پیدا کرنے کے بجائے ان میں ان مصائب سے نبرد آزما ہونے کا حوصلہ اور زندگی کی شمع روشن کرنے کا جذبہ پیدا کرتے ہیں ۔ 
جس طرح حشرؔ کے فن میں ایک تدریجی ارتقائی عمل ملتا ہے اسی طرح ان کے کرداروں میں ادوار کے لحاظ سے زیادہ پختگی ، گہرائی اور گیرائی نظر آتی ہے ۔ چونکہ حشرؔ نے اپنے کرداروں سے فرد اور معاشرے دونوں کی اصلاح کا کام لیا ہے اس لیے ان کے  اندرون میں جھانک کر ان کی نفسیاتی کشمکش کا جائزہ لیتے ہوئے انھیں انسانی اقدار کا احترام بھی سکھایا۔ 
اردو ڈرامے جو اسٹیج پر پیش کیے جاتے تھے اُن کی ایک روایت یہ بھی چلی آرہی تھی کہ مزاحیہ حصّہ (کامِک) اصل کہانی سے الگ ہوتا تھا جس میں ظرافت کا معیار انتہائی پست ہوتا تھا۔ اس میں ابتذال ، رکاکت، گالی گلوج، دھول  دھپّا  اور پھکّڑ بازی، غرض کہ ساری وہ غیر معیاری حرکتیں ہوتی تھیں جو عوام کے گرے ہوئے تفریحی ذوق کی تسکین کا سامان  مہیا کر سکیں۔ اپنے ابتدائی دور کے ڈراموں کے مزاحیہ حصوں میں حشرؔ نے بھی اپنے یہاں اس عوامی بلکہ عامیانہ روش کو ملحوظ رکھا ۔ لیکن بعد میں ان کے یہاں ایک صحت مند رجحان ابھرتا نظر آتا ہے ۔ وہ کامِک کو بھی اصلاحِ معاشرے کے لیے ذریعے کے طور پر استعمال کرتے ہیں ۔ ظرافت وطنز سے وہ محض عوامی ذوق کی تسکین سے آگے بڑھ کر سماجی برائیوں سے پردہ اٹھانے کا کام لیتے ہیں ۔ ’’ خوبصورت بلا‘‘ میں میم اور ’’ دل کی پیاس‘‘ میں کملا کے کرداروں کو پیش کرکے حشرؔ نے مغربی تہذیب وتمدن اور اس کے کھوکھلے پن پر بڑی گہری چوٹیں کی ہیں ۔ حشر کے یہاں ہمیں ’’کامک‘‘ کے بارے میں تدریجی تبدیلی کے نشانات بھی ملتے ہیں چنانچہ ’’ ترکی حور ‘‘ اور’’بلوا منگل‘‘ میں انھوں نے ’’کامک‘‘ کی مستقل حیثیت ختم کرکے اسے اصل کہانی کا جزو بناکر پیش کیا ہے اور آخری دور کے ڈراموں میں تو انھوں نے مزاحیہ پلاٹ کو اپنے ڈراموں سے بالکل خارج کر دیا ہے ۔
حشرؔ کے فنِّ تمثیل نگاری کا جائزہ لینے سے معلوم ہوتا ہے کہ ایک طرف تو انھوں نے عوام کی پسند اور ذوق کا خیال رکھا اور دوسری طرف ڈرامے کے فن کو بلندی اور جِلا بخشنے کی بھر پور کوشش کی ۔ انھوں نے اسٹیج کے لوازم وضروریات کا لحاظ بھی کیا اور ڈرامے میں سماجی اور اصلاحی موضوعات سمو کر اسے وسعت بخشی ۔ ڈرامے کو روایتی پابندیوں سے آزاد بھی کیا  اور اسے محض ایک تفریحی مشغلے کے درجے سے اوپر اٹھا کر سنجیدہ  اور سبق آموز پہلوؤں کا ترجمان بنایا۔ ڈاکٹر عطیہ نشاط کے الفاظ میں ’’ ان کا بڑا کارنامہ یہی ہے کہ انھوں نے پلاٹ ، کردار ، مکالمہ، نقطۂ نظر، زبان وبیان اور طرز ادا ہر پہلو سے اردو ڈرامے کو اپنے پیش روؤں سے آگے بڑھایا اور پارسی اسٹیج کو وہا ں پہنچادیا جہاں وہ اس سے پہلے نہیں پہنچا تھا‘‘۔ (۲۲)
اپنے پیش روؤں اور ہم عصروں سے بلند ہوکر حشرؔ نے ڈرامے کو زندگی سے قریب تر لانے کی جو قابلِ قدر کوشش کی وہ اُن کے گہرے سماجی شعور، مشاہدے کی گہرائی ، انسانی نفسیات کے عمیق مطالعے اور عصری حسیّت کی مظہر ہے۔ در اصل وہ اپنے دور کے پہلے اور آخری ارتقا پسند فن کار اور ایک عظیم ڈراما نویس تھے ۔ 
حشرؔ نے برجستہ گوئی ، خطابت کے زور اور اشعار وقوافی کے بر محل استعمال سے اپنے ڈراموں میں توازن کی جو فضا قائم کی اس سے ان کی فنّی بصیرت اورتخلیقی صلاحیت کا اندازہ ہوتا ہے ۔ وقارعظیم کے الفاظ میں ’’حشرؔ کے ڈراموں میں خطابت کا جو زور، برجستہ گوئی کی جو روانی ، فقرہ بازی کی جو شوخی اور شگفتگی اور شاعری کی جو رنگینی ہے وہ یوں تو دوسرے لکھنے والوں کے یہاں بھی کم نہیں لیکن ان میں سے ہر چیز کو بر محل استعمال کرنے کا جو سلیقہ حشر کو ہے وہ بہت کم لوگوں کو ہے۔ ممکن ہے ان میں سے کسی ایک خصوصیت میں ان کا مدِّ مقابل اپنے آپ کو اِن سے برتر ثابت کر سکے لیکن ان ساری چیزوں کا متوازن امتزاج اتنا کسی دوسرے کے یہاں نہیں ملتا جتنا حشرؔ کے یہاں ہے‘‘۔(۲۳)
اردو ڈرامے کی تاریخ میں حشرؔ سنگِ میل کی حیثیت رکھتے ہیں ۔ انھوں نے قدیم پیرہن کو جدید رنگوں سے سجا کر ڈرامے کو حسن وعشق کے کوچے اور جنگ و خون ریزی کے ہنگامے سے نکال کر زندگی کے مسائل کا ترجما ن بنایا۔ بقول پروفیسر آل احمد سرورؔ ’’ انھوں نے ڈرامے کو زیادہ ’روداد‘ بنادیا۔ وہ زمانے کے ساتھ بدلتے رہے اور اس طرح وہ قدیم وجدید کے درمیان ایک کڑی ہیں‘‘۔(۲۴)
ڈراما چونکہ بیک وقت سمعی اور بصری تقاضوں کو پورا کرنے کی کوشش کرتا ہے اس لیے اس کی حقیقی قدر وقیمت اس کی تحریری شکل میں نہیں بلکہ اس کی اسٹیج پر پیش کش کے ذریعے ہی متعین کی جاسکتی ہے ، گویا ڈراما اور اسٹیج لازم وملزوم کی حیثیت رکھتے ہیں ۔ پروفیسر احتشام حسین نے صحیح کہا ہے کہ ’’ ڈراما کی عملی کامیابی کی کسوٹی اسٹیج ہے اور اسٹیج ایک پیچیدہ ذریعۂ اظہار ، ہدایت کار، اسٹیج کے لوازم ،(یعنی پردے ، روشنی، موسیقی وغیرہ) اور اداکار مل کر اسٹیج کی تکمیل کرتے ہیں ۔ پھر ان سب کے بعد تماشائی ہے جس کی جذباتی اور ذہنی شرکت کے بغیراچھے سے اچھا ڈراما بھی کامیاب نہیں ہو سکتا‘‘ ۔(۲۵)
حشر کے ڈرامے بھی اسٹیج کے لیے لکھے گئے اور اسی پہلو سے انھوں نے اپنے پیش روؤں اور ہمعصروں سے بہت آگے بڑھ کر کامیابی حاصل کی ۔ آج بھی ان کے ڈراموں سے صحیح طور پر لطف اندوز ہونے کے لیے ہی نہیں بلکہ ان کی حقیقی قدر وقیمت متعین کرنے کے لیے بھی اور یہ جاننے کے لیے بھی کہ وہ اسٹیج تکنیک کو کتنی پُرکا ری سے استعمال کرتے ہیں، سب سے بہتر طریقہ یہی ہے کہ انھیں اسٹیج پر پیش کرکے حشرؔ کے کمالِ فن ، ان کی تخلیقی صلاحیت اور ان کی طبّاعی کے جوہر کو نمایاں کیا جائے ۔ ان کے فن کی عظمت اسٹیج کے پردے ہی میں سے حقیقی جلوہ گری کا مظاہرہ کر سکتی ہے ۔
مصادر و مراجع 
۱ ۔    سید مسعود حسن رضوی ادیبؔ ، لکھنؤ کا شاہی اسٹیج ۔ کتاب نگر ، دین دیال روڈ لکھنؤ  ۱۹۵۶ء، ص ۶۶،۹۹۔ 
۲۔      سید مسعود حسن رضوی ادیبؔ ، لکھنؤ کاعوامی اسٹیج کتاب نگر ، ص ۶،۷۔
۳ ،۴۔     حشرت رحمانی ، اردو ڈراما تاریخ وتنقید ۔ اردو مرکز ، لاہور ، ۱۹۵۷ ء
     ص ۱۴۴،۱۴۸، ۱۴۹
۵۔    ڈاکٹر  عبد العلیم نامی اس خیال سے متفق نہیں ’’بلکہ ان کے مطابق بمبئی تھیٹر کے اسٹیج پر کھیلا جانے والا اردو کا پہلا ڈراما ’’را جہ گوپی چند اورجلندھر‘‘ ہے جو ۲۶!نومبر ۱۸۵۳ء کو گرانٹ روڈ تھیٹر بمبئی میں اسٹیج ہوا اور اس کا لکھنے والا ڈاکٹر بھاؤواجی لاڈ ہے ‘‘۔ لیکن اپنے اس خیال کی تائید میں ڈاکٹر نامی ٹھوس دلائل ہی پیش کر سکے  ہیں اور نہ تاریخی شواہد ہی، نہ یہ ڈراما دستیاب ہو سکا ہے جس کی بنا پر اس کی اولیت اور قد ر وقیمت کے بارے مین کوئی رائے متعین کی جاسکے ۔ ڈاکٹر عبدالعلیم نامیؔ۔ اردو تھیٹر (جلد اول) انجمن ترقی اردو ، کراچی ۱۹۶۶ء ص۱۹۲ 
۶۔     امتیاز علی تاج: اردو کا پرانا تھئیٹر ، نقوش (خاص نمبر) شمارہ ۱۰۶ ، لاہور ، اکتوبر ، نومبر ، دسمبر ۱۹۶۶ ء ص ۱۰
۷۔     ڈاکٹر عبد العلیم نامی : اردو تھیٹر (حصہ دوم) ص ۱۹۳
۸۔    امتیاز علی تاج : تھیٹر کی ضرورت ، ادبِ لطیف (ڈراما نمبر ) لاہور ، اکتوبر ، نومبر ۱۹۳۹ء ص ۵
۹۔     امتیاز علی تاج : اردو کا پرانا تھیٹر ، نقوش (خاص نمبر) ص۱۳ 
۱۰۔     آغا محمود شاہ : کچھ حشر کے متعلق ، نیرنگِ خیال، جنوری فروری (سالنامہ) لاہور ۱۹۴۶ء ص ۲۸
۱۱۔     آتش فشاں، شمارہ نمبر ۲۳ یکم دسمبر ۱۹۷۸ ء لاہور، ص۶۹ 
۱۲،۱۳۔      آغا محمود شاہ : کچھ حشر کے متعلق ، نیرنگِ خیال،  (سالنامہ) ص۲۸،  ۲۹،۳۰
۱۴۔     علم الدین سالک: آغا حشر کا شمیری، تجلیاتِ حشر ، مرتبہ طفیل احمد بدر امروہوی، تاج کمپنی ، لاہورص ۴۱
۱۵۔     مختار بیگم سے انٹرویو : آتش فشاں، شمارہ ۲۳، یکم دسمبر ۱۹۷۸؁ لاہور۔ ۸۰ء کے اواخر میں کراچی کے دورانِ قیام مختار بیگم مرحومہ سے دو تین دفعہ راقمہ  سے ملاقات ہوئی تھی ۔ انھوں نے وہی’ آتش فشاں ‘ عنایت فرمایا تھا۔
۱۶،۱۷۔  علم الدین سالک : آغا حشر کاشمیری ۔ تجلیاتِ حشر ص ۴۴،۴۵
۱۸۔     آغا جمیل صاحب (حشرؔکے بھتیجے)  کا خط (مورخہ ۹! مئی ۱۹۹۰ء ) راقمہ کے نام۔ اپنے اس خط میں آغا جمیل صاحب نے آغا حشرؔ کے اردو اور ہندی ڈراموں کی فہرست مع سنہ طباعت دی ہے اور کچھ ضروری معلومات فراہم کی ہے 
۱۹۔     آغا حشر کی یہ غزل ’’تجلیاتِحشرؔ‘‘ میں ص ۲۴۶ پر درج ہے
۲۰۔     جمیل جالبی :  آغا حشر اور ڈرامے کی روایت : ماہنامہ تحریک جولائی ۱۹۶۵ء ص۸
۲۱۔     منصور احمد : ہندوستان کے شیکسپیر آغا حشر کاشمیری ڈراماکیوں کر لکھتے ہیں۔ ادبی دنیا سالنامہ ۱۹۳۵ء، لاہور ،ص۹ 
۲۲۔     ڈاکٹر عطیہ نشاط: اردو ڈراما روایت اور تجربہ ۔نیشنل آرٹ پریس ۔ الہ آباد ۱۹۷۳ء ص ۱۸۴
۲۳۔     وقار عظیم :  آغا حشر اور ان کے ڈرامے ، اردو مرکز ۔ لاہور ۱۹۶۰ء ص ۱۰۲ 
۲۴۔     آل احمد سرورؔ : ہندوستانی ادب میں آغا حشرؔ کا درجہ، تنقیدی اشارے (تیسرا ایڈیشن) ادارہ فروغ اردو ، لکھنؤ ۱۹۵۵ء ص۱۳۷ 
۲۵۔     احتشام حسین۔ ڈراما نمبر آج کل ،دہلی ۱۹۵۹ء ص ۹
۲۶۔     عبد العلیم نامی  :  اردو تھیٹر (حصہ دوم) ص۲۴۴ 
۲۷۔    عشرت رحمانی : اردو ڈرما تاریخ وتنقید ۔ ص ۲۴۳، ۲۴۴
۲۸، ۲۹۔     یہ تحریر ڈاکٹر نامی مرحوم سے راقمہ کو حاصل ہوئی
 ۳۰۔    ڈاکٹر عبد العلیم نامی : اردو ٹھئیٹر حصہ  دوم ،  ص۶۶۴ 
۳۱۔     آغا جمیل صاحب کا خط(۹ ! مئی ۱۹۹۰ء )  راقمہ کے نام

پاکستان میں بہتی دوستی کی سرسوتی
پریم چند گاندھی

پِچھلی بار میں یہاں دسمبر کی کڑکڑاتی ٹھنڈ میں آیا تھا۔ اُس وقت پھلوں اور سُوکھے میوے کی پیٹِیاں لئے قُلی دوڑتے چلے آ رہے تھے۔ نیلی وردی میں ہندوستانی اور ہری وردی میں پاکستانی قُلی۔ اس بار بس اِکّا دُکّا  قُلی نظر آ رہے ہیں۔ ایک بار پھر دونوں جانب کی جانچ کے بعد ہم پاکستانی سرحد میں اِمگریشن کاؤنٹر کی اور چل پڑے۔ ایک اعلی شان سفید گاڑی سے ایک خُوب صورت نوجوان اُترا۔ ڈرائیور کی پوشاک میں پاکستانی فوجی تھا۔ نُکیلی بل کھائی ہُوئی مُونچھوں اور کاؤ باۓ ہیٹ پہنے افسر نے اُسکا استقبال کیا۔ آنے والا نوجوان کسی بڑے فوجی اَفسر یا نیتا کا مہمان تھا۔ اُسنے کہا، بارڈر دیکھنے کی خواہِش تھی۔ میں نے من ہی من کہا، اور ہمیں بارڈر کے اُس پار دیکھنے کی۔ 
ڈیڑھ برس میں ہی کتنا بدلاؤ آ گیا ہے۔ سڑک خاصی چوڑی ہو گئی ہے۔ دائیں طرف اِمگریشن دفتر کی نئی عِمارت بن چُکی ہے۔ لیکن ہمیں ابھی پرانی بلڈنگ کی سمت ہی جانا ہے، کیونکہ ابھی دفتر وہیں ہے۔ ان نئی تعمیروں سے پتا چلتا ہے کہ ہمارے تعلقات بھی ایک نیے دور میں داخل ہو چُکے ہیں، جہاں بہت سی پرانی چیزوں سے چھٹکارا پانا ہے پھر چاہے وہ جگہ کی تنگی جھیلتی عمارت ہو یا عالمی جنگ کے دور میں پرانی دُشمنی۔
اس سفر پر مُجھ سمیت چھہ قلم کار اور صحافی جے پور سے، دو بٹھِنڈا سے، دو دلّی سے اور ایک چنڈیگڑھ سے ہیں۔ راجستھان  شرمجیوی پترکار سنگھ کے صدر اِیش مدھو تلوار،  نوجوان شاعر اومیندر، شاعر فرخ  انجینِیر، ورشٹھ صحافی سنیتا چتُرویدی اور آننّد اگروال جے پور سے ہیں۔ شاعر۔افسانہ نگارڈاکٹر راجکُمار ملِک اور فلمکار اجے چاؤلا دلّی سے ہیں۔ ڈاکٹر آر۔پی۔ سِنگہ اور رگھو ویریر سِنگہ بٹھِنڈا سے ہیں تو گووند راکیش چنڈی گڑھ سے۔ موقعہ ہے پترن مُنارا انٹرنیشنل کانفیرنس۔ پترن مُنارا وہ جگہ ہے جہاں کبھی سرسوتی بہا کرتی تھی۔ جیسلمیر کے اُتّر پچھم سے رحیم یار خاں ضلعے میں واقع پترن مُنارا میں سیکڑوں کلومیٹر سےآثار قدیمہ کا خزانہ دبا ہوا ہے جِسکی گواہی میں ایک مینار کھڑی ہے۔ 
ساڈھے چھہ فٹ لمبے میزبان دوست اِرشاد امین دور سے ہی دکھائی دے جاتے ہیں۔ اپنے ساتھ چار دوستوں کو لئے آرہے ہیں۔ ہم گلے لگ رہے ہیں اور گُلاب کی پنکھُڑِیاں برسائی جا رہی ہیں۔ دفتری کارروائیاں  ختم ہوتی ہیں اور ہم فوجی علاقے سے باہر آتے ہیں۔ چار کاروں میں سوار ہوتے ہیں ہم۔ اس بار سرحد پر آمد و رفت کم ہے اس لئے خوبصورت مصوری سے سجے ٹرک کہیں نظر نہیں آ رہے۔ البتّہ ایک بس ضُور آتی ہے جو بھاجپا کے جھنڈے کی طرح لال ہرے رنگ کی ہے۔ ایک خستہ حال لوکل بس۔ 
پِچھلی دفعہ واگھا سے لاہور جانے والی اس سڑک پر کام چل رہا تھا، آج وہ فوور لین ہو چُکی ہے۔ دوستی کا جذبہ بھرے دلوں کی طرح چوڑی اور خوبصورت۔ یوں سڑکوں کا حسن اُسکے دونوں طرف کے نظاروں سے ہوتا ہے اور یہاں کہیں کھیت لہلہا رہے ہیں تو کہیں اِینٹوں کے بھٹّوں کی چِمنِیاں۔ ایک گدھاگاڑی پر چارا لد کر جا رہا ہے، سنیتا چتُرویدی کے مُنہ سے بیساختہ نِکل پڑا، "اَرے یہاں بھی وہی گدھاگاڑی۔" ہاں، سچ میں سرحد پار کچھ بھی تو نہیں بدلتا سِواے دیواروں اور سائین بورڈوں پر لِکھی عبارت کے۔ ہِندی کی جگہ اُردو آ جاتی ہے۔ تھوڑا سا فاصلہ طے کرتے ہی آبادی آ جاتی ہے۔ جلُ موڑ۔ پِچھلی بار یہاں ٹھیلوں پر کنّو تھے، اس بار آڑو، سردا اور گرما کے ساتھ خربوزہ متیرا ہے۔ وہی گندگی کاعالم، بے ترتیب پھیلا کچرا، ہر طرف کیچڑ اور ٹریفک کے قانونوں کو ٹھینگا دکھاتے ڈرائیور اور راہگیر۔ 
باٹا کا بڑا سا بورڈ باتاپورکی سمت اشارہ کرتا ہوا۔ یہاں سے ہم ایک تنگ راستے میں داخل ہوتے ہیں۔ دونوں طرف کھیتوں کی اُونچی میڑ ہے۔ تھوڑا آگے چل کر مُڑتے ہی کینال روڈ شُروع ہو جاتی ہے۔ نہر میں کنارے سے ایک فِٹ نیچے بہتا پانی ہے اور نہر کے دونوں طرف آنے جانے کی سڑک ہے۔ نہر ایک ڈوائیڈر ہے۔ لاہور شہر کے بیچوں بیچ سے گُزرتی نہر یہاں سے کوئی تیس کلومیٹر آگے جاکر ختم ہوتی ہے۔ 
لکشمی چوک۔ لاہور کی شان۔ ہمیشہ گُلزار رہنے والا لکشمی چوک ایک وقت میں پاک فلم انڈسٹری کا مرکز ہوا کرتا تھا۔ یہاں چوبیسوں گھنٹے کھانا ملتا ہے اور دیر رات تک سڑکوں پر چہل پہل بنی رہتی ہے۔ یہیں کے شاندار نیشنل ہوٹل میں ہمیں ایک رات بتا کر اَگلے دن لمبے سفر پر نکلنا ہے۔ 
ایسے سفروں میں دوستوں کے لئے کچھ تحفے کچھ نِشانِیاں ہوتی ہیں۔ ہمارے میزبان دوست اِرشاد امین کے ہِندی میں چھپے دو مضامین کی کٹِنگ، دیوی پرساد چٹّوپادھیاۓ کی "لوکایت"، بینا میُوزک کی طرف سے راجستھانی سنگیت کی سی ڈی کا ایک سیٹ، کچھ چُنِّیاں، راجستھان سے متعلق سیاحتی لٹریچر کا ایک کٹ۔ ہم نے اِرشاد صاحب کی نذرکی۔ پترن مُنارا کانفرینس کے حوالے سے کھوجی گئی اہم مواد کو لے کر دیر رات تک ان سے گفتگو کی۔ 
اَگلے دن صبح  ہم چل پڑے رحیم یار خاں کی جانِب۔ لاہور سے نِکلے تو کئی کلومیٹر تک نہر ہمارے ساتھ تھی۔ پھر ہائی وے آیا تو قدم قدم پر رنگ برنگے سجے دھجے پر کشش تصویروں سے لبریز ٹرکوں کا ایک نہ ختم ہونے والا سلسلہ شُروع ہوا۔ پاکستان کے ٹرکوں پر کی جانے والی چِترکاری پر بہت سی ڈاکیُومینٹری فلمیں بنی ہیں۔ باریک بیل بُوٹوں والی اس چِترکاری کا ایک ٹرک فلم غدر میں سنّی دیول بھی چلاتے ہیں۔ّ۔ ۔ ۔ ۔  ّمیں نِکلا گڈّی لیکر۔ّ۔
شام کا وقت سُورج ڈھل رہا تھا۔ میں نے جنوب مشرق کی سمت دیکھا۔ اسی طرف ہمارا جیسلمیر ہے۔ ہم رحیم یار خاں کے ٹھیک پاس میں تھے۔ جِسے ہم تھار یا ریگِستان کہتے ہیں، اُسے یہاں چولِستان یا روہی کہا جاتا ہے۔ روہی نام شاید روہِڑا کے خوبصورت پھُول کے کارن پڑا ہو۔ خشک بے رس بد رنگ زندگی میں حسن کی تلاش ایسے ہی کی جاتی ہے۔ 
سرحدکے اس نزد یکی علاقے میں پہلی بار کوئی ہندوستانی وفدآیا ہے۔ ِارشاد امین کے دونوں موبائیل لگاتار بجتے رہے۔ تمام خُفیہ اور حفاظتی ایجینسِیاں فعّال ہیں۔ ایک عام قصبہ نُما شہر ہے رحیم یار خاں۔ یہاں کے دا  پیلیس گیسٹ ہاؤس میں ہمیں ٹھہرنا ہے۔ جہاں پہنچتے ہی ہمیں پولِس کی ہتھِیار بند وین دکھائی دیتی ہے۔ بھیتر داخل ہوتے ہیں تو اعلیٰ  اَفسر بتاتے ہیں کہ ہمارے آنے سے پہلے وہ پورے گیسٹ ہاؤس کی تفصیلی  جانچ کر چُکے ہیں۔ اُس کے ہاتھ میں میٹل ڈٹیکٹرنُما  مشین  دیکھ کر یقین ہوتا ہے۔ لیکن کسی کو ہم سے کیا دُشمنی ہو سکتی ہے؟
اَگلی صبح  یہ احساس اور پُختہ ہوا۔ پتہ چلا چار پانچ  سیکیورٹی افراد گیسٹ ہاؤس میں ہی ڈیرا ڈالے بیٹھے ہیں۔ ناشتہ کرتے ہی ہمیں نِکلنا تھا۔ پترن مُنار دیکھنے۔ آگے آگے پولس کی وین اور پیچھے ہم۔ یہاں دو نہریں ہیں بڑی اور چھوٹی۔ ہم بڑی نہر کے کنارے آگے بڑھ رہے تھے۔ ایک جگہ نہر مُڑ گئی اور ہم سیدھے چلتے رہے۔ لیکن ایک چھوٹا نالا موجود تھا۔ اِرشاد اِمین نے بتایا یہ سیم نالا ہے یعنی جب پانی کی سطح بڑھ جاتی ہے تو مزید پانی کو زمین سے نِکال بہا دیا جاتا ہے۔ یہ پانی ٹھیٹھ ریگِستانی علاقوں میں چھوڑ دیا جاتا ہے۔ تاکہ وہاں کی پانی کی سطح  بڑھ سکے۔ کچھ کچّے پکّے راستے پار کر ہم نیم ریگِستانی علاقے میں پہنچے۔
یہاں چاروں طرف بہت سی ٹیکریاں ہیں جن پر لال اِینٹوں کے ٹُکڑے بے ترتیب بکھرے پڑے ہیں۔ کھینچ کی جھاڑِیاں اور ببُول کے علاوہ بس کانٹے دار  پیڑ پودے۔ مٹّی کا رنگ جیسے سفید جھکّ چاندی کا بُرادہ۔ دور سے ہی پترن پُنارا کی مینار دکھائی دیتی ہے۔ مورخوں  اور ماہرینِ آثار قدیمہ میں اس بات کو لے کر اختلاف ہے کہ یہ مینار ہے یا مندر۔ ایک خاصی اُونچی ٹیکری پر یہ تین منزلہ عمارت کھڑی ہے۔ پکّی اِینٹوں سے بنی اس مینار کی لمبائی چوڑائی زیادہ نہیں ہے۔ سب سے نِچلی منزل پر اندر چھت کی شکل گُنبد جیسی ہے۔ باہر کی طرف دیواروں پر بیل بُوٹے بنے ہیں۔ دوسری منزل پر لگی اینٹوں کو دیکھ کر لگتا ہے کہ انہیں سہارا دینے کے لئے لگایا گیا ہے تاکہ پوری عمارت کو زمیں بوس ہونے سے بچایا جا سکے۔ 
بہاول پور سٹیٹ گزٹ 1904 کے مطابق یہ نگر لگ بھگ 2400 برس پرانا ہے۔ یہاں سےشمال مغرب میں کبھی سرسوتی بہتی تھی۔ لگ بھگ سو مربع میل میں پھیلی لال ٹھیکریوں والی ٹیکریاں ایک شاندار ماضی کے دفن ہونے کا ثُبوت ہیں۔ ایک اندازے کے مطابق ایک  زمانے میں سرسوتی اتنی بڑی ندی تھی کہ اس میں جہاز یا بڑی ناویں چلا کرتی تھیں۔ ٹیکریوں میں دفن شہر ایک بڑا تجارتی اہمیت کا شہر تھا۔ اور یہ مینار شاید جہازوں کو راستہ دکھانے والا لائیٹ ہاؤس۔  پترن کو بندرگاہ کے معنوں میں لیں تو یہ صاف بھی ہو جاتا ہے۔
سنیتا چتُرویدی نے کہا کہ ویدوں میں سرسوتی کے ایک کنارے پر سونے جیسی اور دوسرے کنارے پر چاندی جیسی ریت کا ذکر ہے۔ پترن مُنارا علاقےکی نقرئی ریت کو دیکھ کر یہ خیال اور پختہ ہو جاتا ہے۔ ادب  اسی طرح تاریخ کو ہمارے لئے کھولتا ہے۔ لیکن لوگوں میں مشہور باتیں تاریخ پر دھُول بھی ڈال دیتی ہیں۔ جیسے مینار کے ٹھیک بغل میں رہنے والے ایک بابا نے بتایا کہ یہ عمارت سِکندر اعظم کے زمانے کی ہے۔ جبکہ اس کا فنِ تعمیر اور تکنیک ایسے دعووں کو غلط ثابت کرتی ہے۔ 
بہاول پور سٹیٹ گزٹ کے ،مطابق اس کی ایک منزِل کو سن 1740 میں بہادُر خاں ہالانی نے اور دوسری منزل کو فیصل خاں ہالانی نے گِرایا۔ یہ تخریب کاری دین گڑھ ریاست کی قلعے بندی کے لئے اِینٹیں جُٹانے کے لئے کیا گیا تھا۔ آج جیسلمیر سرحد پر جو کشن گڑھ ہے اُسی کا پرانا نام دین گڑھ ہے۔ یہاں کا قلعہ اَٹھاہرویں صدی کے نصف آخرمیں جیسلمیر کو محض 7500 روپیوں میں بیچ دیا گیا تھا۔
اس مینار کی حالت اس قدر خراب ہے کہ یہ بھی پتہ نہیں چلتا کہ اس کی اُوپری منزِلوں پر جانے کا راستہ کیا تھا۔ ممکن ہے ایسے آثار بھی وقت کے ساتھ تہس نہس ہو گئے ہوں۔ کچھ ماہرینِ آثار قدیمہ  اسے بودھ مٹھ مانتے ہیں۔ اُوپری منزل کے ایک کونے میں بُدھ کی مُورتِیوں کا ایک پینل اسکا ثبوت ہے۔ یہ پینل اُس ستون کے کھنڈر پر ثبت ہے جو دوسری منزل کی بنیاد ہے۔
اب یہاں پاکستانی محکمۂ آثار قدیمہ کا ایک بورڈ اس عمارت اور آس پاس کے علاقے کو محفوظ قرار دیتا ہے لیکن غریبی کی مار جھیل رہے،تاریخ سے ناواقف لوگ کسی خزانے کی تلاش میں یہاں جب تب کھدائی کر کے ثبُوتوں کو برباد کرنے میں جُٹے رہتے ہیں۔ اس قدیم شان و شوقت کے ماضی اور مستقبل پر فکر و گفتگو کرتے ہوۓ ہم واپس گیسٹ ہاؤس لوٹے۔ 
جناح ہال میں پروگرام خاصی دیری کے بعد شروع ہوا۔ اس دیر کی کوئی خاص وجہ نہیں تھی۔ بس یوں ہی۔ اور لوگ تھے کہ تین گھنٹے کی دیر بھی آرام سے برداشت کر رہے تھے۔ پروگرام دو ادوار میں ہونا تھا۔ پہلا دور فکرتھا۔ اسکی صدارت سِرائکی بھاشا کے عالم سِراجُ الدّین سانولا نے کی۔ انکی بنائی ڈکشنری آکسفورڈ سے چھپ رہی ہے۔ بھارت میں بہت سے لوگوں کو پتا نہیں ہوگا کہ جنوبی پنجاب ہی نہیں بلکہ مغربی پنجاب اور سندھ کے بڑے علاقے کی مادری زبان سرائکی ہے۔ یہاں سینئر صحافی رفعت شیخ نے پترن مُنارا پر اَپنا سنجیدہ پرچہ پڑھا۔ محقّق صبا وحید نے چولِستان یعنی ٹوہی کی عورتوں کے حالات پر مقالہ پڑھا۔ 
موقعے کی نزاکت کو دیکھتے ہوۓ میں نے اپنے بیان کو بہت مختصر کیا اور اس بات پر زور دیا کہ پترن پُنارا کی کھدائی سے نکلے سائنسی ثبوت سِندھ تہذیب کےکئی اسراروں سے پردا اٹھا سکتے ہیں۔ مذہب اور سیاست ہمیں بھلے ہی دو مذہب اور دو مُلکوں میں بانٹتے ہیں، تہذہبی طور پر ہماری تاریخ ایک ہے اور مستقبل میں ہمارے رشتوں کو اسی بنیاد پر مضبوط کیا جانا چاہِئے۔ 
ان خیالات کے بعد سجی سنگیت کی محفل۔ اس میں چولِستان اور سرائکی کے مشہور لوک کلاکاروں نے اپنی موسیقی پیش کی۔ سب سے پہلے رنگ برنگے کپڑوں میں سجے دھجے اِکتارا لئے کشن لال بھیل نے بول بول وے گیت سناکر جھومنے پر مجبور کر دیا۔ اسکے بعد مشہور گایک فقیرا بھگت کے بیٹے موہن بھگت نے کنور بھگت کی وہ مشہور لوٹی سنائی، جِس کے بارے میں کہا جاتا ہے کہ اسے سن کر ایک دکھِیاری ماں کا اکلوتا مردہ لڑکا بھی زندہ ہو اٹھا تھا۔ ہم لوگوں کیموجودگی دیکھ کر موہن بھگت نے اپنے ہی اَنداز میں ایک راجستھانی گیت بھی سنایا "کھڈی نیم کے نیچے میں تو ایکلی۔۔"  نوجوان گایک اخلاق نے بابا غلام فرید کی کافیاں گائیں۔ اسکے بعد سِرائکی کے مشہور گایک  بھائی جمیل پروانہ اور نصیر مستانہ نے لوک گیتوں کی جو جھڑی لگائی تو سب جھوم اُٹھے۔ پروگرام کیآخری پیشکش کے طور پر نجمہ خانم نے دو سِرائکی لوک گیت سنائے، جن کی دھُن مُجھے ہمارے "نیبُوڈا" اور "تاراں ری چُونڑی" جیسی لگی۔
 رحیم یار خاں میں بڑی تعداد ہندوؤں کی ہے۔ کہتے ہیں کہ پورے چولستان میں کوئی دس لاکھ ہندو رہتے ہیں۔ کشن لال بھیل اور پریم بھگت کی گایکی سن کر لگاکہ سرحدیں مذہبی بنیاد پر بھلے ہی مُلک کا بٹوارا کر دیتی ہوں، سنگیت کا، تہذیب و تمدّن کا بٹوارا نہیں کر سکتی۔ یہاں کے ہندو کلاکاروں کو بھی لوگ سر آنکھوں پر رکھتے ہیں۔ 
اَگلے دن ہم چل پڑے چولستان کی مشہور بھونگ مسجِد دیکھنے کے لئے۔ یہ کوئی قدیم مسجِد نہیں ہے، بلکہ آزادی کے باعد کی تعمیر ہے۔ لیکن اس کا طرزِ تعمیر اور فنکاری آنکھوں کو موہ لیتی ہے۔ لگ بھگ پچّیس سالوں میں بنی یہ مسجد یہاں کے نواب نے بنوائی تھی۔ اسکے کونے کونے میں طرزِ تعمیر کی عظمت، شوقت اور نفاست دکھائی دیتی ہے۔ سونے، چاندی، ہیرے پنّے کا ایسا باریک اورتعجب خیز کام کہ دیکھنے والے کی آنکھیں پھٹی کی پھٹی رہ جائیں۔
نوابی خاندان کی مہمان نوازی پاکر ہم واپس رحیم یار خاں آئے۔ یہاں ایک کالیج میں چل رہے مینگو شو میں ہمیں بھی بُلایا گیا ہے۔ خوش آمدید اورگل افشانی کے بیچ آموں کی قسمیں دیکھیں تو خیال آیا کہ ہم اب تک آم کھانے سے مطلب رکھتے آئے ہیں قسموں کی طرف غور ہی نہیں کیا۔ لب معشوق، سُرخہ، غالِب پسند، سینسیشن، چوسہ اور نہ جانے کتنی قسمیں۔ ایک چھوٹی سی ناریست میں بتایا گیا ہے آموں کی پیداوار اوردرآمد میں بھارت پہلے نمبر پر ہے اور پاکستان چھٹے نمبر پر۔ 
شاید ہمیں تیس ایک کلومیٹر دور خان پور جانا تھا۔ تاخیر کا سِلسِلہ بدستور جاری تھا۔ کھانا ہوۓ تو پروگرام کا وقت ہو چکاتھا۔ کوئی دو گھنٹے کی دیری سے ہم چل رہے تھے۔ آگے آگے سکیورٹی اور پیچھے ہم۔ ایک جگہ پولس وین سائیڈ میں ہوئی اور سیکڑوں لوگوں کی نعرے لگاتی ڈھول بجاتی بھیڑ ہمارے سامنے تھی۔ ایک بار چونکنے کے بعد یہ جان کر تسلّی ہوئی ک یہ سب ہمارے سواگت کے لئے آئے ہیں۔ اُترتے ہی دھریجا نگر کے باشندو ں نے گُلاب کی مالاؤں سے لاد دیا اور دیر تک پھولوں کی بارش ہوتی رہی۔ ہمیں ایک احاطے میں لے جایا گیا۔ کرسیوں پر بٹھاکر ٹھنڈے کی بوتلیں پیش کی گئیں۔ ڈھول باجے بج رہے تھے اور نوجوان جھُومر ناچ رہے تھے۔ بالکل اپنے گھُومر سے ملتا جُلتا رقص۔ سنیتا خود کو دھُن پر تھِرکنے سے نہیں روک پائیں۔ سیکڑوں دیہاتیوں کے بیچ ایسا شاندار سواگت دیکھ کر آنکھیں بھر آئیں۔ 
واپس گاڑی میں سوار ہوکر ہم پاس ہی اَلمنصور گیسٹ ہاؤس پہنچے۔ یہاں کے بڑے سے لان میں ہزاروں لوگ جمع تھے۔ ایک بار پھر گل افشانی اور استقبال۔ کیمروں کے فلیش چمک رہے تھے اور ٹی وی کیمروں کی آنکھیں اس علاقے میں پہلے بھارتی ڈیلیگیشن کا سواگت درج کر رہی تھیں۔ پہلے پہل ہمیں کھانا کھلایا گیا۔ اور اس کے بعد تین دور ۔ تبادلۂ خیالات، مُشاعرہ اور شام موسیقی۔ تبادلۂ خیالات کے دور میں میرے علاوہ، اِیش مدھو تلوار، سنیتا چتُرویدی، ڈاکٹر راج کُمار ملِک اور گووند راکیش نے خان پورکے عوام کا اس استقبال کے لئے اظہار تشکّر کیا۔ مُشاعرے میں اومیندر اور فرخ ِنجینیر نے سماں باندھا۔ فرخ کے شعر اور اومیندر کے دوہوں کو بار بار سراہا گیا۔ 
ایسے موقعوں پر مقامی قلم کاروں کو قریب سے دیکھنے کا موقعہ ملتا ہے۔ اس لئے ہم لوگوں نے اپنی شاعری پیش کرنےکے بعد سرایئی زبان کے نئے شاعروں کو بڑے غور سے سنا۔ یہاں دادورام بالاےعرف اِشراق اور جہانگیر مُخلص کی شاعری سن کر محسوس ہوا کہ ترقی پسند عوام پسندی کی روایت اپنی راہ خود نکال لیتی ہے۔ مقامی لوگوں کے دُکھ درد اور امیروں کے استحصال کو ان نوجوان تخلیق کاروں نے بڑی شدّت سے اپنی تخلیقات میں اظہار کیا۔ دادو رام ہندو ہیں لیکن اِشراق تخلص سے شاعری کرتے ہیں۔ تیس ایک سال کے دادورام کے ایک رشتے دار جے پور میں مان سروور میں کہیں رہتے ہیں۔ ان کے گیتوں کو وہاں کے بڑے بڑے مشہُور گایکوں نے آواز دی ہے۔ اَلبتّہ اقلیت میں ہونے کا درد بھی انہیں تکلیف دیتا ہے۔ جہانگیر مخلص بھی بڑے پائے کے شاعر ہیں۔ انکی ایک کتاب بھی چھپی ہے اور ان کے کلام میں بھی استحصال کے خلاف احتجاج کی ہُنکار گُونجتی ہے۔
مُشاعرے کے بعد سجی سنگیت محفل میں نوجوان سرائکی گایک سجاد بالاے، اَجمل ساجد اور محبوب رفیع نے اپنی پُر فن گائکی سے وہاں موجود ہزاروں سامعین کو جھومنے اور ناچنے پر مجبور کر دیا۔ اُردو کے استاد محبوب رفیع نے ہماری فرمائش پر غلام علی کی ’چپکے چپکے ۔۔۔‘ اور مہدی حسن کی ’زندگی میں تو سبھی پیار۔۔‘  سنا کر مست کر دیا۔ دیر رات تین بجے ہم رحیم یار خاں کے لئے روانہ ہوۓ۔ جہانگیر مخلص ہمارے ساتھ ہو لئے۔ وہ اب کل ہمارے ساتھ چلیں گے۔ّ۔ّہمیں لنچ کرنا تھا۔ اُچّ شریف میں لیکن رات ہوئی دیری کے کارن ہم نے گیسٹ ہاؤس میں آم اور گرما کا ہلکا لنچ لیا۔ گرما ہمارے خربُوزے جیسا پھل ہوتا ہے لیکن مزے میں میٹھاپن گنّے کی رنگت لئے ہوتا ہے۔ بھرپیٹ پھل کھانے کے بعد ہم بہاول پور کے لئے روانہ ہوۓ۔ 
راستہ خان پور  والا ہی تھا لیکن ہائی وے پر۔ تاج گڑھ آیا تو جہانگیر نے بتایا یہاں آج بھی ہِندؤوں کی بنائی بہت سی حویلیاں موجود ہیں۔ ایک گلی میں کوئی چار منزل کی موسم کی مار کھائی پرانی حویلی نظر آئی۔ ایسی حویلیوں کو چھوڑکر آنے والے خاندانوں کے بارے میں سوچنے سے ہی روح کانپ اُٹھتی ہے۔ ایک بنٹوارے نے پتہ نہیں ہم وطنوں سے کیا کیا چھینا؟
یوں چھیننے کو تو یہ اُچّ شریف بھی محمّد بن قاسم نے راجا داہرسین سے چھینا تھا۔ یہ وہ جگہ ہے جہاں پانچ ندیوں راوی، چِناب، جھیلم، ستلج اور بیاس کا سنگم ہوتا ہے۔ سکندر نے جو الیکزینڈریا یعنی  سِکندریہ نام کے تین نگر بسائے تھے یا نام دئے تھے ان میں سے ایک اُچّ شریف بھی ہے۔ یہاں کی آبادی لگ بھگ تیس پزار ہے اور یہ پورا علاقہ بے حد خوبصورت اور سرسبز ہے۔ ہرے بھرے راستے کو پار کر ہم پہنچے جلال الدّین سرخ بخاری کی درگاہ پر۔ چودھویں صدی کے وسط میں یہاں آنے والے بُخاری پہلے سیّد تھے۔ انکی شہرت ایک دینی عالم کی رہی ہے۔ ان کی درگاہ سے ہوکر ہم پیچھے قبرستان میں گئے تو تین شاندار مقبرے اور تھے۔ ایرانی طرزِ تعمیر کے نایاب نمُونے۔ عظیم الشان اور دل کش۔ اِینٹ گارے اور لکڑی سے بنی عمارت پر خوبصورت نیلی ٹائیلس۔ سب سے بڑا مقبرہ بیبی جیوندی کا ہے اور اسکے ٹھیک سامنے انکے جیون ساتھی بہاول حلیم کا۔ ان کے شاگرد نوٹِیا کا مقبرہ بھی یہیں ہے اور کہتے ہیں کہ نُوٹِیا نے ہی یہ دونوں مقبرے یہاں سترھویں صدی میں بنوائے تھے، جن پر 1794 ء میں یہ ایرانی ٹائیلس لگائی گئیں۔ 1817 ء میں آئے سیلاب نے تینوں مقبروں کا ایک بڑا حصّہ برباد کر دیا، جِسے محفوظ کرنے کا کام چل رہا ہے۔ 
اُچّ شریف پر پہلے سندھ کے راجا داہرسین کے دادا چچ کا راج تھا۔ جنوری 325 میں جب سکندر کے سپہ سالار  پیتھُون نے اس علاقے کو جیت کر اَلیکزینڈریا نام دیا تو اُچّ شریف سکندریہ ہو گیا۔ اُردو کی مشہُور ادیبہ قرّۃ اُلعین حیدر یعنی عینی آپا کے دادا بھی اُچّ شریف کے ہی تھے۔ الیکزینڈریا نام کے تین نگر سِکندر کے وقت بسائے گئے تھے۔ جو مصر، عراق اور بھارت میں ہیں۔
بہاول پورجیسے کوئی خواب میں سنا ہوا نام۔ بیکانیر سے اِتنا نزدیک لیکن ہمارے لئے کوئی تیس گھنٹے کی دوری پر۔ ہمارے انُوپ گڑھ سے یہاں کے بہاول نگر کی روشنیاں دکھائی دیتی ہیں۔ کسی زمانے میں ملتان اور بہاول پور کے راستے ہی بیکانیر سے راجستھان کا بیوپار چلتا تھا۔ کوئی دو سو سال پہلے عبّاسی خاندان نے بہاول پور ریاست کی کمان سنبھالی۔
ہم دیری سے چل رہے تھے، اس ئے سب ے پہلے پہنچے پریس کلب بہاول پور۔ پانچ گھنٹے سے صحافی ہمارا انتظار کر رہے تھے۔ استقبلائیے کے بعد آپسی تعارف اور پھر بات چیت کا سلسلہ شروع ہوا۔ میں نے اس بات پرزور دیا کہ سرحد ہمیں الگ ضُور کرتی ہے لیکن ہماری افکار و خیالات ایک ہیں، ہمارے خواب ایک ہیں۔ ہمارے بیکانیر کے لوگ بہاول پور کے بارے میں اور بہاول پور والے بیکانیر کے بارے میں جاننا چاہتے ہیں۔ ایسا کوئی سلسلہ بنے کہ سرحد کے باوجود دوریاں نہ رہیں۔ اِیش مدھو تلوار اور سنیتا چتُرویدی نے صحافت اور تہذیب کے تناظر میں رشتوں میں مٹھاس گھولنے کی بات کہی۔
رات کے ساڈھے دس بج چُکے تھے اور ّشام سات بجے سے ایک اور جگہ سینکڑوں لوگ ہمارا انتظار کر رہے تھے۔ بنا دیر کئے ہم پہنچے گُلزارِ صادق یعنی صادق باغ۔ ہمارے اترتے ہی پھولوں کی برسات شروع ہو گئی۔ پہلی بار ایک بُرقعہ نشین خاتون ہمارے استقبال کے لئے آگے آئی۔ اسی کے ساتھ ڈھول، نگاڑے، جھانجھر اور تُرہی کے دلکش سنگیت کے بیچ رنگ برنگی پوشاکیں پہنے لڑکوں نے جھُومرناچ شروع کیا۔ وہ ناچتے آگے بڑھتے جاتے اور ہم انکے پیچھے پیچھے۔
باغ میں چاروں طرف شادیوں جیسی روشنی کی گئی تھی اور شدید بارش کے باوجود سینکڑوں مرد عورتیں ہماری راہ دیکھ رہے تھے۔ یہ پہلا موقعہ تھا، جب ہم نے کسی پروگرام میں ایک ساتھ اتنی عورتیں دیکھیں۔ چولِستان ڈولپمینٹ کونسِل کے بینر تلے یہ استقبالیہ پروگرام ڈاکٹر فاروق احمد خان  نےمنعقد کررکھا تھا۔ سٹیج پر چرخا، پرینڈا، چوپال سجی تھی تو سامنے دو کھٹیائیں بچھی تھیں۔ ان کھاٹوں پر فن کاری سے بُنائی سلائی والی گُدڑِیاں تھیں اور پاؤوں میں ویسا ہی قالین۔ اسٹیج پر بنے بینر میں کوٹ دراور کے ساتھ اونٹوں کا ایک قافلہ، ایک جھونپڑی اور گھونگھٹ سے جھانکتی ایک خاتون کا چہرہ تھا۔ یعنی کُل جمع پورا کا پورا راجستھانی ماحول۔
پیشے سے سرجن ڈاکٹر جاوید اقبال اور پروفیسر رانا شہزاد نے جُگل بندی کے اَنداز میں سٹیج سنبھالا۔ انہوں نے تعارف کے ساتھ ساتھ بات چیت، سوال جواب کا بھی خوبصورت سماں باندھ دیا۔ سٹیج پر ایک طرف سازندے اپنے ساز باجوں کے ساتھ تیّار بیٹھے تھے۔ کچھ ساتھیوں کے تعارف کے بیچ شاذیہ ناز نے بابا غلام فرید کی کافیاں سنائیں۔ ہماری فرمائش پر حسینہ خانم سے راجستھانی گیت سنوائے گئے۔ ۔۔۔ اُڑ اُڑ رے مہارا کالا۔ّ۔ اسی دوران بارش تیز ہو گئی۔ سب لوگ اور قریب آگئے۔ سوال جواب اور تعارف کے سلسلے کے بیچ بُزرگ کلاکار صابر مور نے غلام فرید کا کلام پوری راگ میں گایا ’ میرا یار بھی تو میرا پیار بھی تو۔‘  پھُولوں کے گُل دستے دیکر شکریہ کہا گیا اور رات ایک بجے سب کھانا کھانے چل دئے۔
تھوڑی ہی دیر میں ہم بہاول پور کی سینٹرل لائبریری میں تھے۔ یہ پنجاب صوبے میں لاہور کے بعد دوسرے نمبر کی لائبریری ہے۔ 8 مارچ، 1924 کو اُس وقت کے وائیسراے گورنر جنرل سر رفس ڈینیل آئیزیک نے اس کی نیو رکھی تھی۔ موقعہ تھا سر صادق مُحمّد خان عبّاسی کی تاج وشی کا۔ اس کتب خانے کے اَسی برس پورے ہونے پر 2004 ء  میں محکمۂ ڈاک پاکستان نے اس پر خصوصی ڈاک ٹکٹ بھی جاری کیا تھا۔ یہاں کے چیف لائبریرین رانا جاوید اقبال ہمیں مخطوطوں اور کمیاب کتابوں کا خزانہ دکھانے لے چلتے ہیں۔ یہاں تین لاکھ سے زیادہ کتابیں ہیں اور درجنوں کمیاب کتابیں۔
مخطوطات کے کمرے میں سب سے پرانی چیز ہے ہِرن کی کھال پر لِکھیں قرآن شریف کی آیت۔ کہتے ہیں کہ پیغمبر حضرت مُحمّد صاحب کے وارثوں سے نایاب صفحے کا تعلق رہا ہے۔ اس خزانے میں جولائی 1875 کا کوہِ نُور 1832 میں فارسی میں چھپی 6 تاریخِ فرشتہ اور سات آٹھ سو سال پرانے مخطوطے جمع ہیں۔ لیکن کمال کی بات یہ کہ یہاں ہندی یا دیوناگری رسم الخط میں ایک بھی کتاب نہیں۔ شایدنفرت کے چلتے دور میں برباد ہو گئی ہوں۔ ویسے بھی اب ہندی پڑھنے والے یہاں بچے ہی کتنے ہیں۔
ہم نے سوچا کہ دیکھیں یہاں ہماری پسند کی بھی کوئی کتاب ملتی ہے کیا؟ میری مُراد پوری ہوئی۔ ہربرٹ ریڈ کی مینِنگ آف آرٹ مجھے آخر یہاں ملی۔ پوری کتاب کی فوٹو کاپی کرا لی۔ اِیش مدھو تلوار نے ایک پرانی کتاب سے راجپوتانے کی ابتدائی صحافت پر چھپے مضمون کاپی کروائے اور فرخ انجینِیر نے بھی اردو ادب پر کوئی مضمون لیا۔ اس لائبریری کو ہم نے ہندی اردو میں چھپی دو کتابیں نذر کیں  سرمد شہید اور اخلاقِ محسنی۔ یہ کتابیں پراکرت بھارتی اَکادمی، جے پور نے چھاپی ہیں۔ ان کتابوں کے پانچ سیٹ اَکادمی نے خاص طور سے ہمیں فراہم کرائے تھے۔ خیر، بہاول پور لائبریری کا کیمپس کافی بڑا ہے درختوں سے گھرا ہوا اور کھُلا کھُلا۔
یہاں سے نکل کر ہم بغل میں واقع بہاول پور میوزِیم گئے۔ یہاں کے ڈاریکٹر مدنی صاحب نے ناشتے پر بلایا تھا۔ لیکن وقت تو لنچ کے پاس آ پہنچا ہے۔ بہرحال پہلے ہم نے میوزیم دیکھا۔ بہاول پور کے عباسی خاندان کے بزرگوں کی تصویریں، تعمیرِ پاکستان کے دور کے چُنے چُن کر سجائی گئی تصویریں۔ ان میں نہرو گاندھی کی کوئی تصویر نہیں ہے۔ ایک فوٹو میں سردار پٹیل ضرور نظر آتے ہیں۔ یہاں جناح کی کئی تصویریں ہیں اور دیگر مُسلم رہنماؤں کے ساتھ اقبال بھی نظر آتے ہیں۔
ایک کمرے میں ہڑپّا موہن جودڑو کی کھدائی میں ملی مہریں، برتن، کھِلونے، مورتیاں، اور کئی قسموں کی صنّاعی ہے۔ لیکن یہاں بڑی مقدار میں چولستان کی عوامی زندگی سے جڑی چیزیں زیادہ اہم ہیں۔ عورتوں مردوں کے کپڑے، گہنے، اوزار، برتن، رہن سہن کا پورا ڈھنگ یہاں مختلف شکلوں میں دکھایا گیا ہے۔ اس ذخیرے سے پتہ چلتا ہے کہ سرحد پار کے تھار میں بھی تہذیبی طور پر کوئی فرق نہیں ہے۔ یہاں تو دیس بدلنے پر بھی بھیس نہیں بدلتا۔
لنچ کے وقت ناشتے کی رسم نبھاکر ہم چل دئے مُلتان کی سمت۔ راستے میں ایک بھیڑ بھری جگہ پر ایک دروازہ دکھاتے ہوۓ ارشاد امین نے کہا، یہ بیکانیری گیٹ ہے۔ اب اسکا نام فرید گیٹ کر دیا گیا ہے۔ پیلے رنگ میں پُتا ہوا ایک پرانا دروازہ جس کے اندر سے آپ پرانے شہر میں جا سکتے ہیں۔ آگے بڑھے تو نئی آبادی شروع ہو گئی تھی۔ ہم جہانگیر کے گھر پر تھے۔ گھر کا بنا کھانا اور میٹھے آم۔ روح کی پیاس بجھ گئی۔ جہانگیر نے کوٹ درابر کی ایک تصویر اور بہاول پور گزٹ کی فوٹو کاپی نذر کی۔
شام ہم اس شہر میں تھے جسے دنیا واحد لِوِنگ سِٹی کہا جاتا ہے۔ یعنی ملتان۔ رات بتِاکر ہم شہر گھومنے نکلے تو سب سے پہلے صوفی شاہ عالم کی درگاہ پہنچے۔ اینٹوں سے بنا عظیم گنبد۔ کہتے ہیں ایسا گنبد دنیا میں یہ اَکیلا ہے۔ یہ مقبرہ تغلق نے اپنے لئے بنوایا تھا۔ لیکن سب سے پہلے یہاں سوئے تغلق کے پیر1337 ء میں۔ اسکے ٹھیک بغل میں سڑک کے اُس پار یاعی ملتان سٹیڈیم کے پاس دمدما ہے یعنی اونچی جگہ۔ یہاں سے پورے شہر کا م،کمل نظارہ کیا جا سکتا ہے، ناہرگڑھ کی طرح۔ جے پور کی طرح یہاں بھی دلّی گیٹ، پاک گیٹ وغیرہ ہیں لیکن چاردیواری کو تو حملوں اور سڑکوں کی بھینٹ چڑھنا پڑا۔ 
یہ پورا علاقہ قلعہ کہن قاسم باغ ہے۔ یہاں سے کچھ قدم کی دوری پر شاہ رُخ نےعالم کے دادا بہاؤالدین زکریا کی درگاہ۔ اسکے ٹھیک بغل مے صدیوں پرانا پرہلاد مندر تھا، جِسے 8 دسمبر 1992 کو ڈھا دیا گیا۔ فرقہ واریت کی آگ نے اس برِّ صغیر میں کتنی تاریخی اور پُشتینی وِراثت کو اپنی لپ میں لے لیا یہ یہاں آکر پتہ چلتا ہے۔ مندر اور درگاہ کی جڑواں عمارتیں ہم آہنگی کی مثال تھی جو نفرت کی بھینٹ چڑھ گئی۔ یہاں جب ہم تصویر اتار رہے تھے تو سِکیورٹی والے ہمیں بھی اپنے کیمروں میں قید کر رہے تھے۔ احتیاطی طر پر سرکاری ڈیوٹی۔
اب ہم کبُوتر منڈی میں ہیں۔ یہاں قسم قسم کے پرندے اور بجری توتے، مینا جاوا وغیرہ پِنجروں میں بکنے کے لئے تیّار ہیں۔ انہیں دُمنوں سے سٹا ہے سِرائکی زبان کے اَخبار جھوک کا دفتر۔ ایڈیٹر ظہور دھریجا آکر سب کو گلے لگاتے ہیں۔گُل پوشی کے بیچ ہم اندر جاکر آم، آڑُو اور کیلے کا ناشتہ کرتے ہیں۔ ہمارے اعزاز میں دھریجا نے مختصر تقریر کی۔ انہوں نے ہمارے سورت گڑھ ریڈیو سٹیشن کے بارے میں کہا کہ وہاں سرائکی بھاشا میں صرف 15 منٹ کے پروگرام پیش کئے جاتے ہیں اسے بڑھانا چاہِئے۔ مُلتان دلّی اور اَمرُود کا بعد بٹھِنڈا راستے کھولے جانے چاہئے۔ پانچ پزار سال پرانے ملتان شہر کو لے کر لِکھے گئے بہاّ الدین زکریا کے اس شعر سے انھوں نے اپنی بات ختم کی۔
مُلتانِ ما بجنّتِ اعلیٰ برابر اَست
آہِستہ پا بنے کہ ملک سجدہ می کُند۔
(ہمارا مُلتان جنّت جیسا ہے۔ یہاں آہِستہ پانو رکھو کیوں کہ یہاں فرشتے سِجدہ کر رہے ہیں۔)
پہلے دھریجا نگر، پھر خان پور اور اب مُلتان میں ظہور دھریجا صاحب کی مہمان نوازی نے دل جیت لیا۔ ہمارے پاس تو شُکرئے کے بھی الفاظ نہیں تھے اور ہمیں سچ میں بولنا بھی نہیں پڑا۔
جھوک سے ہم روزنامہ 'اصاف' کے دفتر پہنچے۔یہ اَخبار مُلتان کے علاوہ اسلام آباد، لندن اور فرنکفرٹ (جرمنی) سے بھی چھپتا ہے۔ یہاں کے ڈپٹی ایڈیٹر برکت خاں نے ہمارا استقبال کیا اور کچھ رپورٹروں نے ہم سے گفتگو کی۔
کچھ دیر بعد ہم پاکستان کے مشہور ایف ایم ریڈیو مست 103 کے مُلتان پروگرام میں تھے۔ ہمارے میزبان ارشاد امین بھی اسی سٹوڈیو میں خبروں کے چیف ڈائریکٹر ہیں۔ یہاں ایک لائیو پروگرام میں اِیش مدھو تلوار، سنیتا چترویدی، فرخ انجینیر، راجکُمار ملِک اور میں نے حصّہ لیا۔ شہر کو لے کر بھارت پاک رشتوں کو لے کر باتیں ہوئیں۔کئی سامعین نے ہم سے سوال پوچھے اور سواگت کے ایس ایم ایس بھیجے۔
لنچ لیکر ہم چل پڑے ہڑپّا کی طرف۔ اس آثار قدیمہ کے مقام تک پہنچنے کے لئے پہلے ریلوے لائن اور پھر گاؤں پار کرنا پڑتا ہے۔ 1874 ء میں یہ ریلوے لائن بچھانے کے لئے ہی سب سے پہلے ٹیلوں میں دبے ہڑپّا کے آثار کی اینٹیں کام میں لی گئی تھی۔ اَنگریز سرکار کے ٹھیکیداروں کو پتہ بھی نہیں تھا کہ وہ اینٹوں کے رُوپ میں اتاریخ کو تہس نہس کر رہے ہیں۔ اور گاؤں  والوں نے بھی اپنے گھر بنانے کے لئے یہیں سے اینٹیں اُٹھائیں۔ ماہرِ آثارِ قدیمیہ ایم۔ایس۔وتس وغیرہ لوگ جب وہاں پہنچے تو بہت کچھ برباد ہو چکا تھا۔ جو کچھ بچا وہی محفوظ کر لیا گیا۔
سب سے پہلے یہاں کا عجائب گھر دیکھا جس میں سینکڑوں موہریں، برتن، زیورات، اوزار اور کئی طرح  کے باٹ ہیں۔ موہروں کی صنٓاعی تعجب سے بھر دیتی ہے اور چھوٹے بڑے برتن اس یُگ کی ترقی یافتگی کا نمونہ  پیش کرتے ہیں۔ ون، جال، لایا اور کھگال جیسے درختوں کے بیچ ہڑپّا میں کھدائی کئے گئے سات مقامات ہیں۔ جو کچھ بچایا سہیجا جا سکتا تھا،  وہ کیا گیا ہے۔لیکن پرانے وقت کی کھدائی کے باعث مٹّی کے ڈھیر جوں کے توں پڑے ہیں اور بارش کا پانی اس ہیریٹیج کو ختم کئے جا رہا ہے۔ 
شام گہرا رہی تھی اور ہمیں لاہور پہنچنا تھا۔ راستے میں اب صرف ہمیں دو جگہیں دیکھنی تھیں اوکاڑا اور رنالا خورد۔ ہمارے ساتھی ایش مدھو تلوار کی ماتاجی ٹِناجاخورد میں رہتی تھیں اور ان کی شادی اوکاڑا میں ہوئی تھی۔ تلوار کے سب سے بڑے بھائی بھارت کی پیدائش اوکاڑا کی ہے۔ پولس افسران ہمیں اوکاڑا کی اُس پرانی بڑلا کاٹن مل تک لے گئے جِسکا نام بدل چُکا ہے اور اب بند پڑی ہے۔ 
رات گیارہ بجے ہم لاہور پہنچے۔ اَگلے دن ہم شبّیر احمد لاشاری کے روزنامہ 'خلقت' کے دفتر میں لنچ پر مدعو تھے۔ لاشاری ہمیں لینے واگھا بھی آئے تھے۔ انہوں نے گھر کا بنا کھانا اور آم پیش کئے۔ یہاں سے ہم لاہور کے نئے اَخبار 'ڈیلی وقت' کے دفتر گئے۔ چاے ناشتے پر کچھ باتیں ہوئی۔ اَکھبار کا کھُوبسُورت پیپرلیس دفتر دیکھا۔ شام ہم لاہور پریس کلب میں تھے۔ یہاں کے سکریٹری شہابُ الدّین نے ہمارا استقبال کیا۔ سینئر صحافی سرفراز سیّد نے بڑی پتے کی بات کہی۔ اُردو میں صحافی  لفظ صحیفے سے نکلا ہے یعنی صحافی پیغمبر کا کام انجام دیتا ہے۔ رات کا کھانا ایک ریسٹورینٹ میں انصاف فاؤنڈیشن کی طرف سے تھا۔ یہاں آنے سے پہلے سینئر صحافی سیّد احمد سے ارشاد امین کے گھر مُلاقات ہوئی۔ انہوں نے دلیپ کمار پر آٹھ سو صفحوں کی ایک کتاب اردو میں لکھی ہے جو ہندی میں بھی چھپنے والی ہے۔
کھانا کھاکر ہم شاہ جمال کی درگاہ پہنچے۔ یہاں ہر جمعیرات کو سنگیت کی محفل سجتی ہے۔ فلم کار اجے چاولا پوری رات رُک کر فلم بنانا چاہ رہے تھے۔ ہم پر تجسس وہاں گئے تو دیکھا اندر سنگیت ک رسیاؤں کی محفل میں گانجا اور چرس کی سِگریٹیں پھُونکی جا رہی ہیں۔ اَللہ اِیشور کرتے ہم باہر آۓ۔ اَلبتّہ منتظمین نے ہمارے لئے خاص بیٹھنے کا اور کولڈ ڈرنک کا انتظام  کیا تھا۔ 
اَگلے دن سب سے پہلے ہم پنجاب اسمبلی دیکھنے پہنچے۔ بارش کی وجہ سے ہوئی دیر نے کارروائی چھڑا دی تھی۔ لیکن وہاں کے افسروں نے پورا کیمپس دکھایا، ضُوری معلومات دیں اور ساتھ میں چاۓ ناشتہ۔ یہاں سے ہم پہچے سعادت حسن منٹو کے گھر کی طرف۔ لکشمی مینشن میں آکر تعجّب ہوا۔ یہاں منٹو کو کوئی نہیں جانتا۔ ہم خود ہی ڈھُونڈھتے ہوۓ اُس مکان تک پہنچے۔ نوکرانی نے کہا  بی بی جی نہیں ہیں  صاحب بیمار ہیں۔ پرچے جانّے کے بعد  اُس نے ہمیں اندر بلایا۔ منٹو کی بڑی بڑی تصویریں دیکھیں۔ تھوڑی دیر میں کینسر سے جوجھتے ہوۓ منٹو کے داماد رشید پٹیل آئے۔ انکی بیوی نِکہت پٹیل آفس گئی تھیں۔ وہ جوناگڑھ، گُجرات کے رہنے والے ہیں۔ ّان کے دو بھائی مُمبئی اور کولکاتا میں رہتے ہیں اور ایک بہن کوٹا میں۔ انکی آنکھوں میں آنسو تھے جب انہوں نے کہا کہ  پچھلے دنوں ایک پروگرام میں انکی بیوی نے کہا  میں منٹو کی بیٹی ہوں نکہت پٹیل۔ بڑے نام کے پیچھے خود کا نام چھِپ جانے کی پیڑا۔
ریڈیو مست کی طرف سے اعلی شان لیڈرس اِن ہوٹل میں لنچ لیکر ہم شاہی مسجد پہنچے۔ پہلے پہل گردوارا پھر قلعہ اور پھر شاہی مسجد۔ وسیع علاقہ،  خوب صورت مسجد۔ اس کا داخلی دروازہ بالکل ہماری فتح پور سیکری کے بُلند دروازے کی طرح لگتا ہے۔ یہاں سے نِکل کر ہم اقبال کی مزار پر پہنچے۔ گل ہاۓ عقیدت کے بعد سیدھے انارکلی بازار۔ کچھ کپڑے کچھ تحائف خریدکر ہوٹل لوٹے۔ آج رات کا کھانا پریس کلب میں۔
کھانا کھاکر ہوٹل آئے تو صبح چار بجے تک دوستوں کے ساتھ گپ شپ ہوئیں۔ یہ آخری رات ہے۔ صبح سرحد پار کر کے نکل جانا ہے۔

آسکی فانٹ سے یونی کوڈ ہندی اور پھر یونی کوڈ اردو میں تبدیلی، تدوین اور ترجمہ: اعجاز عبید
Conversion from Ascii Chanakya Font to Unicode Hindi then to Unicode Urdu, Editing and further Translation by Aijaz Ubaid

اردو
اردو ہے جس کا نام۔۔۔۔
اعجاز عبید
یہاں ہم اکثر کمپیوٹنگ کی باتیہں کرتے ہیں۔ آج بھی کریں گے، لیکن اس سے پہلے ایک بات اور۔
اس بار دہلی علی گڑھ میں جو کتابیں موصول ہوئیں، ان میں دہلی یونیورسٹی کی ایک کتاب ’اردو لسانیات‘ بھی ملی۔ یہ در اصل شعبۂ اردو، دہلی یونیورسٹی کے مجلے ’اردوۓ معلّیٰ‘ کا ایک خصوصی شمارہ تھا جس میں ۱۹۶۲ میں ہونے والے اسی موضوع  پر ایک سیمینار میں پڑھے جانے والے مقالات شامل تھے۔ جو کتاب ہمیں ملی وہ ۱۹۸۲ء کا دوسرا ایڈیشن تھا۔
آمدم بر سرِ مطلب۔ اس میں بھی ہمارے گیان چند جین صاحب مرحوم کا ایک مضمون تھا۔ ’اردو اور ہندی کا لسانی رشتہ‘۔ اس مضمون میں اگر چہ تھیسس تو وہی تھی کہ اردو اور ہندی کو مکمل دو زبانیں نہیں سمجھنا چاہئے کہ ان کی گرامر ایک ہی ہے۔ لیکن اس میں اردو کو مسلمانوں اور ہندی کو ہندوؤں کی زبان سمجھنے والوں پر طعن و طنز کئے گئے تھے۔ جن سے معلوم ہوا کہ موصوف کے ذہن میں جو آخر وقت میں تلخیاں گھل گئی تھیں، یہ حال کی تبدیلی ہی تھی، اور شروع سے ان کے ذہن میں کوئی زہر نہیں تھا۔ اس مضمون کے آخری دو تین صفحات جن میں ’نتائج‘ نکالے گئے تھے، ہم نے ٹائپ بھی کر لئے تھے، لیکن افسوس جیہاں وہ فائل محفوظ کی تھی، وہ فلیش ڈرائیو ہم کو کہیں داغِ مفارقت دے گئی۔ ورنہ ارادہ تھا کہ  آپ کے ساتھ اس کو ضرور شئیر کرتے۔
دوسری بات پھر کمپیوٹنگ کےسلسلے میں۔ 
لفظ کیا ہے؟ کیا اس پر آپ نے غور کیا ہے۔ نہیں، میں زبان و ادب کے تناظر میں نہیں، کمپیوٹنگ کے تناظر میں بات کر رہا ہوں۔ کمپیوٹر حروف کے اس مجموعے کو لفظ مانتا ہے جس کے بعد یا تو سپیس دی جائے یا جس کے بعد وقفہ ہو۔۔ کاما یا فل سٹاپ۔
ایک پرانے فلمئ گیت کا مکھڑا ہے:
’جانے کے بعد تیری یاد آئی‘
اور
’ جانےکےبعدتیری یادآئی‘
ان دونوں فقروں میں آپ کچھ فرق محسوس کر سکتے ہیں؟
پہلی سطر میں یہ درست طور پر لکھا گیا ہے اور اس جملے میں کل ۶ الفاظ ہیں ۔ ’جانے‘، ’کے‘، ’بعد‘، ’تیری‘، ’یاد‘ اور ’آئی‘۔ یہ اس طرح کہ ان میں سے ہر لفظ کے بعد خلا دیا گیا ہے، یعنی ٹائپ کرتے وقت میں نے اپنے کی بورڈ کی سپیس ہر بار ایک بار دبائی ہے۔
دوسری سطر میں اس لحاظ سے صرف دو الفاظ ہیں۔ ’جانےکےبعدتیری‘ ایک ہی لفظ ہے، اور ’یادآئی‘ دوسرا لفظ۔ آپ کہیں گے کیا فرق پڑتا ہے؟ 
یہاں دیکھیں، اس ادارے نے اردو الفاظ کی ایک فہرست بنائی ہے اور ایسی ہی فہرستیں املا کی جانچ پڑتال کرنے کے انجن میں کام آتی ہیں۔ آپ نے مثلاً ’جانےکےباعث‘ لکھا، اور بغیر سپیس دئے یعنی ان تین الفاظ کو ایک لفظ بنا کر لکھا۔ اس صورت میں آپ کا لفظی عمل کار (ورڈ پروسیسر۔ ایم ایس ورڈ، اوپن آفس رائٹر، اے بی ورڈ، لوٹس سمفنی رائٹر۔ جو بھی ہو) جو حوالے کے لئے وہ فہرست استعمال کرے گا جس میں ’جانےکےبعدتیری‘ بطور ایک لفظ کا اندراج ہے، تو فوراً آپ کی غلطی دکھائے گا اور مشورہ دے گا کہ اسے ’جانےکےبعدتیری‘ کر دیں!! ادارۂ تحقیقات اردو کی یہ فہرست  ان کے ہی بیان کے مطابق اس طرح بنی ہے، محض خلا میں نہیں بن گئی بلکہ ہمارے آپ کے کمپیوٹر پر ٹائپ کرنے سے ہی بن گئی ہے:
The word list has 149466 words. About 144000 words have been taken from Urdu Lughat (or generated through these words). The remaining count includes proper names, country names and city names.
Proper names have been extracted from various telephone directories and Urdu websites and include both Urdu names and English names transliterated in Urdu.
List of countries and major cities are limited to those commonly used on the Internet. As they are in English they have been translated in Urdu, with the assistance of 
دنیا کے تمام ممالک کا انسائیکلوپیڈیا
 published by‎ 
علم و عرفان پبلشرز.
The word list is useful for creating Urdu software and applications, including Urdu spelling checker, Urdu word games, etc.
اور اس لغت کے پہلے الفاظ ہی ملاحظہ کریں:
آ
آ آ کر
آ آکر
آ کر.
کہنے کا مدعا یہ ہے کہ جب بھی کمپیوٹر پر تائپ کیا جائے، چاہے ان پیج میں ہو یا ہماری طرح ورڈ اور نوٹ پیڈ میں، اس بات کا خیال رکھا جائے کہ دو الفاظ کے درمیان سپیس ضرور دیں، ان کو محض اس لئے نہ چھوڑ دیا جائے کہ ان کے حروف جڑنے کا سوال نہیں (حروف اور جڑنے کے درمیان سپیس نہ دی جائے تو یہ ’حروفجڑنے‘ ہو جائے گا۔ لیکن ’کےبعد‘ میں ’کے‘ کی بڑی ے کی وجہ سے وہ ’بعد‘ کے ’د‘ میں نہیں مل سکتا، اس لئے ٹائپ کرنے والے اس کی فکر نہیں کرتے۔ اسی طرح ان پیج میں ٹائپ کرنے والے نون غنہ کے بعد بھی سپیس نہیں دیتے ہیں، تو ’نہیں دیتے‘ بھی ’نہیںدیتے‘ بن جاتا ہے اردو تحریر میں، جب کہ ان پیج  میں یہ ٹھیک نظر آتا ہے۔ اس کا بھی خیال رکھا جائے۔
اسی طرح واوِ عطف کے استعمال میں بھی اگر حروف نہ ملیں تو واؤ سے پہلے اور بعد دونوں الفاظ اور ’و‘ کے درمیان سپیس نہیں دی جاتی۔ ’شعروسخن‘ میں شعر اور سخن کے درمیان بغیر سپیس دئے ’و‘ ٹائپ کیا جاۓ تو دیکھنے میں تو درست نظر آتا ہے، لیکن اس طرح آپ نے ایک واحد لفظ ’شعروسخن‘ کا اضافہ کر دیا ہے، درست شعر۔ و۔ سخن ہے۔ یعنی کل تین الفاظ۔ کبھی کبھی تین کی جگہ دو الفاظ کے طور پر ٹائپ کیا جاتا ہے۔ ’دل ودماغ‘ واو کبھی اپنے اگلے حرف سے نہیں ملتی (اس قسم کے دوسرے حروف  ہیں ا، و، ے، د، ڈ، ذ اور ر، ز، ڑ، ژ) لیکن دل کے بنعد سپیس نہ دیں تو ’دلو‘ بن جاۓ گا۔ اس باعث دل کے بعد تو سپیس دے دی جاتی ہے، لیکن دوسرے لفظ دماغ سے پہلے ضرورت نہیں سمجھی جاتی۔ اب یہ دو الفاظ اس طرح بنیں گے۔ ’دل‘ اور ’ودماغ‘۔ دل تو درست ہے ہی۔ لیکن ’ودماغ‘ ایک نیا لفظ آپ کی لغت میں شامل ہو جائے گا جو بہر ھال غلط ہے۔ ایسے ملا کر لکھ دئے جانے والے فقرے ہیں ’ہوگیا‘ ’ہوگئی‘ ’کردیا‘ ’کرچکا‘ وغیرہ۔ جو بغیر سپیس دئے ایک ہی لفظ کی صورت میں سامنے آتے ہیں۔
اور ناطقہ سر بگریباں والا شعر تب یاد آتا ہے جب تنوین کو واقعی دو ز یعنی ایک کے اوپر دوسرا زبر ٹائپ کیا جاتا ہے۔  اور ہم نے تو اکثر الف کے اوپر تخاطبی نشان (") بھی لگا دیکھا ہے۔ اس طرح’ فوراً‘ الگ لفظ بن  جاتا ہے اور  ا’فورا"‘ الگ۔ اردو تحریر (یونی کوڈ) میں تو دو زبر ایک ساتھ لگائے ہی نہیں جا سکتے، لیکن ان پیج میں اگر ٹائپ کریں تو اردو تحریر میں تبدیلی کے بعد یہ ’فوراََ‘ نظر آتا ہے۔ دوسرے اعراب میں بھی اکثر غلطی کی جاتی ہے۔ جس طرح ہاتھ سے لوگ اعراب مکمل لفظ لکھنے کے بعد لگاتے ہیں، اسی طرح ٹائپ کرتے وقت بھی۔  آپ ’کُچھ‘ درست لکھیں، یعنی کاف، پیش، اور چھ،  یہ بھئی درست نظر آتا ہے اور اس صورت میں بھی جب آپ کاف، چھ لکھیں اور پھر پیش لگائیں۔  لیکن جب آپ آخر میں پیش لگا رہے ہیں تو آپ ہماری لغت میں ایک غلط لفظ کا اضافہ کر رہے ہیں، ’کچھُ ‘ کا۔ چنانچہ خیال رھیں کہ جس حرف پر جو اعراب ہیں، اسی پر لگاۓ جائیں۔ 
اور کچھ دلچسپ اغلاط جو نظر آتی ہیں، ان میں اس بائیں تخاطبی نشان ۔۔‘۔۔۔ کا غلط استعمال بھی ہے۔ کبھی اسی کو کاما کے طور پر استعمال کیا جاتا ہے۔
(مثال: ساری الجھنیں‘مشکلات‘ تکالیف‘ دکھ‘ درد‘)۔ اور اگر آپ یہاں بھی سپیس نہ دیں، یا ‘ کے بعد سپیس دیں تو آپ نے ایک نیا لفظ کا اردو میں اضافہ کر دیا۔ "مشکلات‘" کا۔ اور یہی کیریکٹر کبھی کبھی الٹے پیش کے لئے بھی استعمال کر دیا جاتا ہے۔ "ہو‘ کا عالم تھا"۔ ایک اور عام غلطی ہے ’ۃ‘ کا استعمال قرۃ العین حیدر کو ’قرتہ العین حیدر‘ یا ’امۃ الرحیم‘ کو ’امتہ الرحیم‘۔ پہلی مثالوں میں تاۓ مربوط، گول ۃ کا استعمال ہے، دوسری غلط صورت میں ’ت‘اور ’ہ ‘کا۔
اگر ہمارے ٹائپ کرنے والے ان باتوں کا خیال رکھیں تو ہماری املا کی پڑتا ل کا انجن بھی درست کارکرد بن سکے گا۔
 
اردو زبان کا مستقبل
فریحہ مبارک
اردو زبان کے قدیم داستان گو میر باقر علی کے لکھے ہوئے ایک خاکے سے اردو زبان کا ایک گمشدہ لفظ دریافت کیا گیا جو کسی زمانے میں برصغیر کے دستر خوانوں کی زینت ہوا کرتا تھا بلکہ یوں کہیئے تو زیادہ مناسب معلوم ہوتا ہے کہ دستر خوانی نفاست وشائستگی اور آبرو مندانہ فراغت کی علامت تھا۔ جی ہاں ”ثقل دان“ ہمارے اہتمام دستر خوان کی روایت بڑی پرانی ہے جس پر ایک لازمی برتن ثقل دان ہوا کرتا تھا جس کے سپرد ہر وقت چیز کردی جاتی جو گراں بار طبیعت ہوتی وہ کون سا دستر خوان ہو گا جس پر کھانا تناول نہ کیا جاتا ہو اور فاضل چیزیں منہ سے نہ نکالی جاتی ہوں ہڈیاں‘ کنکر‘ گرم مصالحے کے اجزاء‘ بیچ‘ ادھ چبی غذا کے نوالے یہ کھلی طشتری یا رکابی کے سپرد کردئیے جائیں تو دیکھنے والوں کی طبیعت پر نہایت گراں گذرتے ہیں نگاہ پڑ جائے تو کلیجہ منہ کو آتا ہے‘ ”ثقل دان“ ایک مرتبان نما برتن تھا جس کے اوپر ڈھکن ہوتا تھا تاکہ منہ سے نکالی ہوئی چیزیں نگاہوں سے اوجھل رہ کر طبیعت کو بوجھل نہ کریں! لیکن جہاں یہ برتن ہماری تہذیب وتمدن سے غائب ہوا وہیں اردو زبان سے ہی متروک ہو گیا قدیم لغات میں تو اس کی جگہ رہی لیکن جدید لغات اس کے تذکرے سے بھی فارغ ہو گئیں۔ 1857ء سے پہلے تک یہ برتن اور یہ لفظ عام تھا لیکن انگریزی استعمار کے غلبے نے جہاں ایک نئی تہذیب کی آمد کا اعلان کیا۔ وہیں زبانوں کے ملاپ کے ساتھ کئی الفاظ واصطلاحات اپنے معاشرتی وتمدنی رنگوں کے ساتھ ماند ہوتے ہوتے معدوم ہو گئیں ان الفاظ کی ایک فہرست مرتب کر لی جائے تو شاید متروک الفاظ کی ایک علیحدہ لغت تیار ہو جائے۔
اردو جو قیام پاکستان کا ایک بنیادی حوالہ ہے اس کے متروک ومردہ الفاظ کی طویل فہرست دیکھ کر یہ فکر دامنگیر ہوتی ہے کہ اردو زبان کی ترویج کے لئے آج تک ہم نے کیا قدم اٹھائے ہیں؟ اور کیا معاشرتی تبدیلیوں اور دوسرے معاشروں کے تمدنی اثرات کا مقابلہ ہماری زبان میں کرنے کی صلاحیت نہیں ہے؟ ایسا ہر گز نہیں ہے حقیقت یہ ہے کہ اردو زبان کے خلاف تحریکیں بھی اٹھتی رہیں اس کا استحصال بھی کیا جاتا رہا لیکن مولوی عبدالحق جیسے محافظان اردو نے ہمیشہ اس کا دفاع کیا قیام پاکستان سے قبل واردھا تعلیمی اسکیم‘ ودیامندر اسکیم کے ذریعے ہندی یا مرہٹی کو ہندوستان کی مشترکہ زبان قرار دیتے ہوئے تعلیمی اداروں میں اسے رائج کرنے کی کوشش کی جاتی رہی جس کا بنیادی مقصد اردو اور اس سے وابستہ مسلمانوں کی تہذیب کو سمیٹنا سیکڑنا تھا۔ اردو سے بنیادی اختلاف یہ رہا کہ یہ قرآنی حروف میں لکھی جاتی ہے اور مسلمانوں کی مذہبی زبان ہے اس لئے اس کا رائج ہونا بجائے خود قرآنی پیغام کے رواج کا باعث بن سکتا ہے اس کے برعکس کانگریس کے سیاسی پروگرام کا حصہ واردھا اسکیم کے عمل نفاذ کی ایک جھلک یہ تھی کہ اسکول ہیں۔ اسکول شروع ہونے سے قبل ہندو اور مسلمان لڑکوں کو ہندوؤں کی سرسوتی کی مورتی کے سامنے ہاتھ جوڑ کر پرارتھنا کرائی جاتی اور سلام کے بجائے نمستے اور ”رام جی کی جے“ کہلوایا جاتا‘ کانگریس نے برسراقتدار آتے ہی اردو کش پالیسی کے تحت مشترکہ زبان ہندی‘ مشترکہ رسم الخط دیونا گری کو قرار دیتے ہوئے عملا رائج کرنے کے احکامات جاری کئے حکومتی اختیارات واعلانات دیونا گری رسم الخط میں شائع ہونے لگے۔ فوری عملدرآمد کے طور پر مدارس کے دو سو اسکولوں میں یک جنبش قلم اسے نافذ کردیا گیا انسپکٹر اسکولز دوروں پر آتے تو بوں سے ہندی کے غیر معروف ومشکل الفاظ میں سوالات پوچھتے‘ ریڈیو پر خبروں میں سنسکرت الفاظ کا کثرت سے استعمال ہونے لگا عام الفاظ آزادی‘ اعلان‘ مدعی‘ سیاسی کی جگہ شکسا‘ سونترتا‘ گھونشٹر‘ تبادی جیسے مشکل الفاظ سنائے جانے لگے۔ جس پر ایک اخبار نے اداریہ لکھا کہ”انہیں سن کر اہل ذوق اپنے کان بند کر لینے پرمجبور ہوتے ہیں۔“ اس کے ساتھ ہی اسمبلی کی کارروائی کو ہندی اور مرہٹی میں شائع کرنے کا فیصلہ کیا تو مسلمان ارکان اسمبلی نے اردو میں بھی اشاعت کا مطالبہ کیا جس کا جواب یہ دیا گیا کہ ”مٹھی بھر اقلیت کے لئے اسمبلی کی تقریروں کو اردو میں چھپوانا محض تضیع اوقات اور پیسے کا زیاں ہے۔“ سرکاری دفاتر اور عدالتوں میں جو زبان رائج کی گئی اس میں سے اردو کے الفاظ چن چن کر نکالے گئے ان کی جگہ سنسکرت کے مشکل اور غیر مروجہ الفاظ شامل کئے جانے لگے !
1938 میں قائد اعظم نے نئی دہلی میں تقریر کرتے ہوئے فرمایا۔ ”ہندی کا جبری نفاذ اسلامی تمدن اور اردو زبان کے لئے پیغام مرگ ہے۔“ مزید فرمایا ”اس کا لازمی نتیجہ یہ ہو گا کہ اردو زبان مٹ جائے گی اور مسلمان اپنے تمام اسلامی خصائص کھو بیٹنہیں گے۔ لیاقت علی خان نے 1939 میں فرمایا ! ”ہم نے ہندوستان اور ہندوؤں کی خاطر عربی چھوڑی‘ ترکی چھوڑی اور وہ زبان اختیار کی جو اس ملک میں بنی اور جو کہیں اور نہیں بولی جاتی اب ہم سے کہا جاتا ہے والمیک کی زبان بولیں۔ ہم ہندو مسلم اتحاد کی خاطر بہت آگے بڑھ چکے اب اور آگے نہیں بڑنہیں گے ہم اپنی آخری سرحد پر کھڑے ہیں جسے ہم سے ملنا ہو یہاں آکر ملے۔“ اسی طرح 1927ء میں لکھنو میں راجہ آف محمود آباد نے ایک قرارداد میں اردو بولنے والوں پر زور دیا کہ وہ اپنی زبان کے تحفظ اور ترقی کے لئے ہر مقام پر کوشش میں مصروف رہیں۔“ بابائے اردو مولوی عبدالحق نے انجمن ترقی اردو قائم کی اور گرانقدر خدمات انجام دیں مسلم لیگ کے اردو کے ”قتل“ کے خلاف آل انڈیا مسلم لیگ کے اتحاد کے ساتھ پورے ہندوستان میں مسلمانوں میں اجتماعی شعور بیدار کیا بالآخر کانگریس کی ان کوششوں کو کامیاب نہ ہونے دیا جس کی زد میں زبان ہی نہیں تمدن وتہذیب بھی تھی۔
الغرض قیام پاکستان سے قبل مشاہیر پاکستان نے اردو زبان کی دفاعی جنگ بھرپور اندازمیں ہر محاذ پر لڑی اور سازشوں کو ناکامی سے دوچار کرتے ہوئے اردو کو صحیح سالم اس کی منزل ”پاکستان“ تک پہنچایا تاکہ آزاد ملک کی فضاؤں میں اس کا پیکر حسن پھل پھول کر نکھر سکے اس کی آبیاری کرنے والے ہاتھ بغیر کسی دباؤ کے اسے تناور درخت بنا سکیں لیکن کیا اردو زبان اپنے خوابوں کے قالب میں ڈھل سکی؟ قصہ کچھ یوں ہے کہ اس مرتبہ اردو کے سامنے انگریزی داں طبقہ موجود تھا جوکل حکومتی مشینری کا حصہ تھا اور انگریزی کو ہر شعبے میں رائج رنے کا خواہشمند تھا گو کہ وقتا فوقتا اردو کی ترویج اشاعت کا کام بھی جاری رہا لیکن مجموعی طور پر نظام تعلیم میں اردو انگریزی کی خلیج حائل ہے جسے پائے بغیر ہم شرح خواندگی کے علاوہ اعلیٰ تعلیم کے رجحان میں اضافہ نہیں کر سکتے جدید علوم کو اردو میں منتقل کرنا کچھ ایسا ناممکن بھی نہیں اسرائیل نے دو ہزار سال قبل کرناکچھ ایسا ناممکن بھی نہیں اسرائیل نے دو ہزار سال قبل کی مردہ زبان عبرانی کو زندہ کرکے جدید علوم میں ڈاکٹریٹ کی سندھ کے اقدامات کئے۔ سری لنکا نے اپنی زبان سنہالی کے ذریعے شرح خواندگی بالخصوص عورتوں میں ساٹھ فیصد تک خواندگی بڑھالی ہے۔
اب جب کہ ہماری حکومت بھی اردو کی ترویج میں سنجیدہ نظر آتی ہے اور وزیراعظم شوکت عزیز کی قائم کردہ کمیٹی نے پیش کی جانے والی سفارشات کا جائزہ لیتے ہوئے اتفاق کیا ہے کہ قومی تقاریب‘ استقبالیوں‘ اعزازات‘ قومی تہواروں کی تقاریب میں اردو‘ زبان کو لازمی قرار دیا جائے تاہم مقابلے کے امتحانات‘ عدالتی امور‘ سرکاری دفاتر‘ تعلیمی اداروں میں اردو انگریزی دونوں زبانوں کو استعمال کیا جا سکتا ہے۔ اس کی منظوری اور عملا نفاذ خوش آئند ہی نہیں قیام پاکستان کے ایک اہم مقصد کی تکمیل بھی ہو گا۔
قائد اعظم نے قیام پاکستان کے بعد دس سال کے عرصے میں اردو کے نفاذ کا لائحہ عمل دیا‘ 1973ء کے آئین میں اردو کو قومی زبان بنانا آئینی تقاضا تھا لیکن اس پر عملدرآمد نہ ہوا جنرل ضیاء الحق اردو میں تقاریر کرتے رہے لیکن اردو کو اس کا جائز مقام نہ دے سکے۔ انگریزی زبان بلاشبہ ایک بین الاقوامی رابطے کی زبان ہے لیکن قومی ضرورتیں کہاں تک اس کی محتاج ہیں یہ سوچنا ہو گا انگریزی کواب تک بلاوجہ ہر شعبے اور دستاویز پر مسلط کیا جاتا رہا ہے قوم کا ایک بڑا حصہ اب بھی انگریزی سے ناواقف ہے اور انگریزی ذریعہ تعلیم سے خوفزدہ انتہا ہے ضرورت اس امر کی ہے کہ اردو کو نمائش طور پر ہی رائج نہ کیا جائے بلکہ جدید علوم کی منتقلی کا کام بھی تیز رفتاری سے کیا جائے اردو کے وسیع الفاظ‘ اصطلاحات‘ تراجم کے لئے موزوں الفاظ کو استعمال کیا جائے۔ ورنہ نہ جانے ”ثقل دان“ جیسے متروکات کے ساتھ ہمارے کتنے ہی ورثے بھی زمانے کی گرد میں دبے چلے جائیں گے۔

نظمیں

ہم خالی کوزے آنکھوں کے!!
وزیر آغا
ہم خالی کوزے آنکھوں کے
ہم اندھے غار پہاڑوں کے
ہم سوکھی بوندیں برکھا کی
اور میلے پھول ستاروں کے
ہم ’طول‘ اور ’عرض‘ کے باشندے
ہم ’گہرائی‘ سے نا واقف
بس چند لکیریں کاغذ پر
یا نقش زمیں پر  قدموں کے!
حیرت سے تہی
آنسو سے تہی
خوابوں سے تہی
ہم پیاسی فصلیں پلکوں کی،
ہم خالی کوزے آنکھوں کے!!
تشکر: کتاب نما، دہلی

فیصل عظیم
نظریاتی سرحدوں کے محافظ
اس بار تماشہ کیا ہوگا !
اس بار تو اک میلہ سا ہے
ہر سمت مداری بیٹھے ہیں
ہر سمت ہمیں جیسے ہیں، ان کے گرد،
جو  اندھے گونگے بن کر
ان کو ناچ دکھاتے ہیں
اس بار تو جانے کتنے تماشے ہونے ہیں
میلے کے ہر اک کونے میں اک نوٹنکی سی سجتی ہے
ہم روز انہی سب ڈراموں کے کرداروں میں بٹ جاتے ہیں
ہر سمت مداری ہم کو ناچ ہمارا ہی دکھلاتے ہیں
اور ہم ہی سکّے دے دے کر
اس چھن چھن میں کھو جاتے ہیں
اور بڑا مداری جب چاہے
اک حکم نیا دے دیتا ہے
سب چھوٹے مداری اور نوٹنکی کے کردار 
نئی آواز پہ نئے تماشے کرتے ہیں،
اس بار تماشہ کیا ہوگا !
اس بار مداری خود بھی ناچ دکھاتا ہے
جب چاہے، خود نوٹنکی کے کرداروں میں ڈھل جاتا ہے
اور جب چاہے
وہ سکہ خود بن جاتا ہے
ہم کو پاگل کر جاتا ہے
آخری کیل
لکڑی کے مضبوط سے تختے
جوڑ کے تم نے
کاٹ چھانٹ کے
ریگ مال سے خوب گھسے ہیں
خوب صفائی کر کے تم نے
یہ اچھا سا اک تابوت بنایا تو ہے
خوب کیا ہے!
ایسا کرنا
اس پر ’’خاکی ‘‘ رنگ بھی کرنا
اور ہرے کچھ ٹپے ڈالنا
اس پر چاند ستارے ٹانکنا
تمغے اور بِلّے بھی لگانا
اس میں ہم سب کو سونا ہے
اس تابوت کو اتنی محنت سے تیار تو کر ہی لیا ہے
لیکن پہلے یہ تو سوچو
کیا یہ لمبا اور گہراٗ تابوت ہمارا
بارہ کروڑ
(اس سے بھی زیادہ ۔ ۔ ۔ !)
دفنانے کو کافی ہوگا ؟

خالی کلائی
نصرت چود ھری
اس رات بھی میں سوئی تھی
نجانے رات کے کس پہر 
ایک کیڑا میرے بدن کے اندر سر سرانے لگا
وہ بدن سے نکل کر 
سارے جسم پر رینگنے لگا
میں ڈر گئی
بدن کے مساموں ایک بے چین لہر اٹھی
پھیلتی ہوئی ، چکراتی ہوئی 
اور میں خوف سے پگھل کر 
ایک مسندر بن گئی
ایک بیکراں سمندر
مگر وقت کے اجنبی ساحل پر 
جب آنکھ کھلی تو میں نے دیکھا 
میری کلائی خالی تھی
نجانے کس پل 
میری چوڑیاں ٹوٹی تھیں اور اب میں
 اپنی خالی کلائی دیکھ کر 
سوچ رہی ہوں
چوڑیاں ٹوٹتی ہیں تو بدنامی کا
سبب بنتی ہیں 
یا اس سے کئی خوبصورت ان کہی کہانیاں جنم لیتی ہیں
اور کبھی یوں ہوتا ہے
یہ ٹوٹتی ہوئی چوڑیاں
دل میں اتر جاتی ہیں
اور خالی کلائی
اپنے زخموں کا شمار بھی نہیں کر پاتی..
 
نذرِ سر سیّدؒ
ڈاکٹر انجمن آرا انجمؔ
نام اس کا سید احمد تھا
قوم کا سردار تھا
قوم کی نیا کا کھیون ہار تھا
قوم پر اپنی وہ قرباں ہو گیا
مر کے اپنا نام زندہ کر گیا
ایسی ایسی مشکلیں اس نے سہیں
ذکر جن کا ہے محال
لیکن اس نے صبر کا دامن نہ چھوڑا زینہار
اک شکن لایا نہ پیشانی پہ وہ
قوم سے اس نے نہ مانگا تھا کبھی اپنی وفاؤں کا صلہ
عزم و استقلال کا پرچم لئے
ہر قدم پر جانبِ منزل بڑھا
اس نے اپنا خواب پورا کر دیا
شمعِ علم اس نے جلا کر
سارے عالم میں اجالا کر دیا
جامعہ اس نے بنا کر
قوم کو بخشا شعورِ زندگی
اس سے بڑجھ کر اور کیا احساں وہ کرتا قوم پر
اب یہی اپنی دعا ہے صبح و شام
ہر گھڑی رحمت کرے اس پر خدا
 
غزلیں
منظور ہاشمی

بجھی آنکھوں کو بھی، پُرآب رکھنا چاہتے ہیں
کہ ہم صحرا کو بھی، شاداب رکھنا چاہتے ہیں

ہمیں مٹّی کی یہ پوشاک، پیاری ہے تو اس کو
حریفِ اطلس و کمخواب، رکھنا چاہتے ہیں

شفق کے پاس ہو، خونِ تمنا کا ٹھکانہ
وہاں، اک منظرِ نایاب، رکھنا چاہتے ہیں

تمنا رنگ لائے گی، کسی بھی دن، تو ہم بھی
رگوں میں، خون کو، بیتاب رکھنا چاہتے ہیں

جو اپنی نیند کی پونجی بھی، کب کی کھو چکی ہیں
انہیں آنکھوں میں ہم، اک خواب، رکھنا چاہتے ہیں

ہماری آنکھ میں، اک بوند تو، باقی ہے اب بھی
اسی قطرے میں، اک سیلاب، رکھنا چاہتے ہیں

***

مہتاب حیدر نقوی

وہ بستیاں، وہ بام، وہ در کتنی دور ہیں
مہتاب تیرے چاند نگر کتنی دور ہیں

وہ خواب جو  غبارِ گماں میں نظر نہ آۓ
وہ خواب تجھ سے دیدۂ تر کتنی دور ہیں

بامِ خیالِ یار سے اترے تو یہ کھلا
ہم سے ہمارے شام و  کتنی دور ہیں

لے آسمان! ان کو جہاں ہونا چاہئے
اُس خاک سے یہ خاک بسر  کتنی دور ہیں

بیٹھے بٹھاۓ دل کے سفر پر نکل تو آۓ
لیکن وہ مہربانِ سفر  کتنی دور ہیں

یہ بھی غزل تمام ہوئی شام ہو چکی
افسونِ شاعری کے ہُنر کتنی دور ہیں
رئیس الدین رئیسؔ
(۱)
شعروں میں خوش رنگ اشارے میرے ہیں 
معنی اور مفہوم بھی سارے میرے ہیں 

کیسے پھر یہ دنیا مجھ سے باہر ہے
میرا فلک اور چاند ستارے میرے ہیں 

میں بھی کہاں خود اپنی پرستش کرتا ہوں
سب قاری اور سامع پیارے میرے ہیں 

دنیا کی سب خوشیاں سارے نفع ترے 
دنیا کے سب زیاں خسارے میرے ہیں 

ناؤ شکستہ بے جاں بازو تند ہوا 
سوکھے دریا ٹوٹے کنارے میرے ہیں

کوئی نہیں تحریر ورق ہیں سب سادہ 
لفظوں کے بس اُڑتے شرارے میرے ہیں 

***
کس کو معلوم تھا اک روز کہ یوں ہونا تھا 
مستقل ضبط کا انجام جنوں ہونا تھا

عمر بھر زیست کے کاغذ پہ مشقت لکھنا 
یعنی اک شخص کا اس طرح بھی خوں ہونا تھا

بے حسی ملتی مجھے شہر میں جینے کے لیے 
یا مرا دستِ ہنردستِ فسوں ہونا تھا

فاصلہ قرب کی ساعت میں سمٹ سکتا تھا
سرجھکا تھا تو ترا دل بھی نگوں ہونا تھا

بنتے رہنا تھا رئیس آس کے تانے بانے 
کچھ تو جینے کے لیے وجہ سکوں ہونا تھا

****

مسعود مُنّور
(۱)
جو ملا نہیں کرتا ، اُس کو ڈھونڈتے رہنا
فکر جس سے عاجز ہے ، اُس کو سوچتے رہنا
چاند اور سورج کے شیشہ ء تحیر سے
جو نظر نہیں آتا ، اُس کو دیکھتے رہنا
وقت کا رواں دھارا، وہ خدا کا ہرکارہ
جو رُکا نہیں کرتا ، اُس کو روکتے رہنا
کہکشاں کے زینے پر ، اعتکاف کی دھن میں
چاندنی کی جھیلوں میں ، چاند گھولتے رہنا
خرقہ ء ندامت میں ، رقص و حال میں کھو کر
اپنی پارسائی کا پول کھولتے رہنا
وہ ہے آزرِ مطلق ، خالقِ صنم خانہ
اُس کے اِس صنم گھر میں، بُت ہی پوجتے رہنا
ہجر کے ہمالے پر، دِل کی دور بیں لے کر
دور دور سے اُس کے گال چومتے رہنا
جسم گنگناتا ہے  ، ہاتھ بات کرتے ہیں
ہے ہُنر محبت کا چُپ میں بولتے رہنا
میکدہ سی آنکھیں ہیں، اُس حسین کی مسعودؔ
مرمریں سی بانہیں ہیں ، پی کے ڈولتے رہنا
***
(۲)

حیا سے آنکھ کا ایماں،حجاب جیسا ہے
وگرنہ عشق فقہ کے نصاب جیسا ہے
نگہ اُٹھا،کہ کھلیں میکدے کے دروازے
تری نگاہ کا منظر شراب جیسا ہے
میں اُس کی بگڑی ہوئی عادتوں کا دیوانہ
مجھے عزیز ہے خانہ خراب جیسا ہے
اُسی کو پڑھتا رہا عمر بھر عقیدت سے
مرے لیے وہ دعا کی کتاب جیسا ہے
اُسی کے دم سے ہے جنت اُسی سے دوزخ ہے
یہ سوزِ عشق ثواب و عذاب جیسا ہے
یہ آبگینے نہیں دل ہیں ، جوڑ کر رکھیے
یہ زندگی کا سفر کب حباب جیسا ہے؟
یہ تجربہ تو ہے اب پوری زندگی پہ محیط
کرم تمھارا مری جاں عتاب جیسا ہے
کنارِ رودِ درامنؔ ہوں محوِ نظّارہ
مرے لیے تو یہ دریا چناب جیسا ہے
میں تجھ سے مل کے بھی مسعود۔ؔتجھ سے بچھڑا رہا
ترا حضور بھی مجھ کو غیاب جیسا ہے

سلیمؔ  غوری  

جو   دیکھا   رات   وہ   کتنا   حسین   سپنا    تھا
وہ  مجھ  سے   دور  تھا   لیکن   وہ  کتنا   اپنا   تھا

یہ   زندگی   تو   بہت   پر سکون   گزرے   تھی
ہے  جو   عذاب   میرے  دوستوں  کا   رخنا   تھا

وہ   انتظار   میں   رہتا   تیرے   قیامت   تک
مگر  پھر  ایک  نہ  اک  دن  تو  اس  کو  مرنا  تھا

میں   رزم گاہ   سے   دنیا   کی   کب  تلک  بچتا
کہ  اپنے  حصے  کی  جنگ  آپ  مجھ  کو  لڑنا  تھا

میں   عارضی   تیری   چاہت  پہ  رو   دیا  کیونکہ
پھر  اس  کے  بعد  مجھے  اپنے  غم   پہ  ہنسنا   تھا
***

ماجد صدیقی

انت نگر سے ادھر کے ہیں جو کام کے دن ہیں
بعد اُس کے سارے لمبے آرام کے دن ہیں

بِن اُس کے ہر لمحہ ماہِ سحر ایسا ہے
نام کی راتیں ہیں ساری اور نام کے دن ہیں

لطفِ شباب کا موسم ٹھہرا چند برس کا
اُس سے آگے کے ہیں جو کہرام کے دن ہیں

گلے گلے کی پھانس بنی ہے توپ کا گولہ
نظر نظر میں آمر کے انجام کے دن ہیں

ماجد! قوم ہے کیا الہڑ دوشیزہ جس کی
کچی عمر ہے اور خیالِ خام کے دن ہیں
***

  معظم سعیدؔ
ایسا نہیں کہ بزم میں اچھا کوئی نہ تھا
لیکن مجھے یقین ہے تم سا کوئی نہ تھا
کل شام کیوں اداس تھے دل کی گلی میں لوگ
میرے سوا تو شہر میں تنہا کوئی نہ تھا
اک شوق تھا کہ خود سے ملاقات ہو کبھی
لیکن مرے مکان میں مجھ سا کوئی نہ تھا
کس نے خریدنا تھا وہاں آئینہ جناب
بے چہرگی کی بھیڑ تھی چہرہ کوئی نہ تھا
برپا تھا شور ایک مسیحا کا شہر میں
گلیوں میں ہم نے گھوم کے دیکھا ،کوئی نہ تھا
فرہاد سا جنوں ہی مرے کام آگیا
ورنہ سلگتے دشت میں دریا کوئی نہ تھا
***

شاکر القادری

ہرطرف ہے اداس تنہائی
آگئی مجھ کو راس تنہائی

وہ، کہ محوِ نشاطِ محفل ہے
اور مرے آس پاس تنہائی

اب یہی چند اپنے ساتھی ہیں
آرزو،  درد،  یاس، تنہائی

وحشتِ دل بڑھائے دیتی ہے
آرزو ناشناس تنہائی
زرقاؔ مفتی

پھولوں بھری بہار خزاں میں بدل گئی
چاہت کی چاندنی بھی اماوس میں ڈھل گئی
تتلی بنی میں اُڑتی رہی تیز دھوپ میں
خواہش کے پر جلے تو میں بھی ساتھ جل گئی
سہمی ہوئی ہیں خوف سے کلیاں چمن میں کیوں
کیا پھر کسی گلاب کو لے کر اجل گئی
اب دشتِ آرزو میں ہے بے برگ ہر شجر
اس موسمِ فراق میں ہر شاخ جل گئی
لا کر میرے قریب تجھے دور کر دیا
تقدیر میرے ساتھ کوئی چال چل گئی
انجان اس قدر تو مرے حال سے ہوا
جو رہ گئی تھی دل میں محبت نکل گئی
تیری جفا کو ہر اک خطا کو بھلا دیا
تیرے نئے بہانے سے پل میں بہل گئی
دل میں دبی ہوئی تھی جو حسرت بھڑک اُٹھی
جذبات کے دھوئیں میں انا پھر پگھل گئی
شرطیں تری اصول ترے مان کر سبھی
میں موم کی طرح ترے سانچے میں ڈھل گئی
***

منیر ارمان نسیمی
بھدرک، انڈیا
آج کتنی نکھر گئی خوشبو
سیدھے دِل میں اُتر گئی خوشبو

شام ہوتے ہی اُڑ کے گلشن سے
پہلے جگنو کے گھر گئی خوشبو

گل و بلبل اُداس رہتے ہیں
جب سے ساجن کے گھر گئی خوشبو

اپنی پلکوں پہ جو بٹھاتے تھے
اُن سے لیکن مُکر گئی خوشبو

آخری  ہچکی لی جو پھولوں نے
ریزہ ریزہ بکھر گئی خوشبو

کتنی بے فکر تھی وطن میں وہ
جا کے پردیس ڈر گئی خوشبو

چاہ کر بھی مِٹا نہ پاؤگے
بن کے اُردو بکھر گئی خوشبو

میرے ارمانؔ سب ہوئے اُس کے
مجھ سے مِل کے سنور گئی خوشبو
کہانیاں
نجات
سید محمد اشرف
اندھیری رات تھی۔ تیز، سرد ہوائیں وقفے وقفے سے شور مچاتیں اور چپ ہوجاتیں۔ دالان کے پردوں کے شگاف سے ہوکر بھیگی ہوئی ہوا کے جھونکے اندر آکر موٹے موٹے لحافوں میں چھید کیے دے رہے تھے۔ لوہا بجنے کی آواز ڈیوڑھی اور آنگن کو پار کرکے مدھم ہوتی ہوئی کانوں سے پھر ٹکرائی۔ اس سے پہلے ہم لوگ اس آواز کو وہم سمجھے تھے۔ مغربی دالان سے چچا نے لحاف سے منہ نکال کر قدرے بلند آواز میں کہا۔
”دروازے پر کوئی ہے۔“ یہ کہتے کہتے وہ اٹھے اور سرہانے سے ٹارچ اور پلنگ کے نیچے سے ہاتھ بھرکا ڈنڈا اٹھا کر آنگن میں نکل آئے۔ ہم پردوں کے پیچھے دالان میں چپی مارے، لحاف لپیٹے، خاموش لیٹے تھے۔ ابا نے بہ دقّت لحاف کو خود سے الگ کیا۔ سرہانے کی طرف زمین پر رکھی لالٹین کی لو اونچی کی اور پلنگ کی پٹی پر پائوں لٹکا کر بیٹھ گئے۔ پھر کچھ سوچ کر تیزی سے اٹھے اور آنگن کو عبور کرتے ہوئے صدر دروازے پر اتنی تیزی سے پہنچے کہ چچا بڑے دروازے کی کنڈی بھی نہیں کھول پائے تھے۔ چچا نے مڑ کر دیکھا اور بڑے بھائی کو پشت پر دیکھ کر اطمینان کا سانس لیا۔ کنڈی گرا کر صدر دروازے کے دونوں پٹ کھینچ کر کھولے۔ تیز ہوا نے دونوں بھائیوں کے بدن کا ہر وہ حصہ برف کردیا جو کھلا ہوا تھا۔
سامنے شبراتی کَھٹ بُنا سکڑا سمٹا شرمندہ سا کھڑا تھا۔ اتنی تیز سردی کے باوجود صرف ایک پرانی بنڈی پہنے تھا جس کا رنگ پہچاننا اس اندھیرے میں اور بھی مشکل تھا۔
”گھر میں کوئی بچہ ہوا ہے۔ کان میں دعا پڑھوانا ہے۔“ اس نے سلام کرکے نیچے نظریں کیے مسکراتے ہوئے یہ اطلاع دی۔
”مبارک ہو۔“ ابا نے کہا۔
”لاحول ولا قوة الا....“ چچا زیر لب بڑبڑائے۔
ابا بولے۔ ”ایسا کرو شبراتی کے بچے کے سیدھے کان میں اذان پڑھو اور بائیں کان میں اقامت، کلمے کی انگلی سے شہد چٹائو اور چھوٹی چمچی سے نیم گرم پانی تھوڑا تھوڑا پلائو۔“
”پانی وانی والی بات تو ٹھیک ہے۔ پر دعا آپ ہی کو پڑھنی ہے۔“ وہ کَھٹ بُنا کنمنایا۔
میں بھی اتنی دیر میں سرد ہوائوں سے الجھتا، دوڑتا، آنگن عبور کرکے ڈیوڑھی میں آکر دروازے کا پٹ پکڑ کر کھڑا ہوچکا تھا۔ ابا چچا سے بولے۔
”تم شبراتی کے گھر ہو آئو۔ اذان اور اقامت پڑھ دینا۔“ پھر سرگوشیوں میں برہمی کے انداز میں بڑبڑائے۔
”ہر سال ایک بچہ.... حد ہوگئی۔“ مجھ پر نظر پڑی تو ماتھے پر شکنیں نمودار ہوگئیں۔
”تم سے کس نے کہا تھا یہاں آنے کو؟ چلو اندر جاکر لیٹو۔“
”میں بھی کَھٹ بُنے کا بچہ دیکھوں گا۔“
”نہےں! بچے ایسی جگہوں پر نہیں جاتے۔“
”بھائی جان، جانے دو۔ دور کھڑا رہے گا۔“ چچا نے سفارش کی۔
جب ہم چچا بھتیجے شبراتی کے گھر پہنچے تو دروازہ اندر سے بند نہیں تھا۔ شبراتی کھنکھار کر اندر داخل ہوا۔ ”چھوٹے میاں آئے ہیں۔ پردہ کرلو۔“ اس نے قدرے بلند آواز سے کہا۔
گھر میں داخل ہوتے ہی کچی مٹی کا ایک دالان نظر آیا اور کچھ بھی نہےں۔ میں نے اندھیرے میں غور سے دیکھا۔ ایک بے چھت کا، کمر کی اونچائی بھر کا، کچا بیت الخلا بھی دروازے سے ملحق تھا۔
یہ لوگ قدمچوں پر کھڑے ہوکر کمر بند باندھتے ہیں یا نیچے اتر کر؟ مجھے کچھ سوچ کر بڑے زور سے ہنسی آئی مگر میں نے چالاکی سے اسے ضبط کیا۔
دالان میں مٹی کے تھملے کے پیچھے کھٹیا پر لیٹی شبراتی کی عورت نے ادھڑی ہوئی رضائی سے سر اس طرح چھپایا کہ سرہانے کی طرف اس کے سیدھے ہاتھ نے مڑ کر کلائی کی ہڈی کی مدد سے ایک فریم سا بنا لیا۔ میں نے فوراً اندازہ لگایا کہ کَھٹ بُنے کی بیوی ایک عقل مند عورت ہے۔ اس طرح لیٹنے میں رضائی کے اندر سانس لینے میں بھی آسانی ہورہی ہوگی اور پردے کا پردہ ہوگیا۔ کھٹیا کے پاس زمین پر ایک کالی موٹی خوں خوار عورت المونیم کے تسلے میں خون میں ڈوبے چیتھڑے اور کچھ اس سے بھی زیادہ خوف ناک چیزیں لیے بیٹھی تھی۔
چچا نے اسے ”دائی ماں“ کہہ کر سلام کیا۔ جواب دینے میں اس کے دانت چمکے تو میں سہم اٹھا لیکن اس کی آواز اور لہجے میں بڑی نرمی اور ادب تھا۔ میرا دل چچا کے تیئں عقیدت سے سرشار ہوگیا۔
ماں کے ادھر ایک چھوٹے سے گدے پر سیاہی مائل سرخ لوتھڑا آنکھیں بند کیے پڑا تھا۔ ابھی اسے کپڑے نہےں پہنائے گئے تھے۔ مختلف رنگوں کے پرانے، موٹے، ادھڑے پھٹے کپڑوں سے اسے ڈھانپے رکھنے کی کوشش کی گئی تھی۔ چچا نے جلدی جلدی سیدھے کان میں اذان اور الٹے کان میں اقامت کے کلمے پڑھے۔
”شہد لائو۔“ چچا نے شبراتی کو مخاطب کیا۔
شبراتی نے دیوار کے سہارے پیال پر لیٹے بیٹھے اپنے حیران بچوں کے قریب جاکر سرگوشیوں میں کچھ پوچھا۔ وہ ”ناں ناں“ کرنے لگے۔ وہ گھبرایا ہوا بیوی کی کھاٹی کی طرف مڑا۔ ہم دونوں کو دیکھ کر بیوی سے کچھ بول نہیں سکا۔ چچا مجھے لے کر قریب کھسک آئے۔ وہ بیوی کی کہنی ہلا ہلا کر کچھ پوچھ رہا تھا جو رضائی کے اندر نفی میں سرہلا رہی تھی۔ وہ پوچھتے پوچھتے کھسیا گیا۔ اس کی آواز غالباً تیز ہوجاتی اگر چچا اس کا نام لے کر اسے قریب نہ بلا لیتے۔
"شکر سے بھی کام چل جائے گا۔ شکر ہے؟"
وہ خوش ہوگیا۔ تیزی سے اندر گیا اور بڑے بیٹے سے کچھ پوچھا۔ وہ دیر تک لہجے کو تیز اور آواز کو نرم بنا کر کچھ پوچھتا رہا۔ اچانک اس کا بڑا بیٹا بلبلا کر رونے لگا۔ 
”ادھر آئو شبراتی!“ چچا نے تیز لہجے میں آواز دی۔
شبراتی کھسیایا ہوا ان کے پاس آکر کھڑا ہوگیا۔
”گھر میں تھوڑا سا چٹکی برابر گڑ ہوگا؟“
”گڑکا تو مجھے اچھی طرح معلوم ہے کہ نہیںہے۔ مغرب کے بعد سارے بچوں کے ساتھ آج گڑ سے روٹی کھائی تھی۔ جو بچا تھا دائی ماںنے پانی میں گھول کر بچوں کی ماں کو پلوا دیا تھا۔“
میں نے دیکھا کہ چچا کے چہرے پر کچھ عجیب و غریب رنگ آرہا تھا۔ بہ دقت انہوں نے خود پر قابو پایا اور سمجھانے والے انداز میں دھیمے دھیمے شبراتی سے کہا۔
”شہد، شکر، یا گڑ فرائض و واجبات میں نہیں ہیں۔ کانوں میں اذان دی جاچکی ہے۔ اب تم اسے گنگنا پانی پلا دینا۔ بچے کی ماں کو گرم گرم دودھ پلائو اور تب اس سے کہو کہ بچے کو دودھ پلائے۔ سمجھے؟“
شبراتی دالان میں گھسا۔ دیر تک گھسا رہا۔ سرگوشیوں میں بیوی اور بچوں سے باتیں کرتا رہا اور جب روہانسا ہوکر دالان سے باہر نکلا تو اس کے ہاتھ میں ایک برتن تھا جو ایسے گھروں میں عام طور پر دودھ رکھنے کے لیے استعمال ہوتا ہے۔ چچا دیر تک ماں کی صحت، اس کی غذا اور اس غذا سے بچے پر مرتب ہونے والے اثرات کے بارے میں نرمی سے سمجھاتے رہے۔ شبراتی سب کچھ سنتا رہا اور نیت باندھے کھڑا رہا۔ تب چچا کی نظر اس برتن پر پڑی جو بالکل خالی تھا۔ ”چچا نے ”اونہہ“ کہہ کر میرا ہاتھ پکڑا اور تقریباً کھینچتے ہوئے گھر کی طرف لے چلے تھوڑی دیر بعد جب میں اماں سے تھوڑا سا شہد اور پتیلی بھر دودھ لے کر چچا کی نظر بچا کر شبراتی کے گھر کی طرف جارہا تھا تو آسمان کے نچلے حصے میں ایک میلی میلی صبح نمودار ہورہی تھی۔
٭٭٭
ایوب دن بھر جانگیا پہنے گلی میں گھومتا رہتا۔ ناک بہتی رہتی اور میل کی تہیں جمتی رہتیں۔ ایک دن میں نے ابا سے کہا کہ کھٹ بنے کے بچے ایوب کو مدرسے میں بٹھا لیجیے۔ انہوں نے ہامی بھرلی۔ میں بھاگا بھاگا گیا اور ایک بغدادی قاعدہ، تختی، ملتانی مٹی اور کلک کے قلم خرید لایا اور باقی کے پیسے ابا کو واپس کردیے جو انہوں نے بغیر گنے جیب میں رکھ لیے۔ گھر سے بالٹی اور مگ لے کر چوک میں کھڑے ہوکر کنویں سے پانی کھینچ کھینچ کر میں نے اسے خوب نہلایا۔ وہ گورے رنگ کا نکلا۔ اس کے بال بہت چیکٹ تھے۔ بڑی مشکل سے صاف ہوئے۔ انگلیوں سے اس کے بالوں میں کنگھی کی۔ اس کی صورت لڑکیوں جیسی نرم نرم تھی۔ ابا نے مونڈھے پر بیٹھے بیٹھے تمام کاموں کا جائزہ لیا اور کہا۔
”آج مکتب کا وقت تو ختم ہوگیا۔ تم اسے اس کی ماں کے پاس لے جائو اور کہو کہ قاعدہ اور قلم ایک پاک ستھرے بستے میں رکھیں اور کل صبح اسے صاف صاف کرتا پاجامہ پہنا کر مکتب بھیج دیں۔ میں بسم اللہ پڑھا دوں گا۔“ یہ کہہ کر انہوں نے جیب میں ہاتھ ڈال کر کچھ سکے نکالے اور مجھے دے کر کہا۔
”ان کے بتاشے لے آنا۔“ اتنی صبح بتاشوں کی دکانیں نہیں کھلتیں۔ میں اسے لے کر اس کے گھر گیا۔ اس کے گھر میں کوئی خاص تبدیلی نہیں آئی تھی البتہ شبراتی کی سانس بہت پھولنے لگی تھی۔ میں نے ایوب کی ماں سے پاک صاف کرتا پاجامہ اور بستہ تیار کرنے کو کہا۔ وہ مجھے دیکھ کر سر پر دوپٹا برابر کرنے لگی تھی۔ میری بات سن کر ہاتھ وہیں کے وہیں رہ گئے۔
فجر کی نماز کے بعد منہ اندھیرے میں اس کے گھر پہنچا۔ ایوب تیار تھا۔ راتوں رات اس کے باپ کا پاجامہ کاٹ کر اس کے سائز کا کردیا گیا تھا۔ شبراتی لنگی پہنے سانس سے لڑ رہا تھا۔
”بستہ کہاں ہے؟“ میں نے ماہر جاسوس کی طرح چاروں طرف نگاہیں پھینک کر سوال کیا۔ اس کی ماں کچھ نہیں بولی۔ پیٹھ موڑ کر ٹین کا بکس کھولا۔ اس میں صاف اور میلے کچھ کپڑے، دو تین پرانی مذہبی کتابیں اور تھوڑے سے تانبے کے برتن تھے۔ وہ الٹ پلٹ کر ہر کپڑے کو دیکھتی اور ہر کپڑے کی افادیت اسے بستے سے زیادہ نظر آتی۔ میں پیچھے سے صرف اس کے ہاتھ دیکھ پارہا تھا۔ اس کی انگلیوں کی حرکات سے اندازہ ہورہا تھا کہ وہ کس کپڑے کو کتنی اہمیت دے رہی ہے۔ کپڑے دیکھتے دیکھتے اس کا ہاتھ صندوق کے فرش سے ٹکرایا۔ میں نے گردن اٹھا کر پیچھے سے ایوب کی ماں کے سر کے اوپر سے نیچے کی طرف دیکھا۔ کپڑے ختم ہوچکے تھے۔ صندوق کے فرش پر پیلے پرانے اردو اخبار بچھے ہوئے تھے۔
میں ایوب کی ماں اور شبراتی کو سنانے کے لیے تعلیم، اس کی اہمیت، مکتب اور اس کے لوازمات، کتابوں، قلم اور بستے کے بارے میں دیر تک باتیں کرتا رہا، یہاں تک کہ وہ تمام الفاظ ختم ہوگئے جو میں نے مکتب کے منشی جی سے سنے تھے۔ شبراتی یہ سب سن کر عالمانہ انداز میں سرہلاتا رہا اور زمین کو دیکھتا رہا، اتنی دیر تک دیکھتا رہا کہ مجھے شک ہونے لگا کہ وہاں کچھ سکے نہ پڑے ہوں۔ میں نے آگے بڑھ کر غور سے دیکھا وہاں کچھ بھی نہیں تھا۔ میں ایوب کی ماں کی طرف بڑھا۔ اس نے مجھ سے نظریں نہیں ملائیں، صندوق ایک طرف کرکے چپ چاپ بیٹھ گئی۔
میرے منہ سے بے ساختہ ”اونہہ“ نکلا۔ میں ایوب کا ہاتھ پکڑ کر تقریباً گھسیٹتے ہوئے گھر کی طرف چلا۔ اسے دروازے پر کھڑا کیا۔ اندر جاکر اماں کی نظر بچا کر قرآن شریف کا جزدان نکال کر لایا اور ایوب کا ہاتھ پکر کر مکتب کی طرف چلا جہاں ابا بیٹھے ہم دونوں کا انتظار کررہے تھے۔ رات کے لائے بتاشے ان کے قریب پڑیا میں بند رکھے تھے۔
مکتب کے باہر ایک کاہل وجود بیمار دن گھٹنوں کے بل دھیمے دھیمے رینگنے لگا تھا۔
٭٭٭
شبراتی اور اس کی بیوی کا انتقال تین راتوں کے وقفے سے ہوا۔ کھٹ بنا پہلے رخصت ہوا۔ اسے دمے کا مرض تھا۔ اس کی بیوی کو دق تھی۔ ایوب اپنے بڑی بھائی بہنوں کے ساتھ میت کی چارپائی کے پاس خاموش کھڑا تھا۔ کفن کا انتظام ہوچکا تھا۔ میں ابھی ابھی نوکری سے چھٹی پر آیا تھا۔ سامان بھی ٹھیک سے نہیں رکھا تھا کہ یہ اطلاع ملی۔ ابھی میت نہیں اٹھی تھی۔ میں جنازے کے مختصر سے جلوس میں آکر شامل ہوگیا۔
محلے کی مسجد کے امام کا اصرار تھا کہ اول منزل میں دیر نہ کرو۔ ایک نئی جائے نماز کا انتظام کرو اور میت کو لے کر قبرستان چلو۔ ایوب امام صاحب کو لے کر ایک کونے میں گیا۔ جانے کیا ہوا کہ امام صاحب کے ماتھے پر شکنیں پھیل گئیں۔ میں نے دیکھا ایوب سب کی نظریں بچا کر دالان میں لٹکی شبراتی کی بنڈی کی جیبیں ٹٹول رہاہے۔ اس نے جیبیں الٹ دیں۔ چاند تارا بیڑی کا بنڈل اور ایک ماچس برآمد ہوئی اور کچھ نہیں تھا۔ کالی جیبیں بوڑھی گائے کے سوکھے تھنوں کی طرح لٹکی ہوئی تھیں۔
امام صاحب ایوب کو الگ بلا کر لے گئے۔ میں نے غور سے سنا۔ وہ اسے جنازے کی نماز کی اہمیت، تدفین میں عجلت اور قبر کے عذاب سے حفاظت وغیرہ کے بارے میں بہت سنجیدگی اور درد مندی کے ساتھ کچھ سمجھا رہے تھے۔ وہ آنکھیں نیچی کیے ان کی باتیں دھیان سے سنتا رہا۔ ایک لفظ نہیں بولا۔ یوں بھی اسے بولتے میں نے کبھی نہیں سنا تھا۔ اس کی آواز بھاری ہے یا متوازن، یا لڑکیوں کی طرح مہین، میں یہی سوچتا رہا۔ امام صاحب کا چہرہ اور لہجہ آہستہ آہستہ جہنم کی طرح سرخ اور تیز ہورہا تھا۔ ایوب کے بھائی بہن ان تمام باتوں کو ایک گو نہ احترام اور خوف کے ساتھ سنتے رہے۔
جب امام صاحب کو خیال آیا کہ دینی کتابوں کے وہ تمام حصے بیان کیے جاچکے ہیں جو اس موضوع پر انہیں یاد رہ گئے تھے تو وہ ایک عجیب سی بیزاری کے عالم میں ایوب کے سیاہ پڑتے چہرے کی طرف دیکھنے لگے، کہ مغرب کا وقت ہوچکا تھا اور ایوب کی ماں آنگن میں کفن اوڑھے لیٹی تھی۔ ایوب کھڑا ہوا مایوسی کے عالم میں ہاتھ مل رہا تھا۔ تب میں نے تیز نظروں سے امام صاحب کی طرف دیکھا۔ وہ کچھ سہم سے گئے کہ ان کا رات کا کھانا اور عید کے کپڑے ہمارے ہی گھر سے جاتے تھے۔ وہ میت کی چارپائی کی طرف لپکے۔
”حضرات! کلمہ پڑھتے ہوئے، میانہ روی سے، قبرستان کی طرف چلیے، اول منزل میں دیر نہیں کرنی چاہیے۔ یہی حکم آیا ہے۔“
وہ سرہانے لگے۔ میں پائینتی لگا۔ راستے بھر ”اونہہ اونہہ“ کی آوازیں کانوں میں آتی رہیں۔ بہت چاہا لیکن اندازہ نہیں ہوسکا کہ آوازیں کہاں سے آرہی ہیں۔ میرا ذہن نئی پرانی یادوں کو کھنگالتا رہا۔ دودھ کا خالی برتن، خالی صندوق میں بچھے پیلے پرانے اخبار اور بنڈی کی خالی لٹکی ہوئی جیبیں۔ میں نے چچا کو، خود کو اور امام صاحب کو مفید، عالمانہ اور مشفقانہ باتیں کرتے سنا۔ دور اور قریب کے ماضی کی آوازوں کی تکرار، کلمے اور درود کو مدغم کرتا، آپس میں الجھاتا، نکالتا، سلجھاتا‘ سنتا اور محو کرتا ہوا میں آگے ہی آگے بڑھتا رہا۔
گرمیوں کی شامیں شفاف ہوتی ہیں لیکن اس دن کے سوگ نے انہیں دھندلاکر دیا تھا کہ ہمارے کاندھوں پر ایک میت تھی اور اس میت کے بچے ہمارے دائیں بائیں کلمہ درود پڑھتے دھیمے دھیمے چل رہے تھے۔ گیہوں کے تازہ کٹے کھیتوں میں ڈنٹھلوں سے پیروں کو بچاتے ہوئے۔ جب ہم قبرستان میں داخل ہوئے تو میں نے ایوب کے کندھے پر شفقت سے ہاتھ رکھا۔ اس نے میری طرف حیران سہمی سہمی نگاہوں سے دیکھا۔ مجھے ”اونہہ اونہہ“ کی آوازیں پھر سنائی دیں۔ اس بار میں جان گیا۔ یہ آوازیں امام صاحب کے ہونٹوں سے نکل رہی تھیں جو بیزاری اور مایوسی کے ساتھ میت اٹھائے اپنے قدموں کو کھینچتے ہوئے قبرستان میں داخل ہورہے تھے۔ عشا کے بعد جب رات شروع ہوچکی تھی، تب میں گھر سے نکلا اور شبراتی کے گھر والوں کی نظر بچا کر امام صاحب کو ایک نئی جائے نماز دے آیا۔
٭٭٭
تار کا مضمون مختصر تھا۔
”ایوب اسپتال میں دم توڑ رہا ہے۔ آپ کی ضرورت ہے۔ فوراً آجائیے۔“
نیچے اس کے بڑے بھائی کا نام لکھا تھا۔ میں اسی وقت چل پڑا۔ گھر پہ ابا نے بتایا کہ وہ ٹرک ڈرائیور بن گیا تھا۔ برسات کا موسم، تنگ سڑکیں، موسلا دھار بارش، سامنے سے آتے ٹرک کی تیز ہیڈ لائٹ اور ڈرائیور کی شراب نوشی، نتیجہ یہ ہوا کہ ایوب کا ٹرک بری طرح حادثے کا شکار ہوا۔ حادثے کی جگہ سے لے کر وطن کے اسپتال تک سیروں خون بہہ گیا۔ درمیان میں کوئی طبی سہولت بھی میسر نہیں آئی۔
میں نے جلدی جلدی جیب میں بہت سے روپے رکھے اور اسپتال پہنچا۔ آدھی رات کا وقت تھا۔ اسپتال آبادی سے ہٹ کر ایک باغ کے کنارے بنا ہوا تھا۔ اسپتال میں ایوب کے بھائیوں اور سرکاری ڈاکٹر کے علاوہ میرا بچپن کا ساتھی ڈاکٹر نہال الدین بھی تھا جس پر مجھے زیادہ اعتقاد تھا۔ اسے دیکھ کر قدرے طمانیت کا احساس ہوا لیکن اس کا چہرہ بجھا بجھا تھا۔ مجھے بے چین دیکھ کر وہ ادھر ادھر کی باتیں کرنے لگا۔
”نواڑ کے پلنگ کا رواج شروع ہوا تو ان لوگوں نے نواڑ کا کام شروع کردیا۔ پھر دھیرے دھیرے شہروں کی دیکھا دیکھی سستے ڈبل بیڈ کا فیشن شروع ہوا تب یہ لوگ بالکل بے روزگار ہوگئے۔ ایوب نے مکتب میں بہ مشکل چار درجے پاس کیے۔ جب یہ سولہ برس کا ہوگیا تو اس نے مجھ سے عمر کا جھوٹا سرٹیفکٹ بنوا کر ٹرک کا لائسنس نکالا۔ تین چار برسوں تک اسی کام میں لگا رہا۔ ٹرک والوں کی زندگی کا تمہیں معلوم ہے۔ وقت پر کھانا نہ وقت پر سونا، ذہنی اذیتیں اور دن رات کا تشنج ایک طرف نتیجہ یہ ہوا کہ کم زور ہوگیا۔ تیز بارش میں سامنے والے شرابی ڈرائیور نے ڈپر نہیں دیا۔ اس نے بچانے کی بہت کوشش کی لیکن کم زور ہاتھوں سے بھاری ٹرک کا اسٹیئرنگ کتنا گھوم پاتا۔ سڑک کے کنارے شیشم کے ایک درخت سے ٹرک بری طرح ٹکرایا۔ سینے کی کوئی پسلی ایسی نہیں جو فریکچر نہ ہو‘‘؟؟

وہ آدمی
دیپک کنول

  وہ پچھلے کئی سالوں سے اس شہر میں کوڑے کر کٹ کی طرح کسی گٹر کے کنارے یا فٹ پاتھ کے کسی کونے میں کاٹھ کباڑ کی طرح پڑا ہوا ہوتا تھا۔ وہ کون تھا یہ کوئی نہیں جانتا تھا۔ وہ ہندوتھا یا مسلمان، سکھ تھا یا عیسائی یہ بھی کوئی نہیں جانتا تھا۔ لوگ اگر اُسکے بارے میں کچھ جانتے تھے تو وہ یہ تھا کہ وہ کوئی سنکی خبطی ہے۔ جو عجیب عجیب حرکتیں کرتا رہتاہے یا علول جلول بکتا رہتا ہے۔ وہ کبھی ہنستا تھا تو کبھی روتا تھا۔ کبھی خاموش ہوجاتا تھا تو کبھی خود کلامی میں مصروف رہتاتھا۔اُسکے ذہنی خلفشاراور دیوانگی کا یہ عالم تھا کہ وہ کسی کی برات دیکھ کر رونے لگتا تھا تو کسی کی میت یا ارتھی دیکھ کر زور زور سے ہنسنے لگتا تھا۔ کچھ لوگ اُسکی ان دل سوز حرکتوں پر خون کے گھونٹ پی کر رہ جاتے تھے تو کچھ اُسے لال پیلی آنگھوں سے گھور کر نکل جاتے تھے ۔ چونکہ وہ پاگل تھا اس لئے لوگ اُسے مارتے پیٹتے نہیں تھے،بس منہ ہی منہ میں اُسے صلواتیں سنا کر چلے جاتے تھے۔
وہ بڑابدرواورغلیظ تھا۔کوڑے کر کٹ میں جو بھی بچا کھچا کھانا اُسے ملتا تھا وہ اُسی سے اپناپیٹ بھر لیتا تھا ۔ اپنے میلے کچیلے بدن کو اُترن پترن سے ڈھانپ لیتا تھا۔ اُسکے بدن سے نکلتی بوباس کے آگے کوئی ٹھہر نہیں پاتا تھا۔اس بدبو سے یہی ظاہر ہوتا تھا کہ اُسنے برسوں سے نہایا نہیں ہوگا ۔بدن پر میل کی پرتیں اسطرح سے جم گئی تھیں جیسے کسی خستہ حال عمارت پر جما ہوا پلاسٹر جو جگہ جگہ سے اُتر چکاہو۔ اُسکے پاوں ایک جگہہ ٹھہرتے ہی نہیں تھے۔ جب دیکھوڈنڈے بجاتا پھر رہا ہے۔کبھی ادھر تو کبھی اُدھر جیسے وہ زمین کو ناپنے میں لگا ہو۔
شہر میں سکون تھا، امن وامان تھا۔ہر کوئی اپنی روزی روٹی کے چکر میں اُلجھا ہوا تھا۔ اس لئے لوگ اُسکی حرکتوں پر کوئی توجہیہ نہیں دیتے تھا۔اکثر کچھ بھلے لوگ اُسکے سامنے چند سکے پھینک کے چلے جاتے تھے وہ اتنا مجہول اور مغرور تھا کہ پھینکے ہوئے پیسے واپس اُنکی طرف اُچھال دیتا تھا۔ لوگ اُسکی کسی بھی حرکت کا برا نہیں مناتے تھے۔دراصل ہر آدمی ایک خبط الحواس آدمی کے سامنے ہی مہذب ہونے کا مظاہرہ کرتا ہے،جب کہ عام آدمی سے اُلجھتے ہوئے وہ تہذیب شرافت سب کچھ بالائے طاق رکھ دیتا ہے۔
ایک دن عدالت نے فرمان جاری کیا کہ شہر کے فٹ پاتھ پر جتنے بھی چھوٹے موٹے مندر یا درگاہیں بنی ہیں جن کی وجہ سے عام لوگوں کو چلنے پھرنے میں دقتوں کاسامناکرنا پڑرہا ہے اُنہیں فی الفوروہاں سے ہٹادیا جائے۔ مینوسپلٹی والوں نے کورٹ کے اس حکم پر عمل درامد شروع کرتے ہوئے جس دن مندر وں کو فٹ پاتھ سے ہٹانے کا کام شروع کیا تو آناًفاناً میں شہر میں حالات بگڑ گئے اور دیکھتے ہی دیکھتے ہر طرف ہندو مسلم دنگے پھوٹ پڑے۔ حکم کورٹ کا تھا جس میں مسلمانوں کا کچھ لینا دینا نہیں تھامگر اُس بیمار ذہنیت کا کیا کیجئے گا جس میں ہم آدھی صدی سے مبتلا ہیں۔دنگائی مسلمانوں پر قہر بن کر ٹوٹ پڑے ۔ کئی لوگ مرے ۔کء دوکانیں جلائی گئیں۔ کئی عبادت گاہوں کو نقصان پہونچایا گیا۔ شہر زرم گاہ میں تبدیل ہوگیا۔ آگ زنی اور لوٹ مارکی یہ وارداتیں کئی دنوں تک چلتی رہیں ۔ پولیس کو امن وامان پھر سے قائم کرنے کے لئے کافی مشقت کرنا پڑی ۔ چاردن کی ہنگامہ آرائی کے بعد شہر میں امن وقانون پھر سے بحال ہوگیا۔پانچویں دن سب نارمل تھا۔ 
اب کے پولیس اور مینوسپلٹی والوں نے درگاہوں کو ہٹانے کی پہل کی ۔ اس بار مسلمان بھڑک اُٹھے ۔ اُنہوں نے ان درگاہوں کو منہدم کرنے کے لئے ہندوں کو ذمہ دار ٹھرایا۔ وہ لام بند ہوکے ہندوں پرٹوٹ پڑے ۔اس بار بھی وہی کھیل دہرایا گیا۔ کئی بے قصورلوگوں کو اپنی جان سے ہاتھ دھوناپڑا ۔ کئی دکانوں کو نذرِ آتش کیا گیا۔ کئی عبادت گاہوں کو نقصاپہونچایا گیا۔ سر کار بھی اس بار اپنی ضدپر اڑی رہی۔ شہر سے سارے مندر اور درگاہیں ہٹائی گئیں جو ٹریفک جام کا سبب بنتی تھیں۔
ایک بار پھر شہر میں شانتی آگئی ۔ پھر سے سب کچھ نارمل ہوگیا جیسے کچھ ہوا ہی نہیں تھا۔ لوگ پھر سے روزی روٹی کے چکّر میں جٹ گئے۔ وہ جو ان دنگوں میں مرے اُنہیں لوگ بھول گئے۔ جن کی دوکانیں جلیں اُنہیں بھی لوگ بھول گئے ۔اُنہیں اگر دکھ تھا تو وہ اس بات کا تھا کہ عبادت گاہوں کو دنگائیوں نے نقصان پہنچایا تھا۔ اسی بیچ ایک دن شہر میں یہ افواہ پھل کئی کہ جس جکہ شاہ بابا کی درگاہ تھی وہاں پر کئی لوگوں نے رات کو ایک سفیدریش درویش کو ہرے رنگ کا کفن پہنے بیٹھا ہوا دیکھا۔ یہ خبرشہر میں جنگل کی آگ کی طرح پھیل گئی اور لوگ رات کو گھروں سے نکل کر شاہ بابا کا دیدار کرنے کے لئے ساری رات فٹ پاتھ پر بھیٹے رہے مگر بابا کہیں دیکھائی نہیں دیا۔ ابھی یہ افواہ ٹھنڈی بھی نہ پڑی تھی کہ ایک اور خبر شہر میں گرم ہوگئی کہ جہاں پر سائیں کا مندر تھا وہاں پر چندراہ گیروں نے رات کو گھر لوٹتے وقت ایک جٹا دھاری بابا کو ایک ٹانگ پر کھڑا پایا۔خبر کیا پھیلی کہ فٹ پاتھ پر لوگوں کا تانتا بند گیا ۔ پوری رات سائیں کے بھگتوں نے آنکھوں ہی آنکھوں میں اس آس کے ساتھ کاٹی کہ ایک بار سائیں کے درشن ہوجائیں تو اُن کا جیون سپھل ہوجائے گا۔ شاہ بابا کی طرح یہاں بھی بھگتوں کو نامراد ہی لوٹنا پڑا لیکن اس کے باوجود لوگوں کی آستھااور وشواس میں کمی نہیں آئی۔وہ ہر رات فٹ پاتھ پر بیٹھ کر بھجن کیرتن کرتے رہے جب کے شاہ بابا کے مریدرات بھر لوبان جلاتے رہے اور نعتیہ قوالیاں پڑتے رہے۔
اس دیش میں اندوشواس کی کوئی کمی نہیں۔ ہندوں نے ایک چمتکار مانا تو مسلمانوں نے اسے معجزے سے تعبیر کیا۔ اُن کا ماننا تھا کے شا ہ بابا اپنی درگاہ کی بے حرمتی کا بدلہ لینے کے لئے ظہور پزیر ہوئے تھے جب کہ ہندوں کا یہ ماننا تھاکہ سائیں کی مہما ہے جو وہ ساکھشات آدمی کے روپ میں پرکٹ ہوا ہے۔اب ان دونوں جگہوں پر جمگھٹا لگا رہتا تھا۔کہیں اگربتی اور دھوپ کی مہک سے ماحول معطر ہورہا ہے تو کہیں لوبان کی نکہت سے فضامہک رہی ہے۔ کہیں پر بھجن کیرتن گائے جارہے ہیں تو کہیں اللہ اکبر کے نعروں سے فضا گونج رہی ہے۔بھگتوں کی اتنی سادھنا اور اُپاسناکے باوجود وہ جمتکاری ہستی کسی کو نظر نہیں آئی۔ پولیس نے ان ساری خبروں کو اندوشواس کہہ کر خارج کر دیا جن کی وجہ سے پچھلے کئی دنوں سے شہر کے ماحول میں ایک زپردست ہیجان برپا ہوا تھا۔
آخر ایک دن وہ چمتکاری رات کے آخری پہر میں بھگتوں کے سامنے نمودار ہوگیا۔اُسے اپنے سامنے جیتا جاگتا پاکر لوگوں پر تووجدکی سی کیفیت طاری ہوگئی ۔کچھ لوگ تو اُسے سامنے دیکھ کی خوشی سے پا گل ہوگئے۔ کچھ اُسکے چرنوں کو چھونے کے لئے ایک دوسرے سے اُلجھتے چلے گئے۔وہ اطمینان اور سکون سے کھڑا اپنے بھگتوں کو دیکھتا رہا اور پھر قدرے توقف کے بعد وہ بھیڑسے یوں گویا ہوا۔
۔۔’’میری بندگی کروکیونکہ میں تمہارا بھگوان ہوں۔میری اُپاسنا کرو کیونکہ مجھ میں ساری سرشٹی سمائی ہوئی ہے۔میں وہ ہوں جو تم نہیں ہو۔میں دیکھ سکتا ہوں جو تمہاری یہ آنکھیں نہیں دیکھ سکتی ہیں ۔میں وہ آوازیں سن سکتا ہوں جو تمہارے یہ دوکان نہیں سن سکتے ہیں ۔میں تمہیں وردان دے سکتاہوں کیونکہ میں دانی ہوں اور میرے پاس دان کرنے کے لئے دو نہیں دوہزار ہاتھ ہیں۔تمہارا کشٹ میں ہی دور کر سکتا ہوں کیونکہ میں کشٹ نوارن ہوں۔ کشٹوں سے مکتی چاہتے ہو تومیری شرن میں چلے آو۔ مجھے اپنا بھگوان اپنا خدا مانو۔اُسی میں تم سب لوگوں کی بھلائی ہے۔‘‘
لوگ اُسکی جے جے کار کرتے رہے اور ساتھ ہی اُسکے قدموں میں لوٹتے رہے۔کچھ دیر بعد وہ وہاں سے غائب ہوگیا۔جہاں وہ کھڑا تھالوگ اُس جگہ کی مٹی اپنے ہاتھوں میں اُٹھا کر اپنے ماتھے پر ملنے لگے۔ رات بھر یہ سماں جاری رہا۔
جب یہ خبر مسلمانوں تک پہونچی تو وہ شاہ بابا کی درگاہ پر جمع ہوگئے اور رات بھر اللہ اکبر کے نعرے کگاتے رہے ۔کچھ لوگ رورو کر بابا کو بلاتے رہے کچھ نالہ وفریاد کرتے رہے۔دراصل یہ اب وقاراور وشواس کا مسہلہ بن کررہگیا تھا۔وہ بابا سے ایسے ہی معجزے کی آس میں بیٹھے تھے تاکہ وہ مخالف فرقے کے کراماتی اثر کو کم کر سکیں ۔اچانک ایک معجزہ ہوگیا۔وہ کراماتی نمودار ہوا۔لوگوں نے جب اُسے اپنے سامنے زندہ جاویدپایاتو اُن پر وجدکی سی کیفیت طاری ہو گئی ۔اللہ اکبر کے نعروں سے فخاگونج اُٹھی ۔اُسنے لب تبسم کے ساتھ اپنے عقیدت مندوں پر ایک نگاہ ڈالی اور پھر وہ اُن سے اُسی طرح مخاطب ہوا جس طرح وہ ہندوبھگتوں سے مخاطب ہوا تھا ۔اُسکی تقریر سن کر لوگوں کے کان کھڑے ہو گئے ۔کئی لوگوں کے ماتھے پر شکن پڑنے لگے۔اس سے پہلے کے وہ فرعون کی طرح خدا وندی کا دعوی کرے ماحول میں ایک دم کھلبلی مچ گئی اور اُسکے بعد لوگ اپناآپا کھوکربھپر اُٹھے ۔لوگ مشتعل ہو کر چلانے لگے۔
   ’’یہ کافر ہے۔یہ کفربک رہا ہے ۔اسے مارڈالو ۔سنگسار کردواسے۔؟‘‘
مشتعل ہجوم اُس پر بھپر برسنے لگا۔ کچھ لوگوں نے بڑھکر اُس کے کپڑے پھاڑے اور اُسے مارتے مارتے جب وہ اُسے اُجالے میں لے آئے تو یہ دیکھ کر سبھی لوگ حیران وششدرہوکے رہ گئے کہ یہ کوئی چمتکاری انسان نہیں بلکہ یہ وہی سنکی تھا جو کبھی سائیں کا روپ دھارن کر کے اور کبھی فقیر کے بھیس میں آکے لوگوں کے جذبات سے کھیل رہا تھا۔اب کے غصے میں بھری ہوئی بھیڑ کے ہاتھ رک گئے کیونکہ وہ نارمل نہیں تھا ایک پاگل تھا۔ایک بار پھر اُنہوں نے اپنے مہذب ہونے کا ثبوت دیا تھا پر اب ہاتھ روکنے کا کیا فائدہ۔اُنہوں نے اُسے اتنا مارا تھا کہ وہ ادھ مواہوچکا تھا۔لوگ اُسے اسی حالت میں پولیس اسٹیشن میں لے کے چلے گئے ۔پولیس کی تفویض میں پہونچکر اُس کی جان میں جان آگئی اور وہ لوگوں کی طرف قہر بھری نظروں سے دیکھ کر چلایا۔ 
’’میں تم لوگوں کو یہ بددُعا دیتا ہوں کہ آج کی رات تم پر قہر بن کے ٹوٹے ۔تم جائے پناہ ڈھونڈتے پھروگے۔وہ بھی تم کو نہیں ملے گی تم مجھے آواز دوگے ۔مجھ سے فریاد کروگے۔مگر میں تم لوگو کی کوئی فریادنہیں سنوں گا۔تم لوگ مجھ سے معا فی کی بھیک مانگوگے مگر میں تمہیں کبھی معاف نہیں کروں گا۔ کیونکہ تم لوگ معف کرنے کے قابل نہیں ہو۔ تم لوگ جاہل اوربددماغ ہو۔ ناعاقبت اندیش ہو تم لوگ اسلئے میں۔۔۔۔‘‘کہتے کہتے وہ بے ہوش ہو کے زمین پر گر پڑا ۔پولس اُسے اُٹھا کر اسپتال لیکے چلی گئی۔
اُس رات موسم میں اچانک بدلاوآگیا۔آسمان جو چند لمحے پہلے آئینے کی طرح صاف وشفاف دیکھائی دے رہاتھا کہ اچانک مغربی کنارے سے بادلوں کا ایک دستہ نمودار ہوگیااور پھر دیکھتے ہی دیکھتے یہ بادل پورے آسمان پر محیط ہوگئے ۔ اُس کے بعد جو پانی برسنا شروع ہوا،اُسنے تھمنے کانام ہی نہیں لیا۔ ایسا لگ رہا تھا جیسے آسمان میں چھید ہوگیا ہو۔ مسلسل بارہ گھنٹے کی موسلادھار بارش کی وجہ سے ہر طرف جھل تھل ہوگیا۔سڑکیں پانی میں ڈوب گئیں ۔نالے جام ہوگئے۔پانی دھیرے دھیرے گھروں کے اندر گھسنے لگا۔گاڑیاں کشتیوں کی طرح پانی میں بہنے لگیں۔کئی لوگ پانی میں ڈوب کر مر گئے۔ لوگ ایک دوسرے کو کوس رہے تھے۔سب سے زیادہ تو مسلم فرقہ ہدف ملامت بنا ہوا تھا۔اس ساری تباہی کا ٹھیکرا تو اُن ہی کے سر پھوڑاجارہاتھا۔ عام لوگوں کایہی ماننا تھا کہ نہ ہی وہ لوگ اُس پاگل کو اس بے دردی سے مارتے پیٹتے نہ ہی اس شہر کا یہ حال بدہوناتھا۔
دودن تک بارش نے اس شہرپرقہر برسادیا۔ہر طرف تباہی مچ گئی۔ کتنی بلڈنگیں منہدم ہوگئیں ۔ کتنے ہی جھونپڑے پانی میں بہہ کئے۔سینکڑوں لوگ زخمی حالت میں اسپتال میں پڑے رہے۔ لوگ ایک ایک نوالے کے لئے ترسنے لگے۔دودن کے بعد جونہی اُس پاگل نے آخری سانس لیتو بارش بھی یکایک تھم لوگوں کا ایک جمِ غفیر پولس اٹیشن  کے گئی۔جب یہ خبر پھیل گئی تو لوگوں کا یہ وہم ایک اٹل یقین میں بدل گیا کہ وہ پاگل کوئی معمولی انسان نہیں تھا بلکہ وہ ایک پہونچا ہوا ملنگ تھا، جسکی دعا میں اثر تھا۔ دھیرے دھیرے یہ بات جنگل کی آگ کی طرح پھیل گئی کہ پاگل کی موت کے ساتھ ہی بارش رک گئی اور پانی اُترنے لگا۔لوگ اُس پاگل کے آخری دیدار کرنے کے لئے پولیس اسٹیشن کی طرف دوڑ پڑے جہاں اُس کی لاش رگھی گئی تھی۔دیکھتے ہی
 دیکھتے لوگوں کا ایک جم غفیر پولیس اسٹیشن کے باہر جمع ہوگیا۔ پہلے ہندوں نے لاش پر اپنا دعویٰ ٹھونکا۔اُن کا یہ ماننا تھا۔ کہ یہ ہندو ہے اسلئے اس کی لاش کا داہ سنسکار کیا جائے گا۔پولیس بھی اس لاش سے اپنا پلوچھڑانا چاہتی تھی اسلئے انھوں نے اُس لاش کو ہندوں کے حوالے کرنے کا فیصلہ کیا ۔ اس سے پہلے کہ پولیس لاش ہندوں کے حوالے کر دیتی ،مسلمانوں کے ایک جھتے نے پولیس اسٹیشن پردھاوابول دیااوراُنہوں نے اس لاش پراپناحق جتایا۔پولیس تذبذب میں پڑگئی ۔ قبل اس کے کہ پولیس اس بات کا فیصلہ کر پاتی کہ اسے جلانا یا دفن کرنا ہے ہندو اور مسلمان اس لاش کو لے کر ایک دوسرے سے دست وگریبان ہوگئے۔ ایک بار پھر شہر میں دنگے پھوٹ پڑے۔اس بار دنگے شدید نوعیت کے تھے۔جب تک پولیس حرکت میں آجاتی سڑکوں پر لاشوں کے ڈھیر لگ چکے تھے۔دیکھتے ہی دیکھتے یہ دنگے پورے شہر میں پھیل گئے۔ہر طرف چٹاپٹی پڑی ہوئی تھی۔آگ اور خون کی ہولی کھیلی جارہی تھی دنگائیوں نے پولیس اسٹیشن کو بھی نہیں بخشا اُنہوں نے اسے بھی آگ لگا دی۔
    چاردن تک شہر اس فرقہ وارانہ فساد میں جلتا رہا۔چار دن کے بعد جب حالات کچھ سنبھلے تو لوگوں کو اُس ملنگ کا خیال آیا جس کی وجہ سے یہ       فساد ات پھوٹ پڑے تھے۔لوگ اُس کی لاش ڈھونڈنے لگے مگر اُس کی لاش اُنہیں کہیں نہیں ملی۔ایسا لگ رہا تھا جیسے اُسے زمین نگل گئی یا آسمان کھاگیا۔اسی بیچ کسی نے یہ بے پر کی اُڑائی کہ اُسکی لاش جہاں رکھی تھی وہاں پولیس کوایک گلاب کا پھول ملا۔بس پھر کیا تھالوگوں نے اُسکے نام پر ایک ایک گلاب کاپھول سڑک کے کنارے رکھ کر اُسکی پوجا ارچنا شروع کر دی۔ایک بار پھر وہ اُن کی عقیدت اور آستھا کا مرکزبن چکا تھا۔ایک طرف بھجن کیرتنہورہا تھااوردوسری طرف اللہ واکبر کے نعرے گونج رہے تھے۔اس دھارمک ماحول سے دورایک گندے نالے میں ایک سڑی گھلی لاش پڑی تھی جس نے چاروں طرف تعفن پھیلایا تھا۔ لاش اس حدتک بگڑ چکی تھی کی اُسکی پہچان کرنا مشکل تھا۔
    سچ تویہ تھا کہ یہ لاش اُسی آدمی کی تھی پر اس بات کا یقین کون کرے۔؟  


کتابوں کی باتیں

مطالعہ:
سفر جاری ہے:پروفیسر مرزا خلیل احمد بیگ
   ’’سفر جاری ہے‘‘کسی سفر نامے کا نام نہیں، بلکہ یہ ایک ایسے شخص کی زندگی کے سفر کی کہانی ہے جونہ ادیب ہے، نہ محقق، اور نہ دانشور۔ وہ کوئی سماجی مصلح بھی نہیں اورنہ ہی اس کا کوئی سیاسی رتبہ ہے، لیکن وہ ہمارے عہد کی ایک ایسی شخصیت ہے جس کے قدم کامیابی نے چومے اور جس نے محض اپنی محنت، لگن اور عزم واستقلال سے قابلِ رشک سر بلندی وسرخ روئی حاصل کی۔ ایسی شخصیت کانام ملک مقبول احمد ہے۔
     مقبول صاحب نے پبلشنگ کی دنیا میں بڑا نام پیدا کیاہے۔ اگرچہ انہوں نے اس کا م کی ابتدا نامساعد حالات میں کی، لیکن آج وہ ایک کامیاب پبلشر ہیں۔ دنیا انہیں آج انتہائی قدر کی نگاہ سے دیکھتی ہے اور ان کی شرافت، دیانت داری اور انکساری کی قسمیں کھاتی ہے۔ خدا کے فضل سے آج انہیں عزت، شہرت، دولت اور خانگی سکھ سب کچھ حاصل ہے۔ لیکن یہ سب کچھ انہوں نے ایک طویل جدوجہد اور محنتِ شاقہ کے بعد حاصل کیاہے۔ آج مقبول صاحب اپنی کامیابی سے شاد ماں اور اپنی زندگی سے مسرور ومطمئن ہیں اور اپنے اہلِ کنبہ کے ساتھ لاہور جیسے بارونق شہر میں آسودہ حال زندگی گزار رہے ہیں۔مقبول صاحب نے اپنی سر گذشتِ زیست کو قدرے تفصیل کے ساتھ اپنی خود نوشت ’’سفر جاری ہے‘‘ میں بیان کیا ہے،  ع
لذید بود حکایت دراز تر گفتم
    زندگی تو ہر کوئی جیتاہے ۔زندگی کا سفر ہر شخص کو طے کرنا پڑتاہے۔ اس سفر میں اچھے برے واقعات بھی پیش آتے ہیں اور بعض حادثات سے بھی دو چار ہونا پڑتا ہے۔ طرح طرح کے لوگوں اور شخصیتوں سے بھی واسطہ پڑتاہے۔ غرض کہ زندگی کی دھوپ چھاؤں اور نشیب وفراز سے کسی کو مفر نہیں، لیکن بعض زندگیاں دوسروں کے لیے مشعلِ راہ اور قابلِ تقلیدبن جاتی ہیں۔ مقبول صاحب نے جینے کا جو سلیقہ اپنا یا اور جس جرأتِ رندانہ کے ساتھ زندگی کا سفر طے کیا اور کررہے ہیں، وہ یقیناان کے ہم مشربوں اور دوسرے بہت سے لوگوں کے لیے نہ صرف مشعلِ راہ ہے، بلکہ قابلِ تقلید بھی ہے۔ اس لیے ضروری تھاکہ وہ اپنی گوناگوں اور جدوجہد سے بھر پور زندگی کے حالات وواقعات قلم بند کرتے تاکہ دوسرے ان کی کامیابی کے رازِ سر بستہ کو جان سکیں۔ 
    ملک مقبول احمد نے ’’سفر جاری ہے‘‘ میں اپنے حالاتِ زندگی سیدھے سادے الفاظ میں بڑی دیانت داری اور سچائی کے ساتھ بیان کردیئے ہیں۔ حالاں کہ خود نوشت لکھتے وقت سچائی پر عمل پیرا ہونا نہایت مشکل کام ہے۔ خود نوشت میں جب تک کہ تعلِی، مبالغہ آمیزی، فسانہ طرازی اور دروغ گوئی کے عناصرِ ترکیبی شامل نہ ہوں وہ خود نوشت نہیں سمجھی جاتی ۔ لیکن مقبول صاحب نے جوخود نوشت قلم بند کی ہے وہ ان’ اوصاف ‘سے پاک ہے۔ انہوں نے بالکل راست انداز میں اپنے بچپن، دورِ طالب علمی، جوانی، ازدواجی زندگی، نیز تلاشِ معاش اور بعد کی کامیاب زندگی کے حالات وواقعات بیان کردیئے ہیں۔ مقبول صاحب نے پیش لفظ میں اس خود نوشت کو اپنا’’اعمال نامہ‘‘ کہاہے جس میں ان کے اچھے اعمال درج ہیں، لیکن یہ ان کی منکسر المزاجی اور شرافتِ نفس ہے کہ جن شخصیات سے ان کا سابقہ پڑا اور جنہوں نے ان کے ساتھ نارواسلوک روارکھا ان کے بھی انہوںنے صرف نیک اعمال ہی بیان کیے ہیں اور برے اعمال سے وہ صَرفِ نظر کر گئے ہیںصِر ف اس لیے کہ کہیں’’ٹھیس نہ لگ جائے آبگینوں کو‘‘ ، ورنہ خود نوشت تو عموماً لکھی ہی اس خیال سے جاتی ہے کہ اپنے حریف کو یا ایسوں کو جنہوں نے غم دیے ہیں اور دکھ پہنچائے ہیں، برا بھلا کہہ کر حساب برابر کر لیاجائے، لیکن مقبول صاحب ہمیشہ ’’خیالِ خاطرِ احباب‘‘ پر عمل پیرا رہے اور کسی کے بارے میں زبان نہیں کھولی بلکہ انہیں معاف کردیا۔یہ بہت بڑی بات ہے۔ پیش لفظ میں مقبول صاحب نے یہ بھی لکھا ہے کہ اس خود نوشت کو لکھنے کی تحریک انہیں اپنے پوتے پوتیوں اور نواسیوں سے ملی۔ ہوسکتاہے کہ ان ننھے منوں نے زندگی کی کہانی بیان کرنے کے لیے ان سے اصرار کیاہو، لیکن یہ حقیقت ہے کہ اظہارِ ذات کی شدید تر خواہش ہی خود نوشت لکھنے کا محرک بنتی ہے۔ اگریہ خواہش نہ ہوتو خود نوشت محض واقعات کی کھتونی بن کررہ جائے۔ اس میں کوئی شک نہیں کہ’’سفر جاری ہے‘‘اظہارِ ذات کا بہترین نمونہ ہے۔ اسی کے ساتھ یہ ایک عہد کی سماجی، تہذیبی، ادبی اور ثقافتی زندگی کا آئینہ بھی ہے۔ 
    کسی خود نوشت کی سب سے بڑی خصوصیت یہ ہوتی ہے کہ اس میں مصنف خود راوی ہوتاہے۔ خود نوشت بھی ناول کی ہی طرح  پوری زندگی کا احاطہ کرتی ہے۔ اس میں بھی کئی کردار ہوتے ہیں۔ خاص کردار خود راوی ہوتاہے، بقیہ کردار اس کے اردگرد گھومتے ہیں جن میں اچھے کردار بھی ہوتے ہیں اور برے کردار بھی۔راوی طرح طرح کے حالات وواقعات اور حادثات سے دو چار ہوتاہے۔ ناول کی طرح خود نوشت میںبھی زندگی کے نشیب وفراز ہوتے ہیں۔ لیکن چوںکہ خود نوشت حقیقی کرداروں اور اصلی حالات وواقعات پر مبنی ہوتی ہے اور اس کے زمان ومکان بھی حقیقی ہوتے ہیں، اس لیے اس کی دستاویزی حیثیت ہوتی ہے اور آئندہ کاادبی مورخ اور سماجی تاریخ نویس اس سے بہت کچھ حاصل کرسکتاہے۔ 
    ایک بہترین خود نوشت کئی چیزوں کا مجموعہ ہوتی ہے۔ یہ آپ بیتی تو ہوتی ہی ہے، جگ بیتی بھی ہوتی ہے۔ اس میں سفر نامے کی چاشنی بھی پائی جاتی ہے اور شخصیات کے خاکے اور مرقعے بھی دیکھنے کو ملتے ہیں۔ اپنے دکھ درد اور رنج وراحت کے بیان کے علاوہ مصنف حالاتِ حاضرہ پر تبصرہ بھی کرتاہے اور عصری مسائل کا تجزیہ بھی پیش کرتاہے۔ علاوہ ازیں اس میں سماج اور تہذیب کی جھلکیاں بھی پائی جاتی ہیں۔ مقبول صاحب نے اپنی خود نوشت میں یہ تمام چیزیں یکجا کردی ہیں جو قاری کے لیے انتہائی دلچسپی کاباعث ہیں۔ 
    ملک مقبول احمد ضلع سیال کوٹ کے ایک گاؤں دَیّووال میں پیدا ہوئے۔ ان کا بچپن بھی اسی دیہاتی ماحول میں گزرا۔ اس کی یادیں ان کے ذہن پر نقش ہو کر رہ گئی ہیں۔ اس ماحول کی منظر کشی انہوں نے نہایت خوب صورت انداز میں کی ہے اور جزئیات نگاری سے بھی کام لیاہے۔ چھوٹی چھوٹی باتیں جو ان کے لاشعور میں تھیں وہ انھوں نے قلم بند کردی ہیں۔بچپن کی یادیں ان کا پیچھا نہیں چھوڑ تیں۔ ان یادوں کو انہوں نے ’’وہ سنہرازمانہ‘‘ کے تحت محفوظ کردیاہے۔ دَیّو وال اور اس کے آس پاس کے علاقوں میں مسلمان، ہندواور سکھ سبھی مل جل کر رہتے تھے۔ ۱۹۴۷ء کے پر آشوب دور میں بھی یہ فرقہ وارانہ ہم آہنگی بر قرار رہی۔ اس دور کو یاد کرتے ہوئے وہ لکھتے ہیں:
’’۱۹۴۷ء میں انتقالِ آبادی ہوا اور ہندو اور سکھ اپنے مال واسباب کے ساتھ جموں چلے گئے۔ کسی مسلمان نے نہ ان کو لوٹا، نہ ان کی جانیں تلف کیں بلکہ ان کو بہ حفاظت سر حد پر پہنچایا۔‘‘(ص ۶۶)
    ’’سفر جاری ہے‘‘ کاوہ حصہ انتہائی دلچسپ ہے جس میں ملک مقبول احمد نے اردو کے چند ممتاز ادیبوں اور مصنفوں کا ذکر کیا ہے۔ لاہور میں ان کا قائم کردہ ادارہ’’مقبول اکیڈمی‘‘ چوں کہ ایک اشاعتی ادارہ ہے، اس لیے کتابوں کی طباعت واشاعت کے سلسلے میں اردو کے نہ جانے کتنے لکھنے والوں سے ان کا رابطہ رہا جن کی کتابیںشائع کر کے انہیں ’’روحانی اور قلبی خوشی‘‘ حاصل ہوئی۔ مقبول اکیڈمی کے ہی توسط سے اردو کے بہت سے ادیب ودانشور ان کے دوست بن گئے۔ ایسے ادیبوں میں رئیس احمد جعفری ، احسان دانش، میرزا ادیب ، وحیدقریشی ، انور سدید، امجد اسلام امجد، عبدالعزیز خالد،اے حمید، ایم اسلم، اظہر جاوید، خواجہ غلام الثقلین نقوی اور طارق عزیز خصوصیت کے ساتھ قابلِ ذکر ہیں۔ ملک مقبول احمد نے اپنی خود نوشت میں مقبول اکیڈمی کی چند خواتین قلمی معاونین کا بھی ذکر کیاہے جن میں ادا جعفری، رضیہ فصیح احمد، بلقیس ریاض، عذرا اصغر، ثریا خورشید ، اور شبانہ یونس خاص اہمیت رکھتی ہیں جن کے بارے میں وہ لکھتے ہیں کہ ’’میں نے مقدور بھر ان کا احترام کیا اور ان کو کبھی میرے ادارے سے شکوہ نہیں ہوا‘‘۔ (ص  ۲۰۹)
    اردو کے جن نامور ادیبوں سے مقبول صاحب کا رابطہ قائم ہوا، ان کے بارے میں انہوں نے اپنے تاثرات ’’ سفرجاری ہے‘‘ میں قلم بند کردیئے ہیں جن سے ان ادیبوں کی شخصیت کا بخوبی اندازہ ہوتاہے۔ ان میں سے بعض شخصی مرقعوں کا ذکر یہاں بے جانہ ہوگا، مثلاً میرزا  ادیب کے بارے میں وہ لکھتے ہیں:
’’میرزا ادیب کو دیکھنے کی خواہش تو دل میں ہمہ وقت بیدار رہتی۔ ان سے ملاقات ہوئی تو ان کی سادگی سے بہت متاثر ہوا اور حیرت زدہ رہ گیا کہ ’’صحرا نورد کے خطوط‘‘ کیا انہوں نے ہی لکھی ہے؟‘‘ (ص  ۱۷۸)
    انور سدید کا ذکر انہوں نے ان الفاظ میں کیا ہے:
’’آپ ان سے پہلی مرتبہ ملیں تو ان سے جدا ہوتے وقت آپ کو احساس ہوگا کہ یہ شخص تو مدتوں سے آپ کے لاشعورمیں موجود تھا۔ یہ ان کے انسانوں کے درمیان ’فرشتہ‘ہونے کی دلیل ہے۔‘‘(ص  ۱۸۱)
    ادا جعفری کے بارے میںانہوں نے اپنے تاثرات ان الفاظ میں بیان کیے ہیں۔
’’میں محترمہ کے پاس میرزا ادیب مرحوم کی چھٹی لے کر گیا۔ انہوں نے میرزا صاحب کی چھٹی کی بہت قدر کی اور مجھے اپنے تمام شعری مجموعے ...  اشاعت کے لیے عطا کردیئے اور کہاکہ ’اشاعت کے بعد ان کی پندرہ پندرہ جلدیں مجھے ارسال کی جائیں۔ بس یہی میری کتابوں کی رائلٹی ہوگی‘۔محترمہ ادا جعفری کی یہ ایسی عظمت،  شفقت ومروت تھی کہ میں ان کا ہمیشہ کے لیے ممنونِ احسان ہوگیا۔‘‘(ص:۲۰۶)
    ’’سفر جاری ہے‘‘میں ملک مقبول احمد نے اپنی زندگی کے تلخ وشیریں تجربات کا نچوڑ پیش کیاہے،بالخصوص وہ زندگی جو انہوں نے کتابوں اور مصنفوں کے درمیان گزاری ہے۔ کتاب سے انہیں عشق ہے۔ گذشتہ نصف صدی سے کتابیں ہی ان کا اوڑھنا بچھونا، اٹھنا بیٹھنا اور سونا جاگنا ہیں۔ مقبول صاحب کہتے ہیںکہ’’وہ خود بھی ایک کتاب بن کر ر ہ گئے ہیں‘‘(ص  ۵۰)، لیکن ایک ایسی کتاب جس میں سب کچھ پڑھا جاسکتا ہے اور یہ خود نوشت تو ایک ایسی کتاب ہے جو ’’وقت کے شیلف پر دوسری ہزار وں کتابوں کے ساتھ‘‘ رکھی جائے گی۔ اس کتاب کی شانِ نزول کے بارے میں وہ لکھتے ہیں:
’’میں نے راتوں کے سنا ٹوں میں اپنے دل کی باتیں سنیں اور اپنے ذہن پر سوچوں کا بوجھ ڈال کر یہ کہانی دیانت اور صداقت کے گہرے محسوسات کی روشنی میں لکھی ہے۔‘‘(ص  ۵۰)
    خود نوشت کے آخر میں مشاہیرِ ادب کے خطوط بھی شائع کیے گئے ہیں جس سے اندازہ ہوتاہے کہ ان ادیبوں کی نظروں میںملک مقبول احمد کی کتنی قدر ومنزلت تھی (اور ہے)۔ وہ محض ایک ناشر اور کا روباری انسان ہی نہیں بلکہ اردو زبان و ادب کے سچے خدمت گذاربھی ہیں ، چنانچہ مشفق خواجہ اپنے خط مورخہ ۱۰! اپریل ۱۹۸۸ء میں مقبول صاحب کو لکھتے ہیںکہ 
’’آپ اردو زبان وادب کی جو خدمت کررہے ہیں، اس کے لیے وہ تمام لوگ آپ کے شکر گذار ہیں جنہیں اردو زبان وادب سے دلچسپی ہے۔‘‘(ص ۲۸۴)
    آج سے بیس پچیس سال پہلے محض اپنی محنت ، لگن اور جدوجہد سے، مقبول صاحب نے اپنے اشاعتی پروگراموں کو اتنی وسعت اور ترقی دے دی تھی اور اردو کتابوں کی نشرواشاعت کا کام وہ اتنی معیاری سطح پر انجام دیتے تھے کہ اردو کے اچھے اچھے لکھنے والوں کی یہ دلی خواہش ہوتی تھی کہ ان کی کتاب مقبول اکیڈمی سے شائع ہو، چنانچہ سید ضمیر جعفری اپنے خط مورخہ ۸! جولائی ۱۹۸۹ء میں انہیں لکھتے ہیں:
’’آپ کی کتابوں پر بعض اوقات جی للچا تارہاہے۔ اگر آپ میرے کسی مسودے کی اشاعت میں دلچسپی رکھتے ہوں تومیں  دلچسپی سے بات کرنے کی خواہش رکھتاہوں۔‘‘(ص ۳۲۷)
    ’’سفر جاری ہے‘‘نہایت خوب صورت چھپی ہوئی کتاب ہے اور بے شمار دلکش تصاویر سے مزین ہے جن میں اردو کے ممتاز ادیبوں(بشمولِ خواتین قلم کار) کی تصویر یں بھی شامل ہیں۔ شروع میںاردو کی چند معروف ادبی شخصیتوں کی آراء بھی شامل کی گئی ہیں جن میں مصنف کی ستائش کی گئی ہے اور اس خود نوشت کی ترتیب وتسوید پر انہیں جی بھر کر داد دی گئی ہے۔ کتاب کے آخر میں وہ تبصرے بھی شامل کر لیے گئے ہیں جو مقبول اکیڈمی سے شائع شدہ کتابوں پر مختلف اخبارات ورسائل میں شائع ہوئے تھے۔ یہ تبصرے نوے صفحات (۳۶۵تا۴۵۵)پر مشتمل ہیں۔ ان تبصروں کی دو بارہ اشاعت کی ضرورت نہ تھی۔ اگریہ نہ شائع کیے جاتے تو خود نوشت ضخیم ہونے سے بچ جاتی اور اگر ان کا شائع کرنا اتناہی ضروری تھا تو انہیں کتابی صورت میں علاحدہ سے شائع کرنا زیادہ بہتر ہوتا۔’’حرفِ آخر‘‘میں مصنف نے اس بات پر انتہائی اطمینان ومسرت کا اظہار کیا ہے کہ اس نے ’’کتابیں شائع کیں، علم کو فروغ دیا اور جہالت کو دور کرنے کی مقدور کے مطابق کوشش کی۔‘‘
    زیرِ تذکرہ کتاب میں مقبول احمد ملک کے ، اخبارات کو دیئے گئے دوانٹرویوز بھی شامل ہیں جن میں انھوں نے پاکستان میں اردوکتابوں کی نشر و اشاعت کی صورتِ حال پر روشنی ڈالی ہے ۔انھوں نے اس بات پر افسوس ظاہر کیاہے کہ لوگوں میں مطالعے کا ذوق نہیں رہا۔ انھوںنے یہ بھی کہا کہ پاکستان میں کتابیں چھپتی زیادہ ہیں،مگر بکتی کم ہیں۔ اور جو لوگ کتابیں پڑھنا چاہتے ہیں ان کی جیب اجازت نہیں دیتی۔ انھوں نے اس بات کا شکوہ کیاکہ لائبریریوں میں کتابوں کے لیے بجٹ نہیں ہوتا۔ انھوں نے اس بات کا بھی انکشاف کیاکہ پاکستان میں سفر نامے سب سے زیادہ پڑھے جاتے ہیں ۔ 
    اردو میں ادیبوں ، دانشوروں، مفکروں اور سیاسی ومذہبی رہنماؤں کی لکھی ہوئی خود نوشتیں کثیر تعداد میں موجود ہیں ، لیکن’’سفر جاری ہے‘‘ ایک ایسی خود نوشت ہے جسے ایک ناشر نے قلم بند کیاہے۔ اگر یہ کہاجائے کہ اردو میں کسی ناشر کی لکھی ہوئی یہ پہلی خود نوشت ہے تو بے جانہ ہوگا۔ یہ اس لحاظ سے ایک جداگانہ خود نوشت ہے کہ اس میں کتابوں کی باتیںکی گئی ہیں۔ اپنے خاندان کے چند افراد کے ذکر سے قطع نظر، مصنف نے دیگر تمام ادبی اور غیر ادبی شخصیتوں کا ذکر کتابوں کے ہی حوالے سے کیا ہے۔ کتاب کی عظمت اور حرمت کا اس قدر پاس کہیں اور بہت کم دیکھنے کو ملتا ہے۔ اس کتاب کا مطالعہ ایسے تمام لوگوں کے لیے بے حد مفید ہے جنھیں کتاب سے محبت ہے یا جن کا تعلق کتابوں کی نشرواشاعت سے ہے یا جو اس کام میں پیشہ ورانہ دلچسپی رکھتے ہیں۔ ادبی لحاظ سے بھی اس کی اہمیت اور قدروقیمت کچھ کم نہیں، کیوںکہ ایک اچھی خود نوشت کی تمام خوبیاں اس میں موجود ہیں۔اس کا اندازِ بیان بھی نہایت اچھوتا اور ’سادگی وپُر کاری‘کابہترین نمونہ ہے۔
    ’’سفر جاری ہے‘‘ ملک مقبول احمد کا ایک گراں قدر علمی و ادبی کارنامہ ہے۔ اس نے اردو میں خود نوشت نگاری کو ایک نیا موڑ دیاہے اور ایک نئی جہت سے روشناس کرایاہے۔ یہ کتاب بلاشبہ اردو کے سوانحی ادب میںایک بیش بہا اضافہ ہے جس سے کوئی بھی ادبی مورخ صَرفِ نظر نہیں کرسکتا۔ 

        نام کتاب             :        سفر جاری ہے
        مصنف             :        ملک مقبول احمد
        صفحات             :           ۴۵۵
قیمت             :        ۴۰۰ روپئے 
        سنہِ اشاعت         :        ۲۰۰۷ء
        ناشر             :        مقبول اکیڈمی ، چوک اُردو بازار ، سرکلر روڈ، لاہور   

’ لغتِ مجتہدی ‘ 
یعقوب میراں مجتہدی کاایک عظیم علمی کارنامہ

پروفیسر مرزا خلیل احمد بیگ
    یعقوب میراں مجتہدی ہمارے عہد کی ایک ایسی فعال اورسرگرمِ عمل شخصیت کا نام ہے جس نے اپنی پوری زندگی صرف ایک مقصد کے حصول کے لیے وقف کردی اور محض اپنے بل بوتے پر اور صرف اپنے محدود وسائل کی مدد سے نہایت خوش اسلوبی کے ساتھ ایک ایسا قابلِ قدر علمی کارنامہ انجام دیا جسے کوئی اکادمی ‘ انجمن یا ادارہ ہی انجام دے سکتا تھا۔ بیجا نام و نمود، جلسے جلوس اور میڈیا کی چمک دمک سے دور رہ کر حیدرآباد (دکن)کے ایک گمنام گوشے میں بیٹھ کر مجتہدی صاحب نے اردو ۔ انگریزی لغت جو ’ لغتِ مجتہدی‘ کے نام سے موسوم ہے،کی ترتیب و تدوین کا ایک ایسا مہتم بالشان اور عظیم علمی کارنامہ انجام دیا ہے جو قرنوں تک (جب تک اردو زبان زندہ ہے) ان کے نام کو زندہ و تا بندہ رکھے گا۔ سالہا سال کی محنتِ شاقہ کے بعد اب (۲۰۰۷ء) یہ لغت چھپ گیا ہے ۔
    اردو۔انگریزی لغت کے پروجیکٹ کا یہ کام مجتہدی صاحب نے محض اپنی ذاتی دلچسپی کی بناپر آج سے تقریباً پچیس سال قبل شروع کیا تھا۔ رفتہ رفتہ اس کام میں تیزی آتی گئی اور سرکاری ملازمت سے سبکدوش ہوجانے کے بعد تو انھو ں نے اس کام کو اپنا اوڑھنا  بچھونا بنالیا تھا۔ وہ اس کام میں باقاعدہ مشن کے طور پر جی جان سے جُٹ گئے تھے اور اسے اپنی زندگی کا اولین مقصد قرار دے دیا تھا۔ انھیں اس کام کی ایسی دُھن سوار ہوگئی تھی کہ سوتے جاگتے، اٹھتے بیٹھتے ،چلتے پھرتے ہمہ وقت وہ اپنے اسی لغت کے بارے میں سوچتے رہتے تھے اور اپنی طویل العمری اور وسائل کی تنگی کے باوجود ہمہ تن اسی کام میں مصروف رہتے تھے۔ چنانچہ کامیابی نے ان کے قدم چومے اور عمرِ عزیز کی پون صدی گذارنے کے بعد ان کی زندگی میں وہ مبارک صبح طلوع ہوئی جب اس لغت کی تینوں جلدیں زیورِ طبع سے آراستہ ہوکر ان کے ہاتھوں کی زینت بنیں۔ تخلیق کوئی بھی ہو اس کا عمل کتنا تکلیف دہ (Painful) ہوتا ہے‘ لیکن تخلیق کے بعد جو بیکراں خوشی میسر آتی ہے اس کا اندازہ خالق کے سوا کوئی اور نہیں لگا سکتا۔ مجتہدی صاحب کئی دہوں کے صبر آزما تخلیقی عمل کے بعد اپنی اس تخلیق کو دیکھ کر کس بے پایاں مسرت سے ہم کنار ہوئے ہوں گے، اس کا اندازہ صرف انھیں کو ہوگا۔

حریمِ اَدَب چہارم: انور سدید
۔۔۔۔ دیر آئید

بورے والا جیسے غیر اَدَبی اور دُور افتادہ مقام سے شائع ہونے والے ادبی کتابی سلسلے ’’ حریمِ ادب ‘‘ کا چوتھا شمارہ ملا تو پہلی کیفیت خوشی کی پیدا ہوئی کہ اس کے تیسرے شمارے کے مضامین کی صدائے باز گشت میرے ذہن میں موجود تھی۔ اور پہلی نظر میں یہ احساس ہی نہیں ہوا کہ نیا پرچہ قریباً دو سال کے بعد شائع ہُوا ہے( اس پر ’’ ادب نامچہ‘‘ ۹ دسمبر ۲۰۰۵ء کو شائع ہوا تھا) وجہ شاید یہ ہے کہ اس دوران باقاعدہ چھپنے والے ماہناموں کے علاوہ مختلف مقامات سے عددی لحاظ سے کتابی سلسلے اتنے شروع ہو گئے ہیں کہ کوئی پرچہ تاخیر سے بھی شائع ہو تو اس کی تاخیرِ اشاعت کی طرف دھیان نہیں جاتا اور اَدَب کے بازار کی رونق قائم نظر آتی ہے۔ ’’ حریمِ اَدَب ‘‘  دیر آید درست آید نظر آ تا ہے۔ اس کے لکھنے والوں میں شائستگی بھی دیکھی کہ اس عرصہ میں انہوں نے اپنی تخلیقات کسی اور جگہ نہیں چھپوائیں۔ گویا ’’ حریمِ ادب ‘‘ چہارم کو آپ نئے مضامین سے آراستہ سلسلہ قرار دے سکتے ہیں۔
  مَیں نے یہ تمہید اس لیے باندھی ہے کہ گزشتہ سال محفلِ اَدَب سے ایک کہنہ مشق ادیب احمد ندیمؔ قاسمی عقبیٰ کو سدھار گئے اور ان کا جلیل القدر رسالہ ’’فنون‘‘ بند ہو گیا تو قاسمیؔ صاحب کے اظہر ؔجاوید جیسے چند خیر خواہوں کے سوا کسی نے اس ملال کا اظہار نہیں کیا کہ تخلیق کاروں کا ایک ’’ادبی فورم‘‘ اس کے مدیر کی وفات کے ساتھ ہی معدوم ہو گیا ہے۔ وجہ شاید یہ بھی ہے کہ ’’ فنون ‘‘ کی زندگی کے آخری دَور میں ’ روشنائی‘، ’قرطاس‘، ’ ہم عصر‘ ، ’ الاقربائ‘ ’حریمِ ادب ‘، ’آفاق‘، ’ آئندہ‘، ’سمبل‘،’ ارتکاز‘،’ادب سرائے‘، ’ تضمین‘، ’اَدَبی دُنیا‘، ’افسانہ ‘، ’ شاعری‘، ’ عبارت‘، ’عقیدت‘، ’ ادراک‘، ’’ اسالیب‘ جیسے پرچے منصۂ شہود پر آ گئے تھے، جن کی اشاعت بے قاعدہ اور غیر مسلسل تھی۔، لیکن اِن سب نے مجموعی طور پر اَدَب کے مطلع کو رَوشن رکھا۔ تاہم ہر اَدَبی پرچہ اس کے مدیر کے نقطۂ نظر اور ذَوق کا ترجمان بھی ہوتا ہے۔ اس لیے ’’ فنون ‘‘ کے بندکیے جانے پر جتنا بھی افسوس کا اظہار کیا جائے، کم ہے۔ دُکھ اس بات کا ہے کہَاب ’’ ندیم فراموشی‘‘ کا عمل بھی شروع ہو گیا ہے۔ اور جب کسی رسالے میں ان کی یاد تازہ کی جاتی ہے تو بڑی طمانیت محسوس ہوتی ہے۔اس سلسلے میں ’’ حریمِ ادب ‘‘ بھی پیش پیش ہے۔
  مَیں نے ’’ حریمِ ادب ‘‘ کی اس خوبی کی تحسین کی تھی کہ اس نے مرحوم ادیبوں کی  یادوں کی تجدید کے لیے ’’ لمسِ ماضی ‘‘ کا عنوان قائم کیا اور شمارہ چہارم میں بھی ’’ ندیمِ عصر ‘‘ کے عنوان سے اکبرؔ حمیدی صاحب کا احمد ندیمؔ قاسمی کے بارے میں تاثراتی مضمون پیش کیا۔ اور ان خوبیوں کا ذکر کیا جو ’’ فنون ‘‘ کے ایڈیٹر کی حیثیت میں بیشتر لکھنے والے تسلیم کر چکے ہیں۔ اور اکبرؔ حمیدی صاحب کے مشاہدات کا حصہ بھی بن گئیں۔ اس خاکے میں فیض ۔ؔ صاحب کے بارے میں لکھی گئی باتوں کو محلِ نظر قرا دیا جا سکتا ہے۔ مثلاً ان کا یہ خیال بالکل غلط ہے کہ ’’ فیض ؔصاحب ندیمؔ صاحب کی اَدَبی شہرت اور شخصیت سے جیلس تھے‘‘ یا ’’ ترقی پسند تحریک میں فیض ؔمحض کاغذی شیر ثابت ہوئے‘‘ ، فیض ؔصاحب کے بارے میں ایسی بات تو کبھی ندیم ؔصاحب نے نہیں لکھی۔ جبکہ انہیں یہ شکایت ضرور تھی کہ فیضؔ نے چین کے دَورے میں اِن کا تعارف بطور صحافی کرا یا،اور رسالہ ’’ لوٹس ‘‘ کے لیے ان سے تخلیقات طلب نہیں کیں۔ اکبر ؔحمیدی صاحب اگر یہ خاکہ ندیمؔ صاحب کی زندگی میں لکھتے تو اس قسم کے اظہار پر وہ انہیں ضرور سر زنش کرتے یا انہیں ٹوکتے۔
 ’’ حریمِ ادب ‘‘ چہارم میں منشا یاد ؔ پر شفیع ہمدمؔ کا خاکہ ’’ افسانہ منزل کا افسانہ نگار ‘‘ اور رفیق سندؔیلوی پر ایک بھر پور گوشہ پیش کر کے ’’ زندہ شناسی ‘‘ کا ثبوت دیا گیا ہے۔ منشا یادؔ کے مشاہدات میں خاکہ نگاری شفیع ہمدمؔ کا مثبت رویّہ ظاہر کرتا ہے اور وہ فرد کی کردار نگاری کا عمدہ ذَوق رکھتے ہیں۔ رفیق سندؔیلوی کو ان کی نظموں کے تجزیاتی مطالعوں سے دریافت کیا گیا ہے۔۔ مَیں اسے سندیلوی ؔصاحب کے فن کی کامیابی سمجھتا ہوں کہ ان کی نظموں کی تحسین ڈاکٹر وزیر آؔغا، احمد سہیلؔ اور آفتاب اقبال شمیمؔ نے کی ہے۔
 مقالات کے حصے میں محمد شفیع بلوؔچ صاحب کا مقالہ ’’ معرکہٗ وجود و شہود ‘‘ میں تصوف کے دو روحانی زاویوں کی عالمانہ وضاحت کی گئی ہے۔ اسلم حنیف ؔصاحب نے دوہا نگاری کے آہنگ اور بنیادی اصطلاحات پر فنی بحث کی ہے۔ ظفر اؔقبال صاحب کا مقالہ ’’ کلامِ موزوں، شعر ، نا شعراور قاری‘‘ اس بنیادی ملال سے جنم لیتا ہے کہ صنفِ غزل کو دیمک نے اندر سے کھوکھلا کر دیا ہے اور اس کی درد مندی میں فی الحال انہیں اپنا کوئی شریک دستیاب نہیں ہوا۔ ڈاکٹر خواجہ محمد زکریاؔ نے پروفیسر حمید احمدؔ خان کی غالب ؔ شناسی کا جائزہ ان کی کتاب ’’ مرقع غالب ‘‘ کے حوالے سے پیش کیا ہے اور تسلیم کیا ہے کہ:
 پروفیسر حمید اؔحمد خان نے تحقیقی مواد کو تاریخ، معاشرت، اور جدید تنقید پر مغرب سے تیار کی ہوئی باطن کی بھٹی میں اس طرح تپایا ہے کہ وہ کندن بن کر نکلی ہیں ‘‘
 افسانوں کے باب میں منشا یادؔ نے ’’ خواہشیں خواب ہیں ‘‘ کے عنوان سے ایک انوکھا افسانہ لکھا ہے ، جس میں ٹی وی سکرین سے نکلے ہوئے کرداروں کو حقیقی زندگی میں داخل ہوتے ہوئے دکھایا گیا ہے۔ اس حصے میں محمود احمدؔ قاضی کا افسانہ ’’ وہ‘‘، ابدال بیلاؔ کا ’’ لا ڈو ‘‘، حامد سراؔج کا ’’کنواں، کوّا اور کٹورا‘‘، خالد ؔفتح محمد کا ’’ غارت گر دِن ‘‘اور طاہرہ اؔقبال کا دیہاتی آگہی کا لا جواب افسانہ ’’ پردہ‘‘ متاثر کرتے ہیں۔ فائق احمدؔ سے افسانہ ’’ پارسائی ‘‘ سے پہلی ملاقات ہوئی۔ خالد رؔاجہ کا افسانہ ’’ صرف دو چار منٹ ‘‘ کا اپنا ذائقہ الگ نوعیت کا ہے۔ ترنم ریاؔض کا ناولٹ ’’ مرا رختِ سفر آنسو‘‘ اس پرچے کی ایک خاص پیش کش ہے۔ بشیر موجدؔ صاحب نے ’’ ہم کیا تھے اور کیا ہو گئے ہیں ‘‘ میں اپنی زندگی کا ایک حقیقی باب پیش کیا ہے اور عبرت کو انگیخت دی ہے جو معاشرے سے معدوم ہو چکی ہے۔
نصیر احمد ناصر ؔجدید اردو نظم کے ایک اہم شاعر ہیں۔ وہ ادب کے پس منظر میں بھی اپنی مخصوص رائے رکھتے ہیں اور اس رائے کے اظہار میں تامل نہیں کرتے۔ عارفؔ شفیق نے انٹر ویو میں ان سے تیکھے سوالات کیے اور نصیر احمد ناصرؔ نے اپنی بات لگی لپٹی رکھے بغیر ظاہر کر دی۔ مثال کے طور پر ان کی نظر میں:
’’ شاعری ارضی راستوں کو سماوی فاصلوں میں طے کرنے کا نام ہے۔ شاعری کی شماریات میں راست گنتی کی بجائے علامتوں، دائروں اور قوسوں کا عمل دخل زیادہ ہوتا ہے۔‘‘
’’ اردو شاعری پر ترقی پسند تحریک کے اثرات کا موضوع ادب کی تاریخ اور ادب کے نصاب کے لیے ہی موزوں رہ گیا ہے‘‘
’’ کتنی شاعرات اور شعرا ہیں جنہوں نے مجھ سے نظم نگاری سیکھی ہے۔ جو شعوری طور پر ’ لا شعوری طور پر ‘ براہِ راست میری ڈکشن، میری لفظیات سے استفادہ کرتے ہیں۔، میری کاپی کرتے ہیں، مجھ سے اصلاح لیتے ہیں، دل سے میری شاعری پسند کرتے ہیں۔ میرے سامنے اور خطوط میں کھُل کر اس کا اظہار کرتے ہیں لیکن انٹر ویو میں حقیقت کے بر عکس محض چند معروف شعراء کا نام لیتے ہیں۔ فیض اؔور فرازؔ کا نام لینا بھی ایک فیشن سا بن گیاہے۔ ’’ کشور ناہید شاعرہ کم اور Activist زیادہ لگتی ہیں‘‘
’’ حریمِ ادب ‘‘ سہ لسانی رسالہ ہے اُردو کے غالب حصے کے علاوہ اس میں انگریزی اور پنجابی تخلیقات کے اَوراق بھی شامل ہیں۔ لیکن مجموعی لحاظ سے یہ اردو کا رسالہ ہی تسلیم کیا جائے گا۔ اس کے مدیر جاوید حیدر جوئیہ خوب سے خوب تر کی تلاش میں کوشاں نظرآتے ہیں۔ اور اپنے اداریے  میںفکرِ جدید کے نمائندے کے طور پر سامنے آتے ہیں۔ انہوں نے ہر اس چیز کو نیا قرار دیا ہے جو پہلے موجود نہیں تھی۔ اس نکتے کے تحت انہوں نے ساختیات اور پسِ ساختیات کا نہ صرف مدلل دفاع کیا ہے بلکہ ’’ ساختیات سے ڈی کنسٹرکشن کی طرف۔۔بنیادی نکات ‘‘ کی وضاحت بڑی خوبی سے کی ہے۔ شاعری کے حصے میں اُردو دنیا کے اہم شعراء کا عمدہ تخلیقی سرمایہ موجود ہے ، لیکن حقیقی رونق ’’ ربط پارے ‘‘ کے حصے میں نظر آئے گی جس کے ۳۶ صفحات پر پچاس سے زیادہ پڑھنے اور لکھنے والوں کے خطوط پیش کیے ہیں اور بورے والا کی اِس دُور اُفتادہ کاوش کو سراہا گیا ہے۔ جس کے ہر صفحے پر بقول ظفر ؔسپل ’’ مدیر( جاوید حیدر جوئیہ) کا دل پوری توانائی سے دھڑکتا محسوس ہوتا ہے۔‘‘  مَیں اس کی تائید اور تائیدِ مزید کرتا ہوں۔
(روزنامہ ’’  نوائے وقت‘‘، لاہور۲۳ نومبر، ۲۰۰۷ء  میں ڈاکٹر انورؔ سدید کا ’’اَدَب نامچہ‘‘)

نام کتاب: مخزن 6
مرتب: مقصود الٰہی شیخ 
مبصر : محمد کلیم محی الدین 
ناشر: یاسمین عادل ،ہاؤس 4 اسٹریٹ 2-6-339، اسلام آباد
کتاب ملنے کا پتہ:24-Park Hill
Bradford BD8 ODF, U.K
۔ ۔ ۔ ۔ ۔ ۔ 
اردو کی ابتداء  یوں تو برِ صغیر  ہندوستان میں ہوئی ہے لیکن یہ زبان سارے جہاں میں پھیلی ہوئی ہے۔ برِّ صغیر کے علاوہ جن ممالک میں اردو ادب لکھنے والے ہیں، ان علاقوں کو اکثر اردو کی نئی بستیاں کہا جاتا ہے (ویسے یہ اصطلاح مدیرِ شاعر افتخار امام صدیقی کی دی ہوئی ہے)۔ زیر نظر کتابی سلسلہ یا جریدہ  برصغیر پاک و ہند کے علاوہ برطانیہ اور امریکہ کے ادیب اور شعراء کی تخلیقات کا مجموعہ ہے۔ ساڑے چار سو سے زائد صفحات پر مشتمل یہ ضخیم مجموعہ اردو ادب کے لیے ایک خزانہ سے کم نہیں ہے۔ 
ابتداء حمد و نعت سے ہوئی ہے۔ اکبرحیدرآبادی کی حمد ’’خدایا کرامات تیری، نشانات تیرے‘‘ اور حسین مشیر علوی کی نعتیہ نظم ’طیبہ کی راہ میں‘ شامل ہیں۔
اس مجموعہ کو 9 حصوں میں تقسیم کیا گیا ہے۔ پہلا حصہ افکار و مسائل کے موضوع کے تحت رکھا گیا ہے۔ اس میںمضامین ’ اردو کی نئی بستیاں اور اردو کا پھیلاؤ‘(شمس الرحمان فاروقی) اور’ اردو صحافتّ ( آصف جیلانی) شامل ہیں۔ ایک اہم مضمون ’تصغیرنہ کہ تنقید‘ حقانی القاسمی کا ہے۔ 
دوسرا حصہ۔ افسانوں پر مشتمل ہے۔اس حصے میں ہر کہانی کے ساتھپہلے کہانی کار کا تعراف،  اس کہانی کی کہانی خود کہانی کار کے قلم سے ہے کہ اس کی یہ کہانی کیوں کر وجود میں آئی، اور آخر میں کسی اور فن کار نے اس کہانی کا جائزہ لیا ہے۔ اس دلچسپ حصے کے افسانہ نگار ہیں امجد پرویز، افتخار نسیم، جیتیندر بلّو، رضاء الجبار، سائیں سُچا، شمسہ مسعود، صفیہ صدیقی، طلعت سلیم، عطیہ خان، عمران مشتاق، قیصر تمکین، محسنہ جیلانی، مقصود الٰہی شیخ، نجمہ عثمان، نعیمہ ضیاء الدین اور نیّر جہاں۔
تیسرا حصہ ۔ترکی میں اردو ہے جبکہ چوتھا حصہ شاعری پر مشتمل ہے۔ اس حصے میں بھی افسانوں کی طرح شاعر کا تعارف دیا گیا ہے، اس کی نظم کے بعد شاعر نے اپنی نظم کی تخلیق کا پس منظر پیش کیا ہے اور  کسی اور ادیب نے اس کا جائزہ لیا ہے۔ اس حصے کے شعراء ہیں فیض،  احمد فقیہ، اکبر حیدر آبادی، پاکیزہ بیگ، حسن شکیل مظہری، حفیظ جوہر، خالد یوسف، سوہن راہی، قمر الدین مبشر، طلعت اشارت، عابد ودود وغیرہ۔
پانچواں حصہ طاق ابرو ہے۔ جو در اصل اردو کے حوالے سے چار سوالات پر مشتمل سروے ہے۔ اس میں سب سے پہلے برطانیہ کو شامل کیا گیا ہے۔ مصطفیٰ کریم، روبینہ حمید، ڈاکٹر عبدالقدیر بیگ ، ڈاکٹر رضیہ اسماعیل، صبیحہ علوی، محمد میاں مالیگ، تنویر اختر۔ عطیہ خان۔ محمد رشید اور سحر شیوی نے سروے میں حصہ لیا ہےا وراپنے خیالات کا اظہار کیا ہے۔
پاکستان سے ڈاکٹر انعام الحق کوثر اور عقیل عثمانی۔ جرمنی سے اسحاق ساجد۔ حیدر قریشی۔ کشمیر  (جسے ہندوستان سے الگ رکھا گیا ہے اگرچہ لکھنے والے جموں خطے کے ہیں) سے خورشید کاظمی۔ پروفیسر ظہور الدین اور عرش صہبائی نے اپنی آراء دی ہیں جبکہ ہندوستان سے اوم پرکاش سونی، ظفر نسیمی، عمرانصاری، ہاشم الصالح ، انیس رفیع ، ڈاکٹر محمد شیخ ، رفیعہ منظور الامین ، ڈاکٹر نگار عظیم، ف س اعجاز، مشتاق انجم ڈاکٹر عطا خورشید، عابد سہیل ار رزاق افسر نے لکھا ہے۔ 
چھٹا حصہ۔ عمرانیات کے زیر عنوان ہے۔ جنس، عمومی رویے ،علی اقبال (کراچی) نے لکھا ہے۔ جنسی کجروی پر ع واحد نے خامہ فرسائی کی ہے۔ اسی موضوع پر منشاء یاد کا مضمون بھی اس حصہ میں شامل کیا گیا ہے۔ 
ساتواں حصہ ۔ مراسلات پر مشتمل ہے۔ اس حصہ میں ہندوستان ، برطانیہ، پاکستان، ترکی، دبئی اور کنیڈیا سے قارئین بلکہ فن کاروں کے مکتوبات شامل ہیں۔ 
آٹھواں حصہ یادنگاری ہے جس میں’ اوائل بیسیویں صدی میں برصغیر کے چند پہلوؤں کی جھلکیاں‘ کے عنوان پر محمد احمد سبزواری (کراچی) نے لکھا ہے۔ نویں حصے ‘ یورپ میں اردو سوچ‘ ہے۔  اس کے تحت اردو کی بقا(سائیں سچا،سویڈن) اور ’ بچوں کا اردو ادب‘ (ڈاکٹر عمران مشتاق برطانیہ) کے مضامین شامل ہیں۔ 
آخر میں مخزن شمارہ 1 (2001ء)، شمارہ 2 (2002ء) اور شمارہ 3 (2004ء) کے مشمولات کی فہرست بھی دی گئی ہے۔
یہ کتاب یا جریدہ  جو در اصل عالمی رائٹرس کو آپریٹیو کی پیشکش ہے،پاکستان میں چھپی ہے لیکن اس کا حوالہ کہیں نہیں ہے کہ اس کا حصول کس طرح ممکن ہے۔ مدیر ’سمت‘ کی اعزازی کاپی کی طرح لگتا ہے کہ یہ محض فنکاروں اور اسی شمارے کے لکھنے والوں اور ناشر کو آپریٹیو کے ارکان کے لئے ہی شائع ہوتا ہے۔ یہ دستاویزی جریدہ، اگر حاصل ہو جاۓ تو، سینت کر رکھنے کے قابل ہے۔

مدیر: اعجاز عبید

