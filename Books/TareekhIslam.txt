


تاریخ اسلام کا جائزہ
(قرآن کی روشنی میں)

علامہ اسلم جیراج پوری


نام کتاب		تاریخ اسلام کا جائزہ (قرآن کی روشنی میں)
مصنف			علامہ اسلم جیراج پوری
ایڈیشن			پہلا - مئی  1993
			دوسرا – اگست 1995
پبلشرز			دوست ایسوسی ایٹس
پرنٹرز			عصمت اسلم پرنٹرز
قیمت			60 روپے 



بسم اللہ الرحمن الرحیم

دیباچہ
الحمد للہ وکفیٰ و سلام علیٰ عبادہ الذین  اصطفیٰ ، بعد ، تاریخ الامت کو پیش کئے ہوئے ایک مدت گزر گئی۔ اس درمیان میں بارہا یہ خواہش ہوئی کہ اس پوری تاریخ پر قرآنی  زاویہ نگاہ سے ایک تنقیدی  نظر دالی جائے تا کہ امت کو معلوم ہو جائے کہ آج جن جن  مسائب و آلام  میں وہ گرفتار ہے وہ اس کی کن کن غلط کاریوں  اور قرآن کی مخالفتوں کے نتائج ہیں۔ لیکن یہ سوچ کر  کہ مسلمان بالعموم قرآن سے دور ہو گئے ہیں نیز اپنے ماضی کو  عظمت اور  تاریخی شخصیتوں کو  عزت کی نگاہ سے دیکھنے کے عادی ہیں اور تنقید بہر صورت تلخ  اور ناگوار شے ہے قلم کو روک رکھا تھا مگر ساتھ ہی ضمیر  کا یہ تقاضا بھی تھا کہ قرآن کو اللہ نے اسی لئے اتارا ہے کہ اس کی روشنی میں ہم چلیں اور اپنی غلطیوں کو جانچ کر  ان کی اصلاح  کریں۔ اس لئے اس کے طالب علم  پر یہ  ذمہ داری عاید ہوتی ہے کہ  اس کے ذریعے  سے اپنی فہم کے مطابق  صحیح راستہ دکھانے کی کوشش کرے۔اس وجہ سے بلآخر  ایک فریضہ سمجھ کر  اس کام کے لئے تیار ہونا ہی پڑا۔خاص کر ایسی  حالت میں  جب کہ ہم دیکھتے ہیں کہ وہ لوگ  جو امت کی تاریخ لکھنے  کے لئے قلم اٹھائے ہوئے ہیں ، بالعموم دینی علوم میں لکیر کے فقیر ہیں اور قرآنی حقائق سے بے خبر۔
علاوہ بریں یہ کوئی مذہبی بحث نہیں  ہے جس سے کسی فریق  کی تردید مقصود ہو بلکہ قرآن کی روشنی میں  اپنے ماضی  پر تنقید ہے جس میں جہاں تک امکان میں  تھا ہم  نے حق و انصاف  اور اپنی مسولیت  و ذمہ داری  کو پیش نظر رکھا ہے اس لئے امید ہے کہ ارباب  بصیرت بلا کسی تعصب  کے ٹھنڈے دل سے اس پر غور کریں گے۔
جامعہ نگر دہلی							محمد اسلم جیراج پوری
2 جون 1944


مقدمہ
امت میں جو ابتدائی  اختلاف واقع ہوئے  ، ان کی اصلی بنیاد حکومت تھی نا کہ دین، جماعتوں کے باہمی نزاعوں نے بڑھتے بڑھتے جنگوں اور خونریزیوں تک نوبت پہنچائی اور پھر ہر جماعت کے وہی سیاسی خیالات مختلف شکلوں میں ان کے دینی عقائد  میں شامل ہوتے گئے۔ جس کے باعث الگ الگ مذہبی فرقے بن گئے۔
لہذا مناسب یہ ہے کہ پہلے قرآن کریم سے اسلامی نظام حکومت کو بیان کر دیں اس کے بعد ان سیاسی اختلافات  سے بحث کریں تاکہ ان کی حقیقت اچھی طرح سمجھ آ سکے۔
اسلامی نظام
دین اسلام کی بنیاد وحدت  اطاعت پر ہے ۔ یعنی سوائے اللہ کے کسی کی اطاعت نہیں۔ امت اسلامیہ کا انفرادی اور اجتماعی  مقصود حیات  صرف اللہ کی رضامندی ہے  جو اسی کی اطاعت سے مل سکتا ہے ، لیکن اللہ خود اطاعت لینے کے لئے نہیں آتا بلکہ رسولوں کو بھیج کر ان کے ذریعے سے اطاعت لیتا ہے۔
وما ارسلنا من رسول الا لیطاع باذن الله۔(54/4)
اور ہم نے کوئی رسول نہیں بھیجا مگر اسی لئے کہ  بحکم الٰہی  اس کی اطاعت کی جائے ، یہ رسول کی اطاعت عین اطاعت الٰہی ہے۔
ومن یطع الرسول  فقد اطاع الله۔ (4/80)
جس نے رسول کی اطاعت کہ اس نے اللہ کی اطاعت کی۔
سارے قرآن میں سوائے اللہ کی اطاعت کے کسی اور کی اطاعت کا حکم نہیں دیا گیا، یہاں تک کہ والدین کا بھی جہاں  جہاں ذکر ہے  ان کے ساتھ حسن سلوک  اور احسان ہی کی وصیت ہے اطاعت کا حکم نہیں۔ الغرض دینی اطاعت صرف اللہ  کی ہے جس نے اپنے بندوں کی انفرادی  اور اجتماعی دونوں قسم کی  ہدایات اور ان کی عقلوں کو صحیح راہ پر لگانے اور اپنی رضا مندی  و نا رضامندی  کے عملوں کو واضح کرنے  کے لئے  ایک ناقابل  تغیر و تبدل کتاب قرآن کریم  کو اتار دیا ہے تاکہ  اس کے مطابق عمل کر کے وہ  اس کی خالص بندگی کی سعادت حاصل کریں  اور دنیا جہان کی اطاعت سے بے نیاز ہو جائیں۔
اففیرالله ابتفی حکماً و  ھو الذی  انزل الیکم  الکتاب مفصلا (6/114)
کیا اللہ کے سوا میں کسی اور کا حاکم بناؤں حالانکہ وہی تو ہے جس نے تمھاری طرف مفصل الکتاب نازل کی۔
دنیا میں جن لوگوں نے  اپنے سرداروں اور بزرگوں کی اطاعت  نجات کا ذریعہ  سمجھ کر کی ہے  وہ قیامت  میں  جب نتیجہ برعکس دیکھیں فے تو جل کر کہیں گے۔
ربنا انا اطعنا سادننا  وکبراء  نا فاضلونا  السبیلا  (33/67)
اے ہمارے رب ہم نے  اپنے سرداروں  اور بزرگوں کی اطاعت کی سو  انھوں نے ہم کو سیدھی  راہ سے گمراہ کر ڈلا۔


تاریخ اسلام

رسالت
رسول اللہ ﷺ کو دو ممتاز منصب تھے۔
1۔ منصب پیغمبری: یعنی پیغام الٰہی لوگوں کے پاس بے کم و کاست پہنچا دینا ، اس کے امتیازات یہ ہیں۔
(الف) اس منصب کی رو سے  آپ کی تصدیق کرنا  اور آپ کے اوپر ایمان لانا فرض کر دیا گیا ہے اور یہ امت ہمیشہ کے لئے آپ ہی کی امت ہوئی۔
(ب) یہ پیغمبری آپ کی ذات پر ختم کر دی گئی اور اس کی تکمیل  کے لئے آپ بھیجے ہی  گئے تھے۔
(ج) اس حیثیت سے  آپ کو کسی سے مشورہ لینے کا نہ حکم تھا  ، بلکہ فریضہ تبلیغ  اللہ کی طرف سے لازم کر دیا گیا تھا۔
یا ایھا الرسول  بلغ  ما انزل  الیک من ربکم و ان لم  تفعل  فما بالغت رسالة۔(5/67)
اے رسول! جو تجھ پر تیرے رب کی طرف سے اتار گیا ہے اس کو پہنچا دے اگر تو نے  نہ کیا تو یہ اللہ کے پیغام کی تبلیغ نہیں کی۔
2۔ منصب امامت: یعنی احکام الٰہی  کے مطابق لوگوں کو چلانا  ان کے باہمی  تنازعات اور قضایا کے  فیصلے کرنا ، اجتماعی امور  مثلاً جنگ  و صلح وغیرہ میں ان کی قیادت  اور نمائندگی وغیرہ  اس کے امتیازات یہ ہیں۔
(الف)یہ امامت کبریٰ  جو آپ نے بحکم الٰہی بنی نوع انسان  کی ہدایت  و رہنمائی  و صلاح  و فلاح  کے لئے قائم کی  آپ کی ذات  اور زندگی تک محدود نہیں ہے بلکہ قیامت تک مستمر ہے جو آپ کے زندہ جانشینوں  کے ذریعے سے قائم رہنی چاہیے۔
(ب) آپ کے بعد آپ کے خلفاء یعنی جانشینوں کے وہی اختیارات ہوں گے جو اس لحاظ سے آپ کے تھے اور ان کی اطاعت بعینہ اللہ اور رسول ہی کی اطاعت ہو گی۔
(ج) اس حیثیت سے آپ لوگوں سے مشورہ لینے کے لئے مامور تھے 
وشاور ھم فی الامر (3/159)۔ اور امر (حکومت) میں ان سے مشورہ لیا کرو۔

اللہ و رسول

جیسا کہ مذکور ہوا ہے قرآن  میں جو احکام  رسول کی اطاعت کے ہیں وہ محمد ﷺ کی ذات اور زندگی تک محدود نہیں ہیں بلکہ منصب امامت  کے لئے ہیں جس میں آپ کے بعد  آنے والے  جملہ خلفاء داخل ہیں اور ان خلفاء کی اطاعت  اللہ اور رسول کی اطاعت ہے یہی وجہ ہے کہ قرآن نے  مرکز امت یعنی امام  کے لئے یہی لفظ  یعنی "اللہ اور رسول " استعمال کیا ہے۔
یا ایھا الذین امنوا اطیعو الله و رسوله  ولا تولواعنه و انتم  تسمعون (8/20)
اے مومنو ! اطاعت کرو  اللہ اور اس کے رسول کی اور اس سے منہ نہ موڑو جب کہ تم سن رہے ہو۔
اس آیت میں "عنہ" کی ضمیر  مفرد ہے جس سے ظاہر ہو جاتا ہے کہ اللہ اور رسول  دونوں سے ایک ہی شئے مراد ہے یعنی مرکز ورنہ قاعدے  کے مطابق  "عنہما" ہونا چاہیے تھا اور  جب کہ تم سن رہے ہو  کی قید سے ثابت ہوتا ہے کہ یہ اطاعت بالمشافہ  ہے اور عربی زبان میں اطاعت کہتے ہی زندہ کی فرمانبرداری کو۔
یا ایھا الذین امنوا ستجیبو  لله و للرسول  اذا دعا کم  لما یحیکم (8/24)
اے مومنو !  اللہ اور  رسول کی بات  مانو  جب وہ  تم کو ایسے کام کے لئے بلائے جس میں تمھاری  زندگی ہو۔
یہاں بھی "دعا" کا صیغہ  مفرد ہی  اللہ  اور رسول دونوں کے لئے مستعمل ہوا ہے اور یہ حکم بھی حضور کی زندگی تک محدود نہیں ہے بلکہ  ہمیشہ کے لئے ہے جو آپ کے تمام  آنے والے خلفاء پر مشتمل ہے۔
انما کان قول المومنین اذا دعواالی  الله  و رسوله  لیحکم  بینھم  ان یقولو ا سمعنا و اطعنا (24/5)
مومنوں کا قول جب وہ اللہ اور رسول کی  طرف بلائے جائیں کہ ان کے درمیان  فیصلہ کرے بس یہی  ہے کہ ہم نے سنا  اور مان لیا۔
اس میں بھی"لیحکم" جو دونوں کے لئے مستعمل ہوا ہے مفرد ہے۔ اسی طرح 
قل اطیعو الله و الطیعو الرسول  فان  تولوا فانما علیه ماحمل و علیکم  ماحملتم  و ان  تطیعوه  تھتدوا  (44/54)
کہہ دے کہ ، اطاعت کرو اللہ کی  اور اطاعت کرو رسول کی، اگر روگردانی کرو گے تو اس کی ذمہ داری  تمھارے اوپر ہے اور تمھاری ذمہ داری  تمھارے اوپر  ہے  اور جو تم  اس کی اطاعت کرو گے تو ہدایت پر رہو گے۔
اس میں "علیہ"  اور "تطیعوہ" دونوں میں ضمیر مفرد  "اللہ اور رسول"  کی طرف راجع  ہے۔ جنگ احد میں ہزیمت اٹھانے  کے بعد  دعسرے دن  رسول اللہ نے صحابہ کو حکم دیا  کہ غنیم  کے تعاقب میں نکلیں ، یہ حکم چونکہ  بحیثیت امام کے تھا اس لئے قرآن  میں اللہ اور رسول دونوں کا حکم  کہا گیا ہے۔
الذین  استجابوا  لله  و الرسول  من بعد  ما اصابھم  القرح  (4/172)
جنھوں نے حکم مانا اللہ کا اور رسول کا زخم اٹھانے کے بعد۔ 
اسی طرح حج اکبر کے دن  مشرکوں سے براءت کا اعلان جو کہ مرکز اسلام  کی طرف سے  ہوا اللہ  و رسول  کے نام سے ہوا۔
و اذان من الله  و رسوله الی الناس یوم الحج  الاکبر  ان الله  من المشرکین  و رسوله (9/3)
اور اعلان ہے اللہ اور اس کے رسول کی جانب سے لوگوں کے لئے  کہ اللہ اور اس کا رسول مشرکوں سے بری ہیں۔
باغیوں اور ڈاکوؤں کو جو مرکز کے مجرم ہوں اللہ و رسول  کا محارب قرار دیا گیا۔
انما جزاء  الذین  یحاربون  الله و رسوله  و یسعون  فی الارض  فساداً  ان یقتلو (5/33)
جو لوگ اللہ اور رسول سے لڑیں  اور روئے زمین میں فساد پھیلائیں ان کی سزا بس یہی ہے کہ مار ڈالے جائیں۔
ان مجرموں کی یہی سزا ہمیشہ کے لئے ہے  ، کچھ  رسول اللہ کی زندگی تک ہی محدود نہ تھی۔ نہ صرف ان آیتوں میں جن میں اللہ اور رسول کی اطاعت کا حکم  دیا گیا ہے بلکہ بہت سی دوسری آیتوں میں بھی اللہ اور رسول  سے مرکز ہی مقصود ہے۔
خمس غنیمت کے بارے میں ہے 
انما غنتم  من شییء فان لله خمسه  وللرسول (8/51)
جو کچھ تم کو ملے اس کا پانچواں حصہ اللہ اور رسول کے لئے ہے۔
مال فئیے کا بھی یہی حکم ہے۔
ما افاء الله علی رسوله  من اھل  القری فلله و للرسول (59/7)
بستی والوں سے جو کچھ اللہ اپنے رسول کو  غنیمت دے وہ اللہ اور رسول کے لئے ہے۔
ان اموال سے کبھی اللہ کا حصہ رسول سے جدا نہیں نکالا گیا بلکہ اللہ و رسول  سے مرکز امت ہی سمجھا گیا اور یہ حکم رسول کے بعد بھی قائم رہا۔
الغرض قرآن کی آیات سے روز روشن کی طرح  واضح  ہو جاتا ہے کہ "اللہ و رسول" کا مفہوم امت کا مرکز یعنی خلیفہ یا امام وقت  ہے اور یہ لفظ  اس کے لئے اس وجہ سے استعمال کیا گیا ہے کہ اجتماعی لحاظ سے اس کی اطاعت  اللہ و رسول کی اطاعت ہے جب تک محمد ﷺ زندہ رہے ان کی اطاعت اللہ کی اطاعت تھی اور آپ کے زندہ جانشینوں کی اطاعت اللہ و رسول کی اطاعت ہے۔ جن کا فریضہ یہ ہے کہ منصب امامت  کو قائم  رکھیں  اور امت کو قرآن کے مطابق چلائیں۔
اجتماعی نظام کی پوری شکل اس آیت میں ہے۔
یا ایھا الذین امنوا  اطیعو الله و اطیعو الرسول  و اولی الامر۔ منکم  افان تنازعتم  فی شیی ء فردو الی الله  و الرسول (4/49)
اے مومنو !  اللہ کی اطاعت کرو  اور رسول کی  اور تم میں سے جو  جو امراء ہوں ان کی اطاعت کرو ، اگر کسی بات میں تم  جھگڑ بیٹھو  تو اس کو  اللہ و رسول  کی طرف لوٹاؤ۔
یعنی اصل مطاع اللہ ہے اس کی اجتماعی اطاعت ہو گی  رسول (مرکز)  یا اس کے  مقرر کئے ہوئے اور اختیار دئیے ہوئے امراء کے ذریعہ سے ان امراء کا کوئی حکم یا فیصلہ اگر جمہور  کو قرآن کے خلاف معلوم ہو تو  اس میں  ان کو امراء کے ساتھ منازعت کا حق حاصل ہے اس قسم کے نزاعی امور  میں مرکز کی طرف رجوع کرنا ہوگا جو ان کا فیصلہ کر دے گا۔مرکز کا حکم قطعی اور آخری ہے ، کسی مسلمان کو نہ اس سے انکار کا حق ہے نہ اس کا کہیں مرافعہ ہے۔
وماکان لمومن ولا مونة اذا قضی الله و رسوله امراً ان یکون  لھم  الخیرة  من امرھم و من یفص الله و رسوله  فقد  ضل  ضلالا مبیناه (33/36)
کسی مومن مرد یا عورت کو اپنے معاملے میں اختیار باقی نہیں رہ جاتا  جبکہ مرکز اس کا فیصلہ کر دے اور جو مرکز کی نافرمانی کرے گا وہ کھلی ہوئی گمراہی میں پڑ جائے گا۔
یعنی مرکز ہی دینی اور دنیاوی امور میں آخری  اور بالا ترین  اختیار ہے جس کی اطاعت کے سوا چارہ نہیں اور جس کی نافرمانی گمراہی ہے۔
اقوال مفسرین:
میں چونکہ قرآن کی تشریح کا خود قرآن سے قائل ہوں۔ اس بناء پر اللہ اور رسول کا یہ مفہوم  کہ اس سے مراد مرکز  ہے یعنی امام وقت میں نے قرآن ہی کی چند آیات  سے واضح کیا ہے جو اہل بصیرت  کے لئے کافی ہیں اور اگر ضرورت  داعی ہوتی تو اور بھی متعدد آیات سے تفصیل  پیش کرنے کی گنجائش ہے مگر عام اہل اسلام  قرآنی  الفاظ  کی تفسیر  میں گزشتہ مفسرین کے اقوال  سے بھی سند چاہتے ہیں اور مدت ہائے دراز سے اس کے کوگر ہو رہے ہیں اس لئے ان  کی تسکین کی خاطر  کے واسطے  چند ائمہ  تفسیر کے اقوال بھی  نقل کئے  دیتا ہوں جنھوں نے اللہ اور  رسول کے معنی امام وقت ہی لکھے ہیں۔
امام ابن جریر طبری، سورہ انفال کی پہلی آیت۔
کہہ دے کہ مال غنیمت  اللہ اور رسو ل کا ہے۔ انفعال کی تفسیر میں مختلف  اقوال کرنے کے بعد  اپنا فیصلہ لکھتے ہیں۔ انفال  کے معنی کے متعلق ان اقوال میں سے قرین صواب ان لوگوں کا قول ہے کہ جنھوں نے کہا ہے  یہ وہ اضافے ہیں جو امام بعض یا کل فوج  کے لئے کرتا ہے۔یہاں انفعال کے معنی سے مجھے بحث نہیں مدعا صرف یہ ہے کہ "اللہ اور رسول"  کی تفسیر انھوں نے امام کی ہے۔
سورہ بقرہ میں سود خوروں سے خطاب ہے کہ اگر تم باز نہ آؤ گے 
فاذنوابحرب من الله و رسوله
تو سمجھ رکھو  اللہ و رسول  کی طرف سے جنگ۔
تفسیر جامع البیان میں ہے کہ امام کا فرض ہے کہ ان سے  توبہ کرائے اور نہ مانیں تو  قتل کر دے۔
امام رازی نے آیت انماجزاء الذین یحاربون اللہ و رسولہ الآیہ کے تحت امام ابو حنیفہ کا قول نقل کیا ہے۔
امام ابو حنیفہ نے فرمایا ہے کہ "اگر باغی یا ڈاکو نے قتل بھی کیا ہے اور مان بھی لیا ہے تو امام کو اختیار ہے کہ ان سزاؤں میں سے جو چاہے سزا اس کو دے۔ نیز امام محی السنہ  بغوی  اپنی تفسیر معالم التنزیل میں لکھتے ہیں۔ "حضرت ابن عباس، سعید بن المسیب،  مجاہد،حسن بصری،ابراہیم نجفعی،ضحاک اور ابو ثور نے کہا ہے کہ جس نے اسلامی علاقہ میں ہتھیار اٹھایا اور راستوں کو پرخطر کر دیا پھر وہ گرفت میں آ گیا۔ اس کے متعلق امام کو اختیار ہے (جو چاہے سزا دے )۔
ان اقوال سے دو باتیں ظاہر ہو گئیں ہیں ایک تو یہ کہ "اللہ و رسول" سے امام وقت مراد ہے دوسری یہ کہ یہ احکام رسول اللہ کی ذات یا  زندگی تک محدود نہیں تھے بلکہ ہمیشہ کے لئے ہیں اور یہی دونوں باتیں میں نے آیات سے واضح کیں ہیں۔ آخر میں ، میں پھر  تصریح کر دیتا ہوں کہ یہ غلط فہمی  نہ ہو کہ میں مرکز  کو "اللہ اور رسول" کہتا ہوں بلکہ  میرا مطلب یہ ہے کہ اجتماعی لحاظ سے  مرکز ہی کی اطاعت  کو قرآن اللہ اور رسول کی اطاعت قرار دیتا ہے  بشرطیکہ  مرکز قرآن کے مطابق ہو۔
دستور العمل
قرآن جس طرح امت اسلامیہ کی انفرادی زندگی کے لئے اتارا گیا ہے  اسی طرح اس کی اجتماعی زندگی کا دستور العمل بھی وہی ہے  وہ ایسی کامل کتاب ہے کہ ہر زمان و مکان  اور ہر ماحول  میں افراد کی ہدایت اور ملت کی رہنمائی کے لئے کافی ہے اسی لئے جہاں ہر مسلمان کو  ہدایت کی گئی ہے کہ قرآن کی پیروی کرے وہاں مرکز کو بھی یہی حکم دیا گیا ہے کہ اسی کے مطابق حکمرانی کرے۔
انا انزلنا الیک الکتاب بالحق  لتحکم بین الناس  بما اراک الله (4/105)
ہم نے تیری طرف حق کے ساتھ کتاب اتاری ہے  کہ جو کچھ اللہ تجھ کو سمجھائے اس کے مطابق لوگوں کے درمیان فیصلے کر۔
قرآن کے علاوہ کسی  دوسرے قانون کی طرف رخ کرنے کی ممانعت کی گئی ہے۔
فاحکم بینھم بما انزل الله و لا تتبع  اموائھم  عما جاء ک من الحق (5/49)
ان کے درمیان اسی کے مطابق فیصلے کر  جو اللہ نے اتارا ہے اور اس حق کو تیرے پاس آیا ہے چھوڑ کر  ان کے خیالات  کے پیچھے نہ چل۔شدید تاکید کی گئی ہے کہ مرکز کو قرآنی تعلیمات  سے ذرا بھی غفلت  یا کوتاہی  روا نہیں ہے اور نہایت  حزم و احتیاط  کے ساتھ اس  پر کاربند رہنا چاہیے۔
فاحکم بینھم  بما انزل  الله ولا  تتبع  اموائھم  واحذرھم  ان یفتنوک عن بعض  ماانزل الله الیک (5/50)
ان کے درمیان اسی کے مطابق فیصلے کر  جو اللہ نے نازل کیا ہے اور ان کی باتوں کے پیچھے  نہ جا  اور احتیاط رکھ کہ اللہ کے اتارے  ہوئے کسی حکم  سے ہٹا کر وہ تجھ کو فتنے میں نہ ڈال دیں۔
یہاں تک کہ یہ وعید بھی کی گئی ہے۔
ومن لم یحکم بما انزل الله فا اولئک ھم الفاسقون 
اور جو اللہ کے نازل کئے ہوئے کے مطابق حکومت نہ کریں وہ فاسق ہیں۔
امام کے ساتھ مشیروں کی ایک جماعت کا ہونا قرآن  کی تعلیم و امرھم  شوری بینھم کے مطابق لازم ہے اور قرآن کے حکم  شاورھم فی الامر  (ان سے حکومت میں رائے لیا کرو) کے مطابق امام مامور ہے کہ اہل شوریٰ کے مشورے  سے کام کرے۔ امام اور مشیروں کی یہی جماعت امت کی مرکزی جماعت ہے جس کا اصول قانون صرف کتاب اللہ ہے اسی کی روشنی میں ہر زمانے کی ضروریات  کے مطابق 	قوانین بنائے جائیں گے اسی کا نام حکومت الٰہی ہے۔ جس کا مقصد  اقامت حق  اور اعلاء کلمۃ اللہ ہے تاکہ  ہر انسان صحیح طور پر  اکیلے  اللہ کا بندہ ہو سکے  جس کے لئے  اس کی تخلیق ہوئی ہے۔
فریضہ امت
اسلام کے معنی ہی اطاعت کے ہیں۔
ان الدین عندالله الاسلام (3/17)
حقیقی دین اللہ کے نزدیک  اطاعت ہے۔
مسلمانوں کو یہی حکم دیا گیا  ہے کہ وہ اللہ و رسول  یعنی مرکز  کے مطیع رہیں۔
واطیعو الله و اطیعو رسوله  ان کنتم مومنین (8/1)
اگر تم ایمان رکھتے ہو تو اللہ اور رسول کی اطاعت کرو۔
مرکز کے وفادار رہو  اور اس سے غداری  اور مفوضہ فریضہ  میں خیانت کاری نہ کرو۔
یا ایھا الذین  امنوا الاتخونو الله الرسول  و تخونوا اماناتکم  و انتم تعلمون(50/1)
اے مومنو ! مرکز سے غداری اور جان بوجھ کر  اپنی امانتوں میں خیانت نہ کرو ، مرکز  کے حکم سے سرتابی کرنے والے سب سے زیادہ ذلیل ہوں گے۔
ان الذین یحادون الله و رسوله اولئک فی الاذلین (58/20)
جو لوگ مرکز سے مخالفت کریں گے وہ ذلیل ترین لوگوں میں سے ہوں گے۔
حاصل یہ ہے کہ اسلام کے نزدیک  صرف اللہ ہی حاکم ہے اور جن و انس  کا فریضہ  اسی کی اطاعت ہے۔ یہی نقطہ امن عالم کا مرکز ہے جس سے اقوام و امم کے باہمی جھگڑے اور مناقشے ختم ہو سکتے ہیں اور سب کے سب وحدت اطاعت کی بدولت  متحد ہو سکتے ہیں چونکہ یہ مرکز عقلی ہے اس واسطے اس کے لئے  محسوس و مظہر  کی ضرورت تھی جو منصب امامت  سے پورا کیا گیا ہے۔ رسول اور اس کے بعد خلفاء حکومت الٰہی کے نمائندے ہیں جو امت سے یہ اطاعت  لیں گے اور  اللہ کے مقرر کئے ہوئے اصول اور احکام کے مطابق  اس کو چلائیں گے یہی حکومت الہیہ ہے۔ یہ امت  کی سیاست ہے اور  یہی اس کا اجتماعی دین ہے۔
حکومت
قرآن  سوائے حکومت الٰہی کے بقیہ جملہ اقسام کی حکومتوں کو طاغوت قرار دیتا ہے۔ بادشاہت جس کا تسلط خلافت راشدہ  کے بعد سے مسلمانوں پر ہوا اکثر حالتوں میں دنیا کے لئے ایک مصیبت  ثابت ہوتی ہے کیونکہ بادشاہ  اور اس کے ارکان حکومت  وزراء  امرا عمال  اور فوج مل کر  اپنی قوت سے  پورے ملک کے باشندوں کو  تاج کا غلام بنا لیتے ہیں۔ (یہ لفظ طغیان سے نکلا ہے جس کے معنی سرکشی  اور حسد سے بڑھنے کے ہیں۔ طاغوت ہر وہ شئے ہے جو اپنا تسلط جمالے۔خواہ مادی تسلط ہو  جیسے بادشاہوں  کا، خواہ  روحانی ہو جیسے دیوتاؤں اور  غلط پیشواؤں اور رہنماؤں کا)۔
آج کل جمہوریت اور آمریت  دو قسم کی حکومتیں دنیا میں زیادہ نمایاں اور باہم و گز برسرپیکار ہیں لیکن اسلام  مروجہ  اصطلاحی  معنوں میں نہ جمہوریت  کو صحیح قرار دیتا ہے  نہ آمریت کو  ، کیونکہ جمہوریت میں یہ سمجھا جاتا ہے کہ حق حکومت جمہوریت کو حاصل ہے جسے وہ اپنے نمائندوں کے سپرد کرتے ہیں اس  حق سے  وہ نمائندے  حکومت  اور وضع قوانین  کے مجاز ہو جاتے ہیں اور آمریت میں مختار  ناطق کی ذات  میں حکومت کا حق تسلیم  کیا جاتا ہے۔  مگر اسلام جس کی  بنیاد وحدت  اطاعت پر ہے  کسی انسان یا کسی انسانی  جماعت  میں حکومت کا حق  نہیں مانتا بلکہ  اس کو صرف اللہ کا حق قرار دیتا ہے۔
ان الحکم الالله  امرا ن لا تعبدو الا ایاه (12/40)
کسی کی حکومت نہیں سوائے اللہ کے اس نے حکم دیا ہے کہ تم سوائے اس کے کسی کی  فرمانبرداری نہ کرو۔
وہی بلا شرکت غیرے  حاکم اور مطاع ہے۔
ولایشرک  فی حکمه  احدا (18/25)
اور وہ اپنی حکومت میں کسی کو ساجھی نہیں بناتا۔
انبیائے کرام تک کو بھی جو بنی نوع انسان کا سب سے بلند طبقہ ہے یہ حق نہیں دیا گیا  کہ وہ کسی کو اپنا محکوم بنائیں بلکہ صرف  یہ کہ ان کو اللہ کی اتاری ہوئی کتاب کے مطابق  چلائیں۔
ماکان لبشر ان یوتئیه الله الکتاب  والحکم  والنبوة ثم  یقول للناس  کونواعبادالی من دون الله ولکن کونوا ربا نیبین  بما کنتم تعلمون  الکتاب  و بما  کنتم  تدرسون 
کسی شخص کو جسے اللہ ، کتاب اور حکم  اور نبوت دے  یہ حق نہیں ہے کہ وہ لوگوں  سے کہے  کہ تم اللہ کو چھوڑ  کر میرے محکوم  بنو  بلکہ (اس کو یہی کہنا فرض ہے ) کہ تم اللہ والے بنو  اس کے مطابق  جو تم کتاب  کو پڑھتے پڑھاتے ہو۔
اسلئے ملت اسلامیہ کی مرکزی جماعت  خود حکمراں نہیں ہے بلکہ صرف قوانین الٰہی کے نفاذ کا اختیار رکھتی ہے وہ ہنگامی ضروریات  کے لئے  جو فروعی  ضوابط تیار کرے گی  اس میں کوئی ایسا قانون نہیں بنا سکے گی جو قرآن سے مطابقت نہ رکھتا ہو۔
و من لم  یحکم بما انزل  الله فاولئک ھم الظالمون
جو اللہ کے اتارے ہوئے (اصول)  کے مطابق حکومت نہ کرے وہ ظالم ہے۔
قرآن سے نصیحت ہر مسلمان لے سکتا ہے کیونکہ وہ  افراد کی بھی مکمل اصلاح  کے لئے ہے تاکہ  وہ ملت کا جزو صالح بن سکیں لیکن اس کو اجتماعی  طور پر عمل میں لانے کے لئے  اس کی تشریح  و توضیح  اور اس کے اصول  سے زمانے  کے مقتضیات  کے مطابق فروغ  کر کے اخذ کرنے کا حق  صرف مرکزی جماعت ہی کو حاصل ہے اسی طرح  کوئی تعلیم یا  تلقین  یا امت کی کوئی ارشاد یا رہنمائی  بلا اجازت  مرکز کے نہیں ہو سکے گی۔  نیز مرکز کا یہ بھی فریضہ ہے کہ امت  کے افراد و طبقات  اور جمہور و حکام کے تنازعات کو مٹاتا رہے اور ان میں باہمی کسی قسم کا  افتراق و اختلاف  نہ پیدا ہونے دے۔ اس نظام میں ارباب  علم و عقل  کو فکر کی پوری   حریت  اور اجتہاد کی مکمل آزادی  کے علاوہ قرآن  نے درجات عالیہ کی سربلندی بھی عطا فرمائی ہے لیکن ان کو مطاع قرار نہیں دیا۔ اطاعت اللہ ہی کے لئے ہے ان کی تحقیق  و اجتہاد  کے نتائج  امت کے لئے  اسی وقت دینی یا آئینی  ہوں گے  جب مرکز  سے مسلم ہو کر  اس کو ملیں گے۔
قرآن کی ان تعلیمات  سے جو نہایت  اختصار  کے ساتھ لکھی گئی ہیں  حسب ذیل ذیل امور واضح ہو جاتے ہیں۔
(1) اسلام کی بنیاد اکیلے  اللہ کی اطاعت پر ہے۔
(2)امت سے یہ اطاعت رسول خود  اپنے مقرر کئے ہوئے امراء کے ذریعے لے گا۔
(3) رسول نام نہیں بلکہ منصب ہے جس کو امامت کے لحاظ سے  بذریعہ خلفاء  کے ہمیشہ قائم رہنا چاہیے۔
(4) امام کے ساتھ مشیروں  کی ایک جماعت کا  ہونا لازم ہے یہی جماعت مع امام  کے ملت کا مرکز ہے۔
(5) اجتماعی لحاظ سے مرکز کی اطاعت  اللہ اور رسول کی اطاعت ہے۔
(6) مرکز کے اختیارات ملت پر ہمیشہ وہی رہیں گے  جو بحیثیت  امام محمدﷺ کے تھے  اس کی اطاعت  ہر مسلمان پر فرض ہے اور اس کا ہر فیصلہ  ہر امر  میں آخری اور قطعی ہے جس سے سرتابی کا کسی کو اختیار نہیں۔
(7) علماء و بزرگان دین  خواہ کسی درجے کے ہوں مطاع نہیں ہیں بجز اس حد کے  جس حد تک مرکز  کی طرف سے ان کو اختیار دیا گیا ہو  قرآن نے اکیلے اللہ کی اطاعت کا حکم دے کر احبار و رہبان پرستی اور برہمنیت کو ہمیشہ کے لئے فنا کر دیا۔
(8) حکومت کا حق  اسلام میں سوائے  اللہ کے کسی کو نہیں ہے  مرکز  کا فریضہ  صرف حکومت الٰہی کو چلانا ہے۔
(9) اس حکومت الٰہی کا اصولی دستور العمل  اللہ کی اتاری ہوئی کتاب یعنی قرآن کریم ہے۔
(10) قرآن سے نصیحت  ہر شخص لے سکتا ہے لیکن  اس کے اصول  سے ہر زمانے میں ضوابط  کی تفریع  جو امت کے لئے مستند آئین  ہو  صرف مرکز ی جماعت  ہی کی طرف  سے ہو گی۔
عہد رسالت
حقیقی دین  آغاز آفرینش  سے ایک ہی ہے یعنی اکیلے اللہ کی بندگی۔ انسانوں کی تخلیق  اسی لئے ہوئی ہے کہ اکیلے ایک اللہ کے بندے بنیں۔
وماخلقت  الجن و الانس  الا لیعبدون  (51/56)
اور میں نے نہیں پیدا کیا جن و انس کو مگر  اسی لئے  کہ میری فرمانبرداری  کریں۔
اسی اطاعت الٰہی کا نام دین اسلام ہے اور قرآن نے اسی کو فطری دین قرار دیا ہے۔
فاقم وجھک للدین  حنیفاً  فطرة الله التی فطر الناس  علیھا  لا تبدیل  لخلق  الله  ذلک  الدین القیم (30/30)
تو ایک طرف ہو کر اپنا رخ  اصلی دین کی طرف کر۔ یہ اس فطرت کے مطابق ہے  جس پر اللہ نے انسانوں کو پیدا کیا ہے۔ اللہ کی بناوٹ میں کوئی تبدیلی نہیں۔ یہی سیدھا دین ہے۔
دوسری جگہ اسی مطلب کو یوں ادا کیا ہے۔
واذ  خذ ربک من بنی آدم  من ظھور  ھم  ذریتھم  و اشھد  ھم علی  انفسھم  الست  بربکم قالوا بلی شھدنا (7/171)
(روز ازل) جب تیرے رب نے بنی آدم کی پشتوں سے ان کی اولاد کو نکالا  اور خود انھی کو ان کے اوپر گواہ بنایا  کہ کیا میں تمھارا  رب نہیں ہوں  انھوں نے کہا  کہ ہاں  بیشک  ہم  اس  پر  گواہ  ہیں۔
خود ان کو ان کے اوپر گواہ بنانے کے معنی یہ ہیں کہ یہ بات ان کی سرشت میں رکھ دی گئی ہے  جو ازل سے ہے اور ابد تک رہے گی۔ کیونکہ فطرت میں کوئی تبدیلی نہیں۔ رسالت کا  فریضہ ہمیشہ سے یہ رہا ہے کہ انسانوں کی اسی صحیح فطرت  کو بیدار کرے اور بھولی ہوئی شہادت ان کو یاد دلائے۔ اولین  رسل  حضرت نوح  صلواۃ وسلام  یہی پیغام لے کر آئے تھے۔ یا قوم انی لکم  نذیر  مبین ان عبدواللہ و اتقو ۃ (71/2)
اے میری قوم  میں تمھارے  لئے کھلا ہوا نذیر ہوں کہ تم اللہ  کی فرمانبرداری کرو  اور اس سے ڈرو۔
اور آخری رسول حضرت محمد صلواۃ وسلام تک سب کی یہی  تعلیم رہی۔
شرع لکم من الدین ماوصی  ابه نوحاً  والذی  او حینا  الیک  وما  وصینا  به  ابراهیم  و موسیٰ  و عیسیٰ  ان اقیمو الدین  ولا  تنفرقوافیه (42/13)
تمھارے لئے اس نے دین کا راستہ وہی بنایا جس کی نوح  کو وصیت کی تھی اور جس کو ہم نے تجھ پر وحی  کیا اور جس  کی ہم نے ابراہیم  اور موسیٰ  او ر عیسیٰ  کو وصیت کی تھی کہ دین قائم کرو  اور اس میں تفرقہ نہ ڈالو۔
ہرامت کے لئے رسول یہی پیغام لے کر آئے۔
ولقد بعثنا  فی کل  امة  رسولاً  ان اعبدوالله  واجتنبوا الطاغوت(16/36)
اور ہم نے ہر امت میں رسول بھیجے  کہ اللہ کی فرمانبرداری  کرو  اللہ  زبردستوں سے کنارہ کشی۔
کل رسولوں کی تعلیم بھی ایک اور  امت بھی ایک ہے۔
یا ایھا الرسول  کلوا من الطیبات  و عملوا صالحاً  انی بما  تعملون  علیم  ان  هذه امتکم  امة  واحدة و انا ربکم  فاعبدون  (23/52)
اے رسولو! پاک روزی کھاؤ  اور نیک عمل کرو۔ تم جو کچھ  کرتے ہو میں جانتا ہوں۔ یہ تمھاری امت ایک ہی امت ہے اور میں تمھارا پروردگار  ہوں سو میری  فرمانبرداری کرو۔
الغرض دین اسلام  یہی ہے کہ  اکیلے اللہ کی  ہی فرمانبرداری  ہو اس کے سوا  نہ کوئی آقا ہے  نہ کوئی رب  نہ انسان کسی غیر کا بندہ ہے۔  رسالت اور نبوت  سلسلہ وار  اپنا یہی فرض  ادا کرتی چلی آئی  لیکن خاتم النبیین  سے پہلے جس قدر  نبی یا رسول آئے وہ اپنی اپنی ایک محدود  جماعت کی اصلاح کے  لئے آئے تھے یعنی قومی یا قبائلی نبی تھے۔ اور جہاں تک تاریخ شہادت دیتی ہے ان کے اٹھ جانے کے بعد  ان کا روشن کیا ہوا چراغ  ہدایت بھی ماند پڑ جاتا  یا بجھ جاتا  تھا یہی حال آسمانی کتابوں  کا تھا  کہ خود ان کے پیرو ان  میں تغیر و تبدل اور تحریف کر کے کچھ کا کچھ بنا لیتے تھے۔

خاتم النبیین
محمد صلواۃ وسلام  کو اللہ نے سلسلہ نبوت  ختم کرنے کے لئے اپنا سب سے  آخری نبی بنایا۔ اور کسی قوم یا قبیلے کی طرف نہیں بلکہ ساری دنیا کی طرف رسول بنا کر بھیجا۔
قل یا ایھاالناس  انی رسول  الله الیکم  جمیعاً  (7/158)
کہہ دے کہ لوگو!  میں تم سب کی طرف  اللہ کا رسول ہوں۔
وماارسلنک  الاکافته للناس بشیراً و نذیراً (24/28)
اور ہم نے تجھ کو نہیں بھیجا مگر  سارے انسانوں کے لئے بشیر  و نذیر بنا کر۔
دوسرے لفظوں میں آپ کا فریضہ  یہ ہوا کہ جملہ نوع  بشر  کو اللہ کی فرمانبرداری میں لا کر ایک ہی آقا کا بندہ بنانے کی کوشش کریں آپ کے بعد اس فریضہ کی تکمیل  آپ کی امت کے ذمہ کی گئی کیونکہ اب کوئی نیا نبی  آنے والا نہ تھا۔ سورۃ حج کی آخری آیت میں ہے۔
وجاھدوافی الله حق  جھاده ھوا جتباکم  و ماجعل  علیکم فی  الدین  من حرج  ملة  ابیکم  ابراھیم  ھو سما کم المسلمین  من قبل  و فی ھذا  لیکون الرسول  شھیدا  علیکم  و تکونوا شھداء  علی الناس۔
اللہ کی راہ میں کوشش کا جو حق ہے  بجا لاؤ۔  اس نے دین میں تمھارے  اوپر کوئی تنگی نہیں کی ہے (یہ دین) تمھارے باپ ابراہیم  کا ہے اللہ نے تمھارا نام مسلم رکھا ہے۔ پہلے سے بھی اور کتاب میں بھی تاکہ رسول اللہ تمھارے اوپر تبلیغ کرے اور تم لوگوں پر تبلیغ کرو۔
اسی لئے آپ کے اوپر جو کتاب نازل ہوئی  اس کو بمقابلہ  دیگر آسمانی  کتابوں  کے دو خصوصیات  عطا کی گئیں تاکہ دنیا میں اللہ کی اتاری ہوئی مکمل  تعلیم اس امت کے ہاتھ میں موجود رہے۔
(ا) جملہ سابقہ آسمانی کتابوں کی حقیقی اور جاودانی  تعلیمات اس میں محفوظ کی گئی ہیں اور  یہ ان سب کی محافظ اور مہمین قرار دی گئی ہے۔
(2)خود اس کتاب کی حفاظت اللہ نے  ہمیشہ کے لئے اپنے ذمہ لے لی ہے۔
انانحن نزلنا الذکرواناله  لحافظون (15/9)
ہم نے ہی قرآن کو اتارا اور ہم ہی اس کے نگہبان ہیں۔
اس کے ایک ایک لفظ کی حفاظت کا وعدہ ہے۔
اتل ما اوحی  الیک  من ربک  لا مبدل  لکلمته (18/27)
تیرے رب کی کتاب جو  تیری طرف وحی کی  گئی  اس کی تلاوت  کر کوئی اس کے لفظوں کو بدلنے والا نہیں۔
خاتم النبیین کا درجہ اتنا بلند رکھا گیا  اتنا ہی عظیم الشان  فریضہ بھی  اس کے ذمہ لگایا گیا پھر  مشیت الٰہی  نے ان کی بعثت  کے لئے وہ  قوم چنی  جو عقیدہ و عمل  میں سراسر  مشرک قبائلی  زندگی کی سخت خوگر  اور آبائی رسوم پر جان دینے میں نہایت بے باک تھی۔

عرب جاہلیت
اسلام سے قبل عربی  قوم سادہ طبعی زندگی رکھتی تھی اور اپنے خاندانی رسوم  و روایات کے سوا کچھ نہ جانتی تھی۔ صنائع سے نفور اور علوم سے دور اطراف  عرب یعنی شامی سرحد  کے غسانی  قبائل  کے اہل  حیرہ  اور یمن  کے شہری باشندوں کو چھوڑ کر  جن پر رومی  اور ایرانی تہذیب  کا سایہ پڑا تھا بقیہ ملک میں کہیں کہیں یہودی عیسائی  ثقافت کے سوا تمام تر  جہالت اور وحشت غالب تھی۔ نہ عرب میں کوئی مدرسہ تھا  نہ عربی میں کوئی کتاب تھی نہ عربوں میں کوئی تعلیم یافتہ تھا۔  بلاذری نے مکہ کے صرف سترہ آدمیوں کے نام گنوائے ہیں جنھوں نے اپنی تجارتی ضرورت سے معمولی نوشت و خواند حیرہ والوں سے سیکھ لی تھی اور مدینہ کے کل گیارہ آدمی۔اندرون ملک میں بارش اور پیداوار کی کمی اور دائمی خشک سالی کی وجہ سے یہ بادیہ نشینوں کا ذریعہ معاش زیادہ تر لوٹ مار تھا۔ قبائل رات دن ایک دوسرے پر حملے کرتے رہتے تھے اور غارت گری ان کا پیشہ ہو گیا تھا۔ جس میں وہ کسی حد پر رکنے والے نہ تھے۔ نقول ابن خلدون وہ دوسروں کا محل  صرف اس مقصد  کے لئے بھی گرانے  سے دریغ نہ کرتے تھے کہ اس کی بنیاد کے پتھروں سے چولھا بنائیں گے۔ اور دیوار کی کھونٹیوں سے خیموں کی طنابیں کسیں گے۔ اس طرح ان میں لڑائیوں کا ایک غیر منقطع سلسلہ تھا جس نے ان کو فنا کے قریب پہنچا دیا تھا۔
دینی لحاظ سے اگرچہ وہ اللہ کو مانتے تھے مگر مشرک اور بت پرست تھے ، اور شرک تمام قبائل میں شائع تھا۔ ہر مقام اور ہر قبیلہ میں الگ الگ بت مخصوص  روایات  کے مطابق نصب تھے۔ جن کی پوجا کی جاتی تھی۔ لیکن  ان کے ساتھ عقیدت رسمی تھی کیونکہ جاہل عربوں  کی نگاہوں میں زیادہ تر  مادی منفعت اور مادی زندگی تھی اور یہی ان کی ساری  جدوجہد کا محور تھی۔ تند مزاجی اور غضبناکی  ان کی عام صفت تھی ، چھوٹی چھوٹی باتوں پر بگڑ بیٹھتے  اور حریت کا یہی جذبہ  اس قدر قوی تھا کہ سوائے اپنے  رئیس یا دینی اطاعت  کے اور کسی کی فرمانبرداری کو ننگ و عار سمجھتے تھے مگر یہ جذبہ بھی اجتماعی نہ تھا بلکہ شخصی  یا قبائلی تھا۔ اپنی یا اپنے قبیلے کی ہتک  حرمت کسی طرح برداشت نہ کر سکتے تھے اور فوراً تلوار  لے کر فیصلہ کے لئے تیار ہو جاتے تھے۔ الغرض  عہد جاہلیت  کی تہذیب  اگر اس کو تہذیب کہا جا سکے جہالت سفاکی اور غارت گری تھی لیکن اسی کے ساتھ  ان مسلسل جنگوں نے ان میں شجاعت  جفا کشی اور  خود اعتمادی پیدا کر دی تھی۔ جس سے مشکلات  میں اپنی ذات اور اپنی تلوار پر بھروسہ رکھتے ، مقابل کی تعداد اور قوت کا لحاظ کئے بغیر  خطرے میں کود پڑتے اور جان کی پرواہ نہیں کرتے تھے۔ وہ اپنی ہمسایہ قوموں یعنی رومیوں اور ایرانیوں کی طرح عیش پروردہ اور  تہذیب زدہ نہیں تھے۔
طبعاً ان میں سخاوت اور مہمان نوازی تھی اور وفا عہد کو لازم سمجھتے تھے۔ اس کے گویائی اور  قوت بیان میں ممتاز تھے نیز ان کی حق گوئی اور حق پسندی  اور حق کی قبولیت کی استعداد  ان کے سخت سے سخت نقطہ چینوں کو بھی تسلیم کرنا پڑتی ہے غالباً یہی صلاحیتیں  تھیں  جن کی بدولت  قدرت نے انھیں  امیوں کو خاتم النبیین کی بعثت اور  ان کے بعد اسلام  کا اولین مبلغ  ہونے کے لئے منتخب کیا۔ آخر کار انھیں کے گریبان سے انسانیت کا سب سے بڑا اور روشن  آفتاب طلوع ہوا یعنی عرب کے مرکز  مکہ مکرمہ میں  9 ربیع الاول  مطابق  20 اپریل  571 عیسوی میں سیدنا محمد صلواۃ وسلام کی ولادت ہوئی۔

بعثت
25 رمضان کو جیسا کہ بعض مورخوں کی تحقیق ہے۔ غار حرا میں رسول اللہ پر پہلی  وحی نازل ہوئ۔ یہ تاریخ بمطابق  6 اگست  610 عیسوی کے۔  اس وقت رسول اللہ کی عمر چالیس سال چھ مہینے اور سولہ دن کی تھی اور شمسی حساب  سے 39 سال  3 ماہ او  16 دن کی۔  یہی تاریخ جاہلیت اور اسلام کی حد فاصل ہے۔ کیونکہ اسی دن رسول اللہ  کی نبوت کا آغاز ہو گیا جو لوگ  زیادہ قرب اور  خصوصیت رکھتے تھے ان میں سے چار  افراد اسی دن ایمان لائے۔ عورتوں میں سے  سیدہ خدیجہ ، مردوں میں سے سیدنا ابوبکر ،  لڑکوں میں سے سیدنا علی جن کی عمر 10 برس تھی ، اور غلاموں میں سے سیدنا زید بن حارثہ  جو آپ کے متنبی کہے جاتے تھے۔  تین سال تک  اسلام کی تبلیغ مخفی ہوتی رہی۔ رسول اللہ اور سیدنا ابو بکر  اپنے واقف کاروں میں سے  جن میں حق پسندی  دیکھتے ان کو اسلام کی دعوت دیتے  اس عرصہ میں کچھ لوگوں نے  ان دین کو قبول کر لیا جنہوں نے بعد میں  بڑے بڑے  کارنامے  چھوڑے ہیں۔ اس کے بعد جب بحکم الٰہی 
فاصدع بما تؤ مروا  اعرض  عن المشرکین  (15/93)
تم کو جو حکم دیا جاتا ہے اس کو کھول کر سناؤ اور مشرکوں کی پروا نہ کرو۔
دعوت اسلام کا اعلان ہوا  اور شرک اور مشرکوں کی مذمت کی گئی تو کفار قریش نے مخالفت شروع کر دی۔
کبر علی المشرکین  ما تد عو ھم  الیه (42/13)
گراں ہے مشرکوں پر وہ بات  جس کی طرف تو ان کو بلا رہا ہے۔
انھوں نے پہلے سمجھایا پھر لالچ دلائی۔ پھر دھمکیاں دیں۔  بلآخر مقابلے پر اتر آئے۔ رسول اللہ پر آوازے کستے  ، بے حرمتی کرتے  ، جو لوگ مسلمان  ہو جاتے ان کے کنبہ  والے ان  کو ستاتے  اور جو غلام  اسلام قبول کر لیتا  اس پر اس  کا آقا سختیاں  کرتا  جن کی وجہ سے  بعض کی جانیں بھی تلف  ہو گئیں۔ پانچ سال تک  ان تلخیوں  اور تکلیفوں کو سہتے  سہتے مجبوراً  رسول اللہ نے حکم دیا  کہ مکہ  چھوڑ کر حبشہ  کے ملک میں  چلے جائیں۔ چنانچہ  رفتہ رفتہ 83 مرد اور 17 عورتیں مکہ سے حبشہ چلے گئے۔
بنی ہاشم اور خاص کر ابو طالب جو رسول اللہ کے چچا تھے اور خاندانی لحاظ سے  آپ کی حمایت کرتے تھے کافروں نے ان سے بھی ہر قسم کے تعلق توڑ ڈالے۔ اور اسلام کی تبلیغ اور  اس کی طرف لوگوں کے آنے  میں جہاں تک ہو سکا  رکاوٹ ڈالنی شروع کر دی۔  بعثت کے دسویں سال ابو طالب  انتقال کر گیا  اس کے بعد  ہی ام المومنین سیدہ خدیجہ الکبریٰ نے جو آپ کی مشیر اور مددگار تھیں وفات پائی۔  اب دشمنوں کو دست درازی  کا موقع ملا  اور رسول اللہ کو زیادہ ستانے لگے یہاں تک کہ ایک کافر نے خاک اٹھا کر  آپ کے سر پر ڈال دی۔ اسلئے رسول اللہ کو اہل مکہ سے مایوسی ہو گئی اور اس تلاش میں ہوئے  کہ کوئی قبیلہ ایسا ملے جو اسلام کی حمایت کے لئے تیار ہو جائے ، تو میں اس کے ساتھ مل کر تبلیغ  رسالت کے فرائض ادا کروں ، اس امید پر آس پاس کے مختلف مقامات  میں تشریف لے گئے لیکن کامیابی نہ ہوئی۔حج کے زمانے میں جو قبائل آتے  ان میں بھی جا کر تبلیغ کرتے مگر قریش کی مخالفت کی وجہ سے  وہ بھی آپ  کی طرف توجہ نہیں کرتے  تھے۔ اتفاقاً مدینہ کے بھی کچھ لوگ  مکہ میں آئے انھوں نے آپ کی باتیں سنیں  ، ان کے دلوں میں اسلام کی حقانیت بیٹھ گئی۔ واپس جا کر انھوں نے آپ کا مدینہ میں چرچا کیا۔ دوسرے سال حج کے موقع پر  وہاں کے بارہ آدمی آ کر مسلمان ہوئے۔ رسول اللہ نے سیدنا معصب بن  عمیر کو  جو سابقین اور اولین  میں سے تھے ان کے ساتھ کر دیا کہ قرآن پڑھائیں اور مدینہ میں اسلام کی  تبلیغ کریں۔ اہل مدینہ پر اس تبلیغ کا ایسا اثر ہوا کہ  گھر کے گھر مسلمان ہونے لگے۔ نبوت کے تیرھویں سال  وہاں کے 75 مسلمان حج کے موقع پر مکہ آئے اور رات کے وقت چھپ کر  مقام عقبہ  میں آپ کے ہاتھ پر بیعت کی کہ مدینہ تشریف لے چلیں ، ہم جان و مال سے حمایت کے لئے تیار ہیں۔ اس کے بعد مکہ میں جو لوگ اسلام لاتے  رسول اللہ ان کو مدینہ بھیج دیتے۔  اس کے بعد ہجرت حبشہ کے مہاجرین بھی مدینہ آ گئے۔
ہجرت

کفار مکہ نے یہ دیکھ کر کہ رسول اللہ کی جماعت مدینہ میں بڑھ رہی ہے کہیں ایسا نہ ہو کہ یہ بھی ان سے جا ملیں اور اپنی طاقت بڑھا کر ہم سے جنگ کریں ، مشورہ کیا کہ آپ کو قتل کروا ڈالیں ، ادھر اللہ نے آپ کو مکہ چھوڑنے کی اجازت دے دی۔رات کے وقت سیدنا ابوبکر کے ساتھ  نکلے اور  جبل ثور کے ایک غار میں چھپ رہے۔ تیسرے دن جب کفار مکہ کی جستجو و تلاش  کم ہو گئی ، اس میں سے نکل کر  مدینہ کی طرف روانہ ہو گئے۔ وہاں پہنچ کر سب سے پہلے  آس پاس کے یہودی  قبائل سے جو دولت مند اور طاقتور تھے عہد نامے کئے ، منجملہ شرائط کے یہ شرط بھی تھی کہ دشمنوں کے مقابلے میں  ہر ایک دوسرے کی مدد کرے گا اور یہود  قریش یا ان کے حلیفوں کو پناہ نہ دیں گے۔ یہیں سے اسلام کی سیاسی زندگی کا آغاز  ہوا اور قرآن نے مخالفوں سے مدافعانہ جنگ کی اجازت فرمائی۔
اذن للذین یقاتلون  بانھم ظلموا (22/38)
جن سے لوگ لڑتے ہیں ان کو (بھی لڑنے کی) اجازت دی گئی۔ اس واسطے کہ ان پر ظلم ہوا۔

مدنی زندگی
مکہ سے نکل آنے کے بعد قریش کی دشمنی بڑھ گئی انھوں نے نہ صرف  ہجرت کر جانے والے مسلموں کی ملکیتوں پر قبضہ کر لیا بلکہ رؤسا مدینہ خاص کر  عبداللہ بن ابی کو جو بہت بڑا سردار تھا اس کے برخلاف اکسانا شروع کر دیا۔ نیز مدینہ منورہ کے آس پاس  کے قبائل میں بھی ریشہ دوانیاں کرنے لگے جس سے مسلموں کو ہر وقت خطرہ رہنے لگا۔ رسول اللہ خود راتوں کو جاگتے اور جوانوں کو پہرہ دینے کے لئے مقرر فرماتے۔
قریش کا ذریعہ معاش تجارت تھا۔ ہر سال گرمیوں میں ان کا کاروان  تجارت ملک شام کو جاتا تھا جس کے راستے  میں مدینہ تھا۔ مسلمانوں نے یہ سوچا کہ ان کی تجارت کو روک دیں تاکہ وہ عاجز آ کر  امن و آشتی کا رویہ  اختیار کریں۔ اسلئے جب قریش کے آنے یا جانے کا پتہ چلتا  تو خود رسول اللہ مع صحابہ کے ا کو روکنے جاتے اور کبھی کسی کے ساتھ کچھ آدمیوں کو بھیج دیتے۔ مورخوں نے یہ اصطلاح رکھی ہے کہ جس لڑائی یا یورش میں رسول اللہ خود شریک ہوئے  اس کو غزوہ اور باقی کو سریہ کہتے ہیں۔  انہیں سرایا میں سے عبداللہ بن حجش کا سریہ تھا  جن کو رجب  2 ہجری میں آٹھ مہاجروں کے ساتھ روانہ کیا کہ مکہ مکرمہ کے قریب پہنچ کر  قریش کے ارادے معلوم کریں۔ یہ لوگ بطن نخلہ میں تھے وہاں سے  عمرو بن  حضری جو قریش  کا حلیف تھا مع اپنے تین تجارتی اونٹوں کے گزرا۔  ایک مہاجر نے اس کو تیر مارا جس سے وہ مر گیا۔ اس کے قتل سے قریش کی عداوت کی آگ اور بھڑک اٹھی۔ آئندہ لڑائیوں کا سلسلہ اسی طرح شروع ہوا۔ چنانچہ اس واقعہ کو دو ماہ بھی نہ گزرے تھے کہ بدر کی جنگ پیش آ گئی۔ ابو سفیان شام سے تجارتی قافلہ لا رہے تھے جب پتہ پایا کہ مسلمان  اس پر حملہ کی تیاریاں کر رہے ہیں تو ایک تیز رو قاصد  مکہ مکرمہ کی طرف دوڑایا۔ قریش خبر پاتے ہی اپنے اموال کی حفاظت کے لئے روانہ ہو گئے۔ ابوسفیان راستہ بدل کر  ساحل بحر سے قافلے کو نکال کر لے گئے اور مکہ والوں کو کہلا بھیجا کہ واپس چلو۔ لیکن قریش کے سرداروں خاص کر ابو جہل  نے واپسی سے انکار کیا اور کہا ہم بدر میں جا کر ٹھہریں گے اور تین دن جشن منائیں گے تاکہ قبائل میں ہمارے آنے کی شہرت  اور ہمارا رعب غالب ہو جائے۔ یہ دراصل اسی انتقامی جوش و خروش کا مظاہرہ تھا۔
رسول اللہ مدینہ سے نکل چکے تھے بلآخر  مکہ والوں سے بدر میں 17 رمضان  2 ہجری کی  صبح کو مقابلہ ہوا  اللہ نے ے سروسامان  مسلمانوں کی جن کی کل تعداد 313 تھی مکہ مکرمہ  کے ایک ہزار جنگ آوروں کے مقابلہ میں ایسی مدد کی کہ قریش کی طاقت  جو اسلام کے سب سے بڑے دشمن تھے ٹوٹ گئی۔ ان کے ستر آدمی جن میں بڑے بڑے سردار  شامل تھے مارے گئے اور نوے گرفتار ہوئے۔  ان کے مقابلے میں مسلمان شہدا کی کل تعداد چودہ تھی۔ یہ  جنگ درحقیقت شوکت اسلام  کا سنگ بنیاد تھی جس سے عرب میں بحیثیت ایک قوت کے اس کا ظہور ہو گیا۔
اس جنگ میں یہ واقعہ خاص توجہ کے قابل ہے کہ رسول اللہ  بدر میں پہنچ کر پہلے چشمے پر اتر پڑے تھے۔ سیدنا حباب بن منذر  نے پوچھا یہاں ٹھہرنے کا حکم الہامی ہے  جس میں چوں چراں کی گنجائش نہیں یا آپ نے خود جنگی تدبیر لے لحاظ سے  اس مقام کو منتخب فرمایا ہے۔ جواب دیا کہ  یہ خود میری رائے ہے۔ حباب نے کہا  یہ جگہ موزوں نہیں ، مناسب یہ ہے  کہ آگے بڑھ کر  ہم قریش کی فرود گاہ  کے قریب ترین چشمے  پر قبضہ کر لیں اور اپنے لئے حوض بھر کر  ارد گرد کے چشموں کو پاٹ دیں تاکہ ان کو پانی نہ مل سکے۔ رسول اللہ نے اس مشورے کو پسند  فرمایا اور اسی کے مطابق عمل فرمایا۔ اس  سے ثابت ہوتا ہے کہ  صحابہ کرام پر  آپ کی پیغمبری اور امامت کی الگ الگ حیثیتیں  واضح تھیں اور بحیثیت امام کے آپ کو مشورہ دینا  جائز سمجھتے تھے  اور آپ بھی بطیب خاطر  ان کے معقول مشورے  کو قبول فرما لیتے تھے۔ 
دوسرے سال قریش نے بدر کے مقتولوں کا بدلہ  لینے کے لئے پھر چڑھائی کی اور کوہ احد سے متصل  جنگ ہوئی جس میں قریش کا پلہ بھاری رہا۔ اس کے بعد انھوں  نے  غطفانی  قبائل کو اپنے ساتھ ملا لیا  اور  ۔۔۔ جمعیت کے ساتھ  اسلام کو مٹانے کے لئے آئے۔ چونکہ مدینہ کے ارد گرد کے یہودی قبائل نے بھی بد عہدی کر کے ان کا ساتھ دیا اس وجہ سے مسلمانوں کی حالت بہت پرخطر ہو گئی تھی لیکن اللہ نے مدد کی  دشمنوں میں پھوٹ  پڑ گئی پھر جاڑے کے دن تھے اور تیز آندھیاں جن میں کھانا پکانا  اور خیموں کا سنبھالنا  بھی مشکل ہو گیا اور اتنی بڑی جمعیت کے لئے  سامان رسد کی فراہمی سے  آخر عاجز آ کر واپس چلے گئے۔
اس کے بعد دوسرے سال صلح حدیبیہ ہوئی جس کی رو سے دس سال تک باہم امن و امان  کے ساتھ رہنے کا  فریقین نے عہد باندھا۔ اب مسلمان بے خطر قبائل میں جانے لگے اور اسلام کو سمجھانے اور تبلیغ کارستہ صاف ہو گیا۔ یہ صلح اگرچہ دس  سال کے لئے ہوئی تھی مگر تیسرے ہی سال قریش  کے حلیف بنی بکر  نے اس شرط کی خلاف ورزی کر دی اور بنی خزاعہ کو جو رسول اللہ کے حلیف تھے حرم تک میں قتل کر دیا۔ اس وجہ سے  10 رمضان 8 ہجری کو رسول اللہ دس ہزار صحابہ کی جمعیت لے کر  قریش پر چڑھائی کر دی۔یہ جنگ اپنی نوعیت میں تمام عالم میں انوکھی تھی یعنی  مکہ حرم ہے ، خونریزی بھی نہ ہو اور فتح ہو جائے۔ چنانچہ سوائے ایک خفیف جھڑپ کے جس میں چند کافر ہلاک ہوئے اللہ کی مدد  اور خاتم النبیین  کی برکت سے  مسلمان بلا جنگ  کے وہاں داخل ہو گئے۔ اس فتح کے بعد اہل قریش مسلمان ہو گئے۔
رسول اللہ نے جب مکہ سے ہجرت کی اس وقت تک قریش  اور اس کے قبائل میں سے صرف  ایک مختصر جماعت نے اسلام قبول کیا تھا۔ دیگر قبائل کے  صرف چند آدمی  اسلام لائے تھے۔ لیکن مکی زندگی کی  تیرہ سال  کی کوششوں  اور جدوجہد کا یہ اثر ہوا تھا کہ سارے عرب میں رسول اللہ کی رسالت کا چرچا پھیل چکا تھا۔ ہجرت کے بعد مدینہ منورہ کے باشندے  زیادہ تعداد میں مسلمان ہوئے تھے جن کو انصار کا لقب ملا تھا۔ یہاں کے لوگوں میں اسلام کا ایسا عشق تھا  کہ سب مسلمان ہو جاتے مگر رکاوٹ یہ پڑ گئی کہ ان میں سے بعض  اہل اثر یا  تو اسلام کی حقیقت کو نہ جان سکے یا ان کو اپنی سرداری کے زوال کا خطرہ پیدا ہو گیا۔ اس وجہ سے مسلمانوں سے دشمنی کرنے لگے۔ ان کے ساتھ اور بھی ان کے ہم خیال ہو گئے گو اسلام  کے غلبہ کی وجہ سے بظاہر مسلمان ہو گئے مگر باطن میں مخالفت کرتے تھے۔ انھیں لوگوں کو قرآن نے منافق کہا۔ رسول اللہ ان کے ساتھ نرمی کا برتاؤ کرتے تھے اور چاہتے تھے کہ ان باطن میں ظاہر کے مطابق ہو جائے۔
رسول اللہ عرب قبائل کو اسلام کی طرف بلاتے ، ان کے پاس وفود اور خطوط بھیجتے۔ لیکن قریش کے مغلوب ہونے سے پیشتر تک کوئی بڑا  بتیجہ ظاہر نہیں ہوا۔ رسول اللہ کو اپنی رسالت کے فریضہ کا اس قدر خیال تھا کہ دن رات اسی فکر میں رہتے کہ سب کو نجات کا راستہ دکھا دیں اور جب  لوگوں کو اس طرف  آتے ہوئے نہ دیکھتے تو  اپنی ذمہ داری کے احساس سے غمگین ہو جاتے ، اس پر اللہ نے عتاب کے انداز میں کہا۔
ل  نملک باخع  نفسک  ان لا  یکونوا  مومنین۔
 تو شاید اس کے پیچھے جان گنوا دے گا کہ یہ ایمان نہیں لاتے۔
پھر بار بار اس حقیقت کا اظہار کیا  کہ تمھارا کام صرف تبلیغ ہے ، ہدایت سے لگا دینا  نہیں ہے۔  یہاں تک کہ کافروں کی ذمہ داری سے آپ کو بری کر دیا۔
لا تسئل  عن اصحاب  الجحیم۔ جہنمیوں کی مسولیت  تیرے ذمہ نہیں ہے۔ 
اہل عرب کے توقف کی وجہ بظاہر یہ معلوم ہوتی ہے کہ  اہل اسلام اور قریش میں جو لڑائیاں ہوئی تھیں وہ فیصلہ کن نہ تھیں۔ بدر میں اگر مسلمانوں کو فتح حاصل ہوئی تو احد میں قریش غالب رہے۔نیز خندق کی لڑائی میں عربوں نے یہ سمجھا کہ مسلمان  قریش سے رو در رو مقابلے کی ہمت نہیں رکھتے۔ اس وجہ سے اشاعت اسلام کی رفتار بھی سست تھی۔
صلح حدیبیہ کے بعد  جب کافروں سے مسلمانوں کو میل جول اور تبادلہ خیالات  موقع ملا  اور انھوں نے اس کی تعلیمات سنیں اور ان پر غور کیا  تو عام طور پر  ان کا رحجان  اسلام کی طرف ہو گیا۔ بلکہ خود قریش  کے بعض افراد  پر اس کی حقانیت اثر کر گئی۔ چنانچہ اس صلح کے بعد  ان کے دو بڑے  سردار سیدنا خالد بن ولید  اور عمرو بن العاص  مدینہ منورہ میں آ کر ایمان لائے۔ کسی نے سیدنا عمرو بن العاص سے پوچھا  کہ اس قدر عقل و فہم رکھتے ہوئے تم نے اتنی دیر کیوں لگائی ؟ جواب دیا ! ہماری قوم کے رؤساء ایسے تھے جن کی عقلیں پہاڑوں سے بھی زیادہ بھاری تھیں ان کے پیچھے ہم جس رستے کو اختیار کر لیتے  خواہ کتنا ہی دشوار  گزار کیوں نہ ہو  آسان ہو جاتا انھوں نے جب رسول اللہ کی نبوت کا انکار کیا  تو ہم نے بھی بلا سوچے سمجھے ان کی تقلید کی لیکن ان کے (جنگ بدر میں مقتول ہو جانے کے بعد) بعد جب  مہمات ہمارے سروں پر آن پڑیں  اور ہم کو سوچنے کا موقع ملا  اس وقت ہم نے دیکھا کہ معاملہ بالکل صاف ہے اور سیدنا محمد کے رسول  برحق ہونے  کسی قسم کا شبہ نہیں۔
لیکن پھر بھی اہل عرب قریش کے منتظر رہے۔ 8ہجری میں جب مکہ فتح ہو گیا تو آنکھیں کھل گئیں اور یقین ہو گیا کہ اسلام برحق دین ہے۔ ورنہ بیت اللہ پر اس کا تسلط  ناممکن تھا۔ اسی کے ساتھ قریش  جن کی مذہبی سیادت سارے عرب میں مسلم تھی  اسلام میں داخل ہو گئی۔ یہ دیکھ کر عربوں نے اس کی طرف قدم بڑھایا اور قبائل  اپنے اپنے وفود رسول اللہ کی خدمت میں بھیج کر اسلام میں داخل ہو گئے۔ چنانچہ 9  ہجری تاریخ میں عام الوفود کے نام سے موسوم ہو گیا۔ فتح مکہ دراصل  زمانہ ماسبق  و مابعد  کے درمیان حد فاصل  ہے۔ قریش  کا اسلام لانا گویا  تمام عرب میں شرک و بت پرستی کا خاتمہ تھا۔ کعبہ کے بتوں کے ٹوٹنے کے ساتھ ہی عرب کے تمام بت خاک میں مل گئے۔
اصلاح کا صرفہ
مدنی زندگی کے ان دس سالوں میں کل چھوٹے بڑے  غزوات اور سرایا جو پیش آئے ان کی کل تعداد 82 ہے۔  ان سب میں جس قدر انسانی جانیں صرف ہوئیں انھیں بعض سیرت نگاروں نے کوشش کر کے شمار کر لیا ہے۔ فریقین کے کل مقتولین کی تعداد 1018 ہے۔ 259 مسلمان اور 759 کفار و مشرکین۔ اس طرح کل اسیران جنگ 1585 تھے۔  جن میں سے صرف ایک مسلمان عمرو بن امیہ  بقیہ مخالفین۔ ان میں سے  چھ ہزار بنی ثقیف و ہوازن کے ایک ہی جنگ  حنین میں گرفتار ہوئے تھے ، جن کو رسول اللہ نے از راہ لطف و مہربانی دوسرے ہی دن چھوڑ دیا تھا۔ نیز یہ بھی قطعی طور پر ثابت ہو چکا ہے کہ 448 قیدی مختلف  غزوات میں بلا فدیہ چھوڑۓ گئے۔ اور دو قیدی ایسے تھے جو اپنے سابقہ جرائم کی وجہ سے قتل کئے گئے۔ بقیہ اا4 جو رہ جاتے ہیں  ان کی بابت ٹھیک  پتہ نہیں چل سکا کہ ان میں سے کس قدر احساناً آزاد کئے گئے اور کس قدر فدیہ لے کر چھوڑۓ گئے ، یہ بھی ممکن ہے کہ ان میں سے کچھ اسلام لا کر مسلمانوں میں شامل  ہو گئے ہوں۔
سوچنے کا مقام یہ ہے کہ  دنیا کا یہ سب سے بڑا عظیم الشان  دینی انقلاب کس قدر  قلیل نفوس  کے صرفہ  سے عمل میں آیا ، مجھے ان بزرگوں  پر حیرت ہوئی  جو سرور عالم کے ایسے معجزانہ کارناموں میں  ان کی عظمت نہیں دیکھتے  بلکہ اس کے لئے  محسوس  خوارق  عادات  کی جستجو میں رہتے ہیں۔
تعلیم
رسالت کی غرض  ہمیشہ تعلیمات الٰہی  کی تبلیغ ہے اور رسول اللہ کا فریضہ بھی یہی تھا۔
ھوالذی بعث فی الامبین  رسولاً منھم یتلوا علیھم  ایاتھ ویزکیھم  و یعلمھم الکتاب  و الحکمة و ان  کانوا من قبل لفی ضلال مبین (62/2)
اللہ ہی جس نے ان ان پڑھوں  میں انھی میں سے ایک رسول  کھڑا کیا جو ان کو اس کی آیتیں سناتا اور پاکیزہ بناتا ہے اور کتاب و حکمت سکھلاتا ہے ، ہر چند کہ وہ  پہلے سے کھلی ہوئی گمراہی میں تھے۔
رسول اللہ کی تعلیم تماتر وہی تھی جو اللہ ان کے اوپر  بذریعہ  وحی اتارتا تھا  اسی کی تبلیغ  فرماتے اور اسی پر عمل کر کے اپنی مثال سے ان کے اعمال و عقائد اور ظاہر و باطن کو  پاکیزہ بناتے اور جہالت و  وحشت کی تاریکی سے نکال کر  ایمان و صالح  کی روشنی میں لاتے۔
کتاب انزلنه الیک لتخرج  الناس من الظلمت  الی النور باذن ربھم (14/1)
عظیم الشان کتاب جو ہم نے تیری طرف اتاری کہ لوگوں کو اللہ کے حکم سے تاریکی سے روشنی میں نکال لائے۔
یہی کتاب مجید آپ کا سرمایہ تبلیغ و انداز  تھی۔
واوحی الی ھذا القرآن  لا نذرکم به و من بلغ (6/19)
اور میری طرف یہ قرآن وحی کیا گیا ہے کہ اس کے ذریعے تم اور جس تک یہ پہنچے اس کو آگاہ کر دوں۔
قل انما انذرکم بالوحی (21/45)
کہہ دے کہ میں صرف وحی کے ذریعے سے آگاہ کرتا ہوں۔
قرآن میں بیسیویں جگہ رسول اللہ کو حکم دیا گیا ہے۔
اتبع مایوحی الیک ۔ اس کی پیروی کر جو وحی تیری طرف بھیجی جاتی ہے۔
اور آپ کی زبان سے اعلان کرایا گیا ہے۔
قل انما اتبع مایوحی الی من ربی (7/203)
کہہ دے میں تو بس اسی کا تابع ہوں  جو مجھ پر میرے رب کی طرف سے وحی آتی ہے۔
الغرض رسول اللہ اپنے قول و عمل سے قرآن ہی کے معلم و مبلغ تھے۔ مورخین لکھتے ہیں کہ ام المومنین سیدہ  عائشہ صدیقہ سے کسی نے رسول اللہ کے  اخلاق کی صفت دریافت کی  موصوفہ نے یہ مختصر اور حقیقی جواب دیا  کہ آپ کا خلق قرآن تھا۔
مکہ مکرمہ کی تیرہ سالہ زندگی  میں 98  (؟)سورتیں نازل ہوئیں جو قرآن کا تقریباً دوثلث ہیں اس وقت چونکہ اسلام میں تھوڑے افراد داخل ہوئے تھے اور زیادہ خطاب کفار و مشرکین سے تھا اس وجہ سے احکامی آیات بہت کم نازل ہوئیں۔ بیشتر ایمان کی ترغیبات  ہیں بالخصوص توحید و معاد پر زیاہ زور ہے۔ مختلف قسم کے دلائل سے شرک کی تردید کی گئی ہے۔ اور بعثت بعد الموت کا ثبوت دیا گیا ہے۔ نیز اقوام سابقہ کے عبرت انگیز واقعات  جا بجا دہرائے گئے ہیں۔ مدینہ میں آنے کے بعد اسلامی جماعت بن گئی اور حکومت الٰہی قائم ہو گئی اسلئے یہاں انفرادی تعلیمات کے ساتھ اجتماعی امور سے متعلق بھی آیات نازل ہوئیں اور دین الٰہی قرآن میں مکمل کر دیا گیا۔
طریق تعلیم
رسول اللہ کا طریق تعلیم سرتاسر مربیانہ تھا ہر چھوٹے بڑے کے ساتھ ایسی محبت سے پیش آتے  کہ آپ کو سب لوگ شفیق باپ سے بڑھ کر سمجھتے۔ جو ملنے کے  لئے آتا اس کی تعظیم کرتے۔ اپنا گدا یا کمبل اس کے لئے بچھا دیتے۔ فقیروں اور مسکینوں کے ساتھ بیٹھتے ان کی مدد کرتے اور بیمار پرسی کے لئے جاتے۔ ہر شخص کی عزت کا خیال رکھتے یہاں تک کہ صحابہ میں ہر ایک یہ سمجھتا کہ مجھ سے زیادہ کسی کو نہیں چاہتے۔قرآن کریم نے آپ کے خلق عظیم کی مدح کی ہے۔ اور رؤف و رحیم کا خطاب دیا ہے۔ آپ دشمنوں اور بد خواہوں کے ساتھ بھی مہربانی کا برتاؤ کرتے اور ہمیشہ عفو درگزر سے کام لیتے۔ ام المومنین سیدہ عائشہ فرماتی ہیں کہ رسول اللہ نے کبھی کسی سے اپنی ذات کے بارے میں بدلا نہیں لیا، ہاں کوئی دین کی ہتک حرمت کرتا تو اس کو سزا دیتے۔
انجام کار اہل عرب ہر قسم کی دشمنی اور مخالفت کے بعد آپ کی طرف جھکے اور آپ کی ذات کو مجسم صداقت اور انسانیت کا مکمل نمونہ پا کر اپنا دینی اور دنیاوی مرکز بنا لیا اور ان کی نگاہوں میں اللہ کی اطاعت کے سوا کوئی مقصد نہ رہا۔ تائید الٰہی نے ان کے دلوں سے قبائلی عداوتیں اور پشتہا پشت کے کینے نکال کر ان کو باہم متحد اور اخوت دینی  کے رشتہ  میں منسلک کر دیا۔
لو انفقت مافی الارض جمیعاً ما الفت  بین قلوبھم و لکن الله الف بینھم (8/73)
اگر تو ساری دولت بھی خرچ کر ڈالتا تو ان کے دلوں کو جوڑ نہ سکتا تھا ، اللہ نے ان کو جوڑ دیا۔
اس تالیف کا بڑا ذریعہ رسول اللہ کی رافت و رحمت  اور مربیانہ تعلیم تھی۔
و لو کنت فظاً غلیظ القلب  لا نفضوا  من حولک (2/156)
اگر تو سخت اور سندل ہوتا تو لوگ تیرے پاس سے منتشر ہو جاتے۔
طبقات صحابہ
یہ کہنا بہت مشکل ہے کہ سارے اہل عرب کے دلوں میں اسلام راسخ ہو گیا تھا کیونکہ ان میں سے بعض بدوی  قبائل نئے نئے مسلمان ہوئے تھے جن کے اندر جاہلیت کی عادتیں باقی تھیں۔ ان کا ذکر خود قرآن نے کئی جگہ کیا ہے ، بے شک شہری باشندوں میں اسلام کا اثر صادق تھا انھیں میں صحابہ کبار اور روساء اسلام ہوئے۔
قرآن نے مہاجرین و انصار میں سے سابقین  اولین کا درجہ  سب سے بلند رکھا ہے۔
والسابقون  الاولون من الم هاجرین  و الانصار  والذین  ابتعو ھم  احسان  رضی الله  عنھم و رضواعنه (9/100)
مہاجرین و انصار میں سے سابقین  اولین  اور جن لوگوں نے خلوص کے ساتھ  ان کی پیروی کی ، ان سے اللہ راضی ہے اور وہ بھی اللہ سے راضی ہیں۔
پھر اس زمانہ کے حساب سے صحابہ کے دو درجہ کئے۔
لا یستوی منکم من انفق من قبل الفتح و قاتل  اولئک  اعظم درجة من الذین  انفقوا  من بعد  و قاتلوا (57/10)
تم میں سے جن لوگوں نے فتح مکہ سے پہلے خرچ کیا اور لڑے وہ برابر نہیں ہیں  ان کا درجہ ان لوگوں سے بڑا ہے جنھوں نے بعد میں خرچ کیا  اور لڑے۔
بعض مورخوں نے ان کے طبقات کے مراتب بارہ تک پہنچائے ہیں جس میں آخری طبقہ وہ ہے جو فتح مکہ کے بعد اسلام لایا۔ بہر صورت مجموعی  حیثیت  سے رسول اللہ نے اپنی تعلیم و کوشش  اور اللہ کی تائید سے  انھی امیوں  اور بدویوں سے ایسی امت تیار کی جو انسانی صفات میں ایسے بلند مرتبہ پر پہنچ گئی  کہ اس نے نہ صرف  قیصریت و کسریت کے بتوں کو توڑ  کر حکومت الٰہی  قائم کر دی  بلکہ ان قدیم تہذیبوں کو مٹا کر ان کی دینی اور دنیاوی قیادت اپنے ہاتھ میں لے لی اور اعلاء کلمۃ الحق  میں وہ عظیم کارنامہ   چھوڑا  جو عالم کی تاریخ میں  بے نظیر ہے۔ قرآن نے اس کی شان میں فرمایا۔
کنتم خیر  امة اخرجت  للناس۔
تم ان سب امتوں سے بہتر ہو  جو انسانوں کی ہدایت کے لئے تیار کی گئیں۔
الغرض خاتم النبیین  تمام سابقی نبیوں  اور رسولوں سے زیادہ  رسالت کے فریضے  پورا کرنے میں کامیاب  ہوئے۔ آپ نے ایسی کتاب چھوڑی جو برخلاف جملہ  آسمانی کتابوں کے قیامت تک محفوظ ہے اور کوئی طاقت  اس میں ایک حرف کا بھی تغیر و تبدل نہیں کر سکتی  اور ایسی جماعت چھوڑی جو حکومت الٰہی  کی علمبردار تھی۔ اور جس نے طاغوتی طاقتوں کو  توڑ کر رکھ دیا  پھر کعبہ کو جو شرک کا مخزن بنا دیا گیا تھا  بتوں اور مشرکوں سے پاک کر کے  اکیلے اللہ کی عبادت  کے لئے مخصوص  کیا اور اس  کو نئے  سرے سے  عالم کے جملہ  موحدوں کا مرکز بنایا  یہاں تک کہ  زمین و آسمان  کی فضا  میں اس سرے  سے اس سرے  تک ہر دن  رات میں  پانچ وقت  اشہد ان لاالہ  الاللہ و اشہدان محمدا رسول اللہ کی صدا گونجنے لگی۔
(صلواۃ و سلام ہو رسول محمد پر اور تمام انبیا  پر)۔
٭٭٭٭٭


خِلافت راشدہ
صحابہ کرام رضی اللہ عنہم تھے جن کے دلوں کو ایمان کے نور نے منور کر دیا تھا۔ اور جن کی بصیرتوں کے سامنے سے پردے اٹھ چکے تھے ، قرآنی ہدایت کو سمجھا اور رسول اللہ نے جس طرح حکومت الٰہی قائم کی اور جس طریق سے چلایا ، اس کو دیکھا اور یہ حقیقت بلا ریب و شک  ان پر واضح ہو گئی کہ اسلام کا اصل مقصد  یہی ہے کہ سوائے  اللہ کے کوئی  دوسرا حاکم و مطاع نہ ہو اور اسی کی اطاعت کی جائے۔ چنانچہ جب رسول اللہ  نے انتقال فرمایا ، تجہیز و تکفین سے پہلے  انصار و مہاجرین  سقیفہ بنی ساعدہ میں جمع ہوئے اور کچھ رد و کد  اور سوال و جواب کے بعد  بالاتفاق  سیدنا ابوبکر کے ہاتھ پر بیعت  کر لی اور  ان کو خلیفہ الرسول  اور امت کا مرکز تسلیم کر لیا۔ دوسرے دن مسجد نبوی  میں بیعت عام  ہوئی جس  کے بعد  سیدنا ابو بکر نے ایک مختصر تقریر کی ، اس میں فرمایا:
"لوگو ! قسم ہے اللہ کی ، نہ میں امارت کا کبھی خواہاں تھا  نہ اس کی مجھ کو خواہش  تھی نہ میں نے کبھی پہناں  یا آشکار  اس کے لئے دعا کی تھی ، لیکن مجھے خوف ہوا  کہ کوئی فتنہ برپا نہ ہو جائے اس لئے اس بوجھ کو اٹھانے کے لئے تیار ہو گیا۔ ورنہ امارت میں کوئی راحت نہیں بلکہ یہ ایسا بار مجھ پر ڈالا گیا ہے جس کے برداشت کی طاقت میں اپنے اندر نہیں پاتا  اور بلا  امداد الٰہی اس سے عہدہ بر آ نہیں ہو سکتا۔ مجھے تم نے اپنا امیر بنایا ہے حالانکہ  میں تم سے بہتر  نہیں ہوں۔ اگر  ٹھیک کام کروں  تو مدد دو  اور اگر غلطی کروں تو اصلاح کرو۔ جب تک میں اللہ  اور رسول کے فرمان پر چلوں تم میری اطاعت کرو ، اور ان کے خلاف چلوں تو میرا ساتھ چھوڑ دو۔"
اس تقریر کا ایک ایک لفظ قرآنی تعلیم  اور اسوہ رسول  کے عین  مطابق ہے۔ خلافت کسی کا مخصوص حق نہیں نہ وہ کوئی راحت یا نفع دنیاوی کی چیز ہے۔ بلکہ اللہ  و رسول  کی نمائندگی  کی ذمہ داری کا سب سے بڑا بوجھ ہے۔ خلیفہ اگر کام ٹھیک کرے تو امت کا فریضہ ہے کہ اس کی اطاعت اور امداد کرے۔ اگر اس سے غلطی ہو جائے تو  راہ راست پر لائے۔ جو کوئی خلیفہ ہو جانے کے بعد  اللہ و رسول  کے فرمان سے منحرف ہو جائے اس کو اپنی اطاعت  لینے کا حق نہیں ہے۔ اسلئے  ایسے وقت میں  امت کو اس کا ساتھ چھوڑ کر دوسرے کو خلیفہ بنا لینا چاہیے۔ یہ ہے  مرکز ملت  یعنی خلیفہ  یا امام کی حقیقی حیثیت  کہ امت حکومت الٰہی  کے اجر و نفاذ  کے لئے اس کو منتخب کرتی ہے اور اس کے ہاتھ پر بیعت کر کے  اطاعت  اور اشتراک عمل  کا عہد باندھتی ہے۔ اگر اس میں امام  کی طرف سے کوتاہی  ہو تو امت کا فرض ہے کہ  اس کی اصلاح کرے اور اگر اصلاح سے مایوس ہو جائے تو معزول  کر دے۔
پہلا انتخاب
قرآن کریم استحقاق خلافت نیز انتخاب کی نوعیت  وغیرہ کی تعلیم پر خاموش ہے۔ جس کا مطلب اصولاً یہ ہے کہ یہ امور انسانی  عقل کے سپرد ہیں کہ حالات  و ظروف  کی مناسبت سے  اور مواقع کے لحاظ سے ان کو سرانجام دے لے۔  سیدنا ابو بکر کا انتخاب  تھا  جس میں امت کے بہترین افراد شریک تھے۔ انھو ں نے جو طریقہ اختیار کیا  اس سے خلافت کے بہت سے مسائل  میں ہدایات ملتی ہیں۔
(ا) ان کے طرز عمل سے واضح ہو گیا  کہ انتخات خلیفہ یعنی نصب امامت  امت کا فریضہ ہے۔ امام منصوص کا کوئی شائبہ خیال یا  ذکر صراحتاً  یا کنایتہ  اس موقع پر نہ تھا۔
(2) یہ انتخاب جمہور شوریٰ  سے عمل میں آیا  یعنی بیعت بعد مشورہ اور اتفاق رائے  کے ہوئی۔
یہ دونوں اصول  نہایت واضح  اور عقل کے عین مطابق ہیں جن میں نہ کوئی پیچیدگی ہے نہ بحث کی  گنجائش ہے ، بے شک عمل میں مختلف شکلیں ہو سکتیں ہیں لیکن وہ فروعی ہیں۔
حق خلافت
صحابہ کے خلافت  کو جمہوری  قرار دینے سے قطعی  طور پر ثابت ہو جاتا ہے کہ رسول اللہ نے اس کو کسی قبیلے یا خاندان کے ساتھ مخصوص نہیں کیا  بلکہ امت کا ہر فرد  اس میں برابر کا  حق دار ہے۔ چنانچہ اس مجمع میں انصار  خود اپنے میں سے  سیدنا سعد بن عبادہ  کو خلیفہ بنانا چاہتے تھے۔ سیدنا ابو بکر نے جو "الائمتہ من قریش" فرمایا اس کی تخصیص کا سبب بھی ساتھ ہی بیان کر دیا کہ اگر انصار  میں سے قبیلہ اوس کا  کوئی خلیفہ ہو گا  خزرج رشک کریں گے اور خزرج کا ہو گا تو اوس۔  اور اہل عرب بجز قریش کے  کسی کی خلافت  کو تسلیم نہیں کریں گے۔ ان کے اس قول کا مطلب یہ ہرگز نہیں  تھا کہ  خلافت قریش کے ساتھ مخصوص ہے بلکہ صرف  یہ کہ اس  وقت قریش کی عظمت  عرب کے دلوں میں ہے اس لئے ان  کی ذہنیت کے لحاظ سے اسی
قبیلہ کے کسی فرد کا خلیفہ ہونا  زیادہ مناسب  ہے۔ ظاہر ہے کہ اس قسم کی ہنگامی  مصلحت کا لحاظ تو خلیفہ  کے انتخاب میں ہمیشہ رکھنا ہو گا۔ الغرض مدار انتخاب صرف  اہلیت و صلاحیت  ہے اور یہ بھی سادہ  اصول ہے۔ اسی کے مطابق  سیدنا ابوبکر  کا انتخاب عمل میں آیا  کیونکہ تمام صحابہ  میں حسب ذیل  خصوصیات ان کو حاصل تھیں۔
(1) ابتداء ہی سے  وہ رسول اللہ  کے دوست اور مصاحب تھے اور جب رسول اللہ کی بعثت ہوئی تو سب سے پہلے  جو عاقل  بالغ مرد اسلام لایا  وہ یہی تھے۔
(2)اشاعت اسلام میں  انھوں نے رسول اللہ کی عظیم الشان مدد کی اس وقت جب  کہ اللہ کے سوا کوئی دوسرا مددگار  نہ تھا۔ اکثر  سابقین  اولین  مثلاً سیدنا عثمان بن عفان ، زبیر بن العوام ، عبدالرحمن بن عوف ،  سعد بن وقاص ، طلحہ بن  عبیداللہ،  ابو عبیدہ بن  الجراح اور سعید بن زید وغیرہ  جن کے تاریخ اسلام میں بڑے بڑے کارنامے ہیں ، انھیں کے اثر سے اسلام لائے تھے ، اس وجہ سے  ان کے خلوص  اور اسلامی خدمات کا نقش ہر دل پر تھا۔
(3) دین کی حمایت اللہ کی رضا جوئی  اور رسول کی امداد میں  اپنا تقریباً سارا مال و اثاثہ  صرف کر دیا۔
(4) ہجرت میں یہی اکیلے رفیق راہ تھے۔  اور اس کی ساری خدمات  انھیں کے حصہ میں آئیں۔
(5) جملہ مشاہد میں  رسول اللہ کے ہمرکاب رہے کسی میں ساتھ نہیں چھوڑا  اور جنگ تبوک میں  صاحب علم  اور حج اکبر میں امیر الحاج  تھے۔
(6)رسول اللہ کے قلب مبارک میں آخری دم تک  عزت کے ساتھ  ان کا اعتماد قائم رہا  اور مرض الموت  میں انھیں  کو اپنی  جگہ نماز پڑھانے کا حکم دیا۔
ان تمام وجوہ سے جماعت صحابہ  میں ان کو نمایاں امتیاز حاصل تھا  اور سب کو  ان کے تقویٰ  دانائی  حکم اور صدق عزیمت پر ایسا بھروسہ تھا  کہ کوئی دوسرا ان کا  حریف نہیں ہو سکتا تھا۔ چنانچہ  سقیفہ بنی ساعدہ میں انھو ں نے  خود لوگوں  سے فرمایا  کہ یہ عمر  اور عبیدہ موجود ہیں ان میں سے کسی  کو خلیفہ بنا لو  تو ان دونوں حضرات نے یہ کہہ کر کہ کون ایسا  ہے جو آپ پر مقدم ہو سکے ، انھیں کے ہاتھ پر بیعت کی۔
انتخاب کی نوعیتیں
سیدنا عمر فرمایا کرتے تھے کہ ابو بکر کی بیعت فوری ہوئی  جس کے شر سے اللہ نے بچا لیا۔ لیکن اس کے سوا چارہ ہی کیا تھا۔ رسول اللہ کی موجودگی میں یہ مسئلہ اٹھایا نہیں جا سکتا تھا۔ اور آپ کے بعد اگر  فوراً بیعت نہ ہوتی تو فتنے برپا ہو جانے کا اندیشہ تھا۔اس لئے جو کچھ ہونا تھا  لامحالہ عجلت میں ہوا۔مگر اصول کے مطابق ہوا۔آئندہ کے لئے  امت کے  لئے امت اس کے انسداد کے لئے صورتیں نکال سکتی ہے۔مثلاً خلیفہ کے بعد  عارضی انتظام  کر کے امیدوار کا انتخاب سوچ  سمجھ کر کیا جائے۔ یہ بھی ممکن ہے کہ  خلیفہ کے عمل کی مدت  معین کر دی جائے۔  جس کے اختتام پر  امت اطمینان سے رائے زنی کرے کیونکہ کوئی نص  ایسی نہیں ہے کہ خلیفہ مدت العمر کے لئے ہوا کرے۔
سیدنا ابوبکر کے بعد سیدنا عمر کے انتخاب کی ایک دوسری شکل ہوئی جب صدیق  اکبر کو اپنی موت کا احساس ہوا اس وقت امت  کی مصلحت کے خیال سے ان کی یہ رائے ہوئی کہ کسی کو خلیفہ متعین کر دیں۔ سیدنا عمر کی ذات میں ان کو ایک عظیم  الشان خلیفہ  کی صلاحیت نظر آتی تھی۔ اس وجہ سے ارباب شوریٰ  سے رائے لے کر  ان کو  اپنے بعد خلافت کے لئے نامزد کر دیا۔ یہ دوسرا طریقہ تھا  خلیفہ کے انتخاب کا لیکن اس میں بھی شوریٰ  جو جمہوریت کی اصل روح  سے ملحوظ تھا۔
خلیفہ ثالث کے انتخاب  میں تیسرا طریقہ اختیار کیا گیا۔ یعنی سیدنا عمر نے اپنی موت سے پہلے  بڑے بڑے چھ صحابہ کو  جو امت  میں سب سے ممتاز  اور ان کے رائے میں  خلافت کی اہلیت رکھتے تھے نامزد کیا اور حکم دیا کہ میرے بعد  لوگ جمع ہو کر تین دن کے اندر اندر اپنے میں سے ایک کو خلیفہ بنا لیں۔ یہ طریقہ بھی  تقریباً دوسرے طریقے کی طرح ہے۔ فرق صرف یہ ہے کہ دوسرے میں ایک شخصیت معین تھی اور اس میں محدود اشخاص میں سے ایک شخص غیر معین۔
سیدنا علی کے انتخاب  کے موقع پر مدینہ میں قدرتاً ان لوگوں کا غلبہ ہو گیا تھا  جنھوں نے خلیفہ ثالث کو قتل کیا تھا۔ ان کی نگاہوں میں  سیدنا علی سے زیادہ کوئی شخص خلافت کا مستحق نہ تھا۔ چنانچہ پہلے انھیں  لوگوں نے  ان کے ہاتھ پر بیعت کی۔  پھر دوسروں نے سیدنا طلحہ اور زبیر  کی گردنوں پر تلوار رکھ کر بیعت کرائی گئی۔ بڑے بڑے صحابہ  سیدنا عثمان  کے ناجائز قتل  اور بیعت میں جبر دیکھ کر  اس سے کنارہ کش ہو گئے۔ سیدنا سعد  بن ابی وقاص نے اپنا دروازہ بند کر لیا۔ سیدنا عبداللہ بن عمر نے کہا جب تک سب لوگ بیعت نہیں کر لیں گے میں بیعت نہیں کروں گا۔ روساء انصار میں سے سیدنا  حسان بن ثابت ، کعب بن مالک ،  مسلمہ بن  مخلد،  اور ابو سعید خدری، محمد بن مسلمہ  ، نعمان بن بشیر، زید بن ثابت،  فضالہ بن عبید اور  کعب بن  عجرہ نے بیعت نہیں کی۔ دیگر مشاہیر میں سے  سیدنا مغیرہ بن  شعبہ ، عبداللہ بن سلام  اور قدامہ بن معظون بھی شریک نہیں ہوئے۔ کچھ لوگ اس خیال سے کہ ان کو بیعت نہ کرنی پڑے مدینہ سے شام کی طرف چلے گئے۔ امراء  ولایات  نے بھی بیعت  نہیں کی۔ اسلئے سیدنا علی کا انتخاب نہ آزاد  جمہوری تھا  اور نہ مکمل ہو سکا۔ کیونکہ اس وقت  کی دنیائے اسلام کے ایک بڑے حصے  ملک شام نے ان کی خلافت تسلیم نہیں کی۔ مگر باوجود اس کے لوگوں نے ان کو بالعموم  خلفاء راشدین میں ہی شمار کیا ہے۔ کیونکہ ان  کی نگاہوں میں طریق انتخاب کو ئی بڑی چیز نہیں تھی۔ اگر اصل مقصد یعنی حکومت الٰہی  حاصل  ہو جائے اور یہ بات  سیدنا علی کی خلافت میں تھی۔
مرکزیت دینی
رسول اللہ کے بعد ان چاروں خلفاء کا زمانہ  حکومت الٰہی کا  زمانہ تھا۔ جس میں اعتقاداً  و عملاً دین کا اصل مقصود  یعنی اکیلے اللہ کی فرمانبرداری  امت کے پیش نظر رہا۔ ا ن خلفائے کرام کی ذات میں تمام امت کی دینی اور سیاسی مرکزیت تھی۔ اور جملہ اجتماعی امور  میں ان کی اطاعت  اللہ اور رسول  کی اطاعت تھی اور ان کا حکم آخری حکم تھا۔
سیدنا ابو بکر  کے عہد میں  سب سے پہلا مسئلہ  جیش اسامہ کا پیش آیا۔ جس کو رسول اللہ  نے رومیوں  اور غسانیوں  کے مقابلے کے لئے تیار کیا تھا۔ لیکن حضور  کی بیماری کی وجہ سے رک گیا تھا۔ وفات نبوی  کے بعد  جب عرب قبائل کے ارتداد کی خبریں آنی شروع ہوئیں اس وقت لوگوں نے سیدنا ابو بکر سے کہا  کہ اب جب نو مسلم قبیلے  مرتد ہوتے چلے جا رہے ہیں اور مخالفت بڑھ رہی ہے یہ فوج باہر نہ بھیجی جائے۔  انھوں نہایت سختی  سے انکار کیا اور فرمایا رسول اللہ نے اس کے بھیجنے کا حکم دے دیا تھا اور انتقال سے پہلے بار بار  زبان مبارک سے اس کی تاکید فرماتے رہتے تھے۔  بڑے بڑے صحابہ  نے ہر چند اصرار کیا اس لشکر میں مسلمانوں کے منتخب اشخاص ہیں اور قبائل عرب کی حالت نظر سامنے ہے۔ ایسی صورت میں جمعیت کو متفرق کرنا مناسب نہیں ، لیکن انھوں نے فرمایا۔
"قسم ہے اللہ کی جس کے قبضے میں میری جان ہے۔  اگر میں یہ بھی جان لوں  کہ درندے مجھے پھاڑ کھائیں گے تب بھی اس لشکر کو روانہ کروں گا اور خواہ بستیوں میں میرے سوا  کوئی رہ جائے پھر بھی اس کو  بھیجے بغیر نہ رہوں گا"
چنانچہ یہ لشکر گیا اور چالیس دن بعد  کامیاب واپس آیا اور اس کا بھیجنا  اس وقت مفید نہایت ثابت ہوا۔ کیونکہ جب دشمنوں کو اس کا حال معلوم ہوا تو ان کے دل میں یہ بات بیٹھ گئی کہ اگر مسلمانوں کے پاس قوت نہ ہوتی تو اس فوج کو کیسے بھیجتے۔ فتنہ روت میں جب نو مسلم قبائل نے زکوٰۃ روک دی اور سیدنا ابوبکر نے ان سے جنگ کا ارادہ کیا تو صحابہ نے رائے دی  کہ مصلحت وقت یہ ہے کہ ان کے ساتھ نرمی کی جائے۔ سیدنا عمر نے تو یہاں تک کہہ دیا کہ جب وہ کلمہ پڑھتے ہیں تو آپ ان سے جہاد کیسے کر سکتے ہیں۔  سیدنا ابو بکر نے فرمایا۔
"اے عمر  جاہلیت میں تو تم بڑے جابر تھے۔ یہ کیا ہوا کہ اسلام لا کر خوار ہو گئے۔ وحی کا سلسلہ منقطع ہو چکا اور دین کامل ہو چکا۔ میرے جیتے جی اس میں کمی نہیں کی جا سکتی جو قبیلہ زکوٰۃ کا ایک جانور بھی روکے گا میں اس سے لڑوں گا۔"
سیدنا عمر کہتے ہیں کہ یہ سن کر میرے اوپر منکشف ہو گیا  کہ ابوبکر کے دل کو اللہ نے جہاد کے لئے کھول دیا ہے۔ چنانچہ روساء قریش  جنھوں نے عہد رسول اللہ میں اسلام کی اشاعت میں رکاوٹیں ڈالیں تھیں اب اس کی تلافی کا موقعہ پا کر  اٹھے اور فتنہ روت کو اپنی جانفشانی  سے تھوڑے عرصے میں دبا دیا جس سے اسلام آگے بڑھا  ورنہ اس کی اجتماعی حیثیت اسی وقت ختم ہو جاتی ، اسی طرح جمع قرآن کا معاملہ پیش آیا۔ جس کو سیدنا ابوبکر کی منظوری سے ایک جماعت نے انجام دیا۔
ان کا زمانہ خلافت کل دو سال تین ماہ دس دن رہا۔ اس میں روت اور ایران و روم کی جنگوں کی مشغولیت رہی جس کی وجہ سے دینی مرکزی مہمات  کمتر پیش آئیں۔ سیدنا عمر کے عہد میں اس کے مظاہر بہت واضح نظر آتے ہیں۔ ان کے نزدیک شوریٰ کی بہت اہمیت تھی۔ مہمات میں سیدنا عثمان ، علی ، عباس ،  اور عبدالرحمن بن عوف وغیرہ سے رائے لیتے تھے۔ علماء قرآن میں سے سیدنا علی کے علاوہ  ابن مسعود ، زید بن ثابت ، ابو موسیٰ اشعری اور سیدنا  ابی بن کعب ان کے مشیر تھے۔ عبداللہ بن عباس اگرچہ کمسن تھے مگر چونکہ عقل و علم میں ممتاز تھے۔ اس وجہ سے ان کو بھی ساتھ رکھتے تھے۔ کبھی کبھی جب کوئی اہم معاملہ پیش آتا تو تمام لوگوں کو جمع کر لیتے۔ رسول اللہ کے زمانے سے جو امراء مقرر کئے جاتے ان کو ہدایت کی جاتی  کہ قرآن کے مطابق فیصلے کریں اس میں نہ ملے تو سنت رسول کو دیکھیں وہ بھی نہ ہو تو  اجتہاد کریں۔ چنانچہ سیدنا معاذ بن جبل کو یمن کی ولایت پر بھیجتے  رسول اللہ نے یہی وصیت فرمائی تھی۔
سیدنا ابوبکر کے عہد میں بیشتر امراء وہی تھے جو رسول اللہ کے مقرر کئے ہوئے تھے۔ ہر ناجیہ کا امیر ناظم  بھی ہوتا تھا اور قاضی بھی اور اجراء حدود شرعیہ و اقامت و صلوۃ  کا فریضہ بھی  اسی کے ذمہ تھا۔ سیدنا عمر نے اپنے عہد میں  ملکی فوجی  عدالتی  اور تعلیمی صیغے الگ الگ کر دئیے۔ ہر ایک پر جداگانہ اشخاص کو مقرر کرتے۔ امراء و قضاء کو رخصت کرتے وقت  وہی ہدایت کرتے جو رسول اللہ نے معاذ بن جبل  کو کی تھی۔ اور اجتہاد کا اختیار دیتے۔ چنانچہ قاضی شریح  کو جو اسلامی تاریخ میں سب سے ممتاز قاضی  گزرے ہیں  اور کوفہ  میں 75 سال تک اپنے عہدے پر رہے یہی نصیحت کی تھی  جب کسی معاملے میں قرآنی تعلیم یا سنت رسول  نہ مل سکے تو اہل علم و صلاح سے مشورہ لینے کے بعد اپنے اجتہاد سے فیصلہ کرنا۔ امراء و لایت  و قضاۃ اسی کے مطابق عمل کرتے  لیکن اہم معاملات  میں خلیفہ کو لکھتے۔ امام شعبی کا بیان ہے کہ سیدنا عمر بعض امور میں مہینوں  تک غور و فکر  اور اہل علم کے مشورے سے  جواب لکھتے۔
نہ صرف ملکی و مذہبی  بلکہ عام اقتصادی  و عمرانی معاملات  بھی انھی کی رائے سے  ملے ہوئے تھے۔ فتح عراق کے بعد  عثمان بن حنیف  پیمائش اراضیات  اور بندوبست  کے کام پر لگانے گئے اور تشخیص  لگان  خود  حضرت عمر  نے وہاں کے مرزبانوں اور کاشتکاروں  کے مشورے سے کی۔ عراق نیز مصر میں نہریں  انھی کے حکم سے نکالی گئیں اور کوفہ و بصرہ  اور بسطاط وغیرہ  انھیں کی صوابدید  سے آباد کئے گئے۔ فتح کے بعد عراق کو مجاہدین فوج میں تقسیم کر لینا چاہتے تھے مگر سیدنا عمر نے اس کو حکومت کا حق قرار دیا اسی طرح مصر  میںسیدنا عمر و بن عاص  سے وہاں کے والی مستعوقس نے اپنی پوری قطبی قوم کی طرف سے صلح کر لی تھی اور عہد کیا تھا  کہ وہ رومیوں کے مقابلے میں مسلمانوں کو سامان رسد سے مدد دے گا لیکن اسکندریہ کے اطراف کے باشندوں نے اس کی خلاف ورزی کی یعنی رومیوں کو مدد دی اور مسلمانوں کو نقصان پہنچایا۔ فتح کے بعد  جب سیدنا عمر نے ان کے جرائم معاف کر کے ان کو ذمیوں میں شامل کر لیا  اور فرمایا کہ جاؤ  اپنی ملکیتوں پر قبضہ کر لو  اور اپنے گھروں میں رہو یعنی  انھوں نے پورے مصر کی  فتح کو صلحاً قرار دیا۔
سیدنا عثمان کے عہد میں بھی  بعینہ یہی مرکزیت  رہی جو  سیدنا عمر کے زمانے میں تھی اور وہی نظام چلا آتا تھا۔
مرکز کعبہ
اسلام کا اجتماعی مرکز مکہ ہے جہاں حج کے موقع پر  دینی و دنیاوی  ملکی اور  سیاسی ہر قسم کے معاملے طے ہو سکتے ہیں۔ خلافت راشدہ میں  امراء  ولایات حج کے موسم  میں وہاں آتے  بیشتر خلیفہ وقت خود امیر الحاج ہوتا  اگر کسی وجہ سے نہ آ سکتا تو کسی  کو اپنا  قائم مقام بنا کر بھیجتا۔ خلیفہ اول  اپنے دو سالہ عہد میں ایک بار خود تشریف لائے دوسری بار سیدنا عثمان کو  اپنی جگہ بھیجا۔ سیدنا عمر اس کا سب سے زیادہ خیال رکھتے تھے۔ ہر سال آتے صرف پہلے سال نہیں آ سکے تھے اور عبدالرحمن بن عوف کو بھیجا تھا۔ سیدنا عثمان بھی بجز دو سال کے کبھی اپنے عہد خلافت میں  حج سے غیر حاضر نہ رہے بے شک سیدنا علی اندرونی جھگڑوں کی وجہ سے اپنی خلافت  میں کبھی مکہ نہ آ سکے مگر نائب بھیجتے رہے۔ غالباً انھی اندرونی شورشوں کی وجہ سے ان کے عہد میں شوریٰ بھی متروک رہا۔  الغرض  خلافت راشدہ  میں خلیفہ کی ذات  میں امت  کی مرکزیت تھی۔ وہ اللہ اور رسول  کا نمائندہ تھا  امت کے سامنے اور ہر امر میں مسئول  اور ذمہ دار۔ سیدنا عمر نے  سیدنا عمرو بن عاص سے حساب طلب کرتے ہوئے ان کو لکھا کہ اگر اقصائے مصر میں سے کوئی اونٹ بھی ضائع ہو جائے تو میں ڈرتا ہوں کہ کہیں اللہ مجھ سے  اس کی باز پرس نہ کرے۔
منصب تشریع
امور شریعہ میں خلیفہ کو کوئی اس قسم کی دینی ریاست حاصل نہیں  تھی  کہ جو حکم دے دے وہ مذہبی مسئلہ بن جائے بلکہ احکام شریعت  نافذ کرنے کا مجاز تھا اور تشریع قرآن کی بنیاد  اور سنت (عمل رسول)  پر تھی۔ جس امر کے متعلق  کوئی تعلیم  ان دنوں  میں نہ ملتی خلیفہ  خود اس کے مشیر نظائر پر قیاس کر کے اس کا حکم نکالتے ، سب متفق ہو جاتے تو  اس کو اجماع کہتے اور اگر باہم اختلاف ہوتا تو  خلیفہ انھیں  میں سے کسی صورت کو ترجیح دے کر  اس کے مطابق حکم دے دیتے اس کو اپنے  عہدے کے لحاظ سے  استنباط مسائل میں  دیگر مجتہدوں  سے کوئی خاص  امتیاز حاصل نہ تھا۔ اس کا فریضہ  بس یہ تھا کہ  امت کے امور  کو قرآن  اور اسوہ رسول  کی روشنی میں چلاتا رہے۔  بیعت کرتے وقت  اس سے یہ شرط لی جاتی  تھی کہ  کتاب و سنت  کے مطابق عمل کرے گا۔ سیدنا عثمان  کی بیعت میں  سنت شیخین یعنی  ابوبکر و عمر  کا لفظ بھی بڑھایا گیا  لیکن یہ زیادتی  سیدنا علی نے منظور نہیں فرمائی اس لئے حذف کر دی گئی کیونکہ شیخین معصوم نہ تھے نہ ان کی تقلید کسی قرآنی حکم پر مبنی تھی۔
بنو امیہ
جن لوگوں نے عراق  و مصر سے آ کر سیدنا عثمان کے گھر کا محاصرہ  کیا  اور ان کو قتل کر ڈالا۔ وہ سب کے سب قرآن کی رو سے  اللہ اور رسول کے باغی اور واجب القتل تھے۔ اس لئے بیعت خلافت  کے بعد صحابہ نے سیدنا علی سے مطالبہ کیا کہ قاتلوں سے قصاص لیا جائے۔ سیدنا علی کو انھی قاتلوں نے خلیفہ بنایا تھا اور وہی ان کے حامی تھے۔  اس وجہ سے وہ ان سے قصاص نہ لے سکے اور اس جھگڑے نے بہت طول کھینچا۔ سب سے پہلے سیدنا طلحہ اور زبیر جو ان چھ کبار صحابہ میں سے تھے جن کو سیدنا عمر نے خلافت کے لئے نامزد کیا تھا  اس مطالبے کے لئے اٹھ کھڑے ہوئے اور اپنے ساتھ ام المومنین سیدہ عائشہ صدیقہ کو بھی ساتھ لے لیا۔ اور بصرہ میں پہنچ کر قصاص لینا شروع کر دیا۔ لیکن سیدنا علی لشکر لے کر مقابلے کے لئے پہنچ گئے اور بہت جلد شکست دے دی۔ جس میں یہ دونوں حضرات مارے گئے مگر خلیفہ مقتول  کے خون کے اصلی وارث  امیر معاویہ تھے جن کے پاس شام کی منظم فوج تھی ان سے اور حضرت علی  سے صفین میں مقابلہ ہوا۔ جس میں عراقی  فوجوں کو چیرہ دست دیکھ کر شامیوں نے نیزوں پر قرآن اٹھائے۔ اس کی رو سے فیصلہ کرنے کے لئے فریقین کی طرف سے دو حکم مقرر ہوئے جنھوں نے حضرت علی اور حضرت معاویہ دونوں کو خلافت سے معزول کیا اور امت کو اختیار دیا کہ اور کسی کو  اپنا خلیفہ منتخب کر لیں۔ اب حضرت علی کو سخت دشواریوں کا سامنا ہوا۔ ایک تو خود ان کی فوج میں سے خارجیوں کی جماعت پیدا ہو گئی جو ان کے مقابلے میں  آہنی دیوار کی طرح جم گئی۔ دوسرے امیر معاویہ کو موقع مل گیا۔ انھوں نے شامیوں سے بیعت لے  کر اپنی خلافت کا اعلان کر دیا اور قوت سے کام لینے لگے۔ تیسرے فیصلہ ثالثی کے بعد  آئینی طور پر  خود ان کی خلافت ختم ہو گئی  کیونکہ دونوں طرف یہ عہد تھا  کہ جو متفقہ فیصلہ ہو گا اس پر فریقین کو عمل کرنا ہو گا۔ اس وجہ سے  اہل کوفہ  ان کے احکام پر عمل  کم کرتے تھے۔  انھی حالات میں ایک خارجی  عبدالرحمن بن ملجم  نے ان کو خنجر سے ہلاک کر دیا۔ ان کی جگہ اہل عراق نے ان کے بڑے بیٹے امام حسن کے ہاتھ پر بیعت کی۔ امیر معاویہ فوجیں لے کر کوفہ کی طرف آئے  اور ان کو شکست دے دی۔ انھوں نے صلح کی خواہش ظاہر کی۔  امیر معاویہ نے ایک سادہ قرطاس  پر نیچے دستخط بنا کر  ان کے پاس بھیج دیا کہ جو شرائط آپ چاہیں لکھ دیں۔ امام حسن نے لکھا۔ 
(ا) اہل عراق کو امن دیا جائے اور گزشتہ لڑائیوں کے انتقام میں کسی کی گرفت نہ ہو۔
(2)صوبہ اہواز کا خراج مجھے ملتا رہے اور میرے بھائی حسین بیس لاکھ درہم سالانہ دئیے جائیں۔
(3) عطیہ اور صلے میں بنی ہاشم دوسروں سے مقدم رکھے جائیں۔
کتب تاریخ میں عہد نامے کا مضمون یہی ہے اگر یہ صحیح ہے تو اسلام میں سب سے پہلی شاہانہ مصالحت  یہی ہے جس میں امیر معاویہ نے بیت المال کی رقم دے کر سلطنت حاصل کی جو جمہور کا حق تھی۔
بادشاہت
25 ربیع الاول 41 ہجری کو امام حسن سے صلح کی تکمیل کے بعد امیر معاویہ کے ہاتھ پر بیعت ہوئی اور وہ ساری امت کے خلیفہ ہو گئے۔ اسی تاریخ سے اسلامی خلافت بادشاہت میں تبدیل ہو گئی کیونکہ یہ حکومت الٰہی نہ تھی جو رسول اللہ نے قائم کی تھی۔اور جس کو خلفائے راشدین  نے اپنی کوششوں سے  قوی اور وسیع بنا کر  دنیا کی قوموں کے لئے امن ہدایت اور مساوات کا مرکز بنا دیا تھا۔ بلکہ انسانی حکومت تھی جس کو قرآن  نے نبی اور رسول تک کے لئے جائز قرار نہیں دیا۔ علمائے اسلام میں امیر معاویہ کو موافقت اور مخالفت میں شروع سے دو گروہ ہیں جن میں بحث کا سلسلہ چلا آرہا ہے ، میں اس میں قدم نہیں رکھ سکتا  کیونکہ وہ مذہبی بحث ہے اور میرے موضوع سے خارج۔  میرا حق اسی قدر ہے کہ واقعات کو  پیش کر دوں۔
(1) امیر معاویہ سیدنا عثمان کے زمانے سے پورے شام کے والی ہو گئے تھے اور اندرونی طور پر  ہر امر میں  خود مختار تھے اور بیت المال پر شاہانہ تصرف رکھتے تھے چنانچہ اس معاملہ میں سیدنا ابوذر نے ان سے جھگڑا بھی کیا تھا اور خلیفہ  ہو جانے کے بعد  ان رئیسوں اور سرداروں کو جن سے مقاصد کی تائید کی امید ہوتی بڑے بڑے انعامات اور عطیے دیتے۔ اس کے مقابلے میں خلافت راشدہ کے بھی چند واقعات سامنے رکھئے۔
خلیفہ اول اپنے گزارے کے لئے  بیت المال سے جو رقم لیا کرتے تھے مرتے وقت  وصیت کر گئے کہ میری فلاں زمین بیچ کر  وہ ساری رقم واپس کر دی جائے جو آج تک میں نے لی ہے۔ غالباً دل میں یہ اندیشہ تھا  کہ اس کے مطابق  میں امت کی خدمت نہیں کر سکا ہوں۔
خلیفہ دوم نے ایک بار قیصر روم کو خط بھیجا تو  ان کی بیوی ام کلثوم نے اسی قاصد کو  قیصرہ  کے لئے  اپنی طرف  سے کچھ تحفے بھیجے اس نے بھی ان کے لئے ہدیے  بھیجے جس میں  موتی کی ایک بیش قیمت مالا بھی تھی۔ سیدنا عمر کو جب اس کا علم ہوا  تو اس کو لے کر  بیت المال میں داخل کرا دیا۔ لوگوں نے کہا کہ یہ ملکہ روم نے بھیجا  ہے جو نہ آپ کے زیر فرمان ہے نہ اس کے مال سے آپ کو کچھ تعلق ہے۔ فرمایا کہ قاصد مسلمانوں کا تھا اور اس کے اخراجات بیت المال سے دئیے گئے تھے۔  اسی طرح جب ان کے دونوں بیٹے عبد اللہ و عبید اللہ  جو عراق کی فوج میں تھے مدینہ واپس آنے لگے تو والی بصرہ  سیدنا ابو موسیٰ اشعری  نے کہا کہ یہاں خزانہ میں ایک رقم جمع ہے جس کو میں خلیفہ کے پاس  بھیجنا چاہتا ہوں۔ دونوں اس کو  لے کر یہاں سے تجارتی مال خرید لو اور مدینہ پہنچ کر فروخت کر دینا اور رقم بیت المال میں جمع کروا دینا۔ انھوں نے ایسا ہی کیا۔سیدنا عمر نے فرمایا اس کا نفع کہاں ہے ؟ جواب دیا کہ یہ مال والی بصرہ نے ہم کو قرض دیا تھا اب ہم نے وہ قرض واپس کر دیا ہے۔فرمایا کہ صرف امیر المومنین کے بیٹوں کو قرض دیا گیا تھا یا ساری فوج کو ؟ یہ سن کر بڑے بیٹے چپ ہو گئے ، چھوٹے نے کہا کہ اس کی ذمہ داری بھی تو ہمارے اوپر تھی  ، اگر ضائع ہو جاتا تو ہم کو اپنے پاس سے دینا پڑتا۔ اس پر لوگوں نے فیصلہ کیا کہ منافع میں سے نصف ان کو دیا جائے اور نصف بیت المال میں داخل ہو۔
حکومت الٰہی اور حکومت انسانی کا فرق دیکھنے  کے لئے یہ جزیائی واقعات کافی ہیں۔  خلیفہ کا قبضہ بیت المال پر  صرف محافظانہ ہے۔ وہ ایک پائی کا بھی مالک نہیں ہے مگر مستبد  اپنے آپ کو پائی پائی کا مالک سمجھتا ہے۔
(2) مالک اشتر نخفی جو جب سیدنا علی نے محمد بن ابوبکر والی مصر کی امداد کے لئے بھیجا تو راستے میں مقام قلزم  پر پہنچ کر ان کا انتقال ہو گیا۔ لوگوں نے شبہ کیا کہ امیر معاویہ نے زہر دلوایا ہے۔
(3) امام حسن کی وفات پر بھی ایسا ہی خیال کیا گیا۔
(4) عبدالرحمن بن  خالد بن ولید  جو حمص میں قیام پذیر تھے اپنے شجاعانہ کارناموں اور کریمانہ صفات  کی وجہ سے شام  میں اس قدر محترم  اور ہر دلعزیز تھے کہ  عام طور پر یہ خیال کیا جاتا تھا  کہ امیر معاویہ کے بعد  ان کے سوا  کوئی دوسرا خلیفہ ہو نہیں سکتا۔  ایک دن اچانک ان کی موت واقع ہو گئی۔ پھر پتہ لگ گیا کہ ابن اتال نصرانی نے جو امیر معاویہ کا خاص طبیب  ہے ان کو دوا میں زہر  دے دیا تھا۔ چنانچہ ان کے بھتیجے نے مدینہ سے پہنچ کر  اس طبیب کو شارع عام پر قتل کر دیا۔ جب گرفتار ہو کر امیر معاویہ کے سامنے پیش کئے گئے اور انھوں نے پوچھا  کہ تم نے کیوں میرے طبیب کو مار ڈالا تو کہا  کہ ابھی  میں نے مامور کو قتل کیا ہے آمر کا قتل کرنا باقی ہے۔  یہ سب اگرچہ مورخوں کے شبہات ہیں جن سے اصولاً کوئی  ملزم قرار نہیں  دیا جا سکتا  مگر مشتبہ ضرور ہو جاتا ہے۔
(5) کوفہ کے کندیلی  قبیلہ کے نامور رئیس  حجر بن عدی اور ان کے تیرہ ساتھیوں کو وہاں کے والی زیاد نے  اس جرم میں پکڑ کر امیر معاویہ  کے پاس بھیجا کہ یہ ان کی برائی کرتے ہیں اور بغاوت کے لئے آمادہ ہیں۔ یہ لوگ جب مرج عذرا  میں پہنچے  تو وہاں  امیر معاویہ کے حکم کے مطابق ان میں سے آٹھ آدمی قتل کر دئے گئے۔ جن میں حجر بھی تھے۔ ام المومنین سیدہ عائشہ نے حجر کی گرفتاری کا حال سن کر  عبدالرحمن  بن حارث کو امیر معاویہ کے پاس سفارش کے لئے بھیجا  تھا مگر  ان کے پہنچنے سے پہلے  وہ قتل کئے جا چکے  تھے۔ ام المومنین  کو ہمیشہ اس کا افسوس رہا کیونکہ حجر بہت بزرگ و عابد آدمی تھے۔
(6) ان کے ولاۃ بھی خون ناحق اور ظلم سے کم پرہیز کرتے تھے خاص کر عراق میں زیاد کی سختیاں  نہایت جابرانہ تھیں۔
(7) ان کی زندگی  کے آخری واقعہ  یعنی یزید کی ولی عہدی  کی بیعت جو انھوں نے فوجی قوت کے دباؤ سے لی ، رہی سہی  حکومت الٰہی کی امید کا بھی کا بھی خاتمہ کر دیا اور اسلامی اخوت و مساوات  کو منہدم  کر کے شہنشاہیت کی بنیاد ڈال دی۔
بعض لوگ  ان کی طرف سے یہ معذرت کرتے ہیں کہ اس زمانے میں سلطنت کے حدود بہت وسیع ہو گئے تھے اور ذرائع الحاق و اتصال موجود نہ تھے۔  اس لئے خلافت کے امیدواروں کی جس قدر زیادتی  ہوتی اسی قدر  امت میں فتنہ  اور تفرقہ کا  زیادہ خوف ہوتا۔ ایسی حالت میں  امیر معاویہ  نے اگر  اس کو ایک  خاندان میں محدود کر دیا  تو کیا بے جا کیا۔ لیکن یہ معذرت نہ صرف اسلام سے بلکہ حالات سے بھی نا واقفیت پر  مبنی ہے۔ اسلام کا اصل مقصد حکومت الٰہی  کا قیام ہے  اگر وہ نہیں  تو کچھ نہیں کیونکہ انفرادی اسلام  سے اجتماعی فلاح نا ممکن ہے  اسلئے وہ کسی قیمت پر فروخت نہیں کی جا سکتی اور امیر معاویہ بجائے اپنے بیٹے  کے امام حسین یا  سیدنا عمر کے بیٹے عبداللہ ابن عمر  کو جن کو ابو موسیٰ اشعری  نے تحکیم  کے موقع پر  خلافت کے لئے موزوں قرار دیا تھا ولی عہد بنا دیتے  تو غالباً فتنہ نہ ہوتا نہ فساد  ، بلکہ امت ان کی ممنون ہوتی۔
یزید کو ولی عہد بنانے میں  امیر معاویہ نے سیدنا ابوبکر کے عمل سے نظیر لی تھی لین صدیق اکبر نے سیدنا عمر کو ولی عہد بنایا تھا جو نہ ان کے ہم قبیلہ تھے ، نہ رشتے دار،  اسلئے بلاشبہ ان کا مقصد جمہوری  تھا جس میں  کوئی شبہ  ذاتی یا  خاندانی اغراض  کا نہ تھا اور یہاں یزید کو ولی عہد بنانے  میں غرض یہ تھی کہ سلطنت اپنے خاندان میں رہے اور افسوس  کہ یہ غرض  بھی پوری نہ ہو سکی  کیونکہ ان کے بعد  یزید کل تین سال آٹھ ماہ تخت پر رہا جس کے بعد سفیانی خاندان سے حکومت نکل گئی اور  بنی مروان کے ہاتھ میں آ گئی یہاں تک کہ 132 ہجری میں عباسیوں نے ہی ان سے اس کو چھینا۔
صحابہ کا سکوت
صحابہ کرام جو رسول  اور خلفائے راشدین  کا زمانہ دیکھ چکے تھے بالعموم یہ سمجھتے تھے کہ کیا  اس کے خلاف  بھی کوئی طریقہ اسلامی  حکومت کا ہو سکتا ہے۔ اسلئے حسن  کے بجائے معاویہ خلیفہ ہو گئے تو کیا ہوا  کیوں کہ شخصیتوں  کی اہمیت ان کی نگاہوں میں زیادہ نہ تھی۔ امیر معاویہ کا طریقہ یہ تھا کہ لوگوں کے ساتھ فیاضی اور مہربانی سے پیش آتے۔ اگر کوئی سخت بات کہتا تو  اس کو برداشت کرتے  بلکہ اس کی اور مدارات کرتے۔ احنف بن قیس بنی تمیم کے میر قبائل کوفہ  کے سب سے بڑے  رئیس اور  سخاوت و مروت  و دیگر صفات کی وجہ سے جملہ  عربی روساء میں ممتاز تھے ، جب تلوار میان سے نکالتے تو بلا چوں چراں  ایک لاکھ تلواریں ساتھ کے لئے نکل پڑتیں۔ جنگ صفین  میں سیدنا علی کے ساتھ تھے ، خلیفہ ہو جانے کے بعد  امیر معاویہ کبھی کبھی ان کو دمشق بلاتے  اور بہت اکرام کے ساتھ پیش آتے  ، ایک بار اثنائے  گفتگو  میں ان سے کہا  کہ صفین  میں تمھاری شرکت کی خلش کبھی کبھی تازہ ہو جاتی ہے۔ احنف نے جواب دیا  کہ اب تک  وہی دل ہمارے سینوں میں بھی ہیں اور وہی تلواریں ہماری میانوں میں ہیں۔ اگر تم جنگ کی طرف ایک بالشت بڑھنا چاہتے ہو تو ہم ایک ہاتھ بڑھنے کے لئے تیار ہیں۔  باوجود ان باتوں کے ان کی توقیر اس حد تک کرتے کہ جس والی کو وہ ناگوار سمجھتے اس  کو فورا بدل دیتے۔اس طرح پر انھوں نے اپنے استبداد کو حلم اور کرم سے چھپا رکھا تھا۔ چنانچہ ان کے پورے عہد میں جو بیس سال  رہا نہ کوئی فتنہ برپا ہوا نہ کوئی بغاوت۔  بجز خوارج کے  کوئی ان کی مخالفت کے لئے نہ اٹھا۔  بے شک صحابہ کرام  میں ایسے بھی لوگ تھے جو انسانی حکومت کے مظاہر اپنی آنکھوں سے دیکھتے مگر  ان کی قوت کے آگے  اپنے آپ کو بے بس پاتے تھے اس وجہ سے لا یکلف اللہ  نفسا  الاوسعھا  (اللہ کسی پر اس کی طاقت سے زیادہ بار نہیں ڈالتا)  کے مطابق خاموش رہے۔
واقعہ کربلاء
امیر معاویہ کے بعد  جب ان کا بیٹا یزید  خلیفہ ہو گیا  تو امام حسین جن کا رتبہ اس وقت صحابہ میں ممتاز تھا  مقابلے کے لئے کھڑے ہوئے مگر اس مہم میں کامیاب نہ ہو سکے بظاہر اس کا سبب یہ معلوم ہوتا ہے کہ اس استبداد کو توڑنے کے لئے جس طاقت کی ضرورت تھی اس کو فراہم کرنے کی طرف انھوں نے کوئی توجہ نہیں کی۔ مدینہ سے مکہ آ جانے کے بعد پورا موقع حاصل تھا  کہ  کچھ عرصہ کوشش کر کے امت کے بہت سے افراد  اور بڑے بڑے لوگوں کو اپنے ساتھ کر لیتے لیکن انھوں نے اس کو ہی کافی سمجھا کہ کوفہ میں جہاں  سے ان کی طلبی کے خطوط  آ رہے تھے مسلم کو بھیج کر  اپنی امامت کی بیعت کر لیں حالانکہ  اہل کوفہ کی بے وفائی  کا سیدنا علی اور امام حسن  کے زمانوں میں  خود ان کو تجربہ ہو چکا تھا۔ یہ بیعت  بھی والیوں کے ڈر سے مخفی طور پر راتوں کو سازش کی طرح  چھپ چھپ کر لی جاتی  تھی ظاہر ہے کہ ایسی جماعت  کیا کام دے سکتی تھی  چنانچہ مسلم جب ابن زیاد کے قصر پر حملہ کے لئے بڑھا اور یا منصور کا نعرہ لگایا  تو اٹھارہ ہزار آدمیوں میں سے جو ان  کے ہاتھ پر بیعت کر چکے تھے کل چار ہزار جمع ہوئے۔ اس وقت ابن زیاد کے پاس پچاس سے زیادہ آدمی نہ تھے انھیں کے خوف سے  تقریباً وہ سارے کے سارے  مسلم کا ساتھ چھوڑ کر بھاگ گئے۔ آخر مسلم مع اپنے بیٹوں کے گرفتار کر کے قتل کر دئیے گئے اور جب امام حسین وہاں پہنچے  تو مدد کے لئے  کوئی جماعت تیار نہ ملی۔
بنی مروان
مروان اپنی خلافت مکمل کرنے سے پہلے ہی وفات پا گیا  اس کے بیٹے عبدالمالک نے اپنے مخالفوں کو شکست دے کر  پورے اسلامی ممالک پر تسلط حاصل کر لیا۔ اس کے عہد میں استبداد  کا مظہر بہت نمایاں ہو گیا اپنے مقاصد کو پورا کرنے میں اس نے جن سختیوں سے کام لیا تھا ان کی معذرت میں کہا کرتا تھا  کہ اگر شیخین کو بھی اایسے سرکش لوگوں سے  پالا پڑتا جن سے ہم کو پڑا ہے تو لا محالہ  وہ بھی  یہی کرتے۔ اس کا سب سے بڑا معتمد والی  حجاج بن یوسف تھا  جو اپنے ظلم و ستم  میں چنگیز اور ہلاکو سے کم بدنام نہیں۔ عبدالملک کے بیٹے سلیمان نے خلیفہ ہو جانے کے بعد  اس غصہ میں کہ حجاج نے اس کو ولی عہدی  سے خارج کرانے میں ولید کی موافقت کی تھی اس کے تمام رشتے داروں اور ماتحت عالموں کو سزائیں دیں تھیں اور اس کے بھتیجے محمد بن قاسم فاتح سندھ کو  بھی مروا ڈالا اسی طرح موسیٰ بن نصیر  جیسے سپہ سالار  سے جس نے اندلس فتح کیا تھا ناقابل برداشت جرمانہ وصول کیا۔
بالعموم مروانی خلیفہ  خاص کر ہشام  بن عبدالملک  نے اپنی شاہی اغراض  کے لئے عربی قبائل میں زمانہ جاہلیت کی عصبیت کو جسے اسلام نے  فنا کر دیا تھا پھر زندہ کر دیا اور ان کو  باہم ایک دوسرے کا دشمن  بنا کر لڑانا شروع کیا بے شک ان میں حضرت عمر بن عبدالعزیز  کا عہد مستشنیٰ ہے انھوں نے خلیفہ ہوتے ہی روساء بنی امیہ کی ملکیتیں اور جائدادیں جن پر
انھوں نے زبردستی قبضہ کر رکھا تھا  ان کے اصلی حقداروں  کو واپس دلائیں۔ بنی امیہ  پر یہ امر  نہایت گراں گزرا  وہ ان کی پھوپھی  فاطمہ بنت مروان کو جن کا وہ بہت ادب کرتے تھے بلا لائے تاکہ  ان کو سمجھائیں جب انھوں نے آ کر سفارش کی تو  عمر بن عبدالعزیز نے کہا
"اللہ نے رسول اللہ کو دنیا کے لئے رحمت بنا کر بھیجا تھا آپ  نے ایک ایسا  چشمہ چھوڑا  جس میں سب کو یکساں  پینے کا حق  تھا آپ  کے بعد ابو بکر و عمر  نے بھی اس کو اسی حالت میں رکھا ، جب وہ یزید ، مروان ، عبدالملک  ، ولید اور سلیمان کے ہاتھوں میں آیا  ، انھوں نے اس سے نہریں نکالیں جن کے باعث وہ خشک ہو گیا۔ اب جب تک  وہ اپنی اصلی حالت  پر نہیں لایا جائے گا  لوگ اس سے سیراب نہ ہو سکیں گے "
فاطمہ نے کہا میں تمھارے بھائیوں کے اصرار پر تم کو سمجھانے آئی تھی  مگر جب تمھارا خیال ایسا ہے تو  میں اب کچھ نہ کہوں گی  ان کے بعد ولی  عہد یزید تھا وہ چاہتے تھے کہ نہ صرف  اس سے بلکہ بنی امیہ سے خلافت کو نکال دیں اور کچھ عجب نہیں کہ بعض مورخوں کا یہ بیان  صحیح ہی ہو کہ اسی خوف سے بنو امیہ نے عجلت میں ان کو زہر  دے دیا جس سے وہ ہلاک ہو گئے۔ ان کا کل زمانہ خلافت ڈھائی سال سے بھی کم رہا ، اس ڈھائی سال کے سوا  بنی امیہ اپنی 92  سال کی خلافت میں بادشاہت کرتے رہے یہاں تک کہ حکومت الٰہی کا مفہوم ہی لوگوں کے دماغوں سے جاتا رہا۔ خلفائے راشدین نہ محافظ رکھتے تھے نہ دربان مگر  بنی امیہ کے لئے جامع مسجد  میں بھی مقصورے بنائے جاتے تھے اور جب وہ نماز پڑھتے  اس وقت دائیں بائیں  مسلح سپاہی کھڑے رہتے۔ خلافت راشدہ میں عمل کتاب و سنت پر تھا  مگر عہد بنی امیہ میں جبر و قہر  کی حکمرانی قائم رہی خلفائے راشدین  معمولی افراد کی طرح زندگی بسر کرتے تھے اور بیت المال  کی خود اپنے مال سے زیادہ  حفاظت کرتے تھے۔ لیکن خلفائے بنو امیہ شاہانہ شان و شوکت سے رہتے تھے اور بیت المال  کو اپنی ذاتی ملکیت سمجھتے تھے۔ سیدنا عمر نے خطبے میں فرمایا تھا کہ جو شخص مجھ میں کجی دیکھے اس کو سیدھا کر دے اور عبدالملک نے برسر منبر کہا کہ آج  سے جو کوئی شخص اس مقام  پر مجھ سے کہے گا کہ اللہ کا خوف کرو  اس کو قتل  کر دوں گا۔
خلفائے راشدین عام مسلمانوں کی طرح بازاروں میں پھرتے ، مسجدوں میں جا کر نماز پڑھاتے اور سب مل کر بیٹھتے لیکن ولید  جس وقت مسجد نبوی دیکھنے گیا  ہے اس وقت وہاں سے سب لوگ نکال دئیے گئے۔ شیخ مدینہ سعید المسیب کی بزرگی کا اگر احترام  نہ ہوتا تو  وہ بھی اس میں رہنے نہ پاتے۔ خلفائے راشدین کے لئے کوئی امتیازی علامت نہیں تھی لیکن بنی امیہ کے عہد میں  ہم عصائے خلافت کا ذکر بھی پاتے ہیں نیز ان میں سے یزید بن عبدالملک  اور ولید بن یزید  کی نسبت  میثونی اور مغنیات  سننے کی روایتیں بھی ہمارے کانوں تک پہنچی ہیں۔
الغرض جس دن سے امیر معاویہ کے ہاتھ پر بیعت ہوئی اسی دن سے حکومت  الٰہی جو دین کا اصل مقصود تھی  امت اسلامیہ  جس کا ہر فرد آزاد  اور صرف ایک اکیلے اللہ کا بندہ تھا  رفتہ رفتہ  قوت و غلبہ  سے انسانی حکومت  کی تابعداری  اور رعایا بنائی گئی اور بجز عمر بن  عبد العزیز کے بنی امیہ نے دینی قیادت ایک دن بھی نہیں کی جس میں امت میں مذہبی انتشار و تشتت پیدا ہو گیا۔ بزرگان امت  قرب عہد خلافت  راشدہ کی وجہ سے  ان سے خلفاء  کا کام لینا چاہتے تھے مگر ان کی مخصوص سیاست سے قرآن خارج ہو چکا تھا  اور خاندانی  اغراض  نے اس کی جگہ لے لی تھی اسی لئے  دن بدن خرابیاں بڑھتی گئیں۔ اگر حکومت الٰہی ہوتی  تو ان کی تقریباً صد سالہ خلافت میں بلاشبہ  ساری دنیا میں اسلام پھیل جاتا۔
بنو عباس

عباسیوں نے کسی شرعی استحقاق کی بناء پر نہیں بلکہ محض قرابت رسول کے دعوے پر خفیہ سازش  اور کوشش سے  خلافت حاصل کی۔صورت یہ ہوئی کہ شیعہ جو مخفی طور پر  امت میں اہل بیت  کی امامت کی تلقین  کرتے تھے اور چاہتے تھے کہ بنی امیہ کا تختہ الٹ دیں ان میں سے ایک فرقہ کیسانیہ تھا جو ابو ہاشم  محمد بن الحنفیہ کو اپنا امام مانتا تھا۔ محمد حنفیہ سیدنا علی کے بیٹے تھے جنھوں نے اگرچہ عبدالملک مروان کے ہاتھ پر بیعت کر لی تھی مگر ان کے شیعہ انھی کو خلافت کا حقدار سمجھتے تھے اور ان کے انتقال کے بعد ان کے بیٹے ہاشم کو۔ خلفائے بنی امیہ  علی بن عبداللہ بن عباس کو ایک گاؤں حمیمہ جاگیر میں دیا تھا جو مدینہ سے دمشق کے راستے پر پڑتا تھا ، علی اسی گاؤں میں سکونت رکھتے تھے ، اتفاقاً  ہاشم کا وہاں سے گزر ہوا اور وہیں بیمار ہو کر انتقال کر گئے چونکہ انھوں نے کوئی بیٹا نہیں چھوڑا تھا  اس وجہ سے  بنی عباس نے دعویٰ کر دیا  کہ وہ علی بن عبداللہ کو اپنے حق امامت کی وصیت کر گئے ہیں۔ یہیں سے عباسیوں میں خلافت کا  داعیہ پیدا ہو گیا اور فرقہ کیسانیہ  نے ان کی حمایت شروع کر دی ، لیکن علی صرف نام کے وصی تھے کام جو کچھ کیا ان کے بیٹے محمد نے کیا اور وہی ان کے بعد امام قرار پائے۔
محمد نہایت عقیل اور دانشمند تھے انھوں نے صورت حال پر نظر ڈالی ، علویہ کی ناکامی کے اسباب پر غور کیا اور سوچا کہ خلافت  و سلطنت کو ایک خاندان سے دوسرے خاندان میں منتقل کرنا صرف فوری جوش سے ممکن نہیں تاوقتیکہ کثیر تعداد اور کافی وقت اس مقصد کے لئے تیار نہ کر لی جائے اس وجہ سے انھوں نے اپنے شیعہ میں سے داعیوں کی جماعت  منتخب کی جو لوگوں میں صرف  اہل بیت کی امامت کی تبلیغ کریں اور کسی خاص امام کا نام نہ لیں۔ اس سے ایک تو یہ فائدہ تھا  کہ شیعہ امامیہ کی محنت سے فائدہ اٹھائیں جو مدت سے اہل بیت  کی امامت کی تبلیغ کر رہے تھے اور اس کے لئے رستے ہموار  کر چکے تھے دوسرا یہ کہ امام کے نام کے تعین سے خطرہ تھا کہ بنی امیہ کو خبر ہو گی تو قتل کر دیں گے۔  تبلیغ کے لئے انھوں نے مختلف وجوہ  سے خراسان کو زیادہ موزوں پایا اور دوسری صدی ہجری کے آغاز  سے  کام شروع کیا۔ مسلسل 29 سال تک مخفی طور پر  سوداگروں اور سیاحوں وغیرہ کے بھیس میں ان کے دعاۃ وہاں تبلیغ کرتے رہے اور جب پورا اثر پیدا کر لیا اس وقت امام موصوف  کے خاص معتمد ابو مسلم خراسانی  نے پہنچ کر قوت سے کام لینا شروع کر دیا اور رفتہ رفتہ امراء بنی امیہ کو شکست دیتے ہوئے کوفہ پہنچ کر قبضہ کر لیا۔
اعلان خلافت
12 ربیع الاول  132 ہجری کو امام محمد کے بھائی سفاح کی خلافت کا اعلان  کیا گیا۔ سفاح نے منبر پر کھڑے ہو کر  خطبہ میں حمد و ثناء  کے بعد اپنی قرابت رسول پر فخر کیا  پھر بنی امیہ کے ظلم و ستم کا ذکر  کر کے کہا۔
"ہم اہل خیر و صلاح ہیں ، ہم سے ظلم و فساد کا اندیشہ نہیں ہے۔  اللہ کا شکر ہے کہ تم لوگوں کو ہمارا زمانہ مل گیا اور اس دولت کی سعادت حاصل ہو گئی"
اس کے بعد اس کے چچا داؤد نے کہا۔
"ہم نے اس خلافت کو زر و جواہر جمع کرنے کے لئے  نہیں حاصل کیا ، نہ ہمارا مقصد  یہ ہے کہ عالیشان محلات  اور باغ بنائیں اور  ان میں نہریں نکالیں بلکہ ہم نے دیکھا کہ ہمارے حقوق ہضم کئے جا رہے تھے۔ ہمارے بنی اعمام کی تحقیر کی جاتی تھی۔ امت کے جان و مال پر دست درازیاں ہوتی تھیں۔ ان کو ہم  برداشت نہیں کر سکے۔ اب اللہ ، رسول  اور ان کے عم محترم عباس کا ذمہ ہے کہ تمھارے ساتھ کتاب و سنت  کے مطابق برتاؤ رکھیں گے اور وہی طریقہ رکھیں گے جو رسول اللہ کا ہے "
لیکن ہوا کیا۔ اس کے چند سال بعد منصور نے انبار کو چھوڑ کر بغداد کو دار الخلافہ بنایا  اور باوجود  بحزرس ہونے کے اپنے اور اپنے بیٹے کے قصور باغات کی تعمیر میں تقریباً دو کروڑ  دینار خرچ کر دئے۔ پھر ہارون الرشید کے زمانے میں وہاں امیروں اور رئیسوں کے ایسے عالی شان  محلات  تعمیر  ہوئے جن  کو دیکھ کر سیاح حیران رہ جاتے تھے۔ قصر خلافت  وزراء کے مکان بالخصوص براء مکہ کی عمارتیں ایسی تھیں کہ اس وقت تمام عالم میں ان کی نظیر نہ تھی۔ زر وجواہر بھی جمع کئے چنانچہ جب منصور نے وفات پائی تو خزانے میں اس قدر معمور چھوڑۓ کہ مہدی ان کے بے دریغ خرچ کرتا رہا اور کبھی یہ خیال نہ کیا کہ ختم ہو جائیں گے۔ ان کے دربار قیصروں کے درباروں کا نمونہ بن گئے۔ غنا و  شراب  عیش و نشاط  وغیرہ  سے دلچسپی ہوئی اور کتاب  و سنت سے بس اتنا لگاؤ تھا کہ وہ مسلمان تھے ورنہ ان کی مخصوص سیاست  میں نہ کتاب کو دخل تھا نہ سنت کو۔
بنی امیہ سے انتقام
عباسیوں نے بنی امیہ سے جو ان کے جدی بھائی تھے انتقام لینے میں جس قسادت قلبی اور بے رحمی کا اظہار کیا اس کی مثال اسلامی تاریخ میں نہیں ملتی۔ داؤد نے مکہ اور مدینہ میں جس قدر بنی امیہ تھے سب کو قتل کر ڈالا۔ اس کے بھائی سلیمان نے بصرہ میں یہی کیا  جن کو قتل کرتا ان کو کھنچوا کر رستے پر ڈال دیتا۔ عبداللہ بن علی شام میں ڈھونڈ ڈھونڈ کر  بنی امیہ کے ایک ایک فرد کو مار ڈالا۔ یہاں تک کہ جوش انتقام میں ان کے خلفاء سیدنا امیرہ معاویہ ، یزید اور عبدالملک وغیرہ کی قبریں کھدوا ڈالیں اور ان کی بوسیدہ ہڈیوں کو نکال کر پھینک دیا۔ مورخوں کو بیان ہے کہ ہشام کی نعش صحیح سالم نکلی تھی صرف ناک گل گئی تھی اس کو کوڑوں سے پٹوا کر  سولی پر چڑھا دیا گیا پھر آگ میں جلا کر راکھ ہوا میں اڑا دی۔ عراق میں سفاح نے خود بنی امیہ کے افراد کو قتل کیا۔ حقیقت یہ ہے کہ استبداد کا مزاج شکی ہے چنانچہ ان کی یہ سخت گیری  بنی امیہ تک ہی محدود نہ رہی بلکہ خود اپنے ارکان سلطنت  پر بھی انھوں نے ہاتھ بڑھایا ابو سلمہ خلال جو وزیر آل محمد  کے لقب سے مشہور تھا اور جس نے اس دولت کے قائم کرنے میں بڑی خدمات انجام دیں تھیں اس سے سفاح اس بات پر ناراض  تھا کہ اس نے  خلافت کو آل علی کی جانب  منتقل کرنا چاہا تھا۔ اس کے حکم سے ابو مسلم  نے اس کو قتل کروا دیا۔ سلیمان بن  کثیر  خزاعی شیخ النقباء  پر بھی جس نے اس سلطنت کو قائم کرنے میں ابو سلمہ سے کم کوشش نہیں کی تھی ابو مسلم نے یہی الزام لگایا کہ وہ آل علی کا خیر خواہ ہے۔ اور اس کو بھی قتل کروا دیا۔ سفاح کے بعد جب منصور تخت خلافت پر آیا  تو اس کو ابو مسلم کی طرف سے شک پیدا ہوا چنانچہ  اس کو دربار میں بلوا کر  قتل کرا دیا  نیز  اپنے چچا عبداللہ بن علی کی طرف سے  بھی اس کے دل میں خطرہ پیدا ہو گیا تھا اس وجہ سے باوجود امان نامہ لکھ دینے  کے بھی اس کو قید کروا دیا جس میں وہ مر گیا۔
علویہ پر سختی
اپنے بنی اعمام  یعنی آل ابو طالب  جن کے اوپر  بنی امیہ کے مظالم دیکھ کر  صبر نہیں کر سکے تھے اور ان کے انتقام  کے لئے اٹھے  تھے  ان کی طرف  سے بھی ان کے دلوں میں بد گمانیاں پیدا ہوئیں۔ چونکہ منصور  پہلے ان کی جماعت میں شریک  رہا تھا اور ان کا راز دار اور ان  کے منصوبوں سے اچھی طرح واقف تھا اس لئے ان کی طرف سے اس کو ہر وقت خطرہ تھا۔
نفس زکیہ
اہلبیت میں سے محمد بن عبداللہ  جو نفس زکیہ کے لقب سے مشہور تھے اپنی خلافت کے لئے  بہت کوشاں تھے۔ بنی امیہ کے آخری خلیفہ  مروان کے زمانے میں اکثر روساء بنی  ہاشم نے ان کی امامت کی بیعت کی تھی اور ان کو مہدی تسلیم  کیا تھا،۔ اس بیعت میں سفاح اور منصور بھی شامل تھے۔ اس وجہ سے جب عباسیوں نے خلافت قائم کی تو  نفس زکیہ نے سفاح کے ہاتھ پر بیعت نہیں کی اور چاہا کہ خود اپنی خلافت کا اعلان کر دیں لیکن سفاح اور ان کے والد اور چچا کے ساتھ سلوک  کرتا تھا اسی لئے اس کے زمانے میں خاموش رہے۔ نفس زکیہ کے دوسرے بھائی  ابراہیم بن عبداللہ تھے جن کو خراسان کی ایک جماعت امام مانتی تھی اور ان کی حمایت کے لئے تیار تھی۔
سفاح کے بعد جب منصور خلیفہ ہوا  تو چونکہ اس کو ان دونوں بھائیوں کے ارادے معلوم تھے اس لئے ان کی طرف سے بھی بہت بدگمان تھا۔ نفس زکیہ کا مرکز مدینہ تھا اور وہ ارد گرد کے قبائل میں روپوش رہتے تھے۔ منصور وہاں کے عاملوں کو سخت سخت تاکید لکھتا  کہ ان کا پتہ لگائیں مگر وہ قاصر رہے۔ آخر اس نے رباح کو  وہاں کا عامل بنا کر بھیجا  اس کو معلوم ہوا  کہ وہ مدینہ  میں چھپ کر  اپنی جماعت میں آتے ہیں اس لئے اس نے بنی حسن میں سے تیرہ آدمیوں کر پکڑ کر  منصور کے پاس بھیج دیا اس نے ان پر ایسی سختیاں کیں کہ ان میں سے اکثر ہلاک ہو گئے۔ اب نفس زکیہ کو  اپنے خاندان پر یہ مظالم دیکھ کر  تاب نہ رہی۔ یکم رجب 145 ہجری  کو مدینہ منورہ میں داخل ہوئے رباح کو گرفتار کر کے شہر پر قبضہ کر لیا۔ منصور کو جب اطلاع ہوئی تو اس نے پہلے کوفہ کو محصور کر دیا کہ شیعہ کا تعلق ان سے منقطع رہے پھر ان کو لکھا۔
"از جانب ابو جعفر عبداللہ بن محمد (منصور) امیر المومنین بنام محمد بن عبداللہ (نفس ذکیہ):
قرآن میں اللہ نے فرمایا ہے کہ جو لوگ اللہ اور اس کے رسول سے لڑیں اور دنیا میں فساد پھیلائیں۔ ان کی سزا یہ ہے کہ مار ڈالے جائیں  یا سولی چڑھا دئیے جائیں یا ان کے ہاتھ پاؤں برخلاف کاٹ دئیے جائیں یا ملک بدر کیے جائیں۔ اسلیے میں اللہ اور اس کے نبی محمد کے حق کا واسطہ دلا کر عہد و پیمان کرتا ہوں کہ اگر اس سے پہلے کہ میں تمھارے اوپر قابو پاؤں تم توبہ کر لو گے تو میں تمہاری اور تمھارے تمام بھائیوں اور ساتھیوں  اور معتقدوں کی جو اس بغاوت میں شریک ہیں جان بخشی کر دوں گا نیز دس لاکھ درہم تم کو دوں گا کہ جہاں چاہو رہو۔ اور تمھاری جو ضروریات ہوں گی ان کو پورا کرتا رہوں گا۔ تمہارے اہل بیت اور شیعہ میں سے جو لوگ میرے قید خانوں میں ہیں ان کو چھوڑ دوں گا اور کسی قسم کی تکلیف نہیں دوں گا۔ اگر تم اس پر راضی ہو تو اپنے کسی معتمد کو بھیجو  کہ آ کر مجھ سے عہد نامہ لکھوا لے "
اس کے جواب میں نفس زکیہ نے لکھا:
"از جانب محمد بن عبداللہ مہدی امیر المومنین بنام عبداللہ بن محمد :
میں بھی تمھارے لیے اسی قسم کی  امان پیش کرتا ہوں جس قسم کی تم نے پیش کی ہے۔ تم جانتے ہو کہ خلافت ہمارا حق ہے اور ہمارے ہی شیعوں کی بدولت  تم نے اس کو حاصل کیا ہے۔ ہمارے باپ حضرت علی وصی اور امام تھے۔ ہم جو ان کے بیٹے ہیں۔ زندہ ہیں۔ پھر ہمارے ہوتے ہوئے تم کیسے اس کے وارث بن گئے ؟ تمھیں یہ بھی خوب معلوم ہے کہ جاہلیت اور اسلام دونوں میں بنی ہاشم میں سے جو نسبی  فضائل و مفاخر ہم کو حاصل ہیں وہ کسی کو حاصل نہیں ہو سکے۔ زمانہ جاہلیت میں رسول اللہ کی دادی  فاطمہ بنت عمرو کے شکم سے ہم ہیں نہ کہ تم۔ خاص ہاشم کی اولاد میں اس نسب میں سب سے بہتر اور ماں باپ کے لحاظ سے سب سے بڑھ کر ہوں۔ میری رگوں میں امہات اولاد کو غیر عربی خون مطلق نہیں ہے۔ میرے نسب کو اللہ نے ہمیشہ ممتاز رکھا۔ دنیا میں سب سے افضل محمد رسول اللہ ہیں۔ میں ان بیٹا ہوں۔ صحابہ میرے باپ حضرت علی اسلام میں سب سے اول علم میں سب سے فائق اور جہاد میں سب سے افضل تھے ، میری ماں حضرت خدیجہ ہیں جنھوں نے اس امت میں سب سے پہلے نماز پڑھی۔ پھر حضرت فاطمہ ہیں جو ان کی بیٹیوں میں سب سے بہتر اور جنتی عورتوں کی سردار ہیں۔ زمانہ اسلام میں ہاشم کے بہترین فرزند حضرت حسن اور حسین ہیں جو بہشتی نوجوانوں کے سید ہیں۔ ان میں سے بڑے کا میں بیٹا ہوں۔ اب دیکھو حضرت علی والدین کی طرف سے ہاشم کے بیٹے ہیں امام حسن والدین کی طرف سے عبدالمطلب کے بیٹے ہیں  اور میں والدین کی طرف سے رسول اللہ کا بیٹا ہوں۔ اللہ نے ہمارا امتیاز ہمیشہ قائم رکھا یہاں تک کہ جہنم میں بھی اس نے اس کا لحاظ کیا۔  یعنی میں اس شخص کا بیٹا ہوں جو جنت میں سب سے بڑا درجہ رکھتا ہے اور اس شخص کا بیٹا  ہوں  جو جہنم میں سب سے ہلکا عذاب پائے گا۔  اس طرح پر نیکیوں میں میں سب سے بہتر نیک اور  گنہگاروں میں سب سے کمتر  گنہگار کا فرزند ہوں۔ میں اللہ کو گواہ کر کے تم کو ہر چیز کی سوائے کسی شرعی حد یا کسی مسلم  یا مصابد کے حق کے جو تمہارے ذمے ہو امان دیتا ہوں اور میں بہ نسبت تمہارے عہد کا زیادہ پابند ہوں۔ تم جو مجھ کو امان دی ہے وہ کون سی ہے ؟ ابن ہیرہ والی یا وہ جو تم نے اپنے چچا عبداللہ کو یا ابو مسلم خراسانی کو دی تھی۔فقط"
منصور نے جواب میں لکھا:
"از جانب ابو جعفر عبداللہ بن محمد (منصور) امیر المومنین بنام محمد بن عبداللہ (نفس ذکیہ):
تمھارا خط مجھ کو ملا۔ عوام کو برانگیختہ کرنے اور جہلا میں مقبول بننے کے لیے تم نے یہ نسب و مفاخر جوڑ رکھے ہیں۔ جن کی ساری بنیاد عورتوں پر ہے۔ حالانکہ عورتوں کا وہ درجہ نہیں جو چچا کا ہے۔ تم کو معلوم ہے جب اللہ نے رسول عربی کو مبعوث فرمایا تو اس وقت ان کے چچاؤں میں چار شخص زندہ تھے  (حمزہ،عباس، ابو طالب اور ابو لہب)۔ ان میں سے دو اسلام لائے جن میں سے ایک میرا باپ تھا اور دو کافر رہے جن میں سے ایک تمھارا باپ تھا۔ تم نے عورتوں کا ذکر کر کے جو ان کی قرابت پر جو فخر کیا ہے۔ یہ نادانی ہے۔ اگر عورتوں کو نسبی فضیلت میں سے کوئی حصہ ملتا تو ساری فضلیت رسول اللہ کی والدہ کے لیے ہوتی۔ لیکن اللہ تو جس کو چاہتا ہے اپنے دین سے سربلند کرتا ہے۔ تعجب ہے کہ ابو طالب کی والدہ فاطمہ بنت عمرو پر بھی تم نے ناز کیا ہے۔ سوچو تو کہ ان کے بیٹوں میں سے اللہ نے کسی کو بھی اسلام کی ہدایت کی اور اگر کرتا تو  اس کے زیادہ حقدار نبی کے والد ہو سکتے تھے۔ لیکن وہ تو جس کو چاہتا ہے اسی کو ہدایت دیتا ہے۔ تم نے اس پر بھی فخر کیا  ہے کہ حضرت علی والدین کی طرف سے ہاشمی ہیں اور حسن والدین کی طرف سے عبدالمطلب کے بیٹے ہیں اور تمھارا نسب والدین کی طرف سے رسول اللہ تک جا پہنچتا ہے۔ اگر واقعی یہ کوئی فضیلت ہو تی تو نبی اس کے زیادہ مستحق ہوئے لیکن وہ تو صرف ایک ہی طرف سے ہاشمی ہیں۔ پھر تم اپنے آپ کو رسول اللہ کا بیٹا کہتے ہو ؟ حالانکہ قرآن نے اس سے بالکل انکار کیا ہے 
ماکان محمد ابا احد من رجالکم (محمد تمھارے مردوں میں سے کسی کے باپ نہیں )
ہاں تمھارا یہ کہنا درست ہے کہ تم ان کی بیٹی کی اولاد ہو اور یہ بے شک ایک قریبی رشتہ ہے لیکن اس کے ذریعے کسی قسم کی میراث نہیں مل سکتی اور نہ اس سے تم امامت کے حقدار ہو سکتے ہو۔ اسی قرابت کی بنیاد پر تمھارے باپ حضرت علی نے ہر طرح پر خلافت حاصل کرنے کی کوشش کی۔ حضرت فاطمہ کو حضرت ابوبکر سے لڑا کر رنجیدہ کیا۔ اسی غصہ میں ان کی بیماری  کی بھی  کسی کو اطلاع نہیں کی اور جب انھوں نے انتقال فرمایا تو رات کو ہی لے جا کر ان کو دفن کر دیا۔ مگر کوئی ابوبکر کو چھوڑ کر ان کی خلافت پر راضی نہ ہوا۔ خود آنحضرت کی بیماری کے زمانے میں بھی وہ موجود تھے۔ لیکن نماز پڑھانے کا حکم آپ نے حضرت ابوبکر کو دیا۔ ان کے بعد حضرت عمر خلیفہ ہو گئے۔ پھر خلافت اصحاب شوریٰ میں آئی اس میں بھی وہ انتخاب میں نہ آ سکے اور حضرت عثمان  خلیفہ ہو گئے۔ ان کے بعد انھوں نے طلحہ و زبیر پر سختی کی۔ سعد بن ابی وقاص سے بیعت لینی چاہی۔ انھوں نے اپنا پھاٹک بند کر لیا۔ جب علی گزر گئے حسن ان کی جگہ پر آئے۔ معاویہ نے شام سے لشکر کشی کی نتیجہ یہ ہوا کہ کچھ رقم ان سے لے کر اپنے شیعہ اور خلافت دونوں کو معاویہ کے سپرد کر دیا اور مدینہ چلے گئے۔ لہذا اگر تمھارا کچھ حق بھی تھا تو اس کو فروخت کر چکے۔  تمھارا یہ کہنا کہ اللہ نے جہنم میں بھی تمھارے امتیاز کا لحاظ رکھا۔  تمھارے باپ ابو طالب کو سب سے کمتر عذاب ملے گا۔ نہایت افسوس ناک ہے۔ اللہ کا عذاب خواہ کم ہو یا زیادہ مسلمان کے لیے فخر کی چیز نہیں۔ اور نہ اس میں کوئی فضیلت ہے۔
یہ جو تم نے لکھا ہے کہ تمھاری رگوں میں عجمی خون مطلق نہیں  اس سے معلوم ہوتا ہے کہ  تم آنحضرت کے فرزند ابراہیم سے بھی بڑھ کر اپنے آپ کو سمجھتے ہو۔ حالانکہ وہ ہر لحاظ سے تم سے افضل تھے۔ خود تمھارے خاندان میں زین العابدین تھے وہ تمھارے دادا حسن بن حسن سے بہتر تھے۔ پھر ان کے بیٹے محمد باقی تمھارے  باپ سے بہتر اور ان کے بیٹے جعفر صادق تم سے بہتر ہیں۔ حالانکہ ان سب کی رگوں میں عجمی خون ہے۔ تم یہ بھی دعویٰ کرتے ہو کہ نسب اور ماں باپ کے لحاظ سے تم کل بنی ہاشم سے بہتر ہو۔ بنی ہاشم میں رسول اللہ بھی ہیں تمھیں یہ تو پیش نظر رکھنا چاہیے کہ قیامت کے دن اللہ کو منہ دکھانا ہے۔ صفین کے معاملے میں تمھارے باپ حضرت علی نے پنچوں سے  پیمان کیا تھا کہ ان کے فیصلے پر رضا مند ہو جائیں گے۔ تم نے یہ سنا ہو گا کہ پنچوں نے ان کو خلافت سے معزول کر دیا تھا۔ یزید کے عہد میں تمھارے عم حسین بن علی ابن زیادہ کے مقابلے کے لیے کوفہ آئے اور جو لوگ ان کے حامی تھے انھیں کے ہاتھوں قتل ہوئے۔ ان کے بعد تمھارے خاندان کے کئی آدمی یکے بعد دیگرے خلافت کے لیے اٹھے۔ بنی امیہ نے ان کو قتل کیا اور سولی پر چڑھایا یہاں تک کہ ہم مستعد ہوئے اور ہم نے تمھارا  اور اپنا سب کا انتقام ان سے لیا۔ وہ نماز کے بعد تمھارے اوپر جو لعنتیں بھیجا کرتے تھے اس کو بند کیا۔ تمھارے رتبے بڑھائے۔ اب انھی امور کو تم ہمارے سامنے بطور حجت پیش کرتے ہو۔ کیا تم یہ سمجھتے ہو کہ ہم نے حضرت علی کی فضیلت کا اظہار کیا  تو ہم ان کو عباس و حمزہ   سے بھی بڑھ کر تسلیم کرتے ہیں ؟ وہ سب لوگ محفوظ گزر گئے اور حضرت علی ان جنگوں میں پڑے جن میں مسلمانوں میں خونریزی ہوئی۔ 
تمھیں یہ بھی معلوم ہو گا کہ  زمانہ جاہلیت میں سقاتیہ حج اور زمزم کے متولی حضرت عباس تھے نہ کہ ابو طالب۔ حضرت عمر کی عدالت میں تمھارے باپ نے اس کا دعویٰ بھی پیش کیا مگر فیصلہ ہمارے حق میں ہوا۔ رسول اللہ نے جس وقت وفات پائی اس وقت ان کے عمام میں سے سوائے حضرت عباس کے اور کوئی زندہ نہ تھا۔ اس لیے کل اولاد  عبدالمطلب میں  سے آنحضرت کے وارث وہی ہیں۔ پھر بنی ہاشم میں سے بہت سے لوگ خلافت کے لیے اٹھے  لیکن بنی عباس نے ہی اس کو حاصل کیا۔ لہذا قدیم استحقاق اور جدید کامیابی حضرت عباس اور ان کی اولاد کے ہی حصہ میں آئی۔ بدر کی لڑائی  میں تمھارے چچا طالب اور عقیل  کی وجہ سے مجبوراً حضرت عباس کو بھی آنا پڑا۔ ورنہ وہ بھوکوں مر جاتے یا عتبہ اور شیبہ کے پیالے چاٹتے۔ ہمارے ہی باپ کی بدولت  اس ننگ عار سے بچے۔ نیز آغاز اسلام میں قحط کے زمانے میں حضرت عباس نے ہی ابو طالب کی مدد کی۔ پھر تمھارے چچا عقیل کا فدیہ  بھی بدر میں انھوں نے ادا کیا۔ الغرض جاہلیت اور اسلام دونوں میں ہمارے احسانات تمھارے اوپر ہیں۔ ہمارے باپ نے تمھارے باپ پر احسان کیے اور ہم نے تمھارے اوپر۔ اور جن رتبوں پر تم خود اپنے آپ کو نہیں پہنچا سکتے تھے ان پر ہم نے تم کو پہنچایا اور جو انتقام تم نہیں لے سکتے تھے وہ  ہم  نے لے لیے۔ والسلام"
ان خطوط کر پڑھ کر اندازہ ہوتا ہے کہ حکومت الٰہی کا تصور دماغوں سے کس قدر بعید ہو چکا تھا کہ ابو جعفر منصور  جیسا اہل سنت  کا عظیم الشان خلیفہ  اور نفس زکیہ جیسا  اہل بیت کا مہدی تسلیم کیا ہوا امام اس کو وراثتی تسلم کر رہے ہیں۔ جھگڑا  صرف یہ ہے کہ وراثت بیٹی کی اولاد کو پہنچتی ہے یا چچا کی اولاد کو۔ اسی قسم کی بحث  خلیفہ مامون الرشید  اور امام علی رضا  کی عین  الاخبار میں منقول ہے۔مامون نے امام موصوف سے پوچھا  کہ تم کس بنیاد پر خلافت کا دعویٰ کرتے ہو  بولے کہ رسول اللہ سے حضرت علی اور فاطمہ کی قرابت پر۔ مامون نے کہا  اگر حضرت علی کی قرابت کی بنیاد پر یہ دعویٰ ہے  تو آنحضرت نے ایسے ورثے چھوڑے  جن میں سے  بعض اس سے بھی زیادہ قریبی اور بعض انھی کے درجے کے تھے اور  اگر فاطمہ کے رشتے کی بنیاد پر ہے تو ان کے بعد  اس کے حقدار حسن اور حسین تھے۔ ان کی موجودگی میں حضرت علی نے خلافت پر قبضہ کر کے ان کا حق کیوں غضب کیا۔ امام علی رضا نے اس کا کوئی جواب نہ دیا۔
اس خط و کتابت کے بعد جس میں بجز فخر و مباہات  اور خاندانی طعنے اور تشنے کے سوا کچھ نہ تھا ، منصور نے ولی عہد عیسیٰ بن موسیٰ کو فوج دے کر مدینہ کی طرف بھیجا نفس زکیہ نے مقابلہ کیا   مارے گئے اور 14 رمضان 145 ہجری میں ان سر کاٹ کر بغداد بھیج دیا  بھائی ابراہیم بصرہ میں تھے چند روز کے بعد انھوں نے بھی اپنی امامت  کا جھنڈا بلند کیا اور بصرے سے اہواز تک  قبضہ کر لیا۔ عیسیٰ مدینہ سے فارغ ہو کر  منصور کے حکم سے ان کی طرف آیا۔ 25 ذیعقد  145 ہجری کو ان کا سربھی  کاٹ  منصور کے پاس بھیج دیا۔
امام مالک و ابو حنیفہ
نفس زکیہ اور ابراہیم دونوں بھائی آل علی میں شجاعت تقویٰ  اور علم و عمل میں ممتاز تھے لیکن تقدیر نے ان کا ساتھ نہ دیا۔ مورخین نے لکھا ہے کہ امام مالک نے مدینہ میں نفس زکیہ کی حمایت کا فتویٰ دیا تھا۔عباسیوں نے ان کو کوڑوں سے پٹوایا تھا اور عراق  میں امام ابو حنیفہ  ابراہیم کے  طرفدار تھے۔منصور نے ان کو بغداد میں قید کر دیا اسی قید میں 150 ہجری میں انھوں نے وفات پائی۔ ان دونوں اماموں کی یہ نصرت و حمایت جہاں تک سمجھ میں آتا ہے کہ صرف اس وجہ سے تھی کہ عباسیوں کے استبداد  سے مسلمانوں کو کسی طرح نجات مل سکے۔چنانچہ پہلے جب بنی امیہ اور ان کی شخصی حکومت کے مظالم سے لوگ تنگ تھے۔ اس وقت بھی 122 ہجری میں ہشام بن عبدالملک  کے مقابلہ میں امام زید کی ابو حنیفہ نے مدد کی تھی اور چار ہزار درہم ان کے پاس بھیجے تھے۔
انقلاب حکومت کے بعد عباسیوں نے جیسا کہ انھوں نے وعدہ کیا تھا  کہ کتاب و سنت کے مطابق عمل کریں گے امید تھی کہ امت کو فلاح نصیب ہو گی لیکن ان کا استبداد  بنی امیہ سے بھی زیادہ سخت نکلا۔ اسلئے جب نفس زکیہ اور ابراہیم  نے ان کے خلاف خروج کیا  تو دونوں اماموں نے ان کی حمایت کی۔ اس سے یہ نہیں خیال کیا جا سکتا  کہ یہ حضرت نسبی  یا خاندانی بنیاد پر  کسی کو امامت  کا حقدار سمجھتے تھے۔ بلکہ صرف یہ کہ ان کے زہد  و تقویٰ  کی وجہ سے ان سے بمقابلہ  عباسیوں کے امت کی بہتری کی امیر رکھتے تھے۔
منصور کے بعد
عباسیوں نے چونکہ قرابت رسول کے دعوے پر حکومت حاصل کی تھی اور علویہ ان سے زیادہ قریب تھے۔اس وجہ سے ان کو ہر وقت ان سے خطرہ رہتا تھا۔ چنانچہ منصور کے بعد  بھی اہلبیت پر  سخت نگرانی رکھی جاتی تھی۔ مہدی نے ایک علوی کو  اپنے وزیر یعقوب بن داؤد کے حوالے کیا کہ اس کو قتل کر دو  مگر اس نے اس کو رات میں چھوڑ دیا۔ اس جرم میں اس کو ایک کنوئیں میں قید کر دیا جس میں وہ پندرہ سال تک رہا یہاں تک کہ اس کی بینائی جاتی رہی۔ ہادی کے زمانہ میں حسین بن علی نے جو امام حسن کی اولاد میں سے تھے مقام فخ میں خروج کیا۔ بغدادی فوج  نے پہنچ کر ان کا سر کاٹ لیا  اور دربار میں بھیج دیا۔ ہارون الرشید کے عہد میں امام یحیٰ  اور موسیٰ دونوں اس کے قید خانے میں مرے۔ جن کے متعلق مورخوں کے شبہات ہیں کہ اسی کے حکم سے ہلاک کئے گئے۔ برمکیوں کو بھی اس نے اسی جرم میں تباہ کیا کہ اس کو شبہ ہو گیا تھا کہ یہ آل علی کے طرفدار ہیں۔ رشید نیز متوکل  کے یہاں سے کسی کو مال یا عطیہ نہیں ملتا تھا جب تک وہ آل ابی طالب کو برا نہ کہے۔
ان کے درباروں میں مروان  بن حفضہ اور عبدالملک جیسے ناصبیوں کی قدر تھی۔ اور عبداللہ  بن عمار برقی  جیسے  لوگ جو حضرت علی کی منقبت میں شعر کہہ دیں ان کی زبانیں کاٹ لی جاتیں تھیں۔ الغرض  عباسیوں کے ہاتھوں اہلبیت پر ایسے مظالم ہوئے کہ اب بنی امیہ کے عہد کو وہ جنت خیال کرنے لگے ان کے ایک شاعر نے کہا
یا لیت جو ربنی مروان عادانا		یالیت عدل بنی العباس  فی النار
کاش بنی مروان کا ظلم پھر واپس آ جاتا		اور بنی عباس کا عدل جہنم رسید ہوتا
اغانی میں ہے کہ ابو عدی شاعر نے منصور کے عہد میں بنی امیہ کا مرثیہ لکھا۔ جب علویہ کو سنایا  تو نفس زکیہ کی آنکھوں سے آنسو بہنے لگے۔ اس کے چچا نے کہا بنی امیہ تو ہمارے دشمن تھے ان پر تم کیوں روتے ہو ؟ بولے کہ  بے شک ہم ان سے بیزار تھے مگر ان میں پھر بھی مکارم اخلاق  اور اعلیٰ صفات تھے۔ یہ عباسی تو ان سے بھی کم اللہ سے ڈرتے  ہیں۔
مجھے ڈر ہے کہ میرے وہ بھائی جو  تاریخی شخصیتوں  سے عقیدت رکھتے ہیں یہ نہ کہنے لگیں کہ یہ گزشتہ خلفاء کی  فرد جرم ہے۔ میرا ہرگز یہ مقصود نہیں۔ میں تو صرف یہ دکھانا چاہتا ہوں کہ حکومت الٰہی کی مقدس امانت  جو رسول اللہ نے امت کے سپرد کی تھی اور خلفاء  راشد کے توسط سے اس کو ملی تھی اگر قائم رہتی تو نہ یہ مظالم ہوتے نہ خاندانی رقابتیں پیدا ہوتیں۔ یہ سب کچھ نتیجہ ہے اس کا کہ مستبد  خلفاء  نے اس کو انسانی حکومت میں تبدیل کر دیا اور اپنے خاندان میں محدود رکھنا چاہتے تھے جس کے باعث  ہر وہ فعل  جو ان  کے اس مقصد کے خلاف ہوتا  جرم ٹھہرتا۔اس لئے ان کی چند ایسی سختیاں دکھانا  ناگزیر تھیں جو انھوں نے سلطنت کو اپنے خاندان میں محفوظ رکھنے کے لئے کیں۔ ان کے دیگر مظالم کا ذکر  میں نے قصداً چھوڑ دیا ہے کہ یہاں موقع نہ تھا۔ اکثر مسلمان مورخوں نے اموی اور عباسی  خلفاء کے کارناموں کو فخر کے ساتھ بیان کیا ہے بلکہ ان میں سے بعض کو بطل (ہیرو)  بنانے کی کوشش کی ہے اس کا سبب یہ ہے کہ یہ لوگ اسلامی خلافت  کے صحیح مفہوم  اور اس کے حقیقی رتبے  سے واقف نہیں تھے اور اس کو بھی بادشاہت ہی سمجھتے تھے۔ اس لئے دوسری قوموں  کے بادشاہوں کے مقابلے میں ان کی برتری دکھانے کی کوشش کی۔ اور اسلام کی خدمت سمجھے۔ اور حقیقت یہ ہے کہ شہنشاہیت  کے لحاظ سے عبدالملک اور ولید  یا منصور  اور ہارون  وغیرہ  سے بہتر بادشاہ  اور کونسی قوم پیش کر سکتی ہے۔  مگر اسلام تو ابوبکر  و عمر جیسے خلیفہ چاہتا ہے جو امت کو قرآن کے مطابق چلائیں۔ اور صاف صاف کہتے رہیں کہ ہم میں جو غلطی دیکھو اس کی اصلاح کرتے رہو۔
نظام سلطنت
جس وقت عباسیوں نے بنی امیہ سے خلافت حاصل کی اس وقت اس کا مفہوم  ہی بدل چکا تھا اور سوائے شخصی  سلطنت کے حکومت الٰہی کا خیال تک بھی دلوں میں نہ تھا۔ اس لئے ان کا نظام بھی وہی رہا جو بنی امیہ کا تھا۔ ولی عہدی کا طریقہ بھی وہی رہا جو بنی امیہ نے اختیار کیا۔ یعنی اپنے عزیزوں اور بیشتر اپنے بیٹوں کو ولی عہد مقرر کرتے تھے۔ بلکہ اکثر ایک کی بجائے دو دو تین تین ولی عہد مقرر کرتے تھے۔ جن پر علماء صلحاء  امراء  وزراء  حکام اور قضاۃ  وغیرہ کے علاوہ  اللہ رسول ملائکہ بلکہ جن بھی گواہ بنائے جاتے تھے۔ تاکہ یہ جائیداد  خاندان میں ہی محفوظ رہے۔ لیکن بعد میں نزاعیں واقع ہوتی تھیں اور امت میں فساد بڑھتا تھا۔ کیونکہ عہد کا احترام انھوں نے خود اپنی مثالوں سے اٹھا دیا تھا۔
یہ بھی صرف ایک صدی تک رہا۔ جب تک ان میں قوت تھی۔جب ترکوں کا غلبہ ہو گیا  تو خلفاء کا عزل و نصب ان کے ہاتھ آ گیا۔ پھر بنی بویہ اور سلجوق کے زمانوں میں تو کل اختیارات سلاطین کے ہاتھوں میں تھے۔ خلفاء صرف نام کے لئے رکھے جاتے تھے۔ عباسیوں نے بھی بنی امیہ کی طرح ملک فوج اور خزانے  پر قبضہ کے سوا  امت کی دینی قیادت  کبھی نہیں کی۔ بلکہ اس کو علماء ہی کے ہاتھوں میں چھوڑے رکھا۔چونکہ ان کے عہد میں علوم دخیلہ مسلمانوں میں آئے تھے جن کا اثر  خیالات اور عقائد  پر بھی پڑا  اس وجہ سے نئی نئی مذہبی بحثیں چھڑیں اور اختلافات بہت بڑھ گئے۔ مامون الرشید  نے ان کو مٹانے کی کوششیں شروع کیں لیکن دین پر علماء کا قبضہ ہو چکا تھا۔ اس لئے اس کو عقلیت (اعتزال) کے راستے سے داخل ہونا پڑا اور سخت ناکام ہوا۔
بنی امیہ کے عہد میں عربی حکومت اور سادہ  زندگی ہونے کے باعث  سلطنت کے لئے کسی  خاص قانون کی ضرورت نہ پڑی۔ لیکن بنی عباس  نے ایک مرکزی قانون  کی ضرورت محسوس کی جس پر سب چلائے جائیں۔ ابن المقفین نے خلیفہ منصور کے سامنے حکمرانی کے متعلق جو تجاویز پیش کیں تھیں ان میں بھی اس بات پر خصوصیت کے ساتھ زور دیا تھا کہ اجتماعی  اور متفق علیہ  نصوص  کے مطابق ایسا قانون  بنایا جائے جس سے جمہور اور قضاۃ  سب واقف ہوں۔ پھر زمانے کی ضروریات کے مطابق اس کی اصلاح و ترمیم ہوتی رہے۔ منصور نے امام مالک سے درخواست کی کہ موطا کو  سلطنت کا عام قانون قرار دیا جائے۔ (امام مالک کی موطاء خیر القرون  کے عمل  متواتر کا جملہ دینی  کتب سے زیادہ  اعتماد کے قابل مجموعہ ہے )کیونکہ مدینہ منورہ  عہد رسالت و  خلافت راشدہ  میں اسلام کا مرکز رہا ہے اس میں علماء تاریخ کے اندازے کے مطابق کم و بیش  بارہ ہزار صحابہ تھے جن میں سے تقریباً دس ہزار وہیں رہے اور وہیں فوت ہوئے۔ بقیہ دو ہزار  عراق،مصر شام اور یمن وغیرہ  میں پھیلے۔ اس لئے شریعت کا  اصل اور صحیح ذخیرہ  مدینے میں ہی ہو سکتا تھا۔ خوش قسمتی  ہے کہ آج  ہمارے ہاتھوں میں جس قدر دینی  کتابیں ہیں ان میں سب سے پہلی کتاب جو مدون ہوئی وہ مدینے میں ہوئی یعنی موطاء۔اس میں اہل مدینہ کے پاس اسوہ رسول و خلفاء  راشدین  و صحابہ کرام تابعین  عظام کا جو کچھ سرمایہ تھا اور جس قدر دینی مسائل اور فتاوے ان کے معمول پر تھے وہ سب جمع کر دئیے گئے۔ یہ کتاب صحیح بخاری سے سو سال پہلے لکھی گئی ہے۔ انھوں نے کہا کہ مختلف  حصوں میں لوگوں کا عمل  مختلف  طریقوں سے رائج ہو چکا ہے بولا کہ کیا مضائقہ ہے ہم بزور ان کو اس کے اوپر چلائیں گے۔ مگر وہ راضی نہ ہوئے۔ پھر ہارون الرشید نے بھی ان  سے اپنے زمانے میں یہی درخواست کی۔ مگر انھوں نے قبول نہ کی۔ آخر امام ابو یوسف  جو امام ابو حنیفہ کے شاگرد تھے بغداد کے قاضی مقرر کئے گئے رفتہ رفتہ انھوں نے حنفی کو عباسی  سلطنت کا  قانون عام بنا دیا۔
عباسی خلافت کی مدت چونکہ بہت طویل ہوئی  ہے اور  بغداد کا  علمی اور ادبی  اثر امت  پر غالب رہا اس وجہ سے  رسماً اور تقلیداً  یہ عقیدہ دلوں میں راسخ ہو گیا کہ خلافت کا حق  صرف بنی عباس کو ہے۔ 308 ہجری میں عبد الرحمن ناصر  نے اندلس میں  اپنی خلافت کا جھنڈا بلند کیا مگر  بالعموم امت عباسی خلافت کو ہی باوجود تمام کمزوریوں کے صحیح اور جائز سمجھتی رہی اور خود مختار سلاطین نے بھی خلیفہ عباسی ہی سے فرمانروائی کی سند حاصل کرتے تھے۔ اسی عقیدہ کی بنا پر زوال  بغداد کے بعد مصر میں خلافت عباسی قائم کر دی گئی جو اگرچہ وہاں کے سلاطین کے ہاتھوں میں تھی۔ مگر اسلامی ممالک کے تاجداروں کو حکومت کی سند  دیتی تھی۔ صحیح مرکز کا تصور نہ سلاطین کے دماغوں میں تھا نہ علماء کے۔
خوارج
اس جماعت کا آغاز  جنگ صفین میں واقعہ تحکیم سے ہوا۔ امیر معاویہ نے جب  شکست محسوس کی اس وقت ان کے حکم سے شامیوں نے نیزوں پر قرآن بلند کئے اور عراقی فوجوں سے پکار کر کہنے لگے کہ ہمارے اور تمھارے درمیان  کتاب اللہ ہے۔  اگر تم فنا ہو گئے تو مشرقی  سرحدوں کی حفاظت کون کرے گا۔ اور اگر ہم مٹ گئے تو مغربی حملوں کی مدافعت  کے لئے لوگ کہاں سے آئیں گے۔ سادہ دل عراقیوں نے یہ دیکھ کر  لڑائی سے ہاتھ روک لیا کہ ہم کو کتاب اللہ کا فیصلہ منظور ہے۔ حضرت علی نے کہا  کہ اللہ کے بندو تم حق پر ہو اپنے ہاتھ نہ روکو فتح میں اب دیر نہیں  ہے مگر  وہ کہنے لگے کہ ہم سے یہ نہیں ہو سکتا کہ کوئی کتاب اللہ کی طرف بلائے اور ہم انکار کر دیں۔ مسعر  ابن فدکی اور  اس کے ساتھیوں نے تو یہاں تک کہہ دیا  کہ آپ کتاب اللہ کے فیصلے کو منظور کریں نہیں تو ہم ساتھ چھوڑ دیں گے۔مجبوراً حضرت علی کو لڑائی بند کر کے تحکیم پر راضی ہونا پڑا۔ لیکن عراقی فوج کی ایک جماعت  نے مخالفت کی اور کہا کہ حکم الٰہی  میں تم نے انسانوں کو ثالث کیوں بنایا۔ ہم سوائے اللہ کے کسی کا حکم  نہیں مانیں گے۔ چنانچہ ثالثی نامہ لکھے جانے کے بعد حضرت علی اپنی فوج لے کر  جب واپس چلے تو رستہ بھر ان سے جھگڑتے چلتے رہے۔ کوفہ کے قریب پہنچ کر  اس میں بارہ ہزار آدمی الگ ہو گئے اور مقام حروراء  میں جا کر خیمے ڈال دئیے۔
حضرت علی نے  پہلے حضرت عبداللہ بن عباس  کو ان کی فہمائش  کے لئے بھیجا  پھر خود بھی پہنچ گئے اور پوچھا کہ تم لوگ ہماری جماعت سے الگ کیوں ہو گئے۔ خوارج نے جواب دیا کہ اسلئے کہ آپ نے اللہ کے حکم میں انسانوں کو ثالث بنایا۔ سیدنا علی نے جواب دیا  کہ میں نے تو پہلے ہی  اس کے قبول کرنے سے منع کیا تھا مگر تم لوگوں نے خود اصرار کر کے مجھے مجبور کیا۔ علاوہ بریں یہ شرط لکھی گئی کہ ثالث قرآن کے مطابق فیصلہ کریں گے۔ لہذا قرآن پر چلنے میں کیا قباحت ہے۔ خوارج بولے کہ ہم اقرار کرتے ہیں کہ  اس معاملہ میں ہمارا  ثالثی قبول کرنا کفر تھا اور ہم اس کفر سے توبہ کرتے ہیں آپ بھی اگر تائب ہو جائیں تو ہم آپ کے ساتھ ہیں۔ ان کے نظریے کی توضیح یہ ہے کہ  سیدنا علی خلیفہ برحق تھے۔ ان کی بیعت واجب تھی جن لوگوں نے اس سے انکار کیا  اور مقابلے کے لئے آئے وہ اللہ اور رسول کے باغی ہیں۔ جن کے لئے قرآن میں قتل کا حکم موجود ہے۔ اس لئے امیر معاویہ اور ان کی جماعت  از روئے قرآن  واجب القتل ہے۔ لہذا اللہ کا حکم  موجود ہوتے ہوئے ان کی جماعت  کے ساتھ مصالحت  کرنے اور  ان کے معاملے میں اشخاص  کو ثالث بنانے کے کیا معنی ہیں۔چونکہ سیدنا علی اس جرم کے مرتکب  ہوئے کہ انھوں نے قرآنی احکام میں اشخاص  کو ثالث بنایا  اس لئے ان  کی خلافت ناجائز ہے۔ اس وقت سیدنا علی کے کہنے سے واپس آ گئے۔ غالباً انھوں نے خیال کیا کہ کہ تحکیم  کو جو ہم نے کفر سمجھا ہے اس میں حضرت علی بھی ہمارے ہم خیال ہیں لیکن فیصلہ ثالثی  کے وقت جب سیدنا علی نے سیدنا ابو موسیٰ اشعری کو چار سو آدمیوں کے ہمراہ   دومتہ الجندل  کی طرف روانہ کیا  تو خوارج مخالفت کے لئے کھڑے ہو گئے۔ عبداللہ بن وہب  راہبی  کے مکان پر جمع ہو کر  اس کو  اپنا امیر بنایا اور طے کیا کہ اس شہر  کو جہاں کے باشندے  ظالم ہیں چھوڑ کر باہر نکل جانا اور امر بالمعروف کرنا چاہیے۔ یا تو اس خروج  یا امام کی اطاعت  سے خروج کی وجہ سے یہ جماعت  خارجی کے نام سے مشہور ہوئی۔ یہ لوگ کوفہ سے نکل کر  جسر نہروان  پر جمع ہوئے وہاں سے بصرہ  وغیرہ  دوسرے مقامات پر اپنے خروج کی اطلاع بھیجی۔
ثالثوں نے سیدنا علی کو خلافت سے معزول کیا۔ سیدنا علی نے اسے قرآن کے خلاف قرار دے کر  کوفیوں کو حکم دیا  کہ شام کی روانگی کے لئے تیار ہو جائیں۔ خوارج  کو بھی لکھا کہ آ کر جماعت میں شامل ہو جاؤ۔ انھوں نے جواب دیا کہ ہم آپ کو امام نہیں مانتے۔ اس لئے ان کی سے مایوسی ہو گئی۔ چاہا کہ  ان کو ان کے حال پر چھوڑ کر  شام کی طرف  لشکر کسی کریں۔ باہر نکل کر  نخیلہ کے میدان میں خیمہ زن ہوئے وہاں خبر ملی کہ خوارج  لوگوں کو  اس فوج میں شریک ہونے سے روکتے ہیں اور کئی آدمیوں کو انھوں نے قتل کر ڈالا ہے۔ حضرت علی نے ان کے پاس قاصد بھیجا اس کو بھی مار ڈالا۔ امراء فوج نے کہا  کہ اگر ان کو چھوڑ کر  ہم شام کی طرف روانہ ہو جائیں گے  تو یہ ہمارے گھروں کو لوٹ لیں گے۔لہذا بہتر یہ ہے کہ  پہلے ان کا فیصلہ کر دیا جائے۔ حضرت علی نے ان کی رائے کو مناسب جانا  اور اسی طرف رخ کیا۔ وہاں  پہنچ کر کہا  کہ تمھاری جماعت  کے جن لوگوں نے ہمارے آدمی قتل کئے ہیں ان کو ہمارے سپرد کر دو۔ اس پر خارجی یک زبان ہو کر بولے کہ ہم سب نے ان کو قتل کیا ہے۔ اور ہم سب  ان کے خون کو حلال سمجھتے ہیں۔ حضرت علی نے ہرچند  ان کو نصیحت کی مگر کچھ اثر نہ ہوا۔ آخر حضرت ابو ایوب انصاری کو حکم دیا کہ امان کا جھنڈا لے کر کھڑے ہو جائیں۔ پھر اعلان کرا دیا کہ سوائے ان لوگوں کے جنھوں نے ہمارے آدمی کو قتل کیا ہے جو شخص اس جھنڈے کے نیچے آ جائے گا  یا کوفہ وغیرہ کی کسی آبادی کی طرف چلا جائے گا  اس کو امان ہے۔ خارجیوں میں سے بہت سے لوگ  جھنڈے کے نیچے آ گئے۔ ابن وہب کے ساتھ صرف 2800 آدمی رہ گئے۔ ان سے جنگ ہوئی  جس میں تقریباً وہ سب کے سب مارے گئے۔ چار سو زخمی جو میدان میں پڑے تھے ان کو حضرت علی نے اٹھوا کر ان کے  رشتے  داروں کے سپرد کیا کہ کوفہ جا کر علاج کروائیں۔
اس کے بعد حضرت علی نے  شام  کی روانگی کی تیاری شروع کر دی۔ اور کوفہ چلنے کا حکم دیا۔روزانہ پر جوش خطبے سنا سنا کر  جہاد کے لئے ان کو آمادہ کرتے وہ اپنے گھروں میں جا کر بیٹھ رہے۔ بلاخر مایوس ہو کر  ان کو اس مہم کا ارادہ ترک کرنا پڑا۔ خوارج پہلے ہی ان کی خلافت کا انکار کر چکے تھے۔ نہروان کی لڑائی نے ان کے دلوں میں ان کی طرف سے  اور بھی نفرت پیدا کر دی۔ ان وجوہات سے انھیں میں سے ایک شخص  عبدالرحمن بن ملجم مرادی نے جس کی بیوی  کے بہت سے رشتے دار  نہروان میں مارے گئے تھے ان کو خنجر مارا  جس سے وہ جانبر نہ ہو سکے۔
خوارج اور امیر معاویہ
یہ جماعت جس نے ثالث ماننے پر حضرت علی  کا ساتھ چھوڑ دیا تھا۔ امیر معاویہ کی حکومت  کو جو تغلب  پر مبنی تھی کیونکہ جائز سمجھتی۔ چنانچہ  پوری قوت  سے ان کے مقابلے کے لئے کھڑی ہو گئی۔ کوفہ میں امیر معاویہ کے ہاتھ پر بیعت ہوتے ہی فرودہ بن نوفل  اشجعی پانچ سوخارجیوں کے ساتھ علانیہ مخالفت کے لئے نکلا اور نخیلہ میں خیمہ زن ہوا۔ اس کے مقابلے کے لئے شامیوں کا  ایک دستہ آیا  جو شکست کھا گیا۔ امیر معاویہ نے روساء کوفہ سے کہا کہ لوگ تمھارے ہی خاندان و قبیلے سے ہیں جا کر ان کو سمجھاؤ کہ کیوں امت میں خونریزی کرتے ہو۔ ان لوگوں نے جا کر سمجھایا  مگر وہ نہیں مانے اور کہنے لگے  معاویہ ہمارے اور تمھارے سب کے دشمن ہیں۔ ہم کو ان کے ساتھ لڑنے دو۔ اگر ہم نے ان کو شکست دے  دی تو  متفقہ دشمن تباہ ہوا نہیں تو ہم فنا ہو جائیں گے۔ قبیلہ اشجع  نے فرودہ کو  پکڑ کر زبردستی باندھ لیا اور اپنے ساتھ کوفہ لے آئے۔ خوارج نے اس کی جگہ  عبداللہ بن ابی الحوساء کو  اپنا سردار بنا لیا۔ وہ کوفیوں کے مقابلے میں مارا گیا۔ اب حوثرہ  اسدی  کو انھوں نے اپنا امیر بنا لیا۔ امیر معاویہ نے حوثرہ کے باپ سے کہا  جا کر اپنے بیٹے کو سمجھاؤ۔ وہ گئے مگر  ان کی باتوں  کا حوثرہ نے کچھ اثر نہ لیا۔ بولے کہ اب میں تیرے بچے کو لاتا ہوں۔ جب تو اس کو دیکھے گا تو محبت کی وجہ سے  بغاوت سے باز   آ جائے گا۔ حوثرہ نے کہا  میں  پانے بچے کی نسبت  راہ حق  میں  اس نیزہ کی انی کا زیادہ شائق ہوں جو میرے جگر سے پار ہو جائے۔ اور جس زخم سے میں تڑپ تڑپ کر جان دیدوں۔ انھوں نے یہ کیفیت امیر معاویہ کو آ کر سنائی۔ امیر معاویہ نے کوفہ سے ایک فوج گراں  ان کے مقابلے کے لئے بھیجی۔ حوثرہ نے کہا  ظالموں کل تک تم  معاویہ کو باغی سمجھ کر  ان کے خلاف جنگ کرتے تھے اور آج ان کی ہی خلافت قائم کرنے کے لئے تلوار اٹھائی ہے۔ حوثرہ کے مقابلے پر خود ان کے باپ گئے۔ اس نے ان کی طرف سے منہ موڑ کر دوسرے کوفیوں پر حملہ کیا۔ بنی طے کے ایک شخص نے اس کو قتل کر دیا مگر جب اس کی پیشانی پر سجدے کا گہرا  داغ دیکھا تو  بہت پچھتایا۔ خوارج کی جماعتیں اسی طرح  سلسلہ وار نکلنے لگیں۔ یہاں تک کہ عراق پر ان کا خوف چھا گیا۔ امیر معاویہ نے یہ مناسب سمجھا کہ اس صوبہ میں کار آزمودہ  مدبر والی کو مقرر کریں۔ جو حسن سیاست کے ساتھ ان کا مقابلہ کریں۔ چنانچہ مغیرہ بن شعبہ کو کوفہ اور زیاد کو بصرہ کے لئے نامزد کیا۔
خوارج اور بنی مروان
خوارج کا زور بڑھتا گیا  لیکن باہمی اختلاف کی وجہ سے ان کی دو جماعتیں ہو گئیں۔ ایک عراق میں جس کا مرکز بصرہ کا علاقہ بطائح تھا۔انھوں نے کرمان  سے فارس  اور اہواز  تک قبضہ کر لیا۔ بسرہ پر بھی ان کا خوف  غالب تھا۔ ان کے نامی امراء میں سے نافع بن  الازرق  اور قطری بن  الفجاۃ تھے۔ دوسری جماعت یمامہ  سے حضر موت  یمن اور  طائف تک مستولی تھی۔ ان کے مشہور سرداروں میں  ابو طالوت نجدہ بنعامر  اور ابو فدیک گزرے ہیں۔
مہلب بن ابی صفرہ
نافع بن ازرق تمام خوارج میں سخت تر تھا۔ اس کا عقیدہ تھا  کہ جو لوگ دین  کی مدد کے لئے تلوار لے کر کھڑے ہو جائیں صرف وہی مسلمان ہیں باقی سب کافر۔ فتنہ سے کنارہ کشی کے بہانے  سے الگ بیٹھ جانا اور تیغ بکف ہو کر  دین  کی خدمت کے لئے نہ نکلنا  کفر ہے۔  اس وجہ سے وہ اور اس کی جماعت  جہاد ، جانفروشی  اور شجاعت میں انتہائی حد پر تھے۔ انھوں نے  بصرہ کے قریب تک قبضہ کر لیا تھا۔ اہل بصرہ میں سخت پریشانی پھیل گئی۔ وہاں کے اہل الرائے اور روساء جمع ہو کر  مہلب بن  ابی صفرہ کے پاس گئے  جو اموی فوج کا  ایک نامور سپہ سالار تھا اور کہا کہ  خوارج کی مہم  بلا تمھارے سر نہیں ہو سکتی۔ اس نے چند شرطوں  کے  ساتھ ان کی درخواست قبول کر لی۔ اور خوارج کے مقابلے کے لئے آیا۔ مروانی سلطنت پوری طاقت کے ساتھ  اس کی پشت پر تھی۔ جنگ کا سلسلہ برابر جاری رہا اور کسی فریق کو شکست نہیں ہوئی۔ جب حجاج بن یوسف  عراق کا والی ہوا  تو اس نے خلیفہ کے حکم سے کوفہ اور بصرہ سے مہلب کے لئے مسلسل کمک بھیجنی شروع کی۔ سالہسال گزر گئے لیکن پھر بھی وہ کچھ نہ کر سکا۔ تنگ آ کر حجاج نے براء بن  قبیصہ  کو لشکر گراں کے ساتھ  مدد کے لئے بھیجا اور مہلب کو لکھا کہ اس مہم کو جلدی  ختم ہونا چاہیے۔ مہلب ساری فوج لے کر خارجیوں کے مقابلے میں صف آراء ہوا۔ اپنے ساتوں بیٹوں کو ایک ایک دستے کا امیر  بنایا۔ خود ایک ٹیلے پر بیٹھ کر احکام دیتا تھا۔ سخت معرکہ آرائی ہوئی۔ رات کو فوجیں واپس آئیں۔ براء نے کہا  تمھارے بیٹوں جیسے بہادر  اور تمھارے سواروں جیسے سوار آج تک نہیں دیکھے۔ اور نہ اس قسم کی سخت لڑائی میری نظر سے گزری ہے۔ لیکن فتح آسمان سے اترتی ہے انسان کی کوشش پر موقوف نہیں ہے۔ اس نے وہاں سے واپس آ کر حجاج کو ساری کیفیت سنائی اور کہا نہ مہلب کا قصور ہے  نہ فوج کا بلکہ خوارج کی جماعت نہایت جانباز  اور سرفروش ہے۔  اس نے عہدہ برا ہونا آسان نہیں۔
آخر مہلب ان کو مغلوب نہ کر سکا۔ لیکن خود خوارج میں  ایک خون کے معاملے پر  اختلاف پڑ گیا۔ جس کی وجہ سے ان کی دو جماعتیں ہو گئیں اور آپس میں لڑنے لگیں۔ حجاج چاہتا تھا کہ اسی حالت میں ان پر حملہ کر دے لیکن مہلب خاموش رہا۔ جب دونوں فریق خوب لڑ چکے اور قطری اپنے ساتھیوں کو لے کر  طبرستان کی طرف چلا گیا اس وقت مہلب  عہد رنیہ کی جماعت کی طرف اپنی فوج بڑھائی اور ان سب کو قتل کر دیا۔
اس فتح کے بعد بصرے آیا۔ حجاج نے عظیم الشان دربار کیا۔ اس کو اپنے برابر مسند پر بٹھایا۔ شعراء نے ان کی مدح میں قصیدے پڑھے۔ جن لوگوں نے ان لڑائیوں میں بہادری کے جوہر دکھائے تھے  ان کو انعامات دئیے گئے اور ان کی تنخواہوں میں اضافہ کیا گیا۔ اب قطری کے پیچھے طبرستان فوجیں بھیجی گئیں۔ وہ ایک ٹیلے پر چڑھتے ہوئے گھوڑے سے گر کر ہلاک ہو گیا اور اس کے ساتھی  بھی مقتول ہوئے جس خوارج کا یہ فرقہ  جو نافع بن ازرق کی پیروی کی وجہ سے ازراقہ کہلاتا تھا ختم ہو گیا۔ یہ واقعہ  77 ہجری کا ہے۔
دوسرے فرقے کے خوارج میں صالح  اور شبیب نے 72 ہجری میں سرزمین موصل  میں سر اٹھایا۔ حجاج ان کی سرکوبی کے لئے بھی فوجیں بھیجتا رہا۔ جن کو وہ برابر شکست دیتے رہے۔یہاں تک کہ شبیب  ایک بار کوفہ میں گھس ایا۔ کئی دن وہاں رہا  اور باشندوں پر سختیاں کیں۔ حجاج نے امراء و روساء کو جمع کر کے مقابلے کی تیاری کی۔ خوارج باہر نکل گئے ان کی تعداد صرف ایک ہزار تھی مگر پچاس ہزار عراقی فوجوں  کو جو ان کے مقابلے کے لئے بڑھی تھیں شکست دیدی اور پھر کوفہ آ گئے۔یہاں چار ہزار شامی فوج تھی  جس نے ان کو نیزوں پر رکھ لیا اور سب کو ختم کر دیا۔ خارجیوں کے نزدیک  حکومت الٰہی کے سوا  انسانی حکومت کو تسلیم کرنا  کفر تھا اس وجہ سے مغلوب  ہو جانے کی صورت میں بجز قتل ہو جانے  کے ان کے لئے کوئی اور سبیل نہ تھی۔
حضرت عمر بن عبد العزیز کے دور میں  خارجیوں  نے ان سے جا کر بحث کی۔ گو ان کو عادل دیکھ کر مقابلے کے لئے کھڑے نہیں ہوئے مگر ان کی جماعت بدستور  اطاعت سے خارج رہی۔ بنی امیہ کے آخری خلیفہ  مروان ثانی کے زمانے میں عراق میں پھر انھوں نے سر اٹھایا۔ اور ان کے سردار ضحاک نے موقع دیکھ کر موصل پر چڑھائی کر دی۔ والیان صوبہ اس کے مقابلے سے عاجز رہے۔ خلیفہ کا بیٹا عبد اللہ نصیبین کا حاکم تھا۔ ضحاک نے اس کا محاصرہ کر لیا۔اس کی جماعت میں ایک لاکھ آدمی تھے۔ اس لئے مروان خود  اپنی کل فوج لے کر  مقابلے کے لئے آیا۔ ضحاک مقتول ہوا۔ خوارج نے سعید بن بہدل کو اپنا امیر بنا لیا۔ اس نے شامی لشکر پر اس بے جگری سے  حملہ کیا کہ قلب کو توڑتا ہوا  کود مروان کے خیمے تک پہنچ گیا۔ مگر وہاں مارا گیا۔ مروان اور اس کے امراء اس جماعت کے ساتھ جنگ کرتے رہے یہاں تک کہ 130 ہجری میں ان کا خاتمہ ہوا۔ اسی زمانے میں یمامہ  اور حضرت موت  کے خارجیوں کو بھی اموی فوج نے شکستیں دے دیں۔
خوارج اور بنی عباس
بنی امیہ اور خاص کر مہلب  اور مروان نے خارجیوں کی طاقت  اگرچہ بہت کچھ توڑ دی تھی لیکن پھر بھی انھوں نے عباسیوں کے مقابلے میں وہی جوش و خروش دکھایا۔ 134 ہجری میں عمان میں حلبندی ایک جماعت لے کر کھڑا ہوا۔ سفاح نے بحری فوج  خازم بن  خزیمہ کی ماتحتی میں بھیجی جس نے متعدد لڑائیوں کے بعد  اس کو شکست دے دی۔ دس ہزار حاجی مقتول ہوئے۔ منصور کے عہد میں الجزیرہ میں دیبانی مقابلے کے لئے کھڑا ہوا۔ خلافت کی طرف سے فوج پر فوج بھیجی جاتی تھی اور وہ سب کو شکست دے دیتا تھا۔ آخر منصور نے بھی خام کو ہی ان کے مقابلے کے لئے بھیجا۔ وہ ھردود کے علاقے کے  آٹھ لاکھ آدمی لے کر آیا اور 138 ہجری میں ان کو فنا کیا۔
افریقہ تیونس  میں خوارج  اور اباضیا جماعت  نے بغاوت برپا کر رکھی تھی جن کے ساتھ کثیر تعداد میں بربر شامل ہو گئے اور قیروان پر قبضہ کر لیا۔ منصور نے  یزید بن حاتم کو  اس مہم کے لئے منتخب کیا کہ وہ اپنے چچا مہلب کی طرح ان کو فنا کر دے۔ یزید ان کے ساتھ پورے پندرہ سال تک لڑتا رہا۔ جن میں 375 معرکے ہوئے آخر ان کو مٹا کر چھوڑا۔
مہدی کے زمانے میں یہ بھی جماعت لڑتی رہی۔ آخری کوشش ہارون کے زمانے میں ولید بن طریف شیبانی کی تھی جو نامور شجاع تھا۔ ہارون نے اس کے مقابلے  کے لئے بار بار فوجیں بھیجیں وہ سب کو شکست دیتا رہا۔ جن کے باعث جزیرہ سے لے کر آرمینیہ تک  اس کا اقتدار بڑھ گیا۔ اس لئے ہارون  نے ایک کار آزمودہ سپہ سالار  یزید شیبانی کو  اس مہم پر بھیجا۔ اس کو بھی کئی مہینے لگ گئے۔ برامکہ جو اس سے رنجش رکھتے تھے خلیفہ کے کان بھرنے شروع کیئے کہ یہ بھی شیبانی  وہ بھی شیبانی  دونوں باہم ساز باز نہ کر لیں۔ ہارون نے تہدید آمیز  حکم بھیجا کہ یزید نے پوری قوت سے حملہ کیا یزید مارا گیا۔ اور اس کی جماعت مقتول ہوئی۔ اس کے بعد پھر خوارج اٹھنے کے قابل نہ رہے۔ اور ان کی اجتماعی قوت ختم ہو گئی۔ اب جب کہ امت میں کوئی جماعت لا حکم الااللہ کہنے والی باقی نہیں رہ گئی  استبداد نے اطمینان کا سانس لیا لیکن نتائج دور نہ تھے۔
خارجی مذہب
اس جماعت کی پیدائش کا بنیادی نقطہ "لا حکم الا اللہ" ہے۔ یعنی کسی کی حکومت نہیں سوائے اللہ کے۔ صفین کے میدان میں ثالثی نامے کی مخالفت ہونے لگی اس وقت کسی نے یہی نعرہ لگا دیا جو بجلی کی سرعت سے پھیل گیا کیونکہ اس میں ان کے مافی الضمیر کی پوری ترجمانی تھی۔ چنانچہ یہی کلمہ ان کا شعار ہو گیا۔ وہ جب کوئی مجمع کرتے یا ان کے جلسوں میں کوئی تقریر ہوتی تو آخر میں یہی نعرہ لگاتے  اس لیے یہ فرقہ خالص سیاسی ہے۔ عام مسلمانوں سے اس کا اختلاف صرف خلافت کے چند مسائل میں ہے ان کے نزدیک صحت خلافت کی شرط جمہور مسلمانوں کا انتخاب ہے  قریشیت کی کوئی قید نہیں۔ حبشی غلام بھی اگر منتخب ہو جائے تو اس اطاعت واجب ہے۔ حضرت ابوبکر و عمر کے انتخاب کو جمہوری اور ان کی خلافتوں کو صحیح سمجھتے تھے نیز حضرت عثمان کی خلافت کو بھی ابتدائی چھ سال تک مگر جب سے وہ بنی امیہ کی رائے میں آ گئے اور شیخین کے طریقے پر نہیں رہے ان کا عزل واجب تھا۔ حضرت علی کی خلافت کو بھی صحیح مانتے تھے مگر جب ثالثی نامہ لکھا اس وقت ان کی رائے میں کافر ہو گئے۔ اصحاب جمل حضرت طلحہ و زبیر  وغیرہ کو اس بنا پر کہ خلیفہ برحق حضرت علی سے لڑے  نیز ابو موسیٰ اشعری اور عمرو بن العاص کو بھی کافر قرار دیتے تھے۔ غرض ان کا سارا اختلاف "حکومت الٰہی" کے محور پر گھومتا تھا۔ اور اسی نقطہ پر وہ تمام امت سے الگ ہو گئے تھے۔
کلمہ حق
مورخوں کا بیان ہے کہ جب حضرت علی نے ان کے نعرہ "لا حکم الا اللہ" کو سنا تو فرمایا "کلمۃ حق  ارید بہا الباطل " یعنی بات تو سچی ہے لیکن اس کا جو مطلب لیا گیا ہے وہ باطل ہے یہ سمجھتے ہیں کہ سوائے اللہ کے کوئی امیر نہیں حالانکہ انسانوں پر کسی کا امیر ہونا لازم ہے جو نظام کو قائم رکھے۔
میرے (اسلم جیراج پوری) نزدیک  اس قول کی نسبت حضرت علی سے صحیح نہیں ہے کیونکہ خوارج خود ان کے ہاتھ پر بیعت کر چکے تھے۔ اس لیے وہ جانتے تھے کہ یہ انسان کی امارت کے منکر نہیں ہیں بشرطیکہ اس کی امارت قرآن کے مطابق ہو۔ لہذا ان کے کلمہ کی تاویل جو بداہتاً غلط تھی حضرت علی کر ہی نہیں سکتے تھے۔ اصلیت یہ ہے کہ خوارج کی جماعت کل امت کے خلاف تھی اس لیے مخالف فرقوں نے  ان کو بدنام کرنے کے لیے جہاں جہاں موقع پایا جھوٹی روایتیں گھڑیں۔ ان کا سب سے بڑا حریف مہلب بن ابی صفرہ تھا وہ تلوار سے بھی لڑتا تھا اور ان کی مذمت میں جھوٹی حدیثیں بھی گھڑتا تھا۔ اس کے کذب کی شہرت اس قدر تھی کہ بنی ازد کے لوگ جب اسے دیکھتے تو کہتے 
"تو بہادر ، بڑا بہادر  جو تیری باتیں بھی سچی ہوتیں"
علاوہ بریں خود حضرت علی نے اپنے آخری ایام میں وصیت فرمائی:
"لا تقاتلو الخوارج بعدی فلیس من طلب الحق فاخطالا کمن طلب الباطل فادرکہ"
یعنی میرے بعد خوارج سے جنگ نہ کرنا کیونکہ جو حق کا طالب ہو گا۔ اس کو حاصل نہ کر سکے اس سے بہتر ہے جو باطل کا طلبگار ہو اور اس کو حاصل کر لے۔ اس سے ظاہر ہو جاتا ہے کہ حضرت علی خوارج کو حق کا طالب سمجھتے تھے اور شامیوں کو باطل پرست۔
خوارج کے فرقے 
اس جماعت کی ابتدائی مخالفت مسئلہ خلافت تک ہی محدود تھی مگر بعد میں بعض دیگر مسائل کا اضافہ ہوا جن میں جزوی اختلاف کے باعث اس کے بیس فرقے ہو گئے۔ سب سے سے بڑا فرقہ نافع بن ارزق کا تھا جو اس نام کی نسبت سے  ازراقہ مشہور ہوا یہ لوگ شرعی اعمال نماز روزہ صدق اور عدل  وغیرہ کو بھی ایمان کا جزو قرار دیتے تھے ان کے نزدیک کوئی شخص اللہ اور رسول کو دل سے مان کر اور زبان سے اقرار کر لینے پر بھی کافر ہے اگر ان کے احکام پر عمل نہ کرے  گناہ کبیرہ کے  مرتکب کو کافر مطلق سمجھتے تھے نیز اپنے سوا تمام مسلمانوں کو جو انسانی حکومت پر راضی ہو گئے تھے کافر قرار دیتے تھے جن کے ساتھ نہ مناکحت جائز تھی نہ ان کے ہاتھ کا ذبیح حلال۔ ظالم سلاطین کے مقابلے میں قوت کا اندازہ کیے بغیر  تلوار لے کر اٹھ جانا فرض سمجھتے تھے جو کوئی باوجود قدرت کے ایسا نہ کرے  خواہ انھی کی جماعت کا کیوں نہ ہو کافر سمجھتے تھے۔
دوسرا گروہ نجدہ بن عامر کا تھا یہ جہالت کو عذر قرار دیتا تھا اور اجتہاد میں کسی سے غلطی ہو جائے اس کو معذور سمجھتا تھا ان امور میں نافع  کے ساتھ اس کے مناظرے بھی ہوئے۔
تیسری جماعت اباضیہ تھی جو عبداللہ بن اباض تمیمی کی پیرو تھی یہ لوگ ازراقہ کے مقابلے میں بہت نرم تھے دعوت و اتمام حجت کے بغیر  مخالفوں پر اچانک حملہ جائز نہیں سمجھتے تھے  نہ دیگر مسلمانوں کو مرب جاہلیت  کے بت پرستوں کی طرح قرار دیتے تھے۔ غالباً اسی صلح پسندی کی وجہ سے ان کے نام لیوا آج بھی شمالی افریقہ ، سواحل عمان ، حضر موت اور زنجبار میں پائے جاتے ہیں۔ اس نرمی کی وجہ یہ معلوم ہوتی ہے کہ ابن اباض عباسی عہد میں پیدا ہوا تھا جب کہ خوارج کی کمر ٹوٹ چکی تھی اور مذبوجی حرکت باقی رہ گئی تھی۔ عبداللہ بن صفا رئیس خوارج کے پیرو جو صفریہ کہلاتے تھے۔ ان لوگوں کو بھی برا  نہیں سمجھتے تھے جو فتنہ سے الگ ہو کر بیٹھ جائیں۔ چنانچہ یہ ساری جماعت خانہ نشین ہو کر امت میں جذب ہو  گئی۔
خوارج کی صفات
خوارج عقائد و فرائض دونوں میں متشدد تھے اور عبادت میں سخت انہماک رکھتے تھے۔ شہرستانی نے ان کی جماعت کے متعلق لکھا ہے کہ اہل صوم و صلوۃ ہیں شب بیداری ان میں عام تھی۔ زیادہ نے ایک خارجی کو قتل کیا پھر اس کے غلام سے اس کی کیفیت پوچھی۔ اس نے کہا کہ میں نے اس کے لیے نہ کبھی رات میں بستر بچھایا نہ کبھی دن میں کھانا لگایا۔ یعنی وہ "قائم اللیل اور صائم النہار"  تھا۔  حضرت عبداللہ بن عباس کو جب حضرت علی نے خوارج کے ساتھ مناظرے کے لیے بھیجا تو وہ ان کی پیشانیوں پر سجدوں کے داغ اور ان چہروں پر عبادت کا نور دیکھ کر بہت متاثر ہو گئے تھے۔جھوٹ کو ان کا ہر فرقہ زنا و شراب سے بھی بد تر جانتا تھا۔ اور تقیہ بجز اس خاص صورت کے جس میں قرآن نے اس کو مباح کیا ہے حرام سمجھتا تھا۔ بغدادی نے اپنی کتاب "اصول الدین" میں لکھا ہے  کہ "خوارج کے ایمان و عمل کی بنیاد خالص قرآن پر تھی۔ روایات کو دین نہیں مانتے تھے۔ " ان کے نزدیک مخالفوں سے جہاد کرنا نجات کا بہترین ذریعہ اور دین کا اہم فریضہ تھا جس میں ان کی عورتیں بھی شامل ہوتی تھیں۔ وہ غیر قرآنی حکومت کو مٹانا لازم سمجھتے تھے اور اس میں جانی و مالی کسی قربانی سے دریغ نہیں کرتے تھے۔ دشمن کے مقابلے میں سے روگردانی ان کے نزدیک کفر تھی۔ لہو و لعب  کو کسی حالت میں جائز نہیں رکھتے تھے اور نہ تمسخرہ و مذاق کو۔ یہاں تک کہ ان کے اشعار اور غزلوں میں بھی وہی دینی حمیت اور جہاد کے حماسی جذبات ہیں جن میں وہ پرورش پاتے تھے۔ ان کی نگاہوں میں صرف تقویٰ تھا اور دین اور انھیں کی مدافعت میں سربکف رہتے تھے۔ ان لوگوں کو انسانیت سے گرا ہوا سمجھتے تھے جنہوں نے دنیاوی مال و جاہ کے لیے اپنی حریت ضمیر کو نام نہاد خلفاء کے ہاتھوں فروخت کر رکھا تھا اور انسانی حکومت پر راضی ہو گئے تھے۔ خلفاء اور امراء کے درباروں میں بھی دعوت و تبلیغ کے لیے برابر  اپنے وفود بھیجتے تھے۔ اور ان کی دولت و حشمت سے ذرا بھی متاثر نہ تھے۔ حضرت عمر بن عبدالعزیز نے ان کی گفتگو سن کر فرمایا "میں جانتا ہوں کہ تم دنیا یا دولت کی طلب کے لیے نہیں نکلے ہو۔ تمھارا مقصود آخرت ہے  مگر تم نے غلط راستہ اختیار کیا ہے "
ان کی ساری تاریخ شجاعت سے مزین ہے اور ان کے جنگی کارنامے بے نظیر ہیں۔ شبیب خارجی ایک ہزار آدمیوں سے کوفہ کی پچاس ہزار فوج کو شکست دے کر شہر میں داخل ہو گیا تھا۔ ابن زیادہ نے ابو بلال خارجی کے مقابلے کے لیے ابن زرعہ کو دو ہزار سپاہیوں کے ساتھ بھیجا تھا مقام آسک پر جنگ ہوئی جس میں صرف چالیس خارجیوں نے ان دو ہزار کو مار بھگایا۔ اس پر ایک خارجی شاعر نے کہا 
"تمھارے گمان کے مطابق وہ  دو ہزار مومن تھے  جن کو آسک میں چالیس آدمیوں نے شکست دے دی دراصل تمھارا گمان  ہی غلط ہے خوارج ہی مومن ہیں"
اس واقعہ کے بعد ابن زرعہ جب کوفہ کے بازاروں یا سڑکوں پر نکلتا تو بچے اس کا مذاق اڑانے کے لیے اس پر آوازے کستے "اہ تمھارے پیچھے ابو بلال آ رہا ہے "
خوارج کے دلوں میں خلوص تھا اور زبانوں میں صداقت اسی وجہ سے ان کی باتیں صاف ، بے لاگ اور پر اثر ہوتی تھیں۔ اور ان کے فقرے دلوں تک نفوذ کر جاتے تھے۔ ابن زیاد نے ان سے قید خانے بھر رکھے تھے اور کسی کو چھوڑتا نہ تھا۔ کہتا تھا ان کے خطبے ان آتشیں شعلوں کی مانند ہیں جو نیستان میں آگ لگا دیتے ہیں۔ عبدالملک بن مروان کے سامنے ایک خارجی لایا گیا گفتگو سے معلوم ہوا کہ اس میں عقل و فہم ہے۔ سمجھانے لگا کہ خروج سے باز آ جاؤ۔ خارجی نے اپنے عقائد و خیالات اس فصاحت و خوبی سے بیان کیے کہ عبدالملک نے کہا کہ میں یہ خیال کرنے لگا کہ جنت انھی لوگوں کے لیے بنائی گئی ہے اور جو یہ جہاد کرتے ہیں خود ہمارا فریضہ ہے۔
ابو حمزہ خارجی نے اپنی جماعت کے وصف میں لکھا ہے 
"وہ جوانی میں بزرگانہ صفات رکھتے ہیں برائی کی طرف سے ان کی آنکھیں بند ہیں باطل کی سمت قدم نہیں اٹھتے عبادت گزار اور شب زندہ دار راتوں کی تاریکی میں اللہ ان کو دیکھتا ہے کہ سر نیچا کیے ہوئے اس کے کلام کی تلاوت کر رہے ہیں جنت کا بیان آتا ہے تو شوق سے رو پڑتے ہیں اور جہنم کے ذکر پر خوف سے کانپنے لگتے ہیں گویا اس کو دیکھ رہے ہیں سجدوں کی کثرت سے ان کے گھٹنوں ، ناکوں اور پیشانیوں میں گھڑے پڑ گئے ہیں ، پھر جب کمانیں کھنچتی ہیں نیزے نکلتے ہیں تلواریں چمکتی ہیں اور میدان جنگ میں سپاہیوں کے نعروں سے موت کی آوازیں آنے لگتی ہیں اس وقت بلا خطر آگے بڑھتے ہیں مارتے ہیں اور مرتے ہیں گھوڑوں سے گرتے ہیں خون میں لتھڑے ہوئے درندے ان کی کلائیاں چباتے ہیں جن پر ٹیکے لگا کر مدتوں وہ اپنے رب کو سجدہ کرتے رہے اور پرندے ان کی وہ آنکھیں نکالتے ہیں جو شب بائے دراز کی تاریکیوں میں اللہ کے خوف سے آنسو بہایا کرتی تھیں"
جماعت خوارج
خوارج جو دعویٰ لے کر کھڑے ہوئے تھے یعنی "لا حکم الاللہ" وہ قرآن کی کھلی ہوئی تعلیم ہے اور جس زمانے میں ان کا ظہور ہوا اس زمانہ میں صحابہ اچھی تعداد میں مدینہ میں موجود تھے۔ مگر بجز حضرت انس بن مالک کے جو مدینہ میں رسول اللہ کے خادم تھے اور بصرہ آباد ہونے کے بعد اس میں سکونت اختیار کر لی تھی اور کسی صحابی کا نام ان کی جماعت میں نہیں ملتا میرے خیال میں اس کے حسب ذیل وجوہ ہو سکتے ہیں
1.ان کا خروج سب سے پہلے حضرت علی کے مقابلے پر ہوا جن کے عالیشان رتبے سے سب واقف تھے۔ ان کو چھوڑ کر خوارج کا ساتھ کیسے دیتے۔
2. صحابہ جماعت کا ساتھ چھوڑنا جائز بھی نہیں سمجھتے تھے۔ چنانچہ جب یزید کی بیعت ہوئی اس وقت حضرت عبداللہ بن عمر اور حضرت عبداللہ ابن عباس نے جو باوجود اس کے کہ پہلے سے اس کے خلاف تھے بیعت کر لی اور جماعت سے الگ ہونا گوارہ نہ کیا۔
3. خوارج میں انھوں نے بدویت قسادت اور کوتاہ نظری دیکھی  اسلیے ان کے ساتھ شامل ہونا پسند نہ کیا۔
4. خوارج فنا ہو گئے اور ان کی تاریخ مکمل نہ ہو سکی۔ ادباء میں سے مبرد نے "الکامل" میں اور ابن ابی الحدید شیعی نے "شرح نہج البلاغہ" میں اگر ان کے کچھ حالات نہ لکھ دئیے ہوتے تو ہم تک سرف ان کا نام ہی پہنچتا اسلیے خوارج کی جماعت کے متعلق ہمارا علم بھی محدود ہے۔ شروع میں اس جماعت میں زیادہ تر وہ عرب شریک ہوئے جو کوفہ و بصرہ کی چھاؤنیوں میں موجود تھے۔ ان میں بھی بنی تمیم کی تعداد زیادہ تھی جو سخت جنگجو تھے اور جن پر سادگی  اور بدویت غالب تھی بعد میں اور لوگ بھی شامل ہوتے گئے  خاص کر "موالی" (عجمی نو مسلم) جو بنی امیہ کے مظالم سے تنگ تھے۔ انھوں نے خوارج میں آغاز اسلام کی سادگی اخوت و مساوات اور جمہوریت دیکھی اور اس وجہ سے ساتھ دیا۔
تابعین میں عکرمہ مولیٰ ابن عباس کے متعلق کہا جاتا ہے کہ  خوارج کے ہم خیال تھے۔ حسن بصری بھی تحکیم کے معاملے میں خوارج کی رائے کو صحیح مانتے تھے۔وہ جب مسجد میں بیٹھتے اور حضرت علی کا  ذکر کرتے تو افسوس سے کہتے :
"فتح و ظفر برابر امیر المومنین کا ساتھ دے رہی تھی یہاں تک کہ انھوں نے ثالث مان لیا۔ ثالث کیوں مانا  تم تو حق پر تھے۔ آگے کیوں نہ بڑھے حق تو تمھارے ساتھ تھا"
عہد عباسی میں بھی بعض نامور علماء بھی ان کے ہم خیال ملتے ہیں ابن  خلکان نے ابو عبیدہ بن مثنیٰ کے متعلق لکھا ہے کہ خارجیوں کے موافق تھے ایسی ہی روایتیں ابو حاتم سبحستانی اور ہثیم بن عدی کے بارے میں ہیں لیکن یہ لوگ صرف نظری حیثیت سے ان کی بعض باتوں صحیح سمجھتے تھے  عملی طور پر کبھی ان میں شریک نہیں ہوتے تھے بلکہ خلفاء و امراء کی تابعداری کرتے رہے عقائد نگاروں نے بیشتر انھیں لوگوں کے خیالات کو خارجیوں کی طرف سے منسوب کیا ہے محض اس وجہ سے کہ وہ اس نام سے مشہور ہو گئے تھے حالانکہ خوارج کی نظر میں یہ سب کافر تھے۔
تباہی کے اسباب
خوارج کی تاریخ جیسا کہ میں کہہ چکا ہوں کہ نہیں لکھی گئی۔ جو کچھ ان کے بارے میں ملتا ہے علاوہ اس کے کہ بہت تھوڑا ہے غیروں کی زبان سے ہے اور یکطرفہ ہے اس لیے ان کی تباہی کے صحیح اسباب کا پتا لگانا مشکل ہے میرے قیاس کے مطابق حسب ذیل وجوہ ہیں:
1. خوارج اپنے عقیدے اور عمل میں نہایت متشدد تھے ذرا ذرا سی بات پر ان میں مخالفت ہو جاتی اور اپنے اپنے جھنڈے کھڑے کر کے آپس میں لڑنے لگتے۔ 75 ہجری میں جبکہ ازراقہ کے مقابلے میں مہلب  پوری طاقت سے سابور میں جما ہوا تھا۔ خوارج میں سے ایک نامی شہسوار مقعطر نے کسی جھگڑے کی بنیاد پر اپنی ہی جماعت کے ایک آدمی کو مار ڈالا۔ مقتول کے ورثا اپنے امیر قطری کے پاس گئے اور کہا قاتل کو قصاص کے لیے ہمارے حوالے کر دو۔اس نے انکار کیا اور کہا مقعطر فاضل اور دیندار شخص ہے اس نے شرعی تاویل کی بنا پر قتل کیا ہے اگر اس کا جرم ثابت ہو سکتا ہے تو زیادہ سے زیادہ یہ کہ اس نے تاویل میں غلطی کی ہو ایسی حالت میں ، میں قصاص کو لازم نہیں سمجھتا۔  اس مسئلہ کو مدعیوں نے نہیں مانا اور قطری کی بیعت کو فسخ کر کے عبد ربہ الکبیر کو اپنا امیر بنا لیا بہت سے لوگ ان کے ساتھ ہو گئے دونوں جماعتوں میں لڑائی ہونے لگی جو تقریباً ایک مہینہ تک  جاری رہی آخر میں قطری شکست کھا کر اپنے ساتھیوں کو لیے ہوئے طبرستان کی طرف چلا گیا۔ مہلب نے جو سالہاسال کی کوشش کے باوجود ان کو شکست دینے میں ناکام رہا  اب موقع پا کر پہلے عبد ربہ کی جماعت کو قتل کر دیا۔ پھر قطری کے پیچھے فوجیں بھیجیں۔  جنھوں نے ان کا اور ان کے ساتھیوں کا خاتمہ کر ڈالا۔ایک آدمی کے خون کے جھگڑے میں یہ پوری جماعت جو عظیم الشان طاقت تھی بالکل تباہ ہو گئی۔ اس سے پہلے نجدہ بن عامر بعض معمولی اختلاف پر ان سے الگ ہو کر یمامہ اور حضر موت کی طرف چلی گئی تھی اسلیے یہ کہا جا سکتا ہے کہ ان کو قیادت اچھی نہ ملی یا یہ کہ غیر معمولی دینی حمیت اور جوش تہور کے باعث افراد میں اطاعت کامل نہ تھی  ورنہ اگر اس جماعت نے مل کر ہم آہنگی سے کام کیا ہوتا تو بنی امیہ کی خلافت کا قائم رہنا مشکل تھا۔ 
2. ان کی طبعیتوں میں بدویت اور قسادت اس قدر تھی کہ مخالفوں کے بوڑھوں بچوں اور عورتوں کے قتل کو بھی جائز رکھتے تھے اور ان کو مرب جاہلیت کے بت پرستوں کے برابر قرار دیتے تھے جن کے ساتھ کسی قسم کا تعلق حرام تھا جب تک اسلام نہ لائیں۔ جو غیر کارجی ان کو مل جاتا اس کو جان سے مار دیتے ایک بار واصل بن عطاء معتزلہ کا مشہور امام اپنے چند ساتھیوں کے ساتھ ان کے ہاتھ میں پڑ گیا جان بچنے کی کوئی صورت نہ تھی لیکن وہ جانتا تھا کہ ان کا عمل ظاہر نصوص پر ہے جس سے بال برابر بھی ہٹنا کفر سمجھتے ہیں اس وجہ سے اس نے اپنے ساتھیوں سے کہا کہ تم میں سے کوئی ایک حرف نہ بولے جو کچھ وہ والات کریں گے ان کے جوابات میں ہی دوں گا ۔ جب خارجیوں نے کہا تم کون لوگ ہو ؟ اس نے کہا کہ ہم مشرک ہیں آپ کے پاس پناہ لینے آئے ہیں کہ قرآن سنیں انھوں نے قرآنی آیات سنائیں اس نے کہا اب ہم کو ہمارے گھر بھی پہنچا دیجیے کیونکہ قرآن میں ہے  کہ
"اگر کوئی مشرک تیرے پاس پناہ لینے آئے تو اسے پناہ دے تاکہ وہ اللہ کا کلام سنے پھر اس کو اس کے ٹھکانے پر پہنچا دے " (9/6)
انھوں نے آدمی ساتھ کر دئیے جنھوں نے انھیں آبادی تک پہنچا دیا۔
ان کے عدم تفقہ کی بابت مورخین لکھتے ہیں کہ ان کے نزدیک کسی یتیم کا یاک پیسہ بھی ناجائز طریقے سے کھا لے تو جہنمی ہے  کیونکہ یہ قرآن میں ہے  لیکن اگر اس کو مار ڈالے یا اس کا پیٹ چاک کر ڈالے تو جہنمی نہیں اسلیے کہ کوئی آیت اس کی تصریح نہیں کرتی  اسی طرح کسی مشرک کے  ایک درخت کا پھل بھی بلا قیمت کھانا حرام ہے مگر اس کو قتل کر دینا حلال۔
3. انھوں نے اپنے سوا تمام امت کو کافر  اور مشرک اور سارے اسلامی خطوں کو دار الحرب قرار دیا۔ اور س کے مقابلے میں جنگ کے لیے کھڑے ہو گئے۔ دین و دنیا کی اصلاح کا مدار صرف تلوار پر رکھا اور اسی سے سارے مسائل کو سلجھانے کی کوشش کیاس لیے ان کی تحریک تعمیری سے زیادہ تخریبی تھی جو کمتر کامیاب ہوا کرتی ہے۔ امت پوری قوت سے ان کو مٹانے پر آمادہ ہو گئی اور بالآخر کم و بیش ڈیڑھ سو سال تک لڑتے بھڑتے  اور اسلام کی قوت کو کمزور کرتے ہوئے فنا ہو گئے۔  اور افسوس یہ ہے کہ ان تمام خونریزیوں  سے حکومت الٰہی کا عنوان جس کے لیے وہ اٹھے تھے ذرا سا بھی رنگین نہ ہو سکا بلکہ نگاہوں سے اور بھی اوجھل ہو گیا یہاں تک کہ ساری امت کے دل و دماغ پر استبداد  ایک حقیقت مسلمہ بن کر چھا گیا۔ 
شیعہ
شیعہ کا اختلاف بھی جمہور امت سے خلافت کے مسئلہ پر ہی ہے اور یہ فرقہ بھی خوارج کی طرح خالص سیاسی ہے جس پر بعد میں دینی رنگ چڑھا دیا گیا۔
شیعیت کا پہلا تخم صحابہ میں سے وہ جماعت تھی جو رسول اللہ کے بعد حضرت علی کو خلافت کا زیادہ حق دار سمجھتی تھی ، مثلاً حضرت عباس ، ابوذر غفاری، مقداد بن اسود، عمار بن یاسر اور سلمان فارسی وغیرہ۔ لیکن یہ خیال سادہ تھا جس میں نہ نبی کی طرح امام کی تقدیس شامل تھی نہ اس کے منصوص ہونے کا عقیدہ تھا۔  بلکہ صرف حضرت علی کی  محبت و عظمت  اور قرابت رسول کی خصوصیت کی وجہ سے ان کو خلیفہ دیکھنا زیادہ پسند کرتے تھے۔ لیکن انتخاب حضرت ابو بکر کا ہو گیا اور تاریخ شاہد ہے کہ حضرت علی نے ان کی بیعت کر لی اور  اپنی خلافت کا نہ دعویٰ کیا نہ اپنے حق میں کوئی نص پیش کی۔ اس کے بعد جب حضرت عمر خلیفہ ہوئے  تو ان کے ہاتھ پر بھی بیعت کی اور ان کی زندگی بھر ان کے حامی و مطیع رہے۔ پھر حضرت عثمان کی خلافت کو بھی تسلیم کر لیا۔
حضرت عثمان خلیفہ ہو جانے کے بعد اپنے خاندان بنی امیہ کے اثر میں آ گئے اور بڑی بڑی ولایت حکومت کی ان کو دے دیں جس سے حریفوں کی نگاہوں میں ان کی خلافت کا انداز اموی حکومت کا معلوم ہوا اس وقت مخفی جمیعتیں قائم کی گئیں اور عبداللہ بن صبا کی سازش سے جو صنعا کا یہودی تھا عراق سے  لے کر مصر تک ان کے خلاف بغاوت پھیلائی گئی۔  اس کا انجام یہ ہوا کہ ان مقامات کے لوگوں نے مدینہ آ کر حضرت عثمان کو قتل کر ڈالا اور حضرت علی کے ہاتھ پر بیعت کی۔ 
اس سبائی تحریک میں شیعیت میں وصی کا عقیدہ داخل کیا گیا یعنی یہ مشہور کیا گیا کہ رسول اللہ نے اپنے بعد حضرت علی کی خلافت کی وصیت کی ہے اور وہ ان کے وصی ہیں۔ بعد میں اس کی یہ تشریح کی گئی کہ امام جمہور کے انتخاب سے نہیں ہوتا کیونکہ امامت دین کا رکن ہے۔ اور ان عام مصالح میں سے نہیں ہے جو امت سے تعلق رکھتی ہیں اسلیے خود نبی کا فریضہ ہوتا ہے کہ اپنے بعد امام کو متعین کر جائے پھر ہر امام دوسرے امام کی تعیین کر تا ہے۔
اماموں کا انتخاب اللہ کے ہاتھ رکھ دینے کی وجہ سے ان کی عظمت کا بھی دعویٰ کیا گیا کہ وہ ہر قسم کے گناہ  بلکہ خطا و غلطی سے بھی معصوم ہیں۔ پھر اس سے آگے بڑھ کر امام منصوص کی معرفت اصول  ایمان قرار دی گئی اور یہی نقطہ کافر و مومن کے درمیان حد فاصل رکھا گیا پھر یہ تلقین کی گئی کہ یہ امامت صرف حضرت علی اور ان کی اولاد کا حق ہے۔ اس طرح بتدریج خاندانی حکومت کا سیاسی دعویٰ مذہبی بنا لیا گیا۔
اس جماعت سے خوارج سے بھی زیادہ فرقے ہوئے کچھ تو دینی مبادی میں اختلاف کی وجہ سے اور کچھ ائمہ کی تعیین میں  لیکن اکثر منقرض ہو گئے اب ان کے دو بڑے فرقے باقی رہ گئے ہیں۔ زیدیہ و امامیہ
زیدیہ
یہ جماعت  زید بن علی  بن حسین بن علی بن ابی طالب کی پیرو ہے اور شیعہ میں سب سے زیادہ معتدل اور اہل سنت کے قریب ہیں۔  غالباً  اس کی وجہ یہ ہے کہ امام زید رئیس معتزلہ واصل بن عطاء کے شاگرد تھے اور ان کی تعلیم کا اثر ان پر پڑا تھا۔ وہ فاضل کے ہوتے ہوئے مفضول کی خلافت کو جائز سمجھتے تھے اس وجہ سے حضرت علی کو جملہ صحابہ میں سے افضل مان کر بھی شیخین کی خلافت کو صحیح سمجھتے تھے۔ امام کی وحی کے لیے نص یا وحی  کے قائل نہ تھے بلکہ بنی فاطمہ میں  سے جو بھی عالم زاہد سخی و شجاع ہو  اور اہلیت رکھتا ہو اور امامت کا دعویٰ لے کر کھڑا ہو جائے وہ امام ہے۔
ان کے نزدیک امامت محض نظری شے نہیں تھی بلکہ عملی تھی جس کے لیے خروج لازمی تھا۔ 122 ہجری میں انھوں نے ہشام بن عبدالملک کے مقابلے میں خروج کیا  تو شیخین کی خلافت کے  قائل ہونے کی وجہ سے شیعہ اماموں نے ان کا ساتھ چھوڑ دیا اور الگ ہو گئے اور اسی دن سے رافضی کہلائے جانے لگے۔  آخر وہ مقتول  و مصلوب ہوئے ان کے بعد ام کے بیٹے یحییٰ اپنی امامت کا دعویٰ لے کر کھڑے ہوئے  وہ بھی 125 ہجری میں مارے گئے۔ آج یمن کے مسلمانوں میں بڑی تعداد اس فرقہ کی ہے۔ اہل سنت سے ان کے اختلاف  اصول و فروع میں بہت تھوڑے ہیں۔
امامیہ
ان کا نام امامیہ اس لیے رکھا گیا کہ ان کی تمام مذہبی تعلیمات کا نقطہ امام ہے۔ ان کا عقیدہ ہے  کہ رسول اللہ کے بعد خلافت حضرت علی کا حق ہے نہ صرف  اہلیت و صلاحیت کے باعث بلکہ بطریق النص  پھر ان کے بعد امامت انھی کی فاطمی اولاد میں محصور ہے جو یکے بعد دیگرے متعین ہیں۔  اور ان کی معرفت اصول ایمان میں سے ہے۔
ان کے دو فرقے ہیں ، اسماعیلیہ اور اثناء عشریہ۔  اسماعیلیہ یہ عقیدہ رکھتے ہیں کہ  جعفر صادق  کے بیٹوں میں سے امامت موسیٰ کاظم کی طرف منتقل نہیں ہوئی جیسا کہ اثناء عشریہ کا خیال ہے بلکہ اسماعیل امام ہوئے اسی نسبت سے اس جماعت کا نام اسماعیلی رکھا گیا۔  یہ ضروری سمجھتے ہیں کہ جب امام کے پاس قوت نہ ہو تو وہ مستور رہے اور صرف اس کے دعاہ تبلیغ کریں چنانچہ ان کے ائمہ برابر مخفی رہے یہاں تک کہ عبداللہ المہدی نے قوت حاصل کرنے کے بعد ظاہر ہوا۔ اور 295 ہجری میں اس نے افریقہ میں فاطمی خلافت قائم کی غالباً اسی وجہ سے یہ جماعت باطنی کہی جاتی ہے۔
اثناء عشری 12 اماموں کے قائل ہیں۔ جو سلسلہ بہ سلسلہ حضرت علی سے لے کر امام غائب تک ہیں  توضیح کے لیے ان کا مختصر شجرہ لکھ دیتا ہوں۔
1 . حضرت علی ابن ابی طالب  (حسن ، حسین ، محمد بن الحنفیہ)
(محمد بن الحنفیہ۔ابو ہاشم۔ بنی عباس  نے انھی کے وصی ہونے کا دعویٰ کے کے خلافت حاصل کی)
2. حسن  متوفی 50 ہجری
(حسن – حسن- عبداللہ بن المحض۔  محمد نفس زکیہ(ابراہیم)۔ اسماعیل۔ محمد۔اسماعیل۔محمد۔احمد۔ عبداللہ۔احمد۔ حسین۔ عبداللہ المہدی بانی دولت فاطمیہ متوفی 362 ہجری)
3. حسین مقتول 61 ہجری
4. علی (زین العابدین) متوفی 94 ہجری
5. ابو جعفر محمد باقر متوفی 113 ہجری
6. ابو عبداللہ جعفر سادق موفی 148 ہجری
7. موسیٰ کاظم متوفی 183 ہجری
8. ابو الحسن علی رضا متوفی 202 ہجری
9. ابو جعفر محمد جواد متوفی 220 ہجری
10. علی بادی متوفی 254 ہجری
11. ابو محمد حسن عسکری متوفی 260 ہجری
12. محمد (مہدی منتظر) 260 ہجری میں غائب ہوئے۔
منصب امامت
شیعہ کے مخصوص عقائد کا مرکزی نقطہ امام ہے۔ اسلیے یہاں امام کے متعلق اس جماعت کے عقائد کو نہایت اختصار کے ساتھ مذہب شیعہ کی سب سے معتبر کتاب "کافی" سے التقاط کر کے لکھتا ہوں۔ جو محمد بن یعقوب کلینی بغدادی  متوفی 329 ہجری کی تالیف ہے۔ اور  شیعوں  میں اس کی صحت و مقبولیت کا وہی درجہ ہے جو سنیوں میں صحیح بخاری کا ہے۔ 
"ابو حمزہ کہتے ہیں کہ امام جعفر نے فرمایا کہ اللہ کی بندگی وہی کرتا ہے جو اس کی معرفت رکھتا ہے اور جو معرفت نہیں رکھتا وہ یونہی گمراہ اس کا پرستار بنا ہوا ہے۔ میں نے پوچھا کہ معرفت الٰہی کیا ہے ؟ فرمایا اللہ عزل و جل کی تصدیق حضرت علی کی موالات اور ان کی پیروی ائمہ ہدیٰ علیہ السلام کی پیروی  اور ان کے دشمنوں سے اللہ کے سامنے براءت یہ ہے اللہ کی معرفت۔ رضا نے کہا  جملہ انسان اطاعت میں ہمارے غلام ہیں  اور دین میں ہمارے محب۔
امام جعفر نے فرمایا ہم علم الٰہی کے خزانے دار ہیں اور وحی الٰہی کے ترجمان جو لوگ زمین کے اوپر  اور آسمان کے نیچے ہیں  ان سب پر ہم اللہ کی حجت ہیں"
امام رضا سے ایک طویل کلام ائمہ کی توصیف میں مروی ہے جس میں یہ فقرے بھی ہیں۔
"امام گناہوں سے پاک اور عیبوں سے بری ہوتا ہے۔ علم کے ساتھ مخصوص  اور  علم کے ساتھ موصوف لوگوں نے سخت غلطی کی اور جھوٹ گھڑا  کہ جان بوجھ کر اہلبیت کو چھوڑا  اور اللہ  ورسول  کے انتخاب کئے ہوئے سے منہ موڑا۔ نسک و زہد  علم و عبادت  قدس و طہارت  کے معدن  رسول کی  دعاؤں  میں مخصوص  اور بتول مظہرہ کی اولاد"
"امام جعفر نے فرمایا ہم شجر نبوت ہیں  اور رحمت کا گھر  اور حکمت کی کنجیاں ہیں۔  اور علم کے معدن  رسالت کا موضع ہیں اور ملائکہ کی آمدو رفت  کا مقام  اللہ کے بندوں کے پاس  ہم اس کی امانت ہیں  ہم اس کے حرم اکبر ہیں  اور ہم اللہ کا ذمہ اور اللہ کا عہد ہیں  جس نے  ہمارا عہد پورا کیا  اس نے اللہ کا عہد پورا کیا  اور جس نے ہمارا عہد توڑا اس نے اللہ کا عہد توڑا"
"ائمہ کے پاس وہ ساری کتابیں ہیں جو اللہ کی طرف سے نازل ہوئیں۔  اور وہ ان سب کو باوجود زبانوں کے اختلاف کے سمجھتے ہیں۔  پھر اللہ نے ان ائمہ کو کتاب کا وارث بنایا  جس میں ہر شہ کی تشریح ہے۔  مکمل قرآن سوائے ائمہ کے کسی کے پاس نہیں  اور وہ اس کا پورا علم رکھتے ہیں۔  جو شخص یہ دعویٰ کرے کہ  اس نے پورا قرآن جمع کر لیا وہ جھوٹا ہے۔ کسی نے اس کو جس طرح وہ نازل ہوا  نہ جمع کیا نہ حفظ کیا  سوائے  علی ابن طالب  اور ان ائمہ کے جو  ان کے بعد  ہیں۔  ائمہ کے پاس اسم اعظم ہے  اور وہ جفر بھی رکھتے ہیں جو چمڑے کا تھیلا ہے  جس میں انبیاء اور اوصیاء  نیز گزشتہ علماء بنی اسرائیل کے علوم ہیں۔ ان کے پاس مصحف فاطمہ ہے جو تمہارے قرآن سے تین گنا ہے۔ اور اس میں تمہارے قرآن کا ایک حرف بھی نہیں ہے۔"
"اللہ عزوجل کے دو علم ہیں  ایک وہ جس کو سوائے اس کے کوئی نہیں جانتا  اور ایک وہ جس کو اس نے ملائکہ و انبیاء  کو سکھلایا اس کو ہم جانتے ہیں۔  ائمہ جب کسی شے کا علم چاہتے ہیں  تو اللہ ان کو بتلا دیتا ہے وہ جانتے ہیں کہ وہ کب مریں گے اور جب مرتے ہیں تو اپنے اختیار سے مرتے ہیں" 
"جو کچھ ہوا یا ہونے والا  ہے ائمہ سب کا علم رکھتے ہیں اور ان کے سامنے کوئی چیز مخفی نہیں رہتی۔  اللہ نے رسول کو کوئی علم نہیں سکھلایا  مگر یہ کہ ان کو حکم دیا  کہ امیر المومنین  علی کو سکھلا دیں۔  اسلیے وہ علم میں نبی کے شریک تھے پھر یہ علم ائمہ کو ملا۔ اللہ نے ائمہ کی اطاعت کا حکم دیا  ہے اور ان کی نافرمانی سے منع کیا ہے وہ بمنزلہ رسول کے ہیں  بجز اس کے کہ نبی نہیں ہیں"
"ہر امام اپنے بعد آنے والے امام کو  کتابیں ، علوم اور اسلحہ سپرد کر دیتا ہے اور ائمہ  کوئی کام   بلا حکم اور بلا عہد الٰہی نہیں کرتے  اور اس کے حکم سے ذرا بھی  آگے قدم نہیں بڑھاتے۔ اللہ اور رسول نے ہر ایک امام کی یکے بعد دیگرے تصریح کر دی ہے۔ ہر امام اپنے بعد امامت سپرد کر دیتا ہے۔  اور اس کے لیے ایک لفوف کتاب  اور پاک وصیت نامہ چھوڑ  جاتا ہے جس میں آدم کی تخلیق  سے لے کر فنائے عالم تک جو ضرورتیں پیش آنے والی ہیں سب کا حل ہے۔ امام کے لیے غیبت بھی ہے جب اس کی غیبت کی خبر سنو تو انکار نہ کرو اور 12 امام غائب ہیں وہی مہدی ہیں جو روئے زمین کو جب کہ وہ ظلم و ستم سے بھر جائے گی  عدل و انصاف سے بھر دیں گے "
"جو شخص امامت کا اہل نہ ہو اور اس کا دعویٰ کر بیٹھے وہ کافر ہے "
"امام ابو جعفر سے مروی ہے  کہ اللہ نے کہا ہے کہ جو رعیت امام ظالم کی تابع ہو گی  جو اللہ کی طرف سے نہ ہو  اگر اپنے اعمال میں نیک و پرہیزگار ہو  گی میں اس کو عذاب دوں  گا  اور جو رعیت اسلام میں امام عادل کی طرف سے ہو جو اللہ کی طرف سے ہو اگرچہ بد کار اور گناہ گار ہو گی  میں اس سے درگزر کروں گا" (اللہ کا قول قرآن میں کہیں نہیں ہے ) 
"امام کو امام ہی غسل (میت) دیتا ہے "
"امام جعفر نے فرمایا ! اللہ جب کسی امام کو پیدا کرنا چاہتا ہے تو ایک فرشتہ بھیجتا ہے جو عرش کے نیچے سے شربت لے کر اس کو پلاتا ہے وہ چالیس دن تک ماں کے شکم میں کوئی کلام نہیں سنتا  جب اس کی پیدائش ہوتی ہے تو وہی فرشتہ جس نے اسے شربت پلایا تھا اس کے دائیں بازو پر آ کر لکھتا ہے۔ 
(تیرے رب کا کلمہ سچائی اور عدل کی رو سے پورا ہے اس کو کوئی بدلنے والا نہیں)
جس وقت وہ امام اپنے منصب پر پہنچتا ہے  اللہ ہر ملک میں اس کے لیے ایک منارہ  کھڑا کر دیتا ہے جس کی روشنی میں وہ تمام بندوں کے کام دیکھتا ہے۔
"فرشتے اماموں کے گھروں میں آتے ہیں ان کے فرش پر بیٹھتے ہیں اور ان کے پاس خبریں لاتے ہیں لوگوں کے پاس وہی بات حق ہے جو امام کے ذریعے ملی ہو اور جو بات امام کے ذریعے نہ ملی ہو وہ باطل ہے "
"ساری زمین امام کی ہی ہے۔ یہ اہل بیت ہیں جن کو اللہ نے زمین کا وارث بنایا"
"مال غنیمت کا خمس چھ حصوں میں تقسیم کیا جائے گا اللہ رسول قرابت دار یتامی مساکین اور مسافر۔ ان میں سے پہلے تین حصے امام کے ہیں۔ اس لیے امام کا حصہ خمس میں سے نصف یعنی کل مال غنیمت کا دسواں حصہ ہوتا ہے ۔ مال فئیے (غنیمت بلا جنگ) نیز جنگل معدن اور سمندر وغیرہ اکیلے امام کے ہیں"
میں نے ائمہ اہل بیت کی تعلیمات اور ان کے دعاوی میں سے یہ تھوڑٰ سی باتیں لی ہیں۔ ظاہر ہے کہ ان اقوال کو وہی صحیح تسلیم کر سکتا ہے جو ان ائمہ پر یقین رکھتا ہو ورنہ یہ سب بخط قرآن مستقیم کے  خلاف ہیں۔ اور غالبا! اسی احساس کی بنا پر  اس قرآن کو جس پر امت ایمان رکھتی ہے  ناقص قرار دینے کی کوشش کی گئی ہے۔ اور کامل قرآن ائمہ کے پاس محفوظ کیا گیا ہے۔ پھر اس کے علاوہ مصحف فاطمہ بھی ان کے ہاتھوں میں ہے جو اس قرآن سے تگنا اور تعلیمات کے لحاظ سے بالکل جدا ہے۔
یہ دعاوی اگرچہ مذہبی رنگ میں ہیں لیکن اہل نظر سمجھ سکتے ہیں کہ یہ سب کے سب استحقاق خلافت کے سیاسی منصوبے کے گرد چکر کاٹ رہے ہیں۔  اور ان کا اصل مقصود صرف اپنی کھوئی ہوئی حکومت حاصل کرنے کے لیے امت کو ہموار کرنا اور حکومت بھی علی الاطلاق !
اہل سنت کی نگاہ میں خلیفہ بھی دوسرے انسانوں جیسا ہے انھیں کی طرح پیدا ہوتا ہے پرورش پاتا ہے  اور سیکھتا ہے  اس کو دوسرے مسلمانوں پر کوئی فضیلت نہیں  سوائے اپنی ذاتی لیاقت کے جس کی وجہ سے اس کا انتخاب ہوا ہے  نہ اس پر وحی آتی ہے  نہ اس کا تسلط روحانی ہے  وہ صرف قانون الٰہی نافذ کرنے کا مجاز ہے اور اس پر امت کو احتساب کا حق ہے بلکہ غلط روی پر معزول کر دینے کا بھی۔ اور شیعوں کا امام تو اپنی سرشت و فطرت میں انسانوں سے بالاتر ہے ماں کے پیٹ میں ہی عرش کے نیچے سے شربت کا پیالہ پینے لگتا ہے  تشریع کا حق  رکھتا ہے اس پر تنقید گمراہی  ہے۔ اس کا قول و فعل حق و باطل  اور خیر و شر کا معیار ہے وہ ایسا روحانی  رہنما ہے کہ نماز روزہ  وغیرہ دینی اعمال بھی بلا اس پر ایمان لائے ہوئے بیکار ہیں۔
یہ باتیں قرآن کی حسین و جمیل ، سادہ بسیط ، فطری و جمہوری تعلیمات کے بالکل متضاد ہیں  جو تمام بنی نوع انسان کو ایک ہی ماں باپ کی اولاد کہتا ہے اور نسبی بنیاد پر کسی کو کوئی حق نہیں دیتا نہ  پیدائشی طور پر کسی انسان کی دینی فضیلت کو مانتا  اور نہ صلاح و تقویٰ  کی وراثت کا قائل ہے  بلکہ ہر شخص  کی قیمت کا مدار  خود اس کے  ایمان اور عمل  پر رکھتا ہے  چنانچہ  صدر اول  کے لوگ  ان باتوں سے جو ان ائمہ  سے مروی ہیں بالکل نا آشنا تھے۔ خود حضرت علی اور حسین بھی  خلیفہ یا امامت  کہ متعلق وہی سادہ نظریہ رکھتے تھے جو اہل سنت کا ہے  نہ اس کو معصوم سمجھتے نہ  تنقید سے بالاتر۔ چنانچہ اسی "کافی" میں روایتیں ہیں
حضرت علی نے فرمایا
"سچی بات یا انصاف کے مشورے سے نہ رکو کیونکہ مجھے ڈر ہے کہ  کوئی غلطی نہ کر بیٹھوں"
نیز حضرت حسین نے اپنے بھائی حضرت حسن کی صلح کو جو انھوں نے حضرت معاویہ کے ساتھ کی تھی ناپسند کیا کرتے تھے اور کہا کرتے تھے 
"اگر میری ناک کاٹ لی جائے  تو میں اس کو بہتر سمجھوں گا  جو میرے بھائی نے کیا"
بعض مورخوں کا خیال ہے کہ جب سے ایرانی اس جماعت میں شامل ہوئے جو اپنے بادشاہوں کے تقدس اور خطا سے بالاتر ہونے کا خیال رکھتے تھے  اس وقت سے یہ باتیں شیعیت میں داخل ہوئیں۔  اور بعض یہ کہتے ہیں کہ جب عباسی تخت خلافت پر آ گئے  اس وقت علویہ میں اپنے  حق کے احساس کی تلخی بڑھ گئی  اور وہ قرابت قریبہ کی خصوصیت کی بناء پر اپنی فضیلت و عظمت کو زیادہ زور سے پیش کرنے لگے۔  اسی زمانے کی دوسری عظیم الشان شخصیت امام جعفر کی ہے انھیں سے بیشتر یہ روایتیں مروی ہیں۔ مگر میرے نزدیک ان روایات کا انتساب ہی ائمہ اہل بیت کی طرف مشکوک ہے کیونکہ شیعہ کی پہلی کتاب یہی "کافی" ہے   جو چوتھی صدی ہجری میں مدون ہوئی اس مدت مدید میں شیعہ راویوں کے لیے ان روایات میں تغیر و تبدل بلکہ اضافہ و الحاق کا پورا موقع تھا  لیکن چونکہ شیعہ  ان روایات کو صحیح مانتے ہیں اور ان کے اوپر عقیدہ رکھتے  ہیں اس لیے تاریخی حیثیت سے مجھ کو اپنے کلام کی بنیاد ان کے مسلمات پر رکھنی پڑی۔  ورنہ میں اس کو بالکل نظر انداز کر دیتا۔
دیگر شیعی عقائد
مہدی منتظر کی طرف ضمنا اشارہ ہو چکا ہے یہ عقیدہ شیعوں سے پیدا ہوا اور اس کی اتنی اشاعت ہوئی کہ  سنیوں میں بھی مقبول ہو گیا۔  اگرچہ بخاری و مسلم  جو اہل سنت میں حدیث کی کتابوں  میں سب سے زیادہ صحیح تسلیم کی گئی ہیں مہدی کی روایتوں سے خالی ہیں۔ مگر ترمذی ابوداؤد  اور ابن ماجہ نے ان کو لیا ہے۔ ان سب کا خلاصہ یہ کہ آخری زمانہ میں اہل بیت میں سے ایک شخص کا ظہور ہو گا جس کی پیروی ساری امت کرے گی اور اسلامی ممالک میں تسلط حاصل کر کے عدل اور دین پھیلائے گا۔  ان روایات کی اسناد میں بعض بزرگوں خاص کر ابن خلدون نے بسط کے ساتھ کلام کیا ہے  اور سب کو ضعیف یا موضوع قرار دیا ہے۔  مگر شیعہ کے یہاں یہ عقیدہ ارکان دین میں داخل ہے۔
بعضوں کے نزدیک اس کا اصلی سبب یہ ہوا کہ کربلا کے حادثہ کے بعد جب اہل بیعت کی خلافت کی امید منقطع ہو گئی  اس وقت روساء  شیعہ نے اس مایوسی کو دور کرنے  اور جماعت کو زندہ رکھنے کے لیے مہدی غائب کا عقیدہ پھیلایا۔  اسی زمانے میں ابوسفیان کی شاخ سے خلافت نکل کر مروان کے ہاتھ چلی گئی۔ علویہ کی تقلید میں خالد بن یزید نے جس کو اپنے گھر سے خلافت نکل جانے کا سخت قلق تھا سفیانی کا خیال پیدا ہوا یعنی ایک شخص اس خاندان کا ظاہر ہو کر ابو سفیان کی اولاد میں خلافت کو واپس لائے گا  یہ روایتیں کتب حدیث میں ہیں۔ عباسیہ نے جب اپنا دور دیکھا کہ علوی اور اموی دونوں گھرانوں میں ایک آنے والے مہدی کا خیال ہے تو  عباسی مہدی کی روایتیں تیار کروائیں جو طبرانی اور حاکم وغیرہ نے اپنی کتابوں میں درج کی ہیں یہ بھی ممکن ہے  خلیفہ منصور عباسی نے  اسی خیال سے اپنے بیٹے کا نام مہدی رکھا ہو ابو الفراج اصفہانی لکھتا ہے کہ مطیع بن ایاس جو خطباء میں سے تھا اس کی مہدویت کی روایتیں تراشا کرتا تھا اس طرح مسلمانوں کی اکثر جماعتوں میں مہدی کا عقیدہ پیدا ہو گیا جو امت کے لیے ایک زندہ عذاب اور مستقل تعزیر بن گیا۔ سلسلہ وار مدعیان مہدویت کھڑے ہونے لگے  اور دونوں طرف سے مسلمانوں کا خون پانی کی طرح بہنے لگا۔ جہاں تک معلوم ہو سکا ہے صرف زیدیہ باوجود اس کے کہ وہ بھی شیعہ ہیں اس عقیدہ کے ہمیشہ منکر رہے۔
رجعت
قرآن نے اگرچہ صاف صاف تصریح کر دی ہے "کیا انھوں نے نہیں دیکھا کہ ان سے پہلے کتنی نسلیں ہم نے  ہلاک کیں ہیں جو ان کی طرف پلٹ کر نہیں آتیں ہیں اور وہ سب کی سب ہمارے پاس حاضر رکھی گئی ہیں" (32/36)
مگر شیعہ میں مہدی  کے عقیدے کے ساتھ رجعت کا بھی عقیدہ ہے۔ یعنی ظہور مہدی کے بعد حضرت علی ، حسن ، حسین و جملہ ائمہ  دنیا میں دوبارہ واپس آئیں گے اور ان کے مخالفین ابوبکر ، عمر و عثمان و معاویہ و یزید بھی لائے جائیں گے ۔  اور ان کو سزائیں دی جائیں گی۔ شریف مرتضیٰ نے لکھا ہے کہ ابوبکر و عمر کو مہدی کے زمانہ میں ایک درخت پر سولی دی جائے گی۔
تقیہ
یہ بھی امامیہ کے عقائد کا جز ہے اس کا مطلب ہے کہ اپنے عقیدے کو چھپائے رکھنا  اور عمل اس کے خلاف ظاہر کرنا  کہ کسی کو شیعیت کا شبہ ظاہر نہ ہو  سکے۔ "کافی" میں امام جعفر  سے مروی ہے کہ 
"دین کا 10/9 حصہ تقیہ میں ہے جو تقیہ نہ کرے وہ بے دین ہے "
امام رضا سے کسی نے تقیہ کی بابت سوال کیا  فرمایا کہ "تقیہ میرا دین ہے اور میرے باپ کا دین ہے ، جس میں تقیہ نہیں اس میں ایمان نہیں" کوئی شیعہ سنیوں کے ساتھ نماز پڑھ لے تو بڑے ثواب کا مستحق ہو جاتا ہے بعض ائمہ اہل بیت سے روایت ہے کہ "جس نے تقیہ سے کسی   سنی کے پیچھے نماز پڑھ لی اس نے گویا نبی کے پیچھے نماز پڑھی"
بہت سے تاریخی واقعات کو بھی اس جماعت نے تقیہ پر محمول کیا ہے۔ مثلاً حضرت علی نے ابوبکر و عمر و عثمان کی بیعتوں میں تقیہ سے کام لیا۔حضرت حسن  نے حضرت معاویہ کے ساتھ تقیہ سے صلح کی وغیرہ۔ اسی تقیہ سے بعض شیعہ بظاہر سنی بن گئے اور انھوں نے اپنے آپ کو سنی علماء  مثلاً ابن جریر  اور ابن قتیبہ  وغیرہ کے ناموں  سے مشہور کر کے  اپنی روایتیں  اہل سنت میں پھیلائیں۔
تبرا
شیعہ اپنے عقیدے میں ائمہ اہل بیت کو خلافت تسول کا حقدار سمجھتے ہیں  اسلیے وہ خلفہ ثلاثہ خاص کر شیخین کو ظالم اور غاصب قرار دیتے ہیں اور ان سے نفرت اور عداوت رکھتے ہیں  اور تبرا کرتے ہیں۔ "کافی" میں صادق جعفر سے روایت ہے کہ "تین قسم  کے لوگ ہیں جن سے اللہ کلام نہ کرے گا نہ ان کے گناہ بخشے گا بلکہ  ان کو دردناک عذاب دے گا۔  ایک وہ جس نے امامت کا دعویٰ کیا  اور اس کا اہل نہ تھا  دوسرا وہ جس نے اللہ کے متعین کئے ہوئے امام کا انکار کیا  تیسرا وہ جو خیال رکھتا ہے کہ ابو بکر  و عمر میں  اسلام کا کوئی شائبہ بھی تھا"ان کے عقیدے میں سوائے شیعہ کے سارے مسلمان کافر ہیں  اور رسول اللہ کے بعد بجز چند صحابہ کے  (ضو حضرت علی کی خلافت کے خواہاں تھے ) جملہ صحابہ مرتد ہو گئے تھے  انھیں وجوہات سے وہ خلفہ ثلاثہ  نیز ام المومنین سیدہ عائشہ و حفصہ سے تبرا کرتے ہیں  اور اس کو قرب و ثواب کا ذریعہ سمجھتے ہیں۔ "کافی" کی روایات میں ان حضرات پر لعنت بھیجنے کے لیے خاص ماثورہ دعائیں ہیں۔
جماعت شیعہ 
شروع شروع  میں حضرت علی کی خلافت کے خواہاں  جیسا کہ ہم لکھ چکے ہیں  چند مخلص اور نیک دل صحابہ تھے پھر رفتہ رفتہ ان کے حامیوں کی تعداد بڑھنے لگی۔  سبائی تحریک نے جس قدر حضرت عثمان  کے مخالف پیدا کیے  اسی قدر حضرت علی کے طرفدار۔  واقعہ کربلا سے بھی  بنی امیہ کی  طرف سے  بہت سے دلوں میں نفرت پیدا ہو گئی تھی۔  جو اہل بیت کا حامی بن گئے تھے۔ نو مسلم عجمی قومیں  جو بنی امیہ کے استکبار  و استبداد سے تنگ آ گئی تھیں  اپنی فروتری دیکھ کر  اس جماعت میں شریک ہو گئیں۔  کیونکہ یہ بنی امیہ کے  مخالف تھے۔ ایرانی روساء و امراء اس خیال سے ان ائمہ کے حامی ہو گئے  کہ ان کے ہاں سلطنت کی وراثت  شاہی نسل میں چلتی تھی۔ حکومت الٰہی ان کے سمجھ میں نہ آ سکی  اور انھوں نے رسول اللہ کو بھی کسریٰ خیال کیا جن کے بعد  ان کی نظر میں  ان کی جانشینی  کے حقدار صرف  ان کے اہل بیت ہو سکتے تھے۔  الغرض  مختلف اسباب  سے مختلف جماعتیں  اس فرقہ میں شامل ہوئیں  جن میں بعض لوگ ایسے بھی تھے  جو ابن سباء کی اسلام سے انتقام  لینے کے لیے محب اہل بیت بن گئے تھے۔
شیعہ پر سختیاں
خوارج اور شیعہ دونوں  اس بارے میں متفق تھے کہ بنی امیہ اور بنی عباس ظالم اور غاصب ہیں۔  اگرچہ دونوں کی عداوت کے اسباب  مختلف تھے۔ خوارج ان کی خلافت کو  اسلیے ناجائز سمجھتے تھے کہ وہ حکومت الٰہی نہ تھی  بلکہ شخصی اور استبدادی  سلطنت تھی اور شیعہ اسلیے کہ  انھوں ائمہ کا حق غصب کر کے ان کو خلافت سے محروم کر دیا تھا اور خود خلافت پر قابض ہو گئے تھے اس وجہ سے دونوں فرقے ان کے دشمن تھے۔  اور ان کے تسلط کو مٹانا چاہتے تھے۔  خوارج اپنے عقیدے کا اظہار  کر کے کھلے میدان میں مقابلہ کرتے تھے  جس کے باعث خلفاء کو آسانی  کہ قوت سے رفتہ رفتہ  ان کو فنا کر دیا لیکن شیعہ کے پاس تقیہ کا  حربہ تھا۔ وہ جب موقع پاتے کھلے میدان میں لڑتے  ورنہ تقیہ کے نقاب میں روپوش ہو جاتے  اس وجہ سے ان کا مٹانا  آسان نہ تھا  چنانچہ باوجود تمام سختیوں کے  بھی آخر کار یہ زندہ رہ گئے۔ غالباً یہی علت تھی  جو ائمہ اہل بیت اپنے معتقدوں  کو تقیہ کی سخت  تلقین اور تاکید کیا کرتے تھے اور اس کو دین کا 10/9 حصہ کہا کرتے تھے۔ 
بنی امیہ نے ابتدا ہی سے ان پر سختیاں شروع کر دیں۔ حضرت امیر معاویہ نے اپنے تمام عمال کو حکم بھیجا کہ "جو شخص  حضرت علی اور ان کے اہل بیت سے تولا رکھے  یا ان کے مناقب روایات کرے اس کا نام وظائف  کے دفتر سے کاٹ دو اور اس کی شہاد ساقط الاعتبار کر دو۔ صرف شیعہ عثمان کو اپنے اپنے پاس آنے دو  اور ان کے فضائل میں جو روایتیں بیان کی جائیں  ان کو معہ ان کے راویوں کے ناموں کے مجھے بھیجتے رہو۔  کوفہ شیعوں کا مرکز تھا  جس کا عامل زیاد تھا  وہ چونکہ حضرت علی کے زمانہ میں شیعہ رہ چکا تھا  اس وجہ سے اس جماعت کے لوگوں سے واقف تھا اس نے جہاں جہاں ان کو پایا قتل کیا  اس کے بعد جو کچھ رہ گئے ان کو اس کے بیٹے عبداللہ نے  ختم کیا ان دونوں باپ بیٹے نے  ان کو کھجوروں کے درختوں پر لوگوں کی عبرت کے لیے سولیاں دیں۔  ہاتھ اور پاؤں کاٹے  آنکھوں میں سلائیاں پھیریں  اور ڈھونڈ  ڈھونڈ  کر مارا۔ حجاج بن یوسف جب عراق کا والی مقرر ہوا  تو اس نے بھی وہی برتاؤ  رکھا اس کو کافر یا زندیق سے اتنی نفرت نہ تھی جتنی شیعہ سے تھی۔ عربی کے مشہور ادیب اصمعی کے۔۔۔  نے ایک دن اس سے کہا کہ میرے والدین نے میرے اوپر بڑا ظلم کیا  اس نے پوچھا کیا ؟  بولا کہ میرا نام علی رکھ دیا۔  حجاج مسکرایا  اور اس کو ایک ناجیہ کا عامل مقرر کر دیا۔  جملہ اموی عمال  کا یہی حال تھا  وہ شیعیت کی تہمت  پر بھی ہاتھ پاؤں کاٹ لیتے یا قید کر کے مال و متاع  ضبط اور مکان منہدم کر دیتے۔
بنو عباس اور بھی زیادہ اہل بیت کی طرف سے پر عذر تھے کیونکہ وہ خود ان کے شریک کار رہ چکے تھے۔  اس وجہ سے ان کے عہد میں شیعوں پر اور بھی سختیاں  بڑھ گئیں۔  اور ابو مسلم خراسانی نے سینکڑوں سپاہی اسلیے مقرر کر رکھے تھے کہ جہاں کسی شیعہ کو پائیں  قتل کر دیں۔ عباسی خلفاء میں سب زیادہ ان کا دشمن متوکل تھا۔ اس نے حضرت حسین کی قبر 237 ہجری میں معہ تمام ملحقہ عمارتوں کے منہدم کرا دی جس پر ہل چلا کر کاشت ہونے لگی۔  لیکن باوجود ان تمام سختیوں کے شیعہ اپنے عقیدہ اور عمل سے نہیں ہٹے اور ان کے آخری خلیفہ  متعصم تک کبھی پنہاں  کبھی آشکارا مقابلہ کرتے رہے۔
کاش یہ ساری جماعتیں سیاسی مقصد میں متحد ہوتیں  اور سنی خارجی اور شیعہ  سب اسلام کو پیش نظر رکھتے  اور ایک دوسرے کو مٹانے کی کوششوں میں اپنی قوتیں برباد نہ کرتے  تو آج اسلام کی تاریخ کچھ اور ہی ہوتی۔ یہ قریشی خانوادوں کی حکومت کا سودا تھا  جس نے ہیجان برپا کیا  اور ان کی باہمی رقابتوں نے امت کا شیرازہ بکھیر دیا ورنہ مسئلہ نہایت سادہ  اور صاف تھا کہ خلافت کا مدار انتخاب  عام پر رکھ دیا جائے  شیعہ  جو امام منصوص  کے قائل ہیں  انھوں نے کبھی یہ نہیں سوچا  کہ اللہ کسی کو  ماں کے شکم میں خلافت کے لیے تیار کرتا  تو اس کا تخت خلافت پر آ جانا  لازمی تھا  اور جب نہ آ سکا تو سمجھ جانا چاہیے  کہ انتخاب جمہور ہی کا حق ہے۔
معتزلہ
اس جماعت کی ابتدا بصرہ میں ہوئی۔ بانی واصل بن عطاء اور عمرو بن عبید تھے۔ یہ دونوں موالی میں سے تھے اور حسن بصری کے شاگردہ بصرہ سے اس  کی شاخ بغداد پہنچی۔ بصری سلسلہ یہ ہے 
حسن بصری (واصل بن عطاء  اور عمرو بن عبید متوفی  143 ہجری)
واصل بن عطاء (عثمان الطویل اور حسن بن ذکوان)۔۔ عمرو بن عبید  (خلد بن صفوان اور  ابراہیم بن یحیٰ)
عثمان الطویل ( ابو ہذیل  علاف۔ ابوبکر اصم اور  معمر بن عباد) 
ابو ہذیل علاف ( ابراہیم  نظام  اور ابو علی)۔۔  ابراہیم نظام (جاحظ)
ابو بکر اصم (ابو یعقوب)۔۔ ابو یعقوب(ابو علی جبائی)
معمر بن عباد (ہشام ۔ بشر بن  المعتمر اور راس البغدادین)
ہشام (عباد بن سلیمان)
ابو علی جبائی شاگرد تھے امام ابو الحسن  اشعری راس المتکلمین  بغدادی  شاخ یہ ہے 
بشر بن  المعتمر متوفی  210 ہجری (ابو موسیٰ مردار۔ احمد بن ابی  دوکرد اور  ثمامہ بن الا شرس)
ابو موسیٰ  مردار ( جعفر بن حرب)
جعفر بن حرب ( ابو جعفر اسکانی اور  عیسیٰ بن ہشیم  صوفی)
ثمامہ بن الاشرس (جعفر بن مبشر)
جعفر بن مبشر (ابو الحسین خیاط)
ابو الحسین خیاط ( ابو القاسم  بلخی)
عراق متعدد اہل مذاہب کا گہوارہ تھا۔ یہودی ، نصرانی ، مجوسی ، مانوی ، زرتشی، صابی ، ویصانی  اور دہری وغیرہ۔  اسلامی فتوحات کے بعد جب ان میں سے لوگ مسلمان ہونے لگے  اس وقت ان قوموں نے مسلمانوں کے ساتھ بحثیں شروع کیں۔  اہل علم کی ایک جماعت اسلام کی تائد  اور ان کی تردید کے لیے کھڑی ہوئی۔ اس نے پہلے ان کے مذہبی حقائق کو سمجھا  پھر انھی کے اصولوں پر  ان کے جوابات دینے کی کوشش کی۔  ان میں سے بعض مذاہب مثلاً  یہودیت و عیسائیت یونانی فلسفہ سے بھی مسلح تھی اسلیے اس جماعت نے اس سے بھی واقفیت پیدا کی تاکہ ان کے اعتراضات کی مدافعت کر سکے۔  اس کے لیے یہ بھی لازم تھا کہ عقلیت کی راہوں سے ان بحثوں میں گھسے کیونکہ منقولی دلائل سے کام نہیں چل سکتا تھا۔  اس وجہ سے اس جماعت  کا طریق فکر محدثوں سے الگ ہو گیا اور یہ معتزلہ کے نام سے مشہور ہوئی۔
اصول خمسہ
معتزلہ میں باہم پانچ امور میں اختلاف ہیں  لیکن اصل مبادی  میں سب کے سب  متفق ہیں اور وہ پانچ ہیں
1. توحید 2. عدل 3. وعدووعید 4. بین بین 5. امر بالمعروف و نہی عن المنکر
توحید ہر مسلمان کا ایمان ہے لیکن اس جماعت نے اس کی مخصوص تفسیر کی یعنی ذات الٰہی کو صفات سے منزہ قرار دیا۔ اس کے نزدیک قدرت ، ارادہ، سمع ، بصر ، حیات و کلام وغیرہ صفات الٰہی جو قرآن میں بیان کیے گئے ہیں بذات خود قائم نہیں ہیں ورنہ قدماء  کا تعدد لازم آئے گا  بلکہ عین ذات الٰہی  قادر اور سمیع  بصیر وغیرہ ہے۔ اہل سنت صفات کو عین ذات نہیں مانتے بلکہ قائم بالذات کہتے ہیں۔
اسی طرح عدل کے بھی تمام مسلمان قائل ہیں کہ اللہ عادل مطلق ہے کسی پر ظلم نہیں کرتا  لیکن معتزلہ اس  میں اور آگے جا تے ہیں اور کہتے ہیں
(1) اللہ نے مخلوق کو ایک نتیجہ کے لیے پیدا کیا ہے جو اس کے لیے سر تا سر خیر ہے۔
(2) اللہ مخلوق کے لیے نہ شر کا ارادہ کرتا ہے نہ حکم دیتا ہے  اسی بناء پر وہ اشیاء حسن و قسح کو اہل سنت کی طرح شرعی نہیں بلکہ ذاتی قرار دیتے ہیں۔
(3) انسان سے اچھے یا برے جو افعال صادر ہوتے ہیں ان کا خالق وہ خود ہے اور انسانی ارادہ افعال کی تخلیق میں آزاد ہے اسی وجہ سے اس کو ان کے اوپر جزا و سزا ملتی ہے۔
وعدہ و وعید سے ان کی مراد یہ ہے کہ جس عمل پر جو وعدہ یا وعید ہے اس کا مترتب ہونا لازمی ہے اور ایمان قلبی تصدیق کا نام نہیں ہے بلکہ ادائے واجبات بھی اس کا جزو ہے۔ اگر کوئی اللہ  و رسول کو مان لے اور اعمال شرعیہ ادا نہ کرے تو مومن نہیں ہے۔ ہر عمل خواہ فرض ہو یا نفل  ایمان کا جزو ہے جس قدر عمل بڑھتا ہے اسی قدر ایمان بڑھتا ہے۔
  گناہ کبیرہ کا مرتکب نہ مومن ہے نا کافر بلکہ فاسق ہے  جو ان دونوں کا درمیانی درجہ ہے اسی کا نام بین بین رکھتے ہیں جو ان کے الفاظ میں 'منزلہ بین منزلتین" کہا جاتا ہے۔
امر بالمعروف کو بھی فرض سمجھتے ہیں  لیکن خوارج کی طرح فرض عین نہیں بلکہ فرض کفایہ  اور خروج بالسیف اس وقت ان کے نزدیک جائز ہے جب کامیابی کی پوری امید ہو۔
ان اصولوں پر یہ جماعت کھڑی ہوئی پھر ان اصولوں سے بہت سے مسائل پیدا ہوئے جن سے دوسری اسلامی جماعتوں سے مخالفت پیدا ہو گئی مگر علمی عقلی اور ادبی لحاظ سے ان لوگوں نے جملہ اسلامی جماعتوں پر نمایاں فوقیت حاصل کر لی۔ یونانی علوم نیز دیگر مذاہب کے عقائد اور ان تاریخوں سے بھی باخبر تھے۔ قرآن میں بھی ان کو توخل تھا اگرچہ آیات کی تاویلیں اپنے اصول کے مطابق کرتے تھے۔ حدیثوں کو خواہ محدثین کے نزدیک وہ کتنی ہی قوی ہوں  اپنے اصولوں کے خلاف پاتے تو موضوع کہہ دیتے  یعنی عقل کو حدیث پر حاکم سمجھتے تھے  حدیث کو عقل پر نہیں بلکہ عمر بن عبید  اور ابراہیم نظام  جن کی شخصیتیں  ان میں نہایت ممتاز تھیں بجز قرآن اور عقل کے کسی شے پر دین کا مدار نہیں رکھتے تھے۔
صفات معتزلہ
معتزلہ عقائد میں پختہ اعمال شرعیہ میں متشدد روزہ نماز کے سخت پابند اور حج کے عاشق تھے۔ دین کی حفاظت مخالفوں سے مقابلہ اور اسلامی تعلیمات کے عقلی ثبوت کو اپنا فریضہ سمجھتے تھے۔ جس مقام پر اس کی ضرورت دیکھتے  گرمی یا سردی اور سفر کی مشقتوں کا خیال کیے بغیر  پہنچتے۔ زبانوں میں طاقت تھی  فصاحت میں ممتاز تھے۔ اور اس زمانے کے عقلی علوم سے مسلح تھے اسلیے بحثوں میں غلبہ حاصل کرتے۔ ملحدوں اور دہریوں  اور دیگر اہل مذاہب کی تردید اور اپنے عقائد کے اثبات میں کتابیں اور رسالے لکھتے۔ اور مجامع اور مجالس میں دین کی حمایت میں تقریریں کرتے جو دلنشین اور بلیغ ہوتیں  ، غیر مزاہب کے مجادلوں  پر ان کی دھاک بیٹھی ہوئی تھی۔
زہد و تقویٰ اور اخلاق و عادات کے لحاظ سے اس قدر مقبول تھے کہ جہاں جاتے ہزاروں آدمی ان کے ساتھ ہو جاتے۔ امت کی ہدایت اور رہنمائی  یعنی امر بالمعروف  و نہی عن المنکر  ان کے اصول میں داخل تھی۔جس کے لیے اپنے آپ کو وقف سمجھتے تھے۔  واصل بن عطاء نے اپنے خاص شاگردوں میں سے عبد اللہ بن حارث کو  مغرب میں حفص بن سالم کو خراسان میں ایوب کو جزیرہ میں حسن بن ذکوان کو کوفہ میں  اور عثمان الطویل کو آرمینیہ میں بھیجا  ، ان میں سے ہر ایک کے ساتھ مقام مذکورہ میں بڑی بڑٰ ی جماعتیں بن گئیں۔ جو امر با المعروف کرتی تھیں  اور امت کا ایک طبقہ ان کے زیر اثر تھا  خاص کر وہ لوگ جو اس وقت کی علمی تحریکوں میں حصہ لیتے تھے۔ یاقوت نے معجم البلدان میں تاہرت کے تحت لکھا ہے کہ یہاں واصلیہ یعنی اصحاب واصل بن عطاء  کے کم و بیش 30،000 آدمی ہیں جو خیموں میں رہتے ہیں اور جا بجا دین کی تلقین و تبلیغ  کرتے پھرتے ہیں۔
اسی قسم کی جماعتیں ان کی مغرب سے مشرق تک پھیلی ہوئی تھیں اور ان کے باہمی تعلقات بمقابلہ دوسری اسلامی جماعتوں کے زیادہ مخلصانہ تھے۔ عقلیت کی وجہ سے توہم پرستیوں سے آزاد تھے۔ جن کے قائل تھے کہ وہ اللہ کی مخلوق ہیں مگر آیت 
"وہ اور ان کا قبیلہ دیکھتا ہے تم کو  جہاں سے کہ تم ان کو نہیں دیکھتے " (7/27)
کے مطابق یہ نہیں مانتے تھے کہ وہ انسانوں کو نظر آتے ہیں اسلیے ان کے بچوں نیز ان کی عورتوں میں بھوتوں اور چڑیلوں کا خوف بالکل نہ تھا۔
معتزلہ اور خلفاء
بنی امیہ کے زمانے میں معتزلہ کا حلقہ زیادہ نہیں پھیلا تھا  مگر ان کی جماعت قائم ہو چکی تھی۔  خلیفہ  ولید بن یزید نے  جب لہو لعب  اور شراب و غناء میں وقت برباد کرنا شروع کیا  اس وقت سب سے زیادہ اس کی مخالفت  اسی جنگ نے حصہ لیا  اور یزید ثالث کی جو ان  کا ہم خیال تھا بھرپور ساتھ دیا یہاں تک کہ ولید مارا گیا  اور یزید اس کی جگہ تخت پر آ گیا۔ بعض معتزلہ اس کو حضرت عمر بن عبدالعزیز سے بھی بہتر قرار دیتے تھے۔
عباسی عہد میں عمرو بن عبید راس المعتزلہ  ابو جعفر منصور کے دربار میں بہت عزت رکھتا تھا۔ یہاں تک کہ اس پر تنقید بھی کرتا  اور اس کے مظالم اس کے سامنے گناتا۔  منصور نے ایک دن کہا یہ شاہی مہر لو تم اور تمہارے ساتھی اس کام کو سنبھالو  اس نے کہا کہ یہیں آپ کے دروازے پر ہزار قسم کے مظالم ہیں  پہلے ان کو دور کیجیے پھر ہم کو بلائیے تو ہم سمجھیں گے کہ آپ ہمیں سچے دل سے بلا رہے  ہیں۔  محمد (نفس زکیہ) نے اپنے خروج سے پہلے عمرو کو خط لکھا تھا جس میں غالباً اس کی نصرت چاہی تھی۔ منصور کو اس کا پتا لگ گیا  عمرو سے پوچھا کہ کیا تمھارے پاس کوئی محمد کا خط آیا ہے ؟ کہا ایک خط ہے جو انھیں کے ایک خط سے ملتا جلتا ہے  پوچھا پھر کیا جواب دیا ؟ بولا کہ تم کو میری رائے معلوم ہے  کہ میں مسلمانوں میں تلوار کے استمعال کو جائز نہیں سمجھتا  ، کہا ہاں ! لیکن قسم کھاؤ اس نے  کہا کیا فائدہ میں نے اگر تقیہ سے کہا  ہے تو تقیہ سے قسم بھی کھا لوں گا۔ منصور نے کہا نہیں نہیں تم بالکل سچے ہو۔
اس سے ظاہر ہوتا کہ اگرچہ وہ منصور کی خلافت سے بیزار تھے لیکن اس کے خلاف تلوار اٹھانا جائز نہیں سمجھتے تھے  اور یہی بات تھی جس کی وجہ سے خلفاء عباسیہ نے معتزلہ کو سیاسی حیثیت سے کبھی نہیں چھیڑا۔  کیونکہ یہ لوگ ان کے حامی نہ تھے تو ان دشمنوں کے بھی حامی نہ تھے۔ منصور نے اس سے اپنی تائید کی خواہش ظاہر کی  اس نے انکار کر دیا  دروازے پر ابو ایوب موریانی وزیر ملا  اور کہا کہ تم نے خلیفہ کو مایوس کر دیا  عمرو نے کہا کہ تم کس لیے ہو ؟ اس کی مدد کرو۔ ملت کی بد نصیبی ہے کہ اس کے مہمات  تم جیسے لوگوں کے ہاتھوں میں ہے۔
ہارون الرشید کے دور میں ان کا زور کم رہا کیونکہ وہ ان کے جدلیات کو ناپسند کرتا تھا اور اس نے حکم دے رکھا تھا کہ عقائد میں بحثیں نہ کی جائیں۔  لیکن اس کے بیٹے مامون الرشید نے جب اعتزال کو اختیار کیا اس وقت معتزلہ کا ستارہ چمک اٹھا جو معتصم اور واثق کے زمانوں میں  عروج پر رہا اور متوکل کے زمانہ میں ڈوب گیا۔
مامون عباسی
مامون جب .... سے 204 ہجری میں بغداد آیا تو اس نے اپنے علمی ذوق کی وجہ سے قاضی القضاۃ یحیٰ بن اکثم کو حکم دیا کہ پایہ تخت کے علماء کو دربار میں بلائیں۔ انھوں نے مختلف جماعتوں کے چالیس علماء چن کر حاضر کیے۔ مامون نے مجلس مناظرہ قائم کی  جو ہر منگل کو منعقد ہوتی تھی اس میں وہ خود بھی شریک ہوتا تھا  اور ہر ہر فرقہ کے اہل علم آزادی کے ساتھ بحث کرتے یہاں تک کہ امامیہ اور زیدیہ بھی مسئلہ امامت پر بیباکی سے دلیلیں لاتے  اور معتزلہ اپنے عقائد کا ثبوت پیش کرتے۔
اس سے پہلے اصحاب حدیث کے غلبہ کی وجہ سے کوئی شخص اعلانیہ کسی امر میں ان کی مخالفت  کی جرات نہیں کر سکتا تھا لیکن اس مجلس مناظرہ نے ان کا راستہ کھول دیا۔ مامون کا مقصد غالباً یہ تھا کہ باہمی مناظرات سے اختلاف مٹ جائیں گے اور تمام فرقے ہم خیال ہو کر باہم متحد ہو جائیں گے لیکن نتیجہ برعکس نکلا کیونکہ اس نے خود اپنے آپ کو ان بحثوں سے بالاتر نہیں  رکھا بلکہ معتزلہ کی تائید کی خاص کر مسئلہ خلق قرآن میں اس وجہ سے   محدثین اور فقہا اور ان کے اثر سے جمہور اہل سنت اس کے خلاف ہو گئے اور یہی صرف یہی ایک مسئلہ تھا جو اعتزال کی تباہی کا سبب بنا اس لیے اس کو کسی قدر تفصیل سے بیان کرنے کی ضرورت ہے۔
فتنہ خلق قرآن
معتزلہ نے جب تنزیہ ذات اور نفی ذات کا عقیدہ نکالا اس وقت اس بحث کے سلسلہ میں ذات باری سے صفت کلام کی نفی کے بعد قرآن کے مخلوق یا غیر مخلوق ہونے کی بحث درمیان میں آئی۔ سب سے پہلے دوسری صدی ہجری کے آغاز میں جعد بن درہم نے قرآن کے مخلوق ہونے کا دعویٰ کیا پھر جہم بن صفوان نے اس کی پیروی کی محدثین نے اس قول کو خلاف اسلام قرار دیا چنانچہ جعد بن درہم کو خالد بن عبداللہ قسری والئ عراق نے عید الاضحیٰ کے دن بطور قربانی ذبح کیا  اور جہم کو سلمہ بن احوز  نے عرو میں قتل کر ڈالا۔ لیکن اس خیال کے پیرو باقی رہ گئے اور جہم کی نسب سے ان کی جماعت فرقہ جہمیہ کے نام سے موسوم ہوئی۔ 
مامون الرشید کے زمانے میں اس مسئلہ نے بہت شدت اختیار کر لی کیونکہ وہ خود اور اس کے درباری علماء اسی خیال کے ہو گئے اب انھوں نے محدثین کے خلاف قوت سے کام لینا شروع کیا  بہت سے محدثوں کو کافر قرار دے کر قتل کر ڈالا اور سینکڑوں کو قید کی سزائیں دیں  اور ابتلا و امتحان میں ڈال کر اذیتیں دیں  اکثر علماء نے مجبوراً قرآن کو مخلوق کہہ کر اپنی جانیں بچائیں۔  مگر امام احمد بن حنبل اس ابتلاء میں ثابت قدم رہے  218 ہجری میں جبکہ مامون  طرسوس میں تھا اس کے حکم سے اسحاق بن ابراہیم  امیر بغداد نے امام احمد کو بیڑیاں پہنا کر سپاہیوں کی حراست میں اس کے پاس روانہ کیا  مقام رقہ میں پہنچے تھے کہ مامون کے مرنے کی خبر آ گئی اس لیے پھر بغداد میں لا کر قید کر دئیے گئے۔
مامون اپنے بھائی معتصم کو جو اس کا جانشین ہوا سخت تاکید کر گیا کہ میرے بعد کوشش کر کے اس "مشرکانہ" عقیدے کو مٹا دینا ۔ بھائی کی وصیت نیز احمد بن داؤد راس الاعتزال کے اثر سے جو یحیٰ بن اکثام کی جگہ قاضی القضاۃ بھی تھا  اور وزیر بھی  معتصم نے 220 ہجری میں مجلس مناظرہ منعقد کی  امام احمد بن حنبل پابجولاں لائے گئے خلیفہ اور وزیر دونوں جاہ جلال کے ساتھ جلوس فرما تھے دیگر علماء معتزلہ بھی جمع تھے قضاۃ فقہا  امراء و روساء سے دربار بھرا ہوا تھا وہ معتصم کے سامنے بٹھائے گئے۔
معتصم: قرآن کی بابت کیا کہتے ہو ؟
امام احمد: کوئی آیت یا روایت پیش کی جائے  اس کے مطابق  کہنے کو تیار ہوں
ایک معتزلی: قرآن میں ہے "ما یاء تیھم من ذکر من ربھم محدث" کیا محدث مخلوق نہیں ؟
امام احمد: قرآن کے لئے الذکر کا لفظ آیا ہے  الف الم کے ساتھ اس میں ذکر بغیر الف لام کے ہے اسلئے اس سے قرآن مقصود نہیں۔
دوسرا معتزلی: قرآن میں ہے  "اللہ خالق کل شئی" کیا قرآن شے نہیں ہے ؟
امام احمد: اللہ نے قرآن میں کئی جگہ اپنے لئے  "نفس" کا لفظ استعمال کیا ہے مثلاً "کتب علی نفسۃ الرحمۃ"  پھر فرماتا ہے "کل نفس ذائقۃ الموت"  کیا تمھارے خیال میں نفس الٰہی کے لیے یہی موت ہے ؟
تیسرا معتزلی: عمران بن حصین سے روایت ہے کہ " ان اللہ خلق الذکر "
امام احمد: اس روایت کا صحیح لفظ ہے  "ان اللہ کتب الذکر"
چوتھا معتزلی: حضرت ابن مسعود سے مروی ہے کہ "ما خلق اللہ من جنۃ ولا سماء ولا رض اعظم  من آیۃ الکرسی"
امام احمد: خلق کا فعل جنت نار  سماء اور ارض سے متعلق ہے نہ کہ آیۃ الکرسی سے۔
پانچواں معتزلی: کلام اللہ کو غیر مخلوق کہنے سے  اس کی مشابہت اللہ کے ساتھ لازم آتی ہے۔
امام احمد: اللہ احمد ہے صمد ہے نہ کوئی اس کا شبیہ ہے  نہ عدیل۔
لیس کمثلہ شئیی 1
معتصم: ہاں تم کیا کہتے ہو ؟
امام احمد: کوئی روایت یا  آیت دیجیے  تو اس کے مطابق  کہوں۔ ایک معتزلی نے عقلی دلائل دینے شروع کیے۔
امام احمد: میں اس کو نہیں جانتا۔ نہ یہ آیت ہے نا روایت۔
معتزلی: (خلیفہ سے مخاطب ہو کر) امیر المومنین ! جب ان کو کوئی دلیل نظر آتی ہے  تو ہمارے اوپر جھپٹ پڑتے ہیں  اور جب ہم کچھ کہتے ہیں تو  بول اٹھتے ہیں کہ میں اس کا نہیں جانتا۔
احمد بن داؤد: امیر المومنین ! یہ گمراہ ہے گمراہ کن اور بدعتی !
اس بحث کے بعد  قید خانے واپس بھیج دئیے گئے دوسرے دن  پھر لائے گئے اور مناظرہ ہوا  تیسرے دن جب اہل دربار تھک کر مایوس ہو گئے تو  اس وقت معتصم نے تازیانہ مارنے کا حکم دیا۔ مسعودی کے مطابق 38 کوڑے لگائے گئے تھے کہ جسم سے خون جاری ہو گیا اور بے ہوش ہو گئے۔ معتصم نے قید خانے بھجوا دیا  اور ایک طبیب مقرر کر دیا  جس کے علاج سے اچھے ہوئے۔  معتصم ان لوگوں کو جو قرآن کو غیر مخلوق کہے قتل کر دیتا تھا۔
اس دن بھی جس دن امام احمد کو دربار میں بحث کے لئے طلب کیا تھا  دو شخصوں کا اسی جرم میں قتل کر چکا تھا۔ لیکن امام موصوف کے قتل کی جرات اسلئے نہیں کی  جس کے حسب ذیل اسباب تھے :
(1) امام احمد کے ساتھ جمہور کی عقیدت بہت زیادہ تھی اس لئے ڈرا کہ ان قتل سے فتنہ عام برپا ہو جائے گا جسے مٹا نا نہایت دشوار ہو گا۔
(2) معتصم خود شجاع تھا  اور شجاعت کا قدر دان  امام موصوف کے مناظرے سے  ان کے استقلال  اور ثبات کا نقش اس کے دل میں بیٹھ گیا  جس کی وجہ سے ان کو قتل کرنا گوارا نہ کیا۔
(3) اس نے ان کے بشرہ سے ان کی راست بازی اور خلوص کو دیکھا  اور سمجھ گیا کہ  وہ صرف اس وجہ سے قرآن کو غیر مخلوق کہتے ہیں  کہ مخلوق کہنے کی کوئی دلیل نہیں پاتے۔
آخر کار ان کو چھوڑ دیا۔ اس کے بعد سات سال تک زندہ رہا  مگر پھر ان سے کچھ نہیں بولا۔ 227 ہجری میں اس کے مرنے پر واثق خلیفہ ہوا وہ خلق قرآن کے عقیدہ کی حمایت کرتا رہا  یہاں تک کہ احمد بن نصر  کو اس کی مخالفت  پر خود اپنے ہاتھوں سے قتل کیا۔  لیکن امام احمد سے کبھی کچھ تعرض نہیں کیا۔  جب متوکل خلیفہ ہوا  اور اس نے دیکھا کہ اس فضول بحث  سے نہ خلافت کو کوئی فائدہ ہے نہ امت کو  بلکہ دن بدن نفرت کی خلیج  وسیع ہوتی جا رہی ہے۔   234 ہجری میں  تمام صوبوں میں حکم بھیج دیا کہ کوئی قرآن کو مخلوق نہ کہے۔  اس پر سارے ملک میں خوشی منائی گئی  اور جو لوگ معتزلہ کی سختیوں سے تنگ تھے خوش ہو گئے بلکہ رائے عامہ ان کے خلاف اس قدر بھڑک اٹھی کہ جمہور نے ان سے انتقام لینا شروع کیا  متوکل نے محدثین  کی مدارات کے لئے ان کو سامرہ میں بلا کر انعامات دئیے اور صفات اور رویت  کی احادیث روایت کرنے کی آزادی عطا کی چنانچہ ان کی مجالس میں غیر معمولی  مجمع ہونے لگا امام احمد بن حنبل  جو اس امتحان میں پورے اتر گئے تھے  محدثوں کے سردار مانے گئے  یہاں تک یہ اصول مسلمہ ہو گیا  کہ جس کو وہ ثقہ کہہ دیں  وہ ثقہ ہے جس کو ضعیف کہہ دیں وہ ضعیف۔ لوگ متوکل کے شکرے کے ساتھ اس کے لیے دعائے خیر کہنے لگے۔ اور اس قدر تعریف کی کہ بعض حنابلہ نے اس بد تدبیر  اور عیاش خلیفہ کو  جس کے محل میں بقول ابوبکر  خوارزمی  12،000 حرم تھیں خلفاء راشدین کے برابر قرار دیا۔ حنبلیوں کا زور اس قدر بڑھ گیا کہ انھوں نے بغداد میں احتساب اپنے ہاتھ میں لے لیا  معتزلہ خوف سے چھپ گئے  اور جماعتی لحاظ سے ان کا وجود ختم ہو گیا۔
توضیح مسئلہ
خلق قرآن کا مسئلہ جس نے نا صرف امت بلکہ عباسی سلطنت  میں تزلزل ڈال دیا تھا۔ محض فلسفیانہ غلو اور قرآن کی ناواقفیت کی بنا پر پیدا ہوا تھا۔ معتزلہ سمجھتے تھے کہ غیر مخلوق کہہ دینے سے قرآن  قدیم ہو جاتا ہے جس سے قدماء کا تعدد لازم آتا ہے  اسلیے یہ عقیدہ مشرکانہ ہے لہذا خلیفہ اسلام کا یہ فرض ہے کہ ایسے عقیدے کو جو توحید کے خلاف ہو قوت سے مٹائے ، دوسری طرف محدثوں کے پاس بھی غیر مخلوق  کہنے کے دلائل اس قدر واضح نہ تھے کہ معتزلی کی تشفی کر سکتے نتیجہ یہ ہوا کہ تعصب درمیان میں ایا اور معاملہ بہت بڑھ گیا  محدثین کے پاس اس کے علاوہ کیا چارہ تھا کہ رسول اللہ کی حدیثیں سنا سنا کر عوام کے ایمان کو جو ایمان کی قوت تھے تازہ رکھیں  چنانچہ متعدد حدیثیں  اس مضمون کی کہ "القرآن کلام اللہ غیر مخلوق"  مختلف پیرایوں میں رسول اللہ سے روایت کی گئیں  اور وعظ و تذکیر کے ذریعے  سے لوگوں میں پھیلائی گئیں  لیکن اگر قرآن میں غور کیا جاتا تو یہ مسئلہ بالکل واضح ہو جاتا  اور روایات کی مطلق ضرورت نہ پڑتی۔
امام احمد بن حنبل نے اپنے رسالہ رد جہمیہ میں  سورہ اعرعاف کی آیت "الا لہ الخلق والامر" سے یہ استدلال کیا  ہے کہ "خلق اور امر دو مختلف چیزیں  ہیں کیونکہ قرآن میں یہ اصول عام ہے کہ جب وہ ایک ہی چیز کا  مختلف الفاظ میں ذکر کرتا ہے تو  ان کے درمیان فصل کے لئے واؤ نہیں لاتا مثلاً ً سورہ حشر میں ہے  "الملک القدوس السلام المومن المھیمن العزیز الجبار المتکبر" اور جب دو مختلف چیزیں ہوتی ہیں تو ان کے درمیان واؤ  عاطفہ داخل کرتا ہے  جیسے سورہ فاطر میں ہے۔
"و ما یستوی الا عمیٰ والبصیر ولا الظلمات ولا النور ا ولا الظل ولا الحرور اوما یستوی الا حیاء ولا الاموات"
سورہ تحریم میں ایک ہی آیت میں دیکھو
"ازواجاً خیراً  منکن  مسلمت مومنات فانتات تائبات عابدات  ثیبات  و ابکاراً"
جہاں تک ایک ہی چیز کے مختلف اسماء اور صفات تھے  وہاں تک بلا فصل رکھا  لیکن ثیبا اور بکر دو مختلف صفتیں ہیں جن کا باہم اجتماع نہیں ہو سکتا  اسلئے ان میں  واؤ لا کر فصل کر دیا  لہذا خلق کا اطلاق  امر پر  اور امر کا اطلاق خلق پر نہیں ہو سکتا  قرآن امر ہے۔ سورہ طلاق میں ہے " زالک امر اللہ انزلہ الیکم" اسلئے اس کو خلق نہیں کہہ سکتے  یہ استدلال ان کا صحیح ہے  لیکن عالم امر کی مزید حقیقت ان کے اوپر منکشف نہیں تھی کہ وہ عالم خلق کی طرح حادث ہے اور محدث کا لفظ اس کے لئے بولا جا سکتا ہے اس وجہ سے  معتزلہ کے استدلال "ما یاء تیھم من ذکر من ربھم محدث" کا ٹھیک جواب وہ نہ دے سکے۔
اصلیت یہ ہے کہ امر کا لفظ جس طرح قرآن میں جا بجا بہت سے معنوں میں مستعمل  ہوا ہے  اسی طرح اس کی متعدد نوعیتیں بھی قرآن سے ثابت ہوتی ہیں۔ 
امر تکوینی یعنی اشیاء کی تخلیق کا حکم۔ سورہ یسین میں ہے "انما امرہ اذا اراد شیاء ان یقول  لہ کن فیکون"
اس کا حکم جب کہ وہ کسی شے کی تخلیق کا ارادہ کرتا ہے  یہی ہے کہ اس سے کہتا ہے کہ  ہو جا تو وہ ہو جاتی ہے۔
امر تدبیری یعنی عالم خلق کے انتظامی اور تدبیری احکام سورہ یونس میں ہیں
"خلق السموات والارض فی ستۃ ایام ثم استوی  علی العرش یدبر الامرا" 
آسمانوں اور زمین کو چھ دنوں میں پیدا کیا  پھر عرش پر براجا تدبیر کرتے ہوئے امر  کی۔
آیت زیر بحث "الا لہ الخلق والامر" میں جو امر مذکور ہے وہ تدبیری ہے  آسمانوں اور زمین کو پیدا کرنے کے بعد  اللہ نے ان کے انتظام کی تدبیر کے لئے اپنے اوامر نافذ فرمائے۔  سورہ حم سجدہ  میں تفصیل کے ساتھ آیا ہے کہ  ہم نے دو دن میں زمین پیدا کی  پھر دو دن میں پہاڑ  اور زمین کے جملہ اندرونی ذخیرے بنائے  پھر دونوں دن میں ساتوں  آسمان کھڑے کئے اس کے بعد "اوحی فی کل اسماء امرھا" ساتوں بلندیوں میں ان کے تدبیر ی اور انتظامی اوامر نافذ کئے ایسا ہی ساتوں پستیوں  کے مطلق سورہ طلاق میں فرمایا
"خلق سبع سموات و من الارض  مثلھن ینزل الامیر  بینھن"
سات بلندیاں پیدا کیں  اور ویسی ہی سات پستیاں  جن میں اوامر اترتے ہیں۔
اس طرح بلندیوں اور پستیوں سب میں اوامر تدبیری نافذ ہیں۔  سورہ سجدہ میں ہے 
"یدبر الامر من السماء الی الارض" وہ امر کی تدبیر کرتا ہے بلندی سے پستی تک۔
اب واضح ہو گیا کہ عالم امر عالم خلق کے بعد ہے  جس کی ان  آیات  کے علاوہ بھی متعدد آیتوں میں تصریح ہے۔ سورہ سجدہ میں ہے 
"خلق السموات والارض وما بینھما  فی ستۃ ایام ثم استوی علی العرش"
پیدا کیا آسمانوں اور زمینوں کو اور جو کچھ ان کے درمیان ہے  چھ دنوں میں  پھر عرش پر مستولی ہوا۔
عرش اسی کا نام رکھا جہاں سے اوامر تدبیری نافذ ہوتے ہیں۔ اور جن کا نفاذ رحمت کی تجلی سے ہوتا ہے۔  "الرحمن علی العرش  استوی"  اس لئے عرش استواء علی العرش  اور تنفیذ اوامر تدبیری  سب خلق کے بعد  کی چیزیں ہیں اور عالم خلق  اور عالم امر  دونوں حادثات ہیں  اور دونوں کی ہر شے پر محدث کا لفظ بولا جا سکتا ہے۔
اسی امر تدبیری کے ذیل میں  امر تشریعی  ہے وہ بھی حادث  اور محدث ہے  بنی اسرائیل  کے بارے میں سورہ جاثیہ میں ہے 
"وایتنا ھم  بینات من الامر" اور ہم نے کھلی دلیلیں امر (شریعت)  کی ان کو دیں
خاتم النبین سے اسی سورہ میں خطاب ہے 
"ثم جعلنک  علی شریعۃ  من الامر" پھر ہم نے جھ کو عالم امر سے ایک شریعت پر لگا دیا
وحی اور کلام الٰہی اسی تشریعی امر میں داخل ہے  سورہ طلاق میں ہے 
"ذلک امر اللہ  انزلہ  الیکم"  یہ امر الٰہی ہے  جس کو  اس نے تمھاری طرف اتارا۔
سورہ شوریٰ میں ہے 
" و کذالک  اوحینا  الیک  روحاً  من امرنا"  ایسا ہی ہم نے تیری طرف  اپنے امر کی  ایک روح (قرآن)  کی وحی کی
اس لئے  قرآن جو امر تشریعی ہے حادث ہے  اور محدث ہے  مگر عالم امر  سے ہے  عالم خلق سے نہیں ہے لہذا  اس کو مخلوق کہنا  قرآن کے خلاف ہے۔
فنا کے اسباب
معتزلہ کے مٹنے کے اسباب  خود ان کے اصول  اور اعمال  میں غور کرنے سے واضح ہو جاتے ہیں  اور حسب ذیل ہیں
(1) یہ جماعت  دین میں  ایمان اور عقلیت (دلائل علمی) دونوں کی راہ سے داخل ہوئی تھی  اور اعتزال کے قوام ماہیت میں فلسفہ شامل تھا  اس وجہ سے  اس کا راستہ  امت سے نمایاں طور پر الگ ہو گیا 
ایمان کے اجزاء: اللہ  ، رسول ، ملائکہ ،  کتاب ، یوم آخر۔
اسلام کے ارکان: کلمہ طیبہ ،  نماز  ، روزہ ،  حج ، زکوٰۃ
اعتزال کے عناصر: توحید، عدل ،وعدہ و عید، بین بین ، امر بالمعروف
یہی وجہ ہے کہ جو پختگی محدثین کے دل میں تھی  وہ معتزلہ میں پیدا نہیں ہو سکی۔
(2) معتزلہ اگرچہ عقلیت پرست تھے اور حدیثوں کے راویوں  تابعین عظام  بلکہ صحابہ کرام پر بھی بے تھاشہ تنقید کرتے تھے  مگر عوام کی طرح ان مذہبی جھگڑوں میں بھی حصہ لیتے تھے  جو روایتوں سے پیدا ہوئے تھے  خاص کر ابوبکر و علی کی بحث میں  بصری جماعت کی بڑیٰ تعداد  حضرت ابوبکر کو افضل سمجھتی تھی  اور بغدادی  شاخ تمام تر حضرت علی کو ۔ ان کی عقلیت شخصیت پرستی  سے ان کو نہیں نکال سکی تھی  یہاں تک کہ استبدادی  خلافتوں کو بھی صحیح مانتے تھے اور ان کے ساتھ موالات رکھتے تھے۔
(3) قرآن میں تدبر و تفکر کرتے تھے مگر اس سے زیادہ تر غرض ہوتی تھی اپنے مخصوص عقائد کی دلیل یا آیات اور معجزات کی تاویل ، اسلئے قرآن کے پاس بھی نہ پھٹک سکے اور پہلا قدم ہی جو انھوں نے اس میں رکھا غلط پڑا۔ اس کی توضیح یہ ہے کہ قرآن نے اپنی آیات کو محکمات اور متشابہات میں تقسیم کیا ہے اور متشابہات کے متعلق تصریح  کر دی ہے کہ  ان کی تاویل اللہ کے سوا کوئی نہیں جانتا ان کو صرف مان لینا چاہیے  جو لوگ علم میں پختہ ہیں ان پر ایمان لاتے ہیں  مگر جن کے دلوں میں کجی ہے  وہ ان کی تاویلوں کے پیچھے پڑتے اور فتنے برپا کرتے ہیں۔ یہ متشابہات  اللہ کی ذات صفات  جنت نار اور  میزان عمل وغیرہ ہیں  جن کا بیان  تمثیل و تشبیہ  کے طور پر ہے اور جن کی حقیقت کو سمجھنے میں انسان اس دنیا میں قاصر ہے۔ معتزلہ نے سب سے پہلے متشابہات  کو ہی لیا  اور اللہ کی ذات کو  صفات سے منزہ ثابت کرنے  کی کوشش شروع کی  اور اسی کو اپنا اولین اصول "توحید" قرار دیا۔ نتیجہ یہ ہوا کہ  اسی سے خلق قرآن کا مسئلہ نکلا  جس سے فتنہ برپا ہو گیا اور آخر اسی فتنے کی موجیں خار و خس کی طرح ان کو بہا کر لے گئیں۔
(4) غلطی پر غلطی انھوں نے یہ کی کہ  اس فلسفیانہ عقیدہ میں عوام کو شریک کرنا چاہا  اور اپنی جماعت میں سے ٹولیاں بنا کر  اطراف ممالک میں تبلیغ کے لئے بھیجنے لگے۔  اور کوشش شروع کی کہ اعتزال کو حکومت کا رسمی مذہب بنا دیں۔ خلیفہ مامون اور وزیر احمد بن ابی داؤد  دونوں ان کے ہم خیال تھے اس وجہ سے کامیابی کی امید بھی قوی تھی۔
(5)  آخر میں سب سے بڑی غلطی یہ کی کہ  اس عقیدے کو اپنے حریفوں  سے منوانے کے لئے قوت سے کام لیا اور اس عقلیت پرست جماعت نے جس کو وسیع القلب ہونا چاہیے تھا ایسی تنگ دلی اختیار کی کہ  بڑے بڑے محترم بزرگان امت کو سزائیں دلوائیں۔  قید و بند میں ڈالا   اور قتل کرایا۔  آخر مکافات کے اصول نے ان کو جڑ بنیاد سے اکھاڑ پھینکا۔
احمد بن ابی داؤد جو مامون کے زمانے میں واثق  کے عہد یعنی 217 سے 222 ہجری تک نہ صرف قاضی القضاۃ بلکہ عملاً وزیر بھی تھا  اس تمام فتنہ کا بانی تھا۔ 233 ہجری میں اس پر فالج گرا متوکل نے اس کی جگہ اس کے بیٹے ابو الولید کو مقرر کیا تھا  پھر معزول کر دیا دونوں باپ بیٹا  کی ساری ملکیت ضبط کر لی گئی  سخت مصیبتیں اٹھا کر  نہایت نامرادی کے ساتھ  یہ دونوں 239 ہجری میں  مرے  اور امام احمد بن حنبل نے 241 ہجری میں وفات پائی۔  اس دن بغداد میں دارا کاروبار بند ہو گیا  ان کے جنازے میں جس قدر خلقت تھی  اس کا شمار تیرہ لاکھ سے زائد تھا  اور بالا خانوں اور شہر پناہ کے اوپر مستورات کم از کم ساٹھ ہزار تھیں۔  حنابلہ کہتے ہیں (بیننا و بینکم  یوم الجنائز) ہمارے تمھارے درمیان جنازہ کے دن فرق  ظاہر ہوتا ہے۔
معتزلہ کے بعد
معتزلہ اگرچہ اپنی تباہی کے آپ ذمہ دار ہیں مگر ان کے فنا ہو جانے سے امت  کا عقلی اور دینی نقصان ہوا  محدثوں نے منقوولات سے جوجمود پیدا کیا  تھا اس کے مقابلے میں ان کی عقلیت نے توازن پیدا کر رکھا تھا  ان کے مٹ جانے سے پھر وہی جمود عود کر آیا  اب جو لوگ علوم عقلیہ لے کر اٹھے  مثلاً فارابی ، ابن سینا اور ابن رشد وغیرہ  وہ محدثین کے سامنے سر نہیں اٹھا سکتے تھے  اور اسی کو غنیمت سمجھتے تھے کہ  وہ ان کو افکار میں آزاد رہنے دیں  ان کی زندگیوں کا ما حاصل  فلسفہ تھا اور اعتزال  دین کو ہر شے پر مقدم رکھتے تھے  اس لئے یہ لوگ ان کی جگہ پر نہ کر سکے  اور متکلمین نے تو شروع ہی سے  علم کلام کی بنیاد  اہل سنت کے عقائد پر رکھی  اور  دینی لحاظ سے ہمیشہ محدثوں  کے تابع رہے۔
مرجیہ 
عہد صحابہ میں جب فتنہ برپا ہوا اور مصریوں اور عراقیوں نے مدینہ آ کر حضرت عثمان کو قتل کر ڈالا اور حضرت علی ہاتھ پر بیعت کر لی  اس وقت امت میں دو  مختلف الخیال جماعتیں ہو گئیں۔  جن کو سیاسی فرقے کہنا زیادہ مناسب ہے۔  مگر اس زمانہ میں دینی جذبہ اسقدر قوی تھا کہ ہر اختلاف دینی اختلاف بن جاتا  تھا چنانچہ شیعہ علی اور شیعہ عثمان کے دو متحارب گروہ ہو گئے۔
حضرت علی کو پہلے بصرہ میں اصحاب جمل سے لڑنا پڑا   پھر حضرت معاویہ سے صفین کے میدان میں۔ اسی تحکیم کے موقع پر  خود ان کے مخلص حامیوں میں سے ایک جماعت ان سے منحرف ہو گئی  یعنی خوارج  ان کو اور ان کے شیعوں کو کافر کہنے لگے  نہروان میں ان کے ساتھ مقابلہ پیش آیا  ان مخالفتوں سے شیعہ خلفاء ثلاثہ  بلکہ سوائے چند صحابہ کے جملہ صحابہ  کو خوارج حضرت علی اور ان کے شیعوں  اور دونوں گروہ بنی امیہ کو کافر کہنے لگے  ، ہر فریق صرف اپنے آپ کو حق پرست سمجھتا اور دوسروں کو باطل پرست سمجھتا تھا۔
اس باہمی مخالفت  اور تکفیر کو امت کے ارباب بصیرت  اور حقیقت شناس لوگوں نے حقیقت کی نظر سے دیکھا  وہ خلفہ ثلاثہ کی تکفیر کیسے سن سکتے تھے  جن کے ایمان  اور اسلامی کارنامے سورج سے زیادہ روشن تھے۔ نہ صحابہ کرام خاص کر ام المومنین  حضرت عائشہ ،  طلحہ و زبیر نیز امیر معاویہ  کے ایمانوں میں شک کر سکتے تھے نہ خوارج اور شعیہ  کو جو اللہ اور رسول پر ایمان رکھتے تھے اسلام سے خارج کر سکتے تھے  اور نہ بنی امیہ کو  جو ملت اسلامیہ کا عَلم اپنے  کندھوں پر سنبھالے ہوئے تھے  باطل پرست کہہ سکتے تھے اسلئے انھوں نے سب کو مسلمان قرار دیا اور ان کے اعمال کے محاسبہ کو  حشر کے دن پر موخر کر کے  اللہ کے حوالے کیا۔ ارجاء کے معنی تاخیر کے ہیں  اسی وجہ سے یہ مذہب  ارجاء کے نام سے موسوم ہوا اور اس کے پیرو مرجیہ کہلائے۔
صحابہ کبار میں سے بھی بعض حضرات  مثلاً عبداللہ ابن عمر ، سعد بن ابی وقاص  اور عمران بن حصین  وغیرہ ہم کو نظر آتے ہیں  جو نہ صرف خود ان فتنوں سے کنارہ کش رہے بلکہ  لوگوں کو تلقین کرتے رہے  کہ ان سے الگ تھلگ رہیں۔ یہی وہ نمونہ تھا جس پر مرجیہ کی جماعت  قائم ہوئی۔
بنیادی بحث
خارجیوں نے "لا حکم الا للہ" کا نعرہ لگا کر اپنے سوا تمام مسلمانوں کو و حکومت کے لئے تلوار نہ اٹھائیں یا گناہ کبیرہ کے مرتکب ہوں کافر کہا ۔ معتزلہ نے بھی گناہ کبیرہ کے مرتکب  اگر کافر نہیں تو فاسق ٹھہرایا۔ شیعہ نے امام کی معرفت اور اطاعت کو  ایمان کا جزو بنا دیا  اس لئے ان کے نزدیک ائمہ اہل بیت  پر ایمان لائے بغیر کوئی مسلمان ہو ہی نہیں سکتا تھا۔  مرجیہ نے ان تمام باتوں کو غلو قرار دیا  انھوں نے ایمان کی بنیاد صرف "لا الہ الاللہ محمد رسول اللہ" پر رکھی اور اعمال کو اس سے خارج کر دیا۔  ان کے نزدیک ہر وہ شخص جو کلمہ گو ہے مسلمان ہے۔  خواہ نیکو کار ہو خواہ گناہ گار ، اعمال کا محاسبہ  قیامت کے دن اللہ کے ذمہ ہے۔  انھوں نے خارجی ، شیعہ اور بنی امیہ سب کو ہی مسلمان قرار دیا  اور کسی کی تکفیر کر کے  اس کو امت سے نکال دینا روا نہ رکھا۔  یہاں تک کہ بعض مرجیہ نے  اس سے بھی آگے قدم بڑھایا  اور کہہ دیا  کہ دل سے ایمان لانے کے بعد  کوئی زبان سے خواہ یہودی ہو جائے یا بت پرستی کرے  یا صلیب پوجے  اور اسی پر مر جائے تب بھی اس کا  حشر مسلمانوں کے ساتھ ہی ہو گا۔  الغرض دوسرے فرقوں نے  ایمان اور اسلام کے دائرے کو جس قدر تنگ کر دیا تھا  مرجیہ نے اسی قدر اس کو وسیع کر دیا انھوں نے امت پر رحمت اور شفقت کی نظر ڈالی۔  اور آپس میں لڑ لڑ کر  فنا ہو جانے اس کو  بچانے کی کوشش کی۔ 
مرجیہ میں بھی دو فرقے تھے۔ ایک صرف دلی تصدیق کو ایمان قرار دیتا تھا  دوسرا تصدیق بالجنان کے ساتھ باللسان کو بھی جزو سمجھتا تھا  مگر عمل بالارکان دونوں کے نزدیک ایمان سے خارج تھا۔  یہ مسئلہ بساط بحث پر  آیا اور معتزلہ اور خوارج نے  جو اعمال کو اجزاء ایمانی شمار کرتے تھے سختی کے ساتھ مخالفت کی  فریقین نے اپنے اپنے دعوے  پر آیات و روایات سے استدلال کیا۔  میں یہاں ان کو چھڑوں تو اپنے موضوع سے باہر نکل جاؤں گا اگر کوئی اس بحث کو دیکھنا چاہے تو  ابو الحسن اشعری  کی مقالات  الا  سلامیین  کا مطالعہ کرے۔ 
تجدید ایمان کے بعد اس سے دوسرے مسائل بھی پیدا ہوئے  مثلاً وہ گھٹتا بڑھتا ہے یا نہیں  اعمال کو خارج کر دینے کے بعد  مرجیہ عام طور پر اسی کے قائل ہوئے کہ ایمان میں کمی یا زیادتی نہیں ہوتی۔  مرتکب کبیرہ کو معتزلہ اور خوارج جہنمی سمجھتے تھے مرجیہ نے  اس سے انکار کیا  وہ بڑے سے  بڑے  گنہگار کو بھی  کافروں کی طرح  مخلد فی النار  نہیں قرار دیتے  بلکہ اس کی بخشش کی امید رکھتے ہیں۔
متکلمین نے  اس عقیدے کی اہمیت کا پورا اندازہ کیا لیکن ان کے دل میں یہ بات کھٹکتی تھی کہ اس سے اعمال شرعیہ کی حیثیت کم ہو جائے گی اور عوام جب سن پائیں گے  کہ بلا عمل بھی نجات کی امید ہے  تو اسی پر بھروسہ کر کے سستی کرنے لگیں گے اگرچہ خواص کو اس سے ضرر نہیں کیونکہ وہ جانتے ہیں کہ یہ شرعی فرائض ہیں  جن کے اوپر سخت محاسبہ  ہو گا۔ مگر  مشکل یہ تھی کہ  اس کے سوا کوئی دوسرا راستہ نہ تھا  اس وجہ سے سورہ زمر کی آیت 
"کہہ دو  کہ اے میرے بندو  جنہوں نے اپنے اوپر( گناہ کر کے ) زیادتی کی   ہے اللہ کی رحمت سے نا امید مت ہو  وہ سارے گناہ بخش دے گا  بیشک وہ بخشنے والا مہربان ہے "
کا سہارا لے کر اسی راہ پر چل پڑے  لیکن جو اندیشہ تھا وہ صحیح نکلا  یعنی امت سے ذوق عمل جاتا رہا  اور جب عمل نہیں تو نجات کہاں  سورہ اعراف میں ہے 
"اور ان سے پکار کہہ دیا جائے گا  کہ یہ جنت ہے  جس کے تم وارث بنائے گئے اعمال کے بدلے "
دراصل دین کا مقصود عمل ہی ہے خود ایمان بھی عمل ہے  اعمال قلوب میں سے زیادہ قریب الفہم  الفاظ میں اس طرح کہا جا سکتا ہے  کہ ایمان  اساس ہے  جس پر تعمیر عمل صالح سے ہوتی ہے  اگر عمارت نہ ہو تو بنیاد کیا کام دے سکتی ہے۔
مگر امت کی بے عملی محض ارجاء نہیں ہے  بلکہ لا مرکزیت اور  مذہبی انفرادیت کو بھی اس میں دخل ہے۔ مرکز نہ ہونے کی وجہ سے  اجتماعی عمل مفقود ہوا  اور جب کوئی قوت مطالبہ کرنے والی نہ رہی  تو انفرادی عمل بھی رضاکارانہ رہ گیا۔
اس مذہبی انفرادیت میں  بہت سے لوگوں نے جب ظاہری  مہمات ملت  کو  سلاطین  و امراء کے ہاتھوں میں دیکھا  اور اپنے اوپر ان کے دروازے بند پائے تو  باطن کی طرف رخ کیا  اور درود و وظیفہ  اور ذکر و کر  سے اس کے تزکیہ میں مصروف ہو گئے اس راہ میں آگے بڑھ کر  عجمی تصوف سے دلچسپی پیدا ہوئی  جس کا اثر رفتہ رفتہ ملت کے بڑے حصہ پر چھا گیا۔ گوشہ نشینی  اور عزلت گزینی نےخانقاہی ذہنیت پیدا کی جس سے عملی قوت  اور بھی مسلوب ہو گئی اور رضائے الٰہی اور حصول جنت کا مدار صرف چند انفرادی اعمال پر رکھ لیا گیا۔
مرجیہ اور سیاست
مرجیہ صلح پسند جماعت تھی کسی مسلم کو کافر قرار نہ دیتی تھی نہ کسی پر تلوار اٹھانا جائز سمجھتی تھی اس وجہ سے غیر ارادی طور پر وہ سیاست کی خدمت گزار تھی۔ عہد صحابہ و نیز اس کے بعد  کے متحارب گروہوں کے متعلق اس کا یہ قول تھا کہ دونوں میں سے کسی ایک نے اجتہاد میں غلطی کھائی ہے جس کی تنقیح ہمارے ذمہ نہیں  ہے ہر فریق اپنا وجود رکھتا تھا جن  کو وہ اللہ کے سامنے پیش کرے گا اور وہاں فیصلہ ہو گا۔
خلفاء بنی امیہ کو مومن اور ان کے ساتھ تعاون کو صحیح سمجھتے تھے۔ یہی وجہ تھی کہ ان کی طرف سے کبھی کوئی گرفت نہ ہوئی۔  عباسیہ کے ساتھ بھی ان کا رویہ یہی رہا۔ مامون الرشید کہا کرتا تھا کہ "الارجاء دین الملوک" یعنی ارجاء بادشاہوں کا مذہب ہے۔ غالباً اس کا مقصد یہ تھا کہ بادشاہوں کو ایسا صلح کل مذہب پسند ہے۔  اس لئے یہ جماعت پھیلی مجھے ان مورخوں کے بیان پر تعجب ہے جو کہتے ہیں کہ مرجیہ بلاآخر ختم ہو گئے۔ حالانکہ وہ ختم نہیں ہوئے تھے بلکہ  جملہ اہلسنت نے ان کے اکثر عقائد قبول کر لئے  اس لئے یہ کہنا زیادہ صحیح ہے کہ امت نے ان کو اپنے اندر جذب کر لیا  اور اس نام سے کوئی مخصوص فرقہ باقی نہیں رہا۔
امام ابو حنیفہ
امام ابو الحسن اشعری نیز شیخ عبدالقادر جیلانی  وغیرہ متعدد بزرگوں نے لکھا ہے کہ امام ابو حنیفہ اور ان کے اصحاب مرجیہ تھے۔ لیکن اس الزام سے امام موصوف اور ان کے اصحاب کو ضرر کیا ہے ؟ وہ یہی تو کہتے تھے "لا تکفر اہل القبلہ" یعنی ہم کسی قبلہ رخ ہونے والے مسلمان کو کافر نہیں کہتے۔ علماء اہلسنت میں سے کون ایسا صاحب بصیرت ہے جو اس سے انکار کر سکے  ہاں ایمان کے نہ گھٹنے بڑھنے کا مسئلہ جو مذہب ارجاء نے پیدا کیا تھا اس کی نسبت جو ائمہ حنفیہ کی طرف جاتی ہے وہ مزید ثبوت کی محتاج ہے ۔ کم از کم امام اعظم کے متعلق میں اس قول کو صحیح نہیں سمجھتا  کیونکہ آیات میں جا بجا  ایمان کی کمی اور زیادتی  کا ذکر ہے۔ اور امام ابو حنیفہ سے بڑھ کر کون قرآن کا راز داں ہو گا۔
علوم اسلامیہ
میں یہ پہلے لکھ چکا ہوں کہ خلفاء راشدین  میں امت کی سیاسی مرکزیت بھی تھی اور دینی مرکزیت بھی۔ ہر قسم کے اجتماعی  مقاصد کی تشکیل  دہی کرتے تھے اور جملہ دینی مہمات انھیں کے یہاں طے کئے جاتے تھے اس وجہ سے امت میں نہ سیاسی تفریق تھی نہ مذہبی لیکن ان کے بعد  خلفاء بنی امیہ نے ملک فوج خزانہ پر قبضہ کر کے سیاسی باگ دوڑ اپنے ہاتھوں میں رکھی اور دینی قیادت  چھوڑ دی جو علماء کے ہاتھوں میں آ گئی۔ ہر مقام  کے اہل علم وہاں کے لوگوں  کی رہنمائی کرنے لگے ان میں اختلافات واقع ہونے شروع ہو گئے جن کے فیصلے کے لئے  کوئی مرکز نہ تھا  اس لئے رسول اللہ کی ذات مرکز بنائی گئی اور ہر مسئلہ ہر اجتہاد  کی تائید کے لئے روایت کا سلسلہ نکالا گیا۔
بنی امیہ کے زمانے میں قرب عہد  صحابہ اور  سادہ زندگی ہونے کے باعث اختلافات  بھی کم تھے اور روایتیں بھی کم تھیں لیکن عہد عباسی  میں جب علوم دخیلہ عربی میں منتقل ہوئے عجمی اقوا م سے اختلاط ہوا  اور مختلف اہل مذاہب سے واسطہ پڑا  اس وقت بہت سے جدید مسائل اور معاملات سامنے آئے اور روایات نے بڑھتے بڑھتے باقاعدہ ایک فن کی شکل اختیار کر لی۔ اور سینکڑوں بلکہ ہزاروں  آدمیوں نے یہی پیشہ اختیار کیا چونکہ روایت  کے لئے کسی  قابلیت یا علمی معیار کی شرط نہیں تھی اس وجہ سے ہر شخص  جس میں ذرا بھی دین داری ہوتی اس میں حصہ لے کر دینی بزرگی  اور دنیاوی عزت حاصل کرتا۔
قرآن کو خلفاء  بنی امیہ (بجز حضرت عمر بن عبدالعزیز) اور خلفاء بنی عباس  نے جو دراصل مستبد سلاطین تھے اپنی مخصوص سیاست سے متروک کر رکھا تھا اب ان راویوں نے دینی حیثیت  سے بھی  اس کو روایتوں کے اندر دفن کر دیا اس کی  تشریح و تفسیر  بھی اسی سے کرنے لگے۔ اور حدیث کا تسلط  یہاں تک بڑھ گیا کہ امام اوزاعی  متوفی 157 ہجری  نے کہا کہ قرآن  اس سے زیادہ حدیثوں کا محتاج  جس قدر حدیثیں قرآن کی۔  امام یحیٰ بن کثیر نے کہا کہ حدیث قرآن پر قاضی ہے قرآن حدیث پر قاضی نہیں ہے  روایتوں سے قرآن کے عام کو خاص  خاص کو عام  مقید کو مطلق اور مطلق کو مقید  بلکہ  اس پر اضافے بھی کرنے لگے نیز بعض ائمہ فقہ نے روایات سے آیات  کو اصولاً  منسوخ کرنے کا فتویٰ دے دیا  اس طرح  پر قرآن کے استقلال کو مٹا کر  اس کو حدیثوں کا ماتحت بنا دیا  جس کی بدولت  دین خالص قرآنی نہ رہا بلکہ روایتی ہو گیا  اور اس میں سینکڑوں  باتیں ایسی داخل ہو گئیں جن کا نام و نشان  بھی قرآن میں نہیں۔
روایات کے اختلاف کے باعث امت میں دینی  لحاظ سے  انتشار پیدا ہوا جو برابر بڑھتا گیا  علوم اسلامیہ جس سے میری مراد  تفسیر حدیث اور فقہ ہیں اس کا مظہر بن گئے مختلف قسم کی جماعتیں پیدا ہو گئیں جو اپنے خیالات و عقائد کے ماتحت  نئے اسلوب سے آیات کی تاولیں کرنے لگیں اور روایات میں بھی وضع اور کذب سے کام لینے لگے ان کے علاوہ سیاسی  فرقے آیتوں کی تشریح  اور حدیثوں  کی روایات  اپنے اغراض و مقاصد  کے مطابق کرتے تھے اور ان کے اوپر کوئی احتساب نہ تھا  اس وجہ سے حدیث کا بڑا حصہ  نہ صرف غلط  بلکہ امت کے لئے مضر ہو گیا۔ انھیں روایات کی رو سے  قرآن کی تفسیروں ہی تفسیریں کی گئیں جو جانچنے کے بعد  عام طور پر ضعیف بلکہ موضوع نکلیں پھر انھیں دنوں سے فقہ مرتب ہوئی جو اختلافات  روایات و تاویلات کے باعث  ایک نہیں بلکہ کئی ایک ہو گئیں۔ ان علوم میں سے تفسیر و حدیث  کے متعلق الگ الگ مبسوط مقالے لکھ چکا ہوں جو اداراہ طلوع اسلام دہلی سے شائع ہو چکے ہیں اس لئے ان کو دہرانا یہاں  پسند نہیں کرتا  ہا فقہ کے بارے میں اب تک جو کچھ نہیں لکھا  ہے اس پر ایک سرسری تنقیدی نگاہ ڈالنا  ضروری سمجھتا ہوں۔
فقہ
رسول اللہ نے نبوت کے بعد تیرہ سال مکہ میں گزارے  پھر ہجرت کر کے مدینہ منورہ  تشریف لے گئے اور دس سال وہاں رہے مکہ میں جیسا کہ میں پہلے لکھ چکا ہوں توحید کی دعوت مکارم اخلاق کی تعلیم شرک و کفر کی تردید  وغیرہ کی آیتیں نازل ہوتی رہیں شرعی مسائل تلقین نہیں کئے گئے بعض امور مثلاً نماز اور زکوٰۃ وغیرہ کے احکام بھی اترے تو ان کی اس قدر تفصیل نہیں کی گئی جس قدر مدینہ میں آ کر ہوئی۔ وجہ ظاہر ہے کہ قوانین کی احتیاج  اس وقت ہوتی ہے جب جماعت بن جائے مدینہ میں آ کر مسلمانوں کی اجتماعی زندگی شروع ہوئی اس لئے ضوابط کی ضرورت پڑی جن کی اصولی تعلیم قرآن میں دی گئی۔ یہ قانونی یا فقہا کی زبان میں احکامی آیتیں زیادہ نہیں ہیں قرآن کی کم و بیش چھ ہزار  آیتوں میں سے صرف دو سو آیتیں تشریعی ہیں بعض لوگوں نے یہ تعداد بڑھا کر  پانچ سو تک پہنچا دی ہے مگر حقیقت یہ ہے کہ انھوں نے بہت سی آیتوں کو احکامی قرار دینے میں غلو سے کام لیا ہے۔ اکثر یہ آیتیں ضرورت پیش آنے پر اترتی تھیں رسول اللہ ان کی رو سے  احکام دیتے  یا فیصلے کرتے تھے۔ بعض آیات میں جزوی احکام  بھی ہیں مگر زیادہ تر  ایسی ہیں  جو اصول کا حکم رکھتی ہیں جن کی تفصیل یا تشکیل  رسول اللہ اپنے قول یا عمل سے کرتے تھے۔ مثلاً نماز کا حکم قرآن میں ہے لیکن اس کی عملی شکل  رکعتوں کی تعداد  اوقات کی تعین  رسول اللہ نے فرمائی اسی طرح زکوٰۃ کا حکم مطلق ہے۔ اس کا نصاب اس کی مقدار اور ادائیگی کی مدت  رسول اللہ نے ہی متعین فرمائی یہی صورت حج  روزہ نکاح وغیرہ کے احکام کی ہے۔ اس طرح امت کے پاس  شریعت کے لئے دو چیزیں ہو گئیں۔ احکامی آیات اور  رسول اللہ کی استباطاعت۔ جن کو فقہ کی اصطلاح میں کتاب و سنت کہتے ہیں۔
ظاہر ہے کہ رسول اللہ کی زندگی میں ہر قسم کی ضروریات نہ پیش آ سکتی تھیں نہ ان کے احکام دئیے جا سکتے تھے۔ اسلئے کتاب و سنت کو  اصل قرار دے کر  آئندہ کے لئے اجتہاد کا دروازہ کھول دیا گیا کہ اگر  ان دونوں میں کسی پیش آنے  والی ضرورت  کے بارے میں حکم نہ ملے تو خلیفہ یا امیر  کو اہل علم کے مشورے سے غور و فکر کے بعد  نظائر پر قیاس کر کے اپنی عقل سے حکم نکالنا چاہیے۔  اس لئے تشریع میں تیسری چیز قیاس یا رائے ہوئی۔ اجماع  اکثریت  کے اتفاق آراء  کا نام ہے وہ رائے سے کوئی الگ چیز نہیں۔
فقہ صحابہ
رائے کا استعمال نہ صرف ضرورتاً بلکہ عقلاً ناگزیر ہے کیونکہ قرآن کا خطاب  انسانی عقل سے ہے چنانچہ  رسول اللہ کے بعد ہی صحابہ کرام کے سامنے خلافت کا اہم مسئلہ پیش آیا جس کے بارے میں نہ کتاب میں کوئی تصریح تھی نہ سنت میں۔ اس وقت انھوں نے رائے سے کام لیا  اور معاملے کو اپنی عقل سے سلجھایا۔ سقیقہ بنی ساعدہ  ان کے استعمال رائے کا سب سے پہلا مظہر تھا اس کے بعد مرتدین عرب سے جہاد  کا فیصلہ بھی  رائے ہی سے کیا پھر مہاجرین و انصار  کے وظائف کا معاملہ پیش ہوا اس میں بھی اختلاف رائے ہوا۔ صدیق اکبر مساوات چاہتے تھے عمر فاروق اعظم  کہتے تھے کہ جن لوگوں نے نبی اور اسلام کی خاطر گھربار چھوڑا ان کو زیادہ ملنا چاہیے۔ انھوں نے فرمایا کہ ان کا عمل اللہ کے لئے تھا  جس کا اجر آخرت میں ملے گا دنیاوی  گزارے میں امتیاز  قائم کرنے کی کیا ضرورت ہے چنانچہ انھوں نے سب کا وظیفہ مساوی رکھا۔ سیدنا عمر نے اپنے عہد میں طبقات کے لحاظ سے تقسیم کی پھر سیدنا علی نے اپنے خلیفہ ہونے کے بعد اس  تفریق کو مٹا دیا۔
خلفاء راشدین میں سے سیدنا عمر کا  تفقہ میں رائے کا استعمال بہت نمایاں ہے۔ وہ غیر مصرح احکام  کے استنباط میں علماء صحابہ سے مشورہ لیتے اور بحثیں بھی کرتے تھے۔ صوبوں سے جو سوالات آتے ان میں بھی لوگوں سے استفسار کرتے اور بعض کا جواب مہینوں کی بحث و تمحیص کے بعد دیتے۔ یمن کے والی  نے ایک مقتول  کے مقدمے میں جس کو دو شخصوں نے مل کر قتل کیا تھا ان کو لکھا کہ دونوں سے قصاص لیا جائے یا صرف ایک سے ؟ وہ جواب میں متردد تھے۔ سیدنا علی نے کہا فرض کیجئے کہ چند آدمیوں نے مل کر  ایک اونٹ چرایا اور اس کے  ٹکڑے کاٹ کر آپس میں بانٹ لئے ، کیا آپ ان سب کے ہاتھ نہیں کاٹیں گے ؟ سیدنا عمر نے فرمایا کیوں نہیں بولے کہ بس یہی صورتحال یہاں ہے دونوں قتل میں شریک ہیں دونوں قصاص کے سزاوار  ان انھوں نے و الی کو لکھا کہ دونوں کو قتل کر دو۔ بلکہ اگر صنعاء کے کل باشندے بھی اس قتل میں شریک ہوتے تو میں سب سے قصاص لینے کا حکم دیتا۔ اسی طرح شرا ب خوری کی سزا کو کتاب میں ہے نہ سنت میں جب متعین کرنی چاہی تو سیدنا علی نے رائے دی کہ اس پر مفتری کی حد  جو قرآن میں اسی کوڑے ہے قائم کرنی چاہیے کیونکہ مدہوش ہذیان بکتا ہے اور ہذیان میں افتراء بھی ہوتا ہے۔ سیدنا عمر نے اس توجیہ کو پسند کیا اور یہی حد مقرر کی۔
وہ تفقہ میں علت حکم کی مصلحت کو بنیادی شے قرار دیتے تھے اور تفریع میں اسی کا لحاظ رکھتے تھے۔ قرآن نے صدقات میں سے ایک حصہ مولف القلوب کا بھی رکھا ہے اب دیکھنا یہ ہے کہ تالیف قلب کا صیغہ کہاں اور کب تک مناسب ہے۔ مرکز کے اختیار تمیزی پر ہے۔ رسول اللہ نے اقرع بن حابس  اور عینیہ بن  حصن کو جو امراء قبائل تھے ایک بار تالیف قلب کے لئے سو سو اونٹ دئیے۔ پھر خلیفہ اول کے عہد میں بھی ان دونوں نے آ کر کچھ زمینیں  طلب کیں۔ انھوں نے ان کے نام لکھ دیں۔ سیدنا عمر نے اپنے زمانہ میں اس اراضی کو واپس لے لیا اور فرمایا کہ اللہ نے اسلام کو قوت دے کر اب تمھاری مدد سے بے نیاز کر دیا ہے۔ وہ زمین حقداروں کو دی جائے گی اور تم نہ مانو گے تو تلوار سے فیصلہ ہو گا۔
اسی طرح قرآن نے حکم دیا ہے کہ چور کا ہاتھ کاٹ دیا جائے لیکن چور کا اطلاق  کس کے اوپر ہوتا ہے اس کی تعیین قانون ساز جماعت پر چھوڑ دی ہے۔ چنانچہ سیدنا عمر  نے قحط سالی میں ان لوگوں کو  جو بھوک سے مجبور  ہو کر کھانے کے لئے کوئی چیز چرا لیتے تھے قطع ید کی سزا نہیں دی۔ کیونکہ ان کی رائے میں وہ چور نہیں تھے۔ ایک بار حضرت حاطب بن  ابی بلتعہ کے غلاموں نے مزینہ کے ایک شخص کا  اونٹ چرا کر کھا لیا۔ جب سیدنا عمر کے سامنے پیش کئے گئے  تو اعتراف کیا مگر  علت وہی بھوک تھی اسلئے ہاتھ نہیں کاٹے گئے بلکہ  حاطب کے بیٹے عبد الرحمن کو بلا کر  کہا کہ مجھے معلوم ہوا ہے کہ تم  ان غلاموں سے کام لیتے ہو اور کھانے کو نہیں دیتے ہو اگر یہ شکایت آئندہ میرے پاس پہنچی تو  تم کو ایسی سزا دوں گا کہ یاد رکھو گے۔
رائے کی اہمیت
یہ مثالیں ہم نے اس لئے بیان کیں ہیں کہ معلوم ہو جائے کہ خلفائے راشدین  رائے کا استعمال کہاں کہاں  اور کس طرح کرتے تھے۔  اور ان کے نزدیک اس کی کس قدر اہمیت تھی۔ وہ خود سوچتے ، دوسروں سے مشورے لیتے اور بحثیں بھی کرتے تھے۔ چونکہ  ہمارے عقیدے میں یہ حضرات معصوم نہ تھے اس وجہ سے بعض مسائل میں ہم کو ان کی غلطیاں بھی نظر آتیں ہیں۔ مثلاً سیدنا عمر  نے وراثت میں عول  کا قاعدہ جاری کیا جب ان کے سامنے فرائض کے ایسے مسائل پیش ہوئے جن میں مخرج  ورثہ کے سہام معینہ سے کم تھا تو انھوں نے سیدنا زید بن ثابت  سے جو  صحابہ میں فن وراثت کے سب سے بڑے ماہر تھے مشورہ کیا بالا آخر  اس کے سوا کوئی چارہ نظر نہ آیا کہ مخرج کو بڑھا کر  کمی جملہ ورثہ پر ڈال دی جائے اسی کو عول کہتے ہیں۔ اس کی  مثال یہ ہے۔
زینب مسئلہ 6۔ عول 1
شوہر 3۔ ماں 1۔ دو حقیقی بہنیں 4۔  دو اخیانی بہنیں۔ 2
فقہا کے نزدیک  اس صورت میں قرآن کی رو سے شوہر کا حصہ نصف  ہے ماں کا سدس۔ دو حقیقی بہنوں کا  دو ثلث  اور دو اخیانی بہنوں کا  ایک ثلث۔ اسلئے مسئلہ 6 سے ہوا  لیکن جب اس کو  حصہ داروں میں تقسیم کیا گیا  مجموعہ 10 ہو گیا۔ اب ہر ایک وارث کو  6 میں سے جس قدر ملنا چاہیے تھا  دس میں سے ملا  اس طرح سے کمی  تو پر نہ رسدی سب کے حصہ میں آ گئی مگر ہو گئی قرآن کی  مخالفت۔ سیدنا عبداللہ بن عباس  نے یہ سوچ کر  کیا قرآن کا اتارنے والا پروردگار (نعوذباللہ) حساب سے ناواقف ہے آیات وراثت میں غور کیا تو  اصل حقیقت ان کے اوپر ظاہر ہو گئی۔ کہ دو مختلف تقسیمیں ہیں جن کو ایک کر دینے سے یہ خرابی پیدا ہوئی ورنہ عول قرآن کے بالکل خلاف ہے۔یہاں تک کہ وہ اس پر مباہلہ کرنے کے لئے تیار ہو گئے۔ زفر بن حارث نے  ان سے کہا  کہ جب مسئلہ آپ کی سمجھ میں آ گیا  تو آپ نے سیدنا عمر کو سمجھانے کی کوشش کیوں نہ کی۔ بولے کہ ان کے رعب میں کچھ نہ کہہ سکا۔
کاش انھوں نے سمجھایا ہوتا  ممکن تھا کہ سیدنا عمر مان جاتے پھر نہ فقہ کے ائمہ اربعہ اس کو اختیار کرتے نہ آج تک یہ امت میں چلا آتا۔اسی طرح جد کی توریت میں بھی وہ کسی نتیجہ پر نہیں پہنچ سکے بلکہ حافظ  ابن حجر کے بیان کے مطابق  زندگی بھر اس  میں مختلف فیصلے کرتے رہے۔بعض روایات سے جو میرے نزدیک مشتبہ ہیں یہ بھی معلوم ہوتا ہے کہ سیدنا عمر نے تین طلاقوں کو جو بیک وقت دی جائیں طلاق بائنہ قرار دیا تھا۔ یہ بھی قرآن کے خلاف ہے۔
لیکن یہ غلطیاں اجتہادی ہیں جن سے کوئی مجتہد بچ نہیں سکتا۔ بے شک بعد والوں کا فریضہ تھا کہ تصحیح کرتے مگر انھوں نے تنقیدی  نظر ڈالنے کی ہمت نہ کی حالانکہ قرآن کا ایک حرف بھی اپنی جگہ قائم کرنا سب سے بڑٰ ی دماغی نعمت اور  حق کی عبادت ہے۔ اجتہاد اور  تفریع مسائل میں صحابہ  کرام میں سیدنا علی ، زید بن ثابت، ابو موسیٰ اشعری، ابی بن کعب اور معاذ بن جبل وغیرہ  خصوصیت کے ساتھ ممتاز تھے۔ عہد فارقی میں  فتوحات کا دائرہ وسیع ہو جانے کی وجہ سے سینکڑوں قسم کی جدید مہمات مسائل پیش آئے جن میں یہ حضرات  خلیفہ کے اجتہاد میں مدد دیتے تھے۔ یہ طرز عمل  صالح تخم تھا جس سے آئندہ قانون ساز  جماعت بن جاتی۔ اگر استبداد مسلط نہ ہوتا۔سیدنا عمر نہ صرف  شرعی بلکہ اقتصادی اور عمرانی امور میں بھی رائے سے کام لیتے تھے۔ انھیں کے شیدائی اور شاگرد خاص سیدنا عبداللہ بن مسعود تھے جو عراق کے دینی معلم تھے یہی وجہ ہوئی کہ وہاں کے فقہا جن کی امامت ابو حنیفہ پر منتہی ہوئی اصحاب  الرائے کہے گئے ابو حنیفہ حماد کے شاگرد تھے اور حماد ابراہیم  نخفعی کے۔ نخفعی نے علقمہ سے اخذ کیا جو ابن مسعود کے تلمیذ خاص تھے۔
مذاہب اربعہ
فقہ میں اہل سنت کے گو چار مذاہب مشہور ہیں۔ حنفی ، شافعی ، مالکی اور حنبلی۔ لیکن علمی لحاظ سے نظر ڈالی جائے تو واضح ہو جاتا ہے کہ صرف دو ہی مذہب ہیں اصحاب رائے و اصحاب حدیث۔ جہاں تک میری سمجھ میں آ سکا ہے اس کی تفصیل یہ ہے کہ خلافت راشدہ کے بعد  جب مرکز میں لادینیت پیدا ہو گئی اس وقت مدینہ میں محتاط جماعت  کی ایک جماعت صرف حدیثوں پر عمل کرنے لگی۔ اکثر تابعین بھی اسی خیال کے ہوتے تھے ان کو جس مسئلہ میں کوئی آیت یا روایت نہ ملتی خاموش رہتے اور رائے کو مکروہ سمجھتے۔ سالم بن عبداللہ بن عمر سے کسی نے ایک مسئلہ پوچھا فرمایا کہ اس بارے میں مجھ تک کوئی حدیث نہیں پہنچی ہے اس نے کہا کہ اپنی رائے سے جواب دے دیجئے بولے کہ ممکن ہے کل وہ رائے بدل جائے پھر میں تم کو کہاں ڈھونڈتا پھروں گا۔ اسی طرح امام احمد بن حنبل سے ان کے بیٹے عبداللہ نے دریافت کیا کہ اگر کوئی شخص  کسی جگہ ہو جہاں اصحاب رائے ہوں لیکن ایسا محدث نہ ہو جو رطب و یابس میں تمیز کر سکتا ہو تو کیا کرے ؟ بولے کہ محدث ہی سے پوچھے  اور اصحاب رائے کے پاس نہ جائے کہ ضعیف حدیث بھی رائے سے بہتر ہے۔ اس طرح یہ لوگ رائے سے تو بچے رہے مگر  ضرورتوں کو کیسے روکتے اس کا بلا ارادہ نتیجہ یہ نکلا  حدیثیں بنائی گئیں اور اس کثرت سے کہ پھر  رائے کی حاجت کم رہ گئی۔
مدینہ میں امام مالک بن انس  تھے ان کے شاگرد  تھے شافعی اور شافعی سے احمد بن حنبل نے اخذ کیا اس طرح یہ تینوں  مذاہب تھوڑے تھوڑے فرق کے ساتھ ایک ہی سلسلہ کی کڑیاں ہیں۔ امام مالک اور شافعی بھی رائے اور قیاس کو استعمال کرتے تھے لیکن واقعات میں مفروضات میں نہیں۔ اور نہایت احتیاط کے ساتھ بشرطیکہ  مبنی کوئی مستند روایت  ہو اور حنبلی مذہب کی بنیاد تو تمام تر  حدیث پر ہی ہے۔ غالباً یہی وجہ ہوئی کہ امام اوزاعی  اور داؤد ظاہری کے مذاہب جو  اس سے قریب تھے اسی میں جذب ہو کر رہ گئے۔عراقی مذہب کے بھی ایک  بڑے رکن امام  محمد نے امام مالک کی شاگردی اختیار کی تھی لیکن یہاں تفریع مسائل کے جو اصول ابراہیم  نخعی  کے زمانے سے بن چکے تھے ان کے مطابق رائے کا استعمال برابر جاری رہا اس وجہ سے فقہا کے دو نمایاں گروہ ہو گئے۔ اصحاب حدیث و اصحاب رائے جن میں باہم اختلاف  بھی تھے اور مخالفت بھی۔
عراقی فقہ
عراقی فقہیوں کی جماعت اپنے قاعدوں کے مطابق قیاس کو آزادی کے ساتھ استعمال کرتی تھی یہی  وجہ ہوئی کہ ان میں اختلافات کی بہت کثرت ہوگئی۔ حجازی فقہیوں میں  بھی اختلافات ہیں مگر بہت کم۔ بلکہ امام ابو حنیفہ و شافعی میں بھی اس قدر اختلافات نہ ہوں گے جس قدر کہ خود فقہا عراق میں ہیں جس کی وجوہ یہ ہیں۔
1۔ قیاسات کا مدار فکر پر ہے اور سب کا طریق فکر ایک سا نہ تھا نہ ہو سکتا تھا چنانچہ خود صاحبین  یعنی امام ابو یوسف  اور امام محمد  جو ایک ہی استاد کے شاگرد  اور ایک طریق فکر و اصول کے  پیرو ہیں بے شمار اختلافات ہیں۔
2۔ یہ لوگ مفروضات میں گھس جاتے یعنی ہر ایک مسئلہ کی جتنی خیالی شکلیں ہو سکتیں تھیں سب کو معرض  بحث لاتے تھے جن کے جوابات مختلف ہوتے تھے ایک مسئلہ کا حکم  نکالتے پھر  استاد سے "ارایت لوکان کذا" (دیکھئے تو اگر صورت یہ ہو) کہہ کر اس  صورت کو حل کرتے۔ اصحاب حدیث اس کو سخت ناپسند کرتے تھے امام شعبی نے کہا کہ ان لوگوں سے مجھے اتنی نفرت ہے کہ مسجد میں اتے ہوئے کوفت ہوتی ہے۔ کسی نے پوچھا کن لوگوں سے ؟ بولے ان آرائتیوں سے۔
امام مالک کی محفل بہت با وقار تھی ان سے کسی کو سوال کرنے کی جرات  بڑی مشکل سے ہوتی تھی۔ اسدبن الفرات  نے ایک بار کوئی سوال امام موصوف سے کیا اس کا انھوں نے جواب دیا پھر انھوں نے پوچھا اگر شکل یہ ہو بولے کہ یہ سلسلہ بنت سلسلہ ہے اگر اس کے خواہشمند ہو تو عراق چلے جاؤ۔ اس زمانے میں حدیث کا غلبہ اس قدر تھا کہ بلا روایتی سند کے کسی قول  استباط یا اجتہاد کی کوئی قیمت نہیں سمجھی جاتی تھی غالباً یہی وجہ ہوئی کہ عراقی فقہا بھی مسائل میں اپنی رایوں کی تائید کے لئے  حدیثیں پیش کرنے پر مجبور ہوئے مگر ان کی بہت سی روایتیں ایسی ہیں جن کی زبان تک محدثانہ نہیں بلکہ فقہیانہ ہے۔
امام ابو حنیفہ کے شاگرد  رشید امام ابو یوسف  بغداد کے قاضی القضاۃ مقرر ہو گئے انھوں نے اپنی قابلیت سے فقہ حنفی کو دولت عباسیہ کا  رسمی قانون بنا دیا جس کے باعث اس میں بہت وسعت پیدا ہو گئی اور مدت دراز تک  مشرقی ممالک میں اسلامی مدنیت  کا ساتھ دیتی رہی۔ علامہ ابن خلدون  نے افریقہ اور اندلس میں مالگی مذہب کے پھیلنے کی وجہ بیان کرتے ہوئے لکھا ہے کہ چونکہ ان ممالک میں بداوت تھی اور ان کے باشندے ا س تہذیب سے جو عراق میں تھی نا آشنا تھے اس وجہ سے مالگی مذہب جو سادہ اور ان کی طبائع  کے مناسب حال تھا ان میں مقبول ہوا۔ اس قول سے ظاہر ہوتا ہے کہ وہ سمجھتے ہیں کہ امام جس شہر کا ہوتا ہے اس کی بداوت یا حضارت کاا ثر نہ  صرف  اس کی فقہ بلکہ اس کی رائے کی تکوین پر بھی پڑتا ہے۔ حالانکہ فقہ کی بنیاد  کتاب و سنت پر ہے جو مقامی اثر سے بالاتر ہے۔
بے شک حنفی فقہ میں بعض بعض مسائل میں وسعت اور رخصت نظر آتی ہے مثلاً وہ نماز کو فارسی میں پڑھنے کی بھی اجازت دیتی ہے اور قرآن کی تلاوت کو دوسری زبانوں میں مباح کرتی ہے اسی طرح عاقل و بالغ عورت کو بلا ولی کے نکاح کا اختیار دیتی ہے اور امام مالک اور شافعی  ان امو کو روا نہیں رکھتے مگر اسی کے ساتھ  کہیں کہیں تنگی اور سختی بھی ہے مثلاً اس میں نکاح کے معاملے میں کفایت کا اعتبار کیا گیا ہے کہ قریش فلاں قبیلہ کے کفو ہیں اور عجمی نو مسلم  عرب کے کفو نہیں ہیں۔ اس کفایت نے اسلامی برادری  کی وسعت کو مٹا دیا اور اس کی اشاعت کی راہ میں رکاوٹ  کا موجب ہوئی۔ بہت سے گھرانے آسانی سے اسلام لانے کے لئے آمادہ ہو سکتے ہیں اگر ان کو یقین ہو جائے کہ ان کی بیٹیاں اچھے گھروں میں جا سکیں گی بخلاف  اس کے مدنی فقہ  میں سارے کلمہ گو کفو تسلیم کئے گئے ہیں اسی طرح حنفی فقہ نے عورتوں کے حق خلع کو ضبط کر لیا جس کے نتائج ہند میں ہمارے سامنے ہیں کہ مسلمان بیویاں اپنے شوہروں کے مظالم سے تنگ آ کر  جب رہائی کی کوئی صورت نہیں دیکھتی تو مذہب تبدیل کرنے پر مجبور ہو جاتی ہیں۔اس لئے علامہ موصوف  کی یہ رائے  فقہوں کے تقابلی مطالعہ پر نہیں بلکہ  محض قیاس پر مبنی ہے۔  بے شک امام ابو حنیفہ کے اقوال عام طور پر قرآن کے مطابق ہیں۔ حنفی فقہ سے ان کو نکال لینے کے بعد  اس کا بقیہ حصہ سب فقیہوں سے زیادہ ترمیم کے قابل ہے۔
متاخرین فقہا حنفیہ  نے تو خیالی تعریفوں اور قانونی موشگافیوں میں اس قدر غلو کیا ہے کہ  ابواب و نکاح  و طلاق میں ان لفظی بحثیں عقل و علم کی حد  سے آگے بڑھ گئی ہیں اور کتاب الخیل جس میں صرف  جمیر کو دھوکا دینے بلکہ عین شرعی قوانین کو بیکار  کرنے کی کوشش کی گئی ہے تقویٰ کے خلاف ہے۔
تقلید
ہر صاحب نظر اس بات کو سمجھ سکتا ہے کہ قانون سازی کا حق صرف مرکزی جماعت کو ہے اسی کا بنایا ہوا قانون  پوری امت کا قانون ہوتا ہے۔ لیکن خلافت راشدہ کے بعد  جب امت کی دینی مرکزیت جاتی رہی تو اس مذہبی انفرادیت میں علماء نے شخصی فقہیں مرتب کیں انھوں نے جو کچھ کیا خلوص اور تقویٰ کے ساتھ کیا ان کی شخصیتیں  اس قدر محترم تھیں کہ خلفاء کو جب تک ان کی سیاست  پر زد نہ پڑتی ہو کبھی ان کے مسائل  میں دخل دینے کی جرات نہ ہوئی امام مالک کو جو  مجبور کی طلاق کو ناجائز کہتے تھے عباسی خلیفہ نے کوڑوں سے پٹوایا تو اس کی وجہ یہ نہ تھی کہ یہ مسئلہ غلط تھا  بلکہ اس  سے مجبور کی بیعت خلافت ناجائز قرار پاتی تھی۔
ان فقہا کرام کا  مقصد یہ ہرگز نہیں تھا  کہ ان کی بنائی ہوئی فقہوں کو لوگ  الگ  الگ  مذہب بنا لیں اس لئے ان کے بعد کے علماء کا فرض تھا کہ ان میں سے ہر ایک کو اپنا پیشوا مان کر  ان کے اجتہادوں میں امتزاج پیدا کرتے اور سب فقہوں کو ملا کر  ایک فقہ بنا لیتے لیکن ایسا نہ ہوا بلکہ ہر فقہ  کے پیروؤں نے رفتہ رفتہ  اسی کو اپنا مذہب بنا لیا اور دوسرے ائمہ کی فقہوں کو چھوڑ دیا اس تقلید کا یہ نتیجہ نکلا کہ امت میں تفریق اور نزاع بڑھتی گئی با لا آخر یہ طے پایا کہ چاروں مذاہب حق ہیں مگر اس کا مفہوم یہ رکھا گیا کہ حنفی مذہب حنفیوں کے لئے شافعی مذہب شافعیوں کے لئے حق ہے۔ ایک کو دوسرے کی فقہ کے مطابق  فتویٰ دینا روا نہیں اس سے نزاع تو کم ہو گئی مگر تفریق بد ستور  باقی رہی جو آج تک قائم ہے۔ ہر ہر فرقہ کے امام الگ ہیں علماء الگ ہیں کتابیں الگ ہیں گویا  ہر فقہ ایک مستقل مذہب ہے اور ہر ایک کے پیرو  ایک مستقل امت یہاں تک کہ خانہ کعبہ میں چار مصلے الگ الگ تعمیر کئے گئے جو امت کے مذہبی تفریق کے مظاہر ہیں اور جن کو دیکھ کر ہر صاحب  بصیرت اور درد مندمسلم کو قلق ہوتا ہے۔
شیعہ فقہ
شیعہ حدیث و فقہ کا بڑا مرجع امام صادق کی ذات ہے بلکہ انھی کی نسبت سے یہ مذہب جعفری کہلاتا ہے وہ نہ اجماع کو صحیح سمجھتے ہیں نہ قیاس کو۔ اس لئے اس فقہ کا تمامتر  دارومدار کتاب و سنت پر ہے چونکہ شیعوں کی حدیث  اپنے ائمہ سے متعلق  عقائد رکھنے کی وجہ سے سنیوں سے مختلف ہے اس کی وجہ سے ان کی فقہ بھی الگ ہو گئی۔ یوں تو فریقین  کے اختلافی مسائل بہت ہیں جن کا شمار مشکل ہے لیکن تین مسئلوں میں اہل سنت سے الگ ہو کر  شیعوں نے اپنے فرقہ کا امتیاز قائم کیا۔
1۔ وضو میں پاؤں دھونے کی بجائے ان کا مسح کرتے ہیں۔
2۔ اذان میں حی علی الفلاح کے بعد  حی علی خیر العمل پکارتے ہیں۔
3۔ متعہ کوجائز سمجھتے ہیں جو سنیوں کے ہاں شروع سے بالاتفاق حرام ہے۔
متعہ یہ ہے کہ ایک معین مہر پر معین مدت کے لئے نکاح کیا جائے اس میں نہ تعداد کی حد ہے نہ گواہ کی ضرورت  نہ وراثت ہے  طلاق  مدت گزر جانے کے بعد  نکاح خود بخود ختم ہو جاتا ہے۔ شیعہ نے بھی کوشش کی کہ خانہ کعبہ میں ایک مصلیٰ مذہب جعفری کا قائم ہو جائے نادر شاہ ایرانی سالہسال تک سلاطین عثمانیہ کو خط لکھتا رہا مگر سلطان محمود خان اور ترکی کے شیخ الاسلام نے نہ مذہب جعفریہ کی صحت تسلیم کی اور نہ کعبہ میں اس کا مصلی منظور کیا۔
خلاصہ
ہم نے قرآنی تعلیمات کے ساتھ تفصیل سے یہ بات واضح کر دی ہے کہ اسلام  کا اصل مقصود  یہ ہے کہ جملہ بنی نوع انسان  اکیلے اللہ کے بندے اور باہم بھائ بھائی ہو جائیں سب کے حقوق مساوی ہوں کوئی کسی پر حکمراں نہ ہو اور سارا نظام قوانین الٰہی  کے ماتحت ہو۔
حکومت الٰہی
رسول اللہ نے اپنے زمانے میں جس طریق پر امت کو چلایااس کے متعلق کچھ لکھنا  ہی غیر ضروری ہے وہ تو خالص  پیغمبرانہ تعلیم  اور مربیانہ تربیت تھی جو عالم کی تاریخ میں بے نظیر ہے۔ آپ کا 23 سالہ عہد  نبوت گویا  23 موتیوں کی مالا ہے جو زمانے کی گردن میں پڑی ہوئی ہے آپ کی صحبت سے فیض  سے  صحابہ کرام نے خلافت  کو انھیں اصولوں پر  کیا۔ خلیفہ میں شاہانہ تمکنت  اور حکومت کی کوئی شان نہ تھی عام لوگوں کی طرح وہ بھی سڑکوں پر پیدل پھرتا  تھانہ اس کے ساتھ محافظ ہوتے تھے نہ نقیب سب لوگ اس سے ملتے اور سب سے وہ ملتا اس میں اور دوسرے مسلمانوں میں بجز عہدہ خلافت کے کوئی امتیاز نہ تھا نہ اس کو اس قسم کی دینی ریاست حاصل تھی کہ جو چاہے حکم دے دے وہی مذہبی مسئلہ ہوجائے بلکہ صرف دینی احکام کے نافذ کرنے کا مجاز تھا۔ اس خلافت کا کل زمانہ 27 سال رہا  ان سالوں میں مسلمانوں کو وہ سربلندی نصیب ہوئی کہ ترکستان سے بحر خزر تک اور افریقہ میں تیونس تک اسلام پھیل گیا اور قوت اس قدر زبردست ہو گئی کہ روئے زمین پر کسی کو اس سے ٹکرانے کا یارانہ نہ رہا۔یہ تمام آسمانی برکتیں اور فتوحات  اور امت اسلامیہ کی یہ عظمت  و شان اس وجہ سے تھی  کہ سب اسلامی نظام میں منسلک اور اکیلے اللہ کے بندے تھے خلیفہ کی ذات میں ان کی مرکزیت تھی جس کی وجہ سے ان کے ملی مقاصد  متعین تھے اور  ساری امت ایک محور پر گھومتی تھی وہ نہ صرف خود بھائی بھائی تھے بلکہ ساری دنیا  کی قوموں کے لئے انھوں نے حکومت الٰہی  کا مامن  اور ملجا تیار کر دیا تھا کہ جو چاہے آ کر  ان کا بھائی بن جائے اور مساوی حقوق لے لے۔
عہد بنی امیہ
خلافت راشدہ کے بعد  بنی امیہ کا دور آیا جو 25 ربیع الاول  41 ہجری سے جس دن امیر معاویہ کے ہاتھ پر خلافت کی عام بیعت ہوئی شروع ہوا اور  اس دور میں جو 92 سال تک رہا امت ایک ہی جھنڈے کے نیچے تھی ان خلفا کی ذات میں بھی امت کی سیاسی  مرکزیت  قائم رہی اور خواہ کیسے ہی رہے ہوں اسلامی قوت  اور شوکت کو انھوں نے سنبھالے رکھا بلکہ ولید  بن عبد الملک کے عہد میں تو فتوحات کے حدود مشرق میں سندھ اور چینی ترکستان تک اور  مغرب میں اندلس تک پہنچ گئے تھے اور بری فوجوں کے علاوہ ایک طاقتور بحری بیڑہ بھی تھا جس نے سطح آب پر کئی بار رومیوں کو شکستیں دیں تھیں دولت کی فراوانی کا یہ حال تھا کہ ہر اندھے اور  جذامی کو ایک خادم دیا گیا تھا جس کے اخراجات بیت المال سے ملتے تھے اور اہل نصاب راتوں کو اشرفیاں لے کر گھومتے تھے مگر کوئی لینے والا نہیں ملتا تھا۔
استبداد
مگر باوجود ان خوبیوں کے مرض پیدا ہو چکا تھا یعنی استبداد۔ وہ استبداد جو اقوام امم کے لئے ہمیشہ مہلک ثابت ہوا ہے اس کا پہلا مظہر  خود ان کی خلافت تھی خلفاء راشدین میں اگرچہ ہر ایک کی نوعیت انتخاب جداگانہ تھی مگر مشورہ  اور بیعت عامہ یعنی جمہوریت کی روح ہر ایک میں موجود تھی لیکن امیر معاویہؓ جو بنی امیہ کے بانی ہیں ان کا انتخاب عام نہیں ہوا تھا صرف اہل شام نے ان کو خلیفہ بنایا تھا اور اہل عراق نے حضرت علی کے بعد امام حسن کو منتخب کیا تھا مگر امیر معاویہ نے ان پر لشکر کشی کی تو  انھوں نے مصالحت  کر لی لہذا اہل عراق نے بھی امیر معاویہ کے ہاتھ پر بیعت کر لی مگر مغلوب ہو کر اس وجہ سے ان کی خلافت میں تغلب  شامل تھا  چنانچہ فاتح قادسیہ  سیدنا سعد بن ابی وقاص  جو عشرہ مبشرہ میں سے ہیں جب امیر معاویہ ؓ کے پاس آئے ان کو اس طرح سلام کیا  جس طرح بادشاہوں کو کیا جاتا ہے امیر معاویہ ہنسے اور  کہا اگر تم مجھے امیر المومنین کہتے تو کیا بگڑ جاتا انھوں نے جواب دیا کہ تم نے خلافت حاصل کی ہے  اگر مجھے ملتی تو میں اسے کبھی قبول نہ کرتا۔
غرض اہل نظر  اور ارباب تقویٰ  خلافت کو اسی رنگ میں دیکھنا چاہتے تھے جو خلفاء راشدین کے عہد میں تھا امیر معاویہ کا غلبہ اور تسلط  سے اس کو حاصل کرنا ان کو پسند نہ تھا اگرچہ بعد میں یہ تغلب  رضامندی میں بدل گیا تھا کیونکہ امیر معاویہ کی خلافت کی قابلیت  میں کسی کو اختلاف نہ تھا  لیکن انھوں نے خلیفہ کے انتخاب کے دستور کو ہی توڑ ڈالا اور اپنے بعد اپنے بیٹے یزید کو ولی عہد مقرر کیا جس کے بعد سے خلفاء بنی امیہ سلسلے وار اپنے ہی خاندان کے افراد میں سے جس کو چاہتے ولی عہد بناتے یہی وجہ تھی کہ ان کی خلافت  پر استبدا د غالب رہا اور ان کی حکومت خاندانی سلطنت ہو گئی۔
قہر و غلبہ
بنی امیہ کے عہد میں قہر و غلبہ کی حکمرانی تھی یہاں تک کہ عبد الملک  نے جو ان کا سب سے مدبر خلیفہ تھا صاف صاف کہہ دیا تھا کہ تم لوگ کیونکر یہ خواہش رکھتے ہو کہ ہم شیخین کے طریقے سے تمھارے اوپر حکومت کریں پہلے خود تو ویسے بنو جیسے اس زمانے کے لوگ تھے۔ اس وجہ سے ان کے زمانے میں وہ مظالم ہونے لگے جو استبداد میں لازمی ہیں لوگ سختی کے ساتھ دبائے جانے لگے جس کی طرف سے مخالفت ہوتی اس کا سر کٹوا کر مشتہر کیا جاتا کہ دوسرے لوگ ڈر جائیں اور مخالفت کا خیال دل میں نہ لائیں۔ خلفاء کے علاوہ ان کے بعض بعض عمال نے بھی آزاد طبع اور حریت پسند  مسلمانوں کو جنھوں نے خلافت راشدہ کا عہد دیکھا تھا نہایت سختی کے ساتھ محکوم بنانا شروع کیا زیاد اور اس کے بیٹے کے مظالم مشہور ہیں یہ صرف شبہ پر لوگوں کو گرفتار کر کے سخت سزائیں دیتے تھے حجاج بن یوسف  والی عراق جو بنی امیہ کا سب سے معتمد وزیر تھا اپنے ظلم و ستم میں خصوصیت کے ساتھ بدنام ہوا۔
چونکہ استبداد کی خاصیت یہ بھی ہے کہ اس کی حکومت رعایا  کے فائدے کے لئے نہیں بلکہ حکمراں جماعت کے مقاصد کے لئے ہوتی ہے اس وجہ سے  یہ خلفاء  اپنے مخصوص  اغراض و مقاصد  کے لئے ملت میں وحدت رکھنا بھی نہیں چاہتے تھے بلکہ اسلامی تعلیم کے خلاف  ان میں جاہلانہ قبائلی عصبیتوں کو ابھار کر  ایک کو دوسرے کا دشمن رکھتے تاکہ ضرورت پر ایک فریق  سے دوسرے فریق  کے مقابلے میں کام لے سکے۔
بیت المال
سب سے بڑی بات یہ تھی کہ خلفاء راشدین  عام افراد ملت کی طرح زندگی بسر کرتے تھے بیت المال کو مسلمانوں کی ملکیت سمجھتے تھے اور اس میں سوائے  اس کے جو  ان کے گزارہ کرنے کے لئے مقرر کر دیا جائے اپنی ذات کے واسطے ایک حبہ بھی نہیں لیتے تھے اس پر بھی کہا کرتے تھے کہ خلافت کی ذمہ داریوں سے قیامت کے دن  اگر ہم بلا عذاب  اور ثواب کے نکل گئے تو بہت بڑی کامیابی ہے لیکن خلفاء  بنی امیہ شاہانہ شان و شوکت سے رہتے بیت المال کو اپنی ذاتی ملکیت سمجھتے اور جس طرح چاہتے اپنی منشا کے مطابق صرف کرتے۔  ظاہر ہے کہ جس کا اقتدار  خزانے پر ہو گا وہی ملک میں لوگوں پر اپنا اثر قائم رکھ سکتا ہے۔ یہ خلفاء مسلمانوں کے بیت المال کو  اپنے استبدادی مقاصد میں صرف کر کے لوگوں کو اپنے تابعدار بناتے کیونکہ جو لوگ ان کے یہاں سے وظائف پاتے ان میں یہ جرات ہی نہ رہتی کہ مخالفت کر سکیں۔ جو نافرمانی پر آمادہ ہوتا اس کا وظیفہ بند کر دیا جاتا چنانچہ یزید کے عہد میں ایک حرمین کے اور ولید کے دور میں آل حزم کے وظائف بند کر دئے گئے انصار کے وظائف بارہا اس بنا پر روک دئے گئے کہ اہل بیت کی طرفداری کرتے ہیں۔ مدینے کا عامل زکوٰۃ کی رقم قریش  کے سرداروں کو قرض دیا کرتا تھا جس کی وجہ سے ان پر قابو رکھتا تھا جہاں ان سے کوئی مخالفانہ حرکت نمایاں ہوتی فوراً قرض کا مطالبہ شروع ہو جاتا ان سب باتوں کا نتیجہ یہ ہوا کہ لوگ بنی امیہ کی اطاعت پر مجبور ہو گئے۔
ہوس زر
خلافت راشدہ میں ممالک مفتوحہ  سے محاصل  اس لئے وصول کئے جاتے کہ مجاہدین کی ضروریات رفع کی جائیں اور فقراء و مساکین  کی احتیاج کا سد باب  کیا جائے لیکن بنی امیہ کا نصب العین  چونکہ اپنے گھرانے میں مستقل سلطنت قائم کرنا تھا اس لئے ان کو  ضرورت ہوئی کہ طاقتور قبائل و اشخاص پر  اپنا اثر قائم رکھیں اس کی صورت سوائے اس کے اور کیا تھی کہ ان کو دولت سے اپنا طرفدار بنائیں چنانچہ انھوں نے بیت المال کو اپنے مقاصد کے حصول کا ذریعہ بنایا اور جا بیجا  بے دریغ رقمیں صرف کرنے لگے امراء و روساء قبائل کے علاوہ خطباء و   شعراء کو  بڑی بڑی رقمیں  زبان بندی اور اپنی مدح و شنا  کے لئے دی جاتی تھیں یہی وجہ ہوئی کہ محاصل کے حصول میں ناجائز  سختیاں عمل میں آنے لگیں یہاں تک کہ بعض صوبوں کے ذمیوں سے مسلمان ہو جانے کے بعد  بھی جزیہ وصول کیا جانے لگا افریقہ اور خاص کر  خراسان میں اس جھگڑے نے بہت طول کھینچا  جب حضرت عمر بن عبد العزیز  خلیفہ ہوئے تو  انھوں نے یہ کہہ کر  ہم مبلغ ہیں محصل نہیں ہیں  اس خلاف طریقہ اسلام کو بند کر دیا جس کے بعد لاکھوں ترک حدود  سمر قند میں جو اسلام سے برگشتہ ہو گئے تھے پھر مسلمان ہو گئے۔
الغرض  شخصی اور استبدادی  حکومت کی جو لازمی خرابیاں ہیں وہ خلافت بنی امیہ میں پیدا ہو چکیں تھیں وہ اگرچہ مسلمانوں کا مرکز تھے لیکن ان کی مرکزیت  خلفاء راشدین کی طرح  اخوت و مساوات  اور جمہوریت کی مرکزیت نہ تھی بلکہ انھوں نے ملت کو جو خلافت راشدہ  میں صرف اللہ کی غلام تھی اپنا غلام بنا لیا۔
بنی عباس
عباسیہ جنھوں نے مخفی تبلیغوں  سے بنی امیہ کی بغاوت کا بیج بویا  پھر ان کے مقابلے کے لئے لوگوں کو کھڑا کیا جب کامیاب ہو کر 132 ہجری میں تخت خلافت پر آگئے تو انھوں نے بھی وہی استبداد قائم رکھا جو بنی امیہ کے عہد میں تھا ان میں سے آٹھ خلفاء کا زمانہ جو تقریباً  سو سال رہا  قوت اور شان و شوکت کا زمانہ تھا  انھوں نے شعائر اسلامی  کا احترام  رکھا نمازیں بھی پڑھتے تھے حج بھی کرتے تھے اور جہاد میں بھی حصہ لیتے تھے مگر باوجود اس کے ملک و ملت کو ہمیشہ کے لئے اپنا اور اپنی اولاد کا غلام رکھنا چاہتے تھے ایک کی بجائے دو دو تین تین ولی عہد مقرر کرتے تھے اور ان عہد ناموں پر اللہ رسول  ملائکہ بلکہ جنات تک گواہ بنائے جاتے تھے تاکہ یہ جائداد کسی دوسرے کے ہاتھ نہ جاسکے اور ابد تک  ساری ملت اسلامیہ انھیں کے شکنجہ استبداد میں رہے۔
خلفاء بنی امیہ کو جملہ امت  کی مرکزیت سیاسی بھی حاصل تھی مگر بنی عباس  کے قبضے سے اندلس  روز اول سے خارج رہا  جہاں بنی امیہ کے بغایا  میں سے ایک شخص  عبدالرحمن بن  معاویہ نے پہنچ کر سلطنت قائم کر لی تھی جو تھوڑے ہی دنوں کے بعد  عظمت و شان کے لحاظ سے خلافت عباسیہ کی حریف ہو گئی تھی۔علاوہ بریں  عہد بنی امیہ میں قوت کی حکمرانی تھی کیونکہ ان کی سلطنت اپنی قوم عربوں کی عصبیت  اور طاقت پر قائم تھی مگر بنی عباس  نے عجمیوں خاص کر خراسانیوں کی مدد سے سلطنت حاصل کی تھی اس وجہ سے کوئی قومی طاقت  ان کے پاس نہ تھی بجز  اس کے کہ خلیفہ عرب تھا اور زبان عربی تھی سرتاسر عجمی تھی اور ساری وزارتیں اور امارتیں موالیوں کے ہاتھ میں تھیں یہی وجہ ہوئی کہ ان کو یہ خطرہ ہوا کہ کہیں یہ خلافت کو ہمارے ہاتھوں سے نکال کر  دوسروں کو نہ دے دیں چنانچہ انھوں نے ایرانیوں کی طاقت کے بالمقابل ترکوں کی بھی ایک فوج رکھی تاکہ توازن قائم رکھ سکیں مگر اس ترکی فوج نے خود خلفاء پر تغلب حاصل کر لیا جس کو چاہتے تھے خلیفہ بناتے تھے جس کو چاہتے معزول بلکہ قتل کر دیتے تھے۔ خلفاء کی اس بے بسی کے زمانے میں سارے انتظامات  درہم برہم ہو گئے اور نئی نئی سلطنتیں ظہور پذیر ہونے لگیں جب کے غلبہ  سے وہ  بے دست و پا ہو گئے اور ہالمہ و سلاجقہ کے تلسط کے عہد میں جو صدیوں رہا ان خلفاء کا اثر صرف مذہبی رہ گیا تھا اور حکومت سلاطین کے ہاتھوں میں تھی۔
خلافت کا مقصد یہی تھا کہ جملہ بنی نو انسان  صرف حکومت الٰہی  کے فرمانبردار ہوں نہ انسانوں کے لیکن اموی اور عباسی خلفاء نے اس کو محض  خاندانی سلطنت  بنانے کی کوشش کی جس کا انجام وہی ہوا جو ہر ایسے دنیاوی کاموں کا ہوا کرتا ہے امراء ولایت  نے جب خلفاء کی یہ خود غرضی دیکھی تو ان میں بھی اس قسم کی خواہش پیدا ہوئی اور وہ یکے بعد دیگرے خود مختار ہوتے گئے۔ خلفاء کا صرف رسماً  اس قدر اثر رہ گیا تھا کہ متغلبین تحفے اور ہدیے بھیج کر ان سے اپنی اپنی حکومتوں کی سند لکھوا لیتے آخر 656 ہجری میں یہ بے جان خلافت ہلاکو کے ہاتھوں غارت ہو گئی۔
خلفاء عثمانیہ
بغداد کی تباہی کے بعد سلاطین مصر نے انھی بقایا بنی عباس میں سے ایک شخص کو  مصر میں خلیفہ بنا لیا تاکہ اس ذریعہ سے اپنی حکومت کو مستحکم رکھیں ان خلفاء عز ل و نصب  خود سلاطین مصر کے اختیار میں تھا جن کے وظیفے پر یہ گزارا کرتے تھے 923 ہجری میں سلطان سلیم  عثمانی نے مصر فتح کر کے خلافت بھی حاصل کر لی اور اس طرح  اپنے دنیاوی  وقار کے دستار میں دینی عزت کا طرہ بھی لگا لیا لیکن خلفاء عثمانیہ بالطبع  اپنے رتبہ سلطنت ہی کو  جس کے ذریعے انھوں نے خلافت حاصل کی تھی بالاتر سمجھتے رہے اور سوائے سلطان کے کبھی اپنے آپ کو  خلیفہ کہلانا پسند نہ کیا۔ انھوں نے شروع سے آخر تک  بجز حرمین شریفین  کے خادم اور جزیرۃ العرب  کے محافظ ہونے کے جو فتح مصر  کے بعد سے ان کی سلطنت کا  جزو ہو گیا تھا فرائض خلافت کا  خیال نہ رکھا یہاں تک کہ حج  جس میں اقصائے عالم کے مسلمان آ کر  شریک ہوتے ہیں اور جو  اجتماع ملت کا  دینی مرکز بھی ہے اس میں وہ کبھی نہیں آئے۔ بلآخر 1342 ہجری میں جمہوریہ ترکی نے اس خلافت کا بھی  جو اتحاد ملت کا ایک بوسیدہ رشتہ اور  بے معنی  ادارہ رہ گیا تھا الغا کر دیا جس کے بعد سے مسلمانوں کی مرکزی زندگی کا نام بھی جاتا رہا۔
موجودہ حالت
آج (یعنی 1944تک)  امت اسلامیہ تعداد تمام ممالک میں  تخمینا ساٹھ کروڑ بتائی جاتی ہے جو دنیا کی بڑیٰ سے بڑی قوموں کی تعداد سے  اگر زیادہ نہیں تو کم بھی نہیں ہے۔ مگر ان میں ماسوائے ترک ایرانی افغان  اور عرب کے جن کی مجموعی تعداد  چھ کروڑ سے زیادہ نہیں ہے بقیہ  ساری امت غیر مسلموں حکومتوں کے قبضے میں ہے یعنی مسلمانوں کی مجموعی آبادی کا  زیادہ سے زیادہ صرف دسواں حصہ ہے جو آزاد کہا جا سکتا ہے ان آزاد اقوام مسلمہ کا بھی کوئی ایک مرکز نہیں ہے بلکہ  خود مختار سلطنتوں میں بٹی ہوئی ہے عرب جس سے اسلام کا چشمہ ابلا تھا آج اس میں چھوٹی بڑی نو ریاستیں ہیں  یہ تشتت نتیجہ ہے امراء ع سلاطین  امت کی ان مطلق العنانیوں کا جن کی وجہ سے انھوں نے مرکزیت لحاظ نہیں رکھا اور اپنے ذاتی اغراض و مقاصد  کے پیچھے  ملت کے انجام پر نظر نہیں دالی جو قومیں غیروں کی  محکوم ہیں ان کا انتشار تو اس درجہ پر پہنچ گیا ہے کہ ان کے اعمال سے صلاحیت  مفقود ہو گئی ہے ادھر کم سے کم دو سو سالوں کے کارناموں پر اگر نظر ڈالی جائے تو معلوم ہوتا ہے کہ باوجود کوششوں  اور قربانیوں کے بھی کامیابیوں کا منہ دیکھنا نصیب  نہیں ہو سکا۔ مراکش  سے لے کر دیوار چین تک  کتنے ہنگامے اٹھے اور مجاہدانہ معرکے ہوئے مگر ہر ایک میں نقصان ہی اٹھانا پڑا وجہ صرف یہ ہے کہ امت کا شیرازہ بکھرا ہوا ہے اور کوئی مرکز نہیں ہے جو اس کی قیادت کرے۔
قرآن کا وعدہ حق ہے کہ عزت مومنوں کے لئے ہے 
ان العزۃ للہ  ولرسلہ وللمومنین (63/8)
عزت اللہ اور اس کے رسول اور مومنوں کے لئے ہے۔
قرآن یہ بھی کہتا ہے کہ مومنوں کی مدد اللہ کے ذمہ ہے او ر وہی سربلند رہیں گے۔
وکان حقاً  علینا نصر  المومنین (30/47)
اور ہمارے اوپر حق ہے مومنوں کی مدد کا۔
ولا تھنواولا تحذنوا انتم  الاعلون ان کنتم  مومنین (3/139)
اور نہ سست بنو  اور نہ غم کرو  اگر تم مومن ہو تو تم ہی سر بلند رہو گے۔
قرآن یہ بھی اطمینان دلاتا ہے کہ کفار کو مومنوں پر کبھی غلبہ نہیں ہو گا۔
ولن یجعل اللہ للکافرین  علی المومنین سبیلاً (4/14)
اور اللہ کافروں کو کبھی مومنوں کے اوپر  راستہ نہ دے گا۔
ولو قاتلکم  الذین کفروا  لولوالادبار ثم لا یجدون  و لیا و لا نصیراً (4/42)
اور جو کفار تم سے لڑیں گے تو پیٹھ پھیر لیں گے اور وہ کوئی پشت پناہ  اور مدد گار نہیں پائیں گے۔
اور قرآن مومنوں کے لئے روئے زمین کی بادشاہت کا  بھی وعدہ کرتا ہے۔
وعد الله الذین امنوا  منکم  و عملو الصلحت لیستخلفنه م فی الارض (64/55)
تم میں سے جو لوگ ایمان لائے اور عمل صالح کرتے رہے ان سے اللہ کا  وعدہ ہے کہ ان کو ضرور  روئے زمین میں بادشاہ بنائے گا۔
لیکن اس کے خلاف صدیوں سے مسلمان مسلسل زوال  اور انحطاط سے گرداب  میں پھنسے ہوئے ہیں جو سرعت کے سا تھ ان کو ہلاکت  اور تباہی کی طرف لے جار ہا ہے۔وہ نہ صرف زندگی کی دوڑ میں اقوام عالم سے پیچھے رہ گئے ہیں بلکہ ان کا بڑا حصہ کفر و شرک  سے مغلوب ہو کر  محکومیت  کے دردناک عذاب  میں گرفتار ہے جس سے رہائی کی کوئی صورت نظر نہیں آتی۔ ہمارا ایمان ہے کہ قرآن کے وعدے غلط نہیں ہو سکتے۔  اور ممکن نہ تھا کہ مومن ہوتے ہوئے اللہ اپنے وعدے پورے نہ کرتا اس لئے ہم کو یقین کرنا پڑتا ہے کہ ہمارا مومن اور صالح العمل ہونا اللہ کے نزدیک  مسلم نہیں ہے جس کی وجہ سے ہم ان وعدوں کے مستحق نہ رہ سکے۔
ذہنی تشتت
رسول اللہ۔ اللہ کی طرف سے ایک کتاب لے کر آئے تھے یعنی قرآن کریم جس پر عمل کر کے صحابہ کرام نے دینی اور دنیاوی سربلندی  حاصل کی خلفاء راشدین  رضی اللہ عنہم نے اپنا عمل  اسی کتاب پر رکھا اور امت کو اس سے ہٹنے نہ دیاجس کی وجہ سے ان کے زمانوں میں  کوئی مذہبی تفریق پیدا نہ ہو سکی اور ساری امت متحد رہی۔
عہد بنی امیہ میں جب استبداد کا غلبہ ہوا  اس وقت خلفاء نے دنیا کو لے کر  دینی قیادت چھوڑ دی جو علماء کے حصے میں آ گئی اسی وقت سے اختلافات پڑنے لگے اور شخصیت پرستی کی وجہ سے نت نئے فرقے بننا شروع ہوئے عباسی عہد  میں فقہا  میں اختلاف  واقع ہوئے جن کی وجہ سے  رفتہ رفتہ  ان کے پیروؤں کی ٹولیاں الگ ہونے لگیں اسی  زمانے میں علم عقلیہ کے عربی میں ترجمے ہوئے اس وقت سے اختلافات  روایات و تاویلات  کے باعث یہ ذہنی تشتت اور بڑھ گیا چنانچہ  ایک ہی ملت کے 73 فرقے بن گئے جن میں سے ہر ایک اپنے ہی کو ناجی سمجھنے لگا  اور دوسرے کو ناری اس طرح  پر ملت  کی وحدت پارہ پارہ ہو گئی اور ہر مسلمان انفرادی حیثیت سے مسلمان رہ گیا نہ کہ اجتماعی۔
خاتم النبیین صلی اللہ علیہ وسلم  کے ذریعے امت کو دو عظیم الشان نعمتیں ملیں تھیں ایک قرآن کریم دوسری امامت کبریٰ یعنی مرکزیت  امت جس کو آپ نے نصب فرمایا تھا۔  استبداد نے مرکزیت کو فنا کر دیا  اور سیاسی لحاظ سے امت کے ٹکڑے کر دئیے اور اشخاص پرستی نے قرآن کو متروک کر دیا اور مذہبی لحاظ سے امت کے فرقے فرقے بنا دئیے  جس سے دنیاوی  اور دینی دونوں حیثیتوں سے اس میں لا مرکزیت آ گئی اس لئے امت کی  آئندہ صلاح و فلاح  کی اس کے سوا کوئی صورت  نہیں کہ لا مرکزیت کو چھوڑ کر وحدت کی طرف آئے یعنی رفتہ رفتہ  مسلمانوں کا مرکز ایک ہو جائے جہاں سے ملت  کے اجتماعی  مقاصد کی تعیین  اور ان کو عمل میں لانے کی تشکیل ہو  اور دینی مرکز  صرف قرآن ہو تاکہ  ہر قسم کی فرقہ بندی مٹ جائے اور سب کے سب متحد ہو کر ایک راستے پر گامزن ہوں۔
خاتمہ
قرآن کریم میں ہر صاحب بصیرت  غور کرنے سے  اس بات کو سمجھ سکتا ہے کہ اسلام  مجموعی  لحاظ سے اجتماعی دین ہے یعنی وہ جملہ نوع بشر کی اجتماعی  زندگی کا ایک مکمل نظام ہے بے شک وہ  انفرادی تعلیمات بھی پوری طرح اپنے اندر رکھتا ہے لیکن ان تعلیمات  سے وہ افراد کا  تزکیہ باطن اور ان میں تقویٰ پیدا کر کے ان کو ملت کا جزو صالح  بنانا چاہتا ہے تاکہ پوری  ملت کی اجتماعی زندگی صالح العمل ہو جائے۔  یہ نظام اللہ کا مقرر کیا ہوا ہے اس کے خلاف  جو نظام بھی قائم ہو گا  وہ غیر اسلامی اور 	 اللہ کی مرضی کے خلاف ہو گا۔  یہ پانچ ارکان  کی ادائیگی  پر قائم ہے جن سے انفرادی  اور اجتماعی دونوں  زندگیوں کی تکمیل ہو سکتی ہے یعنی توحید نماز زکوٰۃ  روزہ اور حج۔  یہ آخری رکن جو اسلام کے مرکزی مقام مکہ میں ادا کیا جاتا ہے امت کی اجتماعی  خرابیوں کی اصلاح  کے لئے ہے اور اسی کے ذریعے  سے ہم آج  بھی اپنی  بگڑی کو  سنوار سکتے ہیں اگر خلوص دل سے کوشش کریں  اس لئے  اس کی کیفیت کسی قدر تفصیل کے ساتھ لکھتا ہوں۔
بیت اللہ توحید پرستوں کی پہلی مسجد ہے جس کے معمار سیدنا ابراہیم علیہ السلام تھے جو موحدوں کے پیشوائے اعظم ہیں۔ انھوں نے بحکم  الٰہی  اس گھر کو اکیلے اللہ کی عبادت کے لئے اس وقت بنایا  جبکہ دنیا میں کوئی دوسری مسجد نہ تھی۔
ان اول بیت وضع للناس  للذی ببکة  مبارکا  و ھدی للعالمین (3/92)
پہلا (توحید کا) گھر  جو انسانوں کے لئے بنایا گیا  وہ ہے بکہ (مکہ)برکت والا دنیا جہان کے لئے ہدایت۔
جب یہ گھر بن گیا  تو اللہ نے سیدنا ابراہیم کو حکم دیا  کہ لوگوں میں اعلان کر دو  کہ یہاں حج کے لئے آیا کریں۔
واذن فی الناس با لحج (22/27)
اور لوگوں میں حج کا اعلان کر دے۔
یہ اعلان کل انسانوں کے لئے کیا گیا  جیسا کہ فی الناس کے لفظ سے ظاہر ہے لیکن مراد یہاں  بنی نوع انسان کے موحد ین ہیں کیونکہ اس گھر کی بنیاد ہی توحید پر ہے اور قرآن نے اس میں غیر موحدوں کا داخلہ بند کر دیا ہے۔
انما المشرکون نجس فلا یقربوا  المسجد الحرام (9/28)
مشرک تو نجس ہیں وہ مسجد حرام کے پاس بھی نہ پھٹکیں۔
یہاں ضمنا یہ بیان کر دینا ضروری ہے کہ اسلام نے روز اول سے وہی دین الٰہی ہے جملہ انسانوں کو ایک جیسا قرار دیا ہے رنگ و نسل ملک یا زبان کے اختلاف کی ان میں کوئی تفریق نہیں کی ہے صرف  ایک تفریق کو وہ ضروری قرار دیتا ہے یعنی اسلام و کفر کی تفریق  جو لوگ عہد الست پر قائم ہیں اور انبیاء کے ذریعے ملی ہوئی صحیح تعلیم  کے تابع وہ حزب اللہ ہیں اور جو شرک یا کفر میں مبتلا ہیں  حزب الشیطان ہیں۔ یہ تفریق بلا امتیاز قوم و نسل قائم ہے اور قیامت تک بلکہ جنت اور دوزخ تک رہے گی۔ الغرض کعبہ کو اللہ نے موحدوں کا بین الاقوامی مرکز قرار دیا  ہے اور خاتم النبیین  کے عہد میں  اس مرکزیت  کو مستحکم کرنے کے لئے  ملت اسلامیہ کا قبلہ نماز بھی اسی کو بنایا ہے۔
آج سیدنا ابراہیم  کے اعلان کو کم و بیش  چار ہزار سال ہو گئے ہیں حج کا سلسلہ برابر جاری ہے اور ہر سال اس مرکز میں دنیا کے چاروں گوشوں سے موحد آ کر جمع ہوتے ہیں اللہ نے نہ صرف  اس مکان کو بلکہ  اس زمان کو  بھی مرکزی حیثیت  کے لحاظ سے احترام بخشا ہے جس میں یہ اجتماع ہوتا ہے۔
جعل اللة  الکعبة  البیت الحرام قیا ماً  للناس و  والشھر  الحرام (5/97)
اللہ نے کعبہ بیت الحرام کو  انسانوں  کے لئے  دار و مدار قرار دیا  نیز ماہ حرام کو۔
اس آیت میں تصریح کی گئی ہے کہ کعبہ موحدوں کی بن الاقوامی انجمن کا مرکز ہے جہاں سے اجتماعی امور  کی اصلاح  عمل میں آئے گی اور  جس زمانے میں یہ اجتماع ہوتا ہے اس زمانہ میں ذیعقد  ذی الحجہ  اور محرم تینوں مہینوں کو محترم قرار دیا ہے۔ جس میں ہر قسم کے جھگڑے روک دئیے جائیں گے تاکہ لوگ امن کے ساتھ اس میں شریک ہو سکیں۔
اس اجتماع کی غرض بھی صرف ایک مختصر جملہ میں بیان کر دی۔
لیشھد  وا منافع لھم (22/28)
تاکہ اپنے فائدے کے لئے حاضر ہوں۔
یہ فائدے کچھ اخروی ثواب تک ہی محدود نہیں ہیں بلکہ دنیاوی ملکی اور ملی وغیرہ ہر قسم کے فائدے اس میں داخل ہیں اور یہی رکن ہے جس سے ملت کی ہر قسم  کی خرابیوں کی اصلاح  ہو سکتی ہے۔  یہی مرکزیت  باعث ہوئی کہ قرآن  نے مسجد الحرام کے بین الاقوامی ہونے کا اعلان کیا۔
سواء ن الماکف فیه  وکباد (22/25)
اس میں باشندے اور  باہر والے یکساں ہیں۔
جس کی وجہ سے صحابہ کرام کی قرآنی بصیرت  رکھنے والی جماعت  نے جس میں سیدنا عمر  اور عبد اللہ بن عباس وغیرہ شامل ہیں پورے شہر مکہ کو بین الاقوامی قرار دیا اور وہاں کے کسی باشندے کا  یہ حق تسلیم نہیں کیا  کہ وہ کسی آفاقی اور باہر سے آنے والے حاجی کو اپنے گھر میں قیام سے روک سکے بلکہ  وہ مکہ کے گھروں میں کواڑ لگانے  کو بھی منع کرتے تھے اور  اگر کتوں  وغیرہ سے تکلیف کا خیال نہ ہوتا  تو اس کی اجازت بھی نہ دیتے۔
حج کی صحیح صورت  یہ ہے کہ جس جس ملک یا قوم کے مسلمان مکہ آئیں پہلے سے اپنا اپنا امیر حج منتخب کر لیں یہ امراء حج  نہ صرف یہ کہ اپنے ملک یا قوم کے لئے حاجیوں کے قیام و طعام کا بندو بست کریں بلکہ ان کے نمائندے  اور ترجمان بھی ہوں پھر یہ سب کے سب  امراء مکہ میں  باہم مل کر بیٹھیں تبادلہ خیالات کریں تاکہ ہر اسلامی ملک اور قوم کی دینی اور دنیاوی حالت اجتماعی لحاظ سے ان کے سامنے آ جائے انہی امراء میں سے ایک منتخب  دماغ عرفات  کے مجمع عام میں ایک خطبہ دے جس میں پوری  ملت کی اجتماعی حالت پر تبصرہ اور ان کی رہبری ہو اور ایک سال کا اجتماعی لائحہ عمل۔
عرفات سے پلٹ کر تمام حجاج مقام منیٰ میں واپس آ جاتے ہیں یہاں تین دن ٹھہرتے ہیں قربانیاں کرتے ہیں اور کھاتے اور کھلاتے ہیں یہاں بھی تنظیم کی ضرورت ہے ہر قوم  کے افراد اپنی قربانی کی رقمیں اپنے امراء کو دے دیں وہ ضرورت اور اندازے کے مطابق  قربانیاں کر کے ایک جگہ پکوائے اور سب مل کر کھائیں اقوام مسلمہ جن کا دماغی تعارف  امراء کے ذریعے ہو چکا ہے یہاں ایک دوسرے  کی میزبانی اور مہمانی کر کے آپس میں تعارف پیدا کریں تاکہ باہمی الفت  اور اخوت سے باہمی وحدت ملی کا احساس بڑھے۔
تشریق کے ان دنوں میں ہر جماعت  کے امیر کو عرفات کا خطبہ اپنے ہمراہیوں کو  اپنی زبان میں سمجھا دینا چاہیے اب جو حاجی وہاں سے پلٹ کر  اپنی بستی میں آئے گا  وہ عرفات  کے منبر کا پیام ساتھ لائے گا اس سے تمام  عالم اسلامی میں اجتماعی روح بیدار ہو جائے گی۔
ہادی اعظم  رسول اللہ نے منبروں کو ہدایت کے لئے نصب فرمایا  ہے ان کا رشتہ قلوب کے ساتھ ہے کیونکہ ان سے جو آوازیں نکلتی ہیں وہ دلوں تک نفوذ کر جاتی ہیں یہ  بصورت برقی ہیری کے ہیں جن سے دلوں کے قمقموں میں روشنی اور  حرارت پہنچتی ہے ان سب منبروں کا محزن  میدان عرفات کا منبر ہے جو افسوس  ہے کہ مدت ہائے دراز سے خاموش ہے۔
یہی وجہ ہے کہ امت کے قلوب  نے نورہ  افسردہ اور  منتشر ہیں۔ تنظیم کی صورت صرف تعلق مرکزیت ہے اور کچھ نہیں  کیونکہ مرکز  کی طرف  ہر فرد خود بخود  متوجہ ہو جاتا ہے جس سے ساری قوم منظم ہو جاتی ہے جیسے شمع کہ اس کے روشن ہوتے ہی گھر کی کل چیزیں اپنی اپنی جگہ پر نظر آنے لگتی ہیں۔ افراد یا جماعتوں یا دیہات میں یا مسجدوں سے جو لوگ امت کی تنظیم کرنا چاہتے ہیں ان کو ہمیشہ ناکامی ہو گی اس لئے کہ یہ الٹا راستہ ہے۔  اس طرح  پر ہم حج کے بین الاقوامی اجتماع سے کام لے کر  ہر اسلامی خطہ کی آزادی کی کوشش کر سکتے ہیں ممکن ہے کہ انقلابات  جو عجلت کے ساتھ  اقوام و ملل پر آ رہے ہیں ان میں ایسا وقت آ جائے کہ مسلمان  جن خطوں پر آباد ہیں ان میں آزاد جمہوریتیں قائم ہو جائیں پھر ہماری یہی مکہ کی بین الاقوامی انجمن ملت کا مرکز بن جائے گی۔
اب میں اپنی ایک نظم  پر جو عرصہ ہوا  طلوع اسلام میں شائع ہوئی تھی اس کتاب کو ختم کرتا ہوں۔

عروج پا نہیں سکتی جہاں میں وہ ملت
کہ جس کا کوئی نہ مرکز ہو  اور نہ کوئی نظام
ہو گرچہ ریگ بیاباں  کی طرح لا تعداد
ہوا کے جھونکوں میں اڑتی پھرے گی  صبح اور شام
اگر ہو نظم تو ملت ہے آہنی دیوار
کہ جس کے سامنے طوفاں کو بھی نہیں ہے قیام
یہ نظم کیا ہے فقط اک نقطہ مرکز
زبان شرع میں جس کو کہا گیا  ہے امام
ہیں اجتماعی مقاصد اسی سے وابستہ
امام زندہ ہے ملت کی زندگی کا اقوام
جہاں کی دوسری قوموں کا  ہے نسب پہ مدار
مگر ہے ملت اسلام جامع الاقوام
اساس اس کی ہے بس "لا الہ الاللہ"
اسی اساس پہ قائم ہوئی اخوت عام
نہ کوئی نسل نہ کوئی زبان  نہ کوئی ملک
ہے امتیاز سیاہ و سفید  و سرخ و حرم
ہے اس کے ربط میں قوموں کا ارتباط  بہم
ہے اس کے نظم میں دنیا کی امتوں کا نظام
یہ کیا غضب ہے کہ مسلم کو یہ نہیں معلوم
سپرد کی گئی اس کو امامت اقوام
امام ملت اسلام نائب حق ہے 
تمام اہل جہاں جس کے حکم کے ہیں غلام
اگر ہے دین محمد کا پاس ملت کو
تو آج نصب امامت  ہے اس کا پہلا کام

***
ٹائپنگ: ظہیر اشرف (طالوت)
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com

