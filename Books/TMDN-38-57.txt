تفسیر المدنی

حصہ ششم

محمد اسحاق خان ولد سردار خانولی

سورۃ ۳۸ تا ۵۷







(سورۃ ص ۔ سورہ نمبر ۳۸ ۔ تعداد آیات ۸۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     صٓ قسم ہے اس قرآن ذکر والے کی
۲۔۔۔     (اس میں کسی شک کی کوئی گنجائش نہیں) مگر جو لوگ اڑے ہوئے ہیں اپنے کفر (و باطل) پر وہ تکبر اور ضد (و عناد کی دلدل) میں پڑے ہیں 
۳۔۔۔     ان سے پہلے کتنی ہی قوموں کو ہم نے ہلاک کر دیا پھر (شامت آنے پر) انہوں نے بہت کچھ چیخ و پکار کی مگر وہ وقت بچے (اور خلاصی پانے) کا نہیں تھا
۴۔۔۔     اور ان لوگوں کو تعجب ہو رہا ہے اس بات پر کہ ان کے پاس ایک خبردار کرنے والا آ گیا خود انہی میں سے اور کافروں نے کہا یہ تو ایک جادوگر ہے بڑا جھوٹا
۵۔۔۔     کیا اس نے ان سارے خداؤں کی جگہ ایک ہی خدا بنا ڈالا؟ یہ تو واقعی ایک بڑی ہی عجیب بات ہے 
۶۔۔۔     اور اٹھ کر چل دئیے ان کے سردار (یہ کہتے ہوئے) کہ چلو اور ڈٹے رہو تم لوگ اپنے معبودوں (کی پوجا پاٹ) پر بلاشبہ یہ ایک ایسی بات ہے جس کے پیچھے کوئی اور ہی غرض کار فرما ہے 
۷۔۔۔     یہ بات تو ہم نے پچھلے دین میں بھی نہیں سنی یہ تو محض ایک من گھڑت بات ہے 
۸۔۔۔     کیا ہم سب میں سے یہ ذکر بس انہی پر اتارا جانا تھا (سو ان لوگوں کا یہ کہنا کسی اتباع کی نیت سے نہ تھا) بلکہ (اصل میں) ان کو تو سرے سے میرے ذکر ہی میں شک ہے (اور وہ کسی دلیل کی بناء پر نہیں) بلکہ اس لئے کہ انہوں نے ابھی تک مزہ نہیں چکھا میرے عذاب کا
۹۔۔۔     کیا ان کے پاس آپ کے رب کی رحمت کے خزانے ہیں ؟ جو کہ سب پر غالب سب کو دینے والا ہے 
۱۰۔۔۔     یا ان کے لئے بادشاہی ہے آسمانوں اور زمین اور اس (ساری کائنات) کی جو کہ ان دونوں کے درمیان میں ہے ؟ تو ان کو چاہیے کہ یہ چڑھ جائیں (آسمان میں) رسیاں تان کر
۱۱۔۔۔     یہ تو ایک ایسا حقیر سا جتھا ہے جس نے شکست کھانی ہے اسی مقام پر (یعنی مکہ میں) منجملہ ان لشکروں کے (جو حق کے منکر اور دشمن رہے ہیں)
۱۲۔۔۔     جھٹلایا ان سے پہلے (حق اور حقیقت کو) قوم نوح عاد اور فرعون میخوں والے نے 
۱۳۔۔۔     اور ثمود قوم لوط اور ایکہ والوں نے بھی یہی ہیں وہ جھتے 
۱۴۔۔۔     ان میں سے ہر ایک نے جھٹلایا (اپنے تکبر و سرکشی کی بناء پر) میرے رسولوں کو سو آخرکار (ان میں سے ہر ایک پر) چسپاں ہو کر رہا میرا عذاب
۱۵۔۔۔     یہ لوگ تو اب (اپنے آخری انجام کے لئے) ایک ہی مرتبہ کی ایسی ہولناک آواز کی انتظار میں ہیں جس میں دم لینے کی بھی کوئی گنجائش نہیں ہو گی
۱۶۔۔۔     اور یہ کہتے ہیں کہ اے ہمارے رب جلد ہی بھیج دے ہمارے لئے ہمارے حصے کا عذاب یوم حساب سے پہلے 
۱۷۔۔۔     (لہٰذا) آپ صبر ہی سے کام لیتے رہیں ایسے (ہٹ دھرم) لوگوں کی ان باتوں پر جو یہ (حق کے خلاف) بناتے ہیں اور یاد کرو ہمارے ایک خاص بندے داؤد (اور ان کی سبق آموز زندگی) کو جو کہ بری قوتوں والے تھے بے شک وہ ہمیشہ رجوع رہنے والا شخص تھا (اپنے رب کے حضور
۱۸۔۔۔     بلاشبہ ہم نے مسخر کر دیا تھا ان کے ساتھ پہاڑوں (جیسی اپنی سخت مخلوق) کو جو (ان کے ساتھ مل کر) تسبیح کرتے تھے صبح و شام (یعنی ہر وقت)
۱۹۔۔۔     اور پرندوں کو بھی جو سمٹ آتے تھے یہ سب اسی (اللہ) کی طرف رجوع کرنے والے تھے 
۲۰۔۔۔     اور ہم نے مضبوط کر دیا تھا ان کی بادشاہی کو اور ان کو نواز دیا تھا حکمت (کی دولت) اور فیصلہ کن بات (کے ملکے) سے 
۲۱۔۔۔     اور کیا تمہارے پاس خبر پہنچی مقدمے کے ان دو فریقوں کی جو کہ دیوار پھلانگ کر گھس آئے تھے ان کے عبادت خانے میں ؟
۲۲۔۔۔     جب کہ وہ پہنچ گئے داؤد کے پاس (ان کے خلوت خانے میں) تو آپ گھبرا اٹھے ان (کے اس طرح آنے) کی وجہ سے جس پر انہوں نے کہا ڈریئے نہیں ہم دو فریق مقدمہ ہیں جن میں سے ایک نے دوسرے پر زیادتی کی ہے پس آپ ہمارے درمیان فیصلہ کر دیجئے حق کے ساتھ اور بے انصافی نہ کیجئے گا اور ہمیں راہنمائی کر دیں سیدھی راہ کی
۲۳۔۔۔     (پھر ایک نے صورت مقدمہ بیان کرتے ہوئے کہا کہ) یہ میرا بھائی ہے اس کے پاس ننانوے دنبیاں ہیں اور میرے پاس صرف ایک ہی دنبی ہے اب یہ کہتا ہے کہ تو وہ بھی میرے حوالے کر دے اور اس نے مجھے دبا لیا گفتگو میں 
۲۴۔۔۔     داؤد نے کہا کہ بے شک اس شخص نے تیری دنبی کو اپنی دنبیوں میں ملا لینے کا مطالبہ کر کے تجھ پر ظلم کیا ہے اور واقعہ یہ ہے کہ زیادہ تر شریک لوگ ایک دوسرے پر زیادتیاں ہی کرتے ہیں سوائے ان لوگوں کے جو ایمان رکھتے ہیں اور وہ (ایمان کے مطابق) نیک کام بھی کرتے ہیں مگر ایسے لوگ تو بہت تھوڑے ہوتے ہیں اور (یہ بات کرتے کرتے فوراً) داؤد کو خیال آیا کہ یہ تو ہماری طرف سے اس کی آزمائش تھی سو اس پر وہ اپنے رب سے معافی مانگنے لگے سجدے میں گر پڑے اور توبہ کی
۲۵۔۔۔     سو ہم نے ان کو معاف کر دیا ان کا وہ قصور اور یقیناً ہمارے یہاں تو ان کے لئے ایک خاص مرتبہ بھی ہے اور عمدہ ٹھکانا بھی 
۲۶۔۔۔     (ہم نے ان سے کہا) اے داؤد! بلاشبہ ہم نے آپ کو خلیفہ بنا دیا ہے اپنی زمین میں لہٰذا آپ فیصلہ کیا کریں لوگوں کے درمیان حق (و انصاف) کے ساتھ اور خواہش نفس کی پیروی نہ کرنا کہ وہ تمہیں بہکا دے گی اللہ کی راہ سے بے شک جو لوگ بھٹک جاتے ہیں اللہ کی راہ سے (والعیاذ باللہ تو) ان کیلئے ایک بڑا ہی سخت عذاب ہے اس بناء پر کہ انہوں نے بھلا دیا حساب کے اس ہولناک دن کو
۲۷۔۔۔     اور ہم نہیں پیدا کیا آسمان و زمین اور ان دونوں کے درمیان کی اس حکمتوں بھری کائنات کو بیکار (و بے مقصد) یہ گمان (باطل اور زعم فاسد) تو ان لوگوں کا ہے جو اڑے ہوئے ہیں اپنے کفر (و باطل) پر سو بڑی ہی خرابی اور ہلاکت ہے ایسے کافروں کے لیے دوزخ (کے عذاب) سے
۲۸۔۔۔     کیا ہم ان لوگوں کو جنہوں نے ایمان لا کر نیک کام کئے ہوں گے ان کی طرح کر دیں گے جو فساد مچانے والے ہیں ہماری زمین میں یا ہم پرہیزگاروں کو کر دیں گے بدکاروں کی طرح؟
۲۹۔۔۔     یہ ایک عظیم الشان اور برکتوں بھری کتاب ہے جسے ہم نے اتارا ہے آپ صلی اللہ علیہ و سلم کی طرف (اے پیغمبر !) تاکہ یہ لوگ غور و فکر سے کام لیں اس کی آیتوں میں اور تاکہ یہ سبق لیں (اور نصیحت حاصل کریں) عقل سلیم رکھنے والے 
۳۰۔۔۔     اور ہم ہی نے عطا کیا داؤد کو سلیمان جیسا بیٹا وہ بڑا ہی اچھا بندہ تھا بے شک وہ ہمیشہ رجوع رہنے والا تھا (اپنے رب کے حضور)
۳۱۔۔۔     (چنانچہ ان کا وہ واقعہ یاد کرنے کے لائق ہے کہ) جب ان کے سامنے شام کے وقت پیش کیا گیا اصیل اور تیز رو عمدہ گھوڑوں کو تو
۳۲۔۔۔     آپ نے کہا کہ میں نے دوست رکھا مال کی محبت کو اپنے رب کی یاد سے یہاں تک کہ وہ چھپ گیا اوٹ کے پیچھے 
۳۳۔۔۔     (پھر آپ نے کہا) واپس لاؤ ان کو میرے پاس پھر آپ ہاتھ پھیرنے لگے ان کی پنڈلیوں اور گردنوں پر
۳۴۔۔۔     اور بلاشبہ ہم نے آزمائش میں ڈالا سلیمان کو (ایک اور موقع پر) اور ہم نے ڈال دیا ان کی کرسی پر ایک دھڑ پھر انہوں نے رجوع کیا (اپنے رب کے حضور)
۳۵۔۔۔     عرض کیا اے میرے رب میری بخشش فرما دے اور عطا فرما دے مجھے (اپنے کرم سے) ایسی بادشاہی جو میرے بعد کسی کے بھی لائق نہ ہو بے شک تو ہی ہے (اے میرے مالک !) بخشنے والا سب کو اور سب کچھ
۳۶۔۔۔     سو ہم نے ہوا کو بھی ان کا ایسا تابع کر دیا کہ وہ ان کے حکم کے مطابق چلتی تھی بڑی (سہولت اور) نرمی کے ساتھ جہاں بھی ان کو پہنچنا ہوتا
۳۷۔۔۔     اور جنوں کو بھی (ان کے تابع کر دیا تھا) یعنی ہر معمار اور غوطہ خور کو
۳۸۔۔۔     اور دوسروں کو بھی جو جکڑے ہوتے تھے زنجیروں میں
۳۹۔۔۔     (اور یہ سب کچھ دے کر ہم نے ان سے یہ بھی کہہ دیا تھا کہ) یہ ہماری بخشش ہے اب (تمہاری مرضی کہ) تم احسان کرو یا روک رکھو بغیر کسی حساب کے 
۴۰۔۔۔     اور (اس بے مثال دنیاوی ساز و سامان کے علاوہ) ان کے لئے ہمارے یہاں ایک خاص مرتبہ بھی ہے اور عمدہ ٹھکانا بھی
۴۱۔۔۔     اور ہمارے بندے ایوب کا بھی ذکر کرو جب کہ انہوں نے پکارا اپنے رب کو (اور عرض کیا) کہ مجھے مبتلا کر دیا شیطان نے ایک سخت قسم کی تکلیف اور عذاب میں 
۴۲۔۔۔     (اس پر ہم نے ان سے کہا کہ تم) اپنا پاؤں مارو زمین پر (اور لو) یہ ہے ٹھنڈا پانی نہانے کو اور پینے کو
۴۳۔۔۔     اور ہم نے ان کو ان کا کنبہ بھی عطا کیا اور ان ہی کے برابر ان کے ساتھ اور بھی اپنی خاص رحمت سے اور ایک عظیم الشان نصیحت (اور یاد دہانی) کے طور پر عقل سلیم رکھنے والوں کیلئے 
۴۴۔۔۔     اور (ہم نے ان سے یہ بھی کہا کہ) لے لو اپنے ہاتھ میں ایک مٹھا (سو) تنکوں کا پھر مارو اس سے (اپنی بیوی کو) اور مت توڑو تم اپنی قسم کو بے شک ہم نے ان کو صابر پایا وہ بڑے ہی اچھے بندے تھے بے شک وہ ہمیشہ رجوع رہنے والے تھے (اپنے رب کے حضور)
۴۵۔۔۔     اور ہمارے بندوں ابراہیم اسحاق اور یعقوب کا بھی ذکر کرو جو کہ بڑی قوتوں والے اور دیدہ ور تھے 
۴۶۔۔۔     بلاشبہ ہم نے ان سب کو برگزیدہ کیا تھا ایک خاص صفت یعنی اس گھر کی یاد کے ساتھ 
۴۷۔۔۔     اور بلاشبہ یہ سب کے سب ہمارے یہاں برگزیدہ نیک بندوں میں سے تھے 
۴۸۔۔۔     اور اسماعیل الیسع اور ذوالکفل کو بھی یاد کرو یہ سب نیک لوگوں میں سے تھے 
۴۹۔۔۔     یہ ایک عظیم الشان ذکر (اور یاد دہانی) ہے اور بے شک پرہیزگاروں کیلئے ایک بڑا ہی عمدہ ٹھکانا ہے
۵۰۔۔۔     یعنی ہمیشہ رہنے کی ایسی عظیم الشان جنتیں جن کے دروازے ان (کے استقبال) کے لئے پہلے سے ہی کھول کر رکھے گئے ہوں گے 
۵۱۔۔۔     ان میں وہ تکئے لگائے (نہایت آرام و سکون کے ساتھ) بیٹھے ہوں گے (اور اپنی مرضی و خواہش کے مطابق) طلب کر رہے ہوں گے طرح طرح کے بکثرت پھل اور قسما قسم کے مشروبات
۵۲۔۔۔     اور ان کے پاس نگاہوں کو نیچی رکھنے والی ہم عمر عورتیں بھی ہوں گی 
۵۳۔۔۔     یہ ہیں وہ نعمتیں جن کا تم سے وعدہ کیا جاتا ہے حساب کے دن دئیے جانے کا
۵۴۔۔۔     بے شک یہ ہماری وہ بخشش (و عطاء) ہے جس نے کبھی ختم نہیں ہونا
۵۵۔۔۔     یہ (تو ہوا انجام پرہیزگاروں کا) اور سرکشوں کے لئے یقیناً بڑا ہی برا ٹھکانا ہے 
۵۶۔۔۔     یعنی جہنم (اور اس کی ہولناکیاں) جہاں ان کو بہر حال داخل ہونا ہو گا سو بڑا ہی برا ٹھکانا ہے وہ
۵۷۔۔۔     یہ ہے (انجام ایسے بدبختوں کا) سو وہ چکھتے رہیں مزہ (اپنے کئے کرائے کا) یعنی کھولتا ہوا پانی اور بہتی ہوئی پیپ
۵۸۔۔۔     اور اسی طرح کی اور بھی کئی قسم کی (تکلیف دہ) چیزیں
۵۹۔۔۔     (وہ اپنے پیروؤں کو جہنم کی طرف آتا دیکھ کر آپس میں کہیں گے کہ لو) یہ ایک اور لشکر ہے جو تمہارے ساتھ گھسنے چلا آ رہا ہے ان پر خدا کی مار انہوں نے بھی اب گھسنا ہے اس آگ میں
۶۰۔۔۔     وہ ان کو جواب دیں گے کہ نہیں بلکہ خدا کی مار تم پر ہو تم ہی نے تو سامان کیا ہے ہمارے لئے اس انجام کا سو بڑا ہی برا ٹھکانا ہو گا وہ
۶۱۔۔۔     (پھر وہ چیلے کہیں گے کہ) اے ہمارے رب جس نے ہمیں اس انجام سے دوچار کیا اس کو تو آج دوگنا عذاب دے (دوزخ کی) اس ہولناک آگ کا
۶۲۔۔۔     اور دوزخی آپس میں کہیں گے کہ کیا بات ہے ہم (یہاں پر) کچھ ایسے لوگوں کو نہیں دیکھ رہے جن کو ہم (دنیا میں) برا سمجھا کرتے تھے 
۶۳۔۔۔     کیا ہم یونہی (ناحق طور پر) ان کا مذاق اڑایا کرتے تھے یا (ان کی یہاں موجودگی کے باوجود) ہماری نگاہیں ان سے پھر گئی ہیں ؟
۶۴۔۔۔     بلاشبہ یہ بات یعنی دوزخیوں کا آپس میں لڑنا جھگڑنا قطعی طور پر حق (اور سچ) ہے
۶۵۔۔۔     کہو (ان سے اے پیغمبر) کہ میں تو صرف ایک خبردار کرنے والا ہوں اور کوئی بھی معبود نہیں سوائے اللہ کے جو کہ یکتا (اور) سب پر غالب ہے 
۶۶۔۔۔     جو مالک ہے آسمانوں اور زمین کا اور ان تمام چیزوں کا جو کہ ان دونوں کے درمیان ہیں نہایت زبردست انتہائی (درگزر اور) معاف کرنے والا
۶۷۔۔۔     کہو (کہ لوگو! تم مانو یا نہ مانو) یہ بہر حال ایک بہت بڑی خبر ہے 
۶۸۔۔۔     جس سے تم لوگ (اس لا پرواہی کے ساتھ) منہ موڑے ہوئے ہو
۶۹۔۔۔     (نیز ان سے یہ بھی کہہ دو کہ) مجھے تو عالم بالا کے بارے میں کچھ بھی خبر نہ تھی جب کہ ان کا آپس میں جھگڑا ہو رہا تھا
۷۰۔۔۔     میری طرف تو (ان باتوں کی) و حی کی جاتی ہے میں تو بس ایک خبردار کرنے والا ہوں کھول کر
۷۱۔۔۔     (چنانچہ وہ وقت یاد کرنے کے لائق ہے کہ) جب تمہارے رب نے فرشتوں سے فرمایا کہ میں ایک انسان بنانے والا ہوں مٹی (گارے) سے 
۷۲۔۔۔     پھر جب میں اس کو پورے طور پر بنا چکوں اور اس میں پھونک دوں اپنی روح میں سے تو تم سب گر جانا اس کے آگے سجدہ کرتے ہوئے 
۷۳۔۔۔     سو (اس حکم کے مطابق) فرشتے سجدے میں گر گئے سب کے سب ایک ساتھ
۷۴۔۔۔     مگر ابلیس کہ اس نے گھمنڈ کیا اپنی (من گھڑت اور جھوٹی) بڑائی کا اور (وہ علم الہیٰ میں) تھا ہی کافروں میں سے
۷۵۔۔۔     حق تعالیٰ نے فرمایا اے ابلیس تجھے کس چیز نے روکا اس بات سے کہ تو سجدہ کرے اس (عظیم الشان ہستی) کے آگے جس کو میں نے خود بنایا اپنے دونوں ہاتھوں سے ؟ (کیا تو یونہی اپنی بڑائی کے گھمنڈ میں مبتلا ہو گیا یا تو (واقع میں کوئی) بڑے درجہ والوں میں سے ہے ؟
۷۶۔۔۔     اس نے جواب میں کہ میں اس سے بہتر ہوں مجھے تو آپ نے آگ سے پیدا کیا ہے اور اس کو مٹی (گارے) سے 
۷۷۔۔۔     حکم ہوا کہ پس تو نکل جا یہاں سے کہ تو قطعی طور پر راندہ درگاہ ہو گیا
۷۸۔۔۔     اور تجھ پر میری لعنت ہے قیامت کے دن تک
۷۹۔۔۔     اس نے کہا اے میرے رب پھر مجھے مہلت دے اس دن تک کہ ان سب کو دوبارہ اٹھایا جائے گا 
۸۰۔۔۔     ارشاد ہوا جا تجھے مہلت ہے 
۸۱۔۔۔     اس دن تک جس کا وقت معلوم ہے (مجھے)
۸۲۔۔۔     اس نے کہا تیری عزت کی قسم میں گمراہ کر کے رہوں گا ان سب کو 
۸۳۔۔۔     بجز تیرے ان خاص بندوں کے جن کو تو نے چن لیا ہو گا
۸۴۔۔۔     فرمایا پس حق بات یہ ہے اور میں حق ہی کہا کرتا ہوں 
۸۵۔۔۔     کہ میں بھی ضرور بھر کے رہوں گا جہنم کو تجھ سے اور ان سب لوگوں سے جو تیری پیروی کریں گے سب سے
۸۶۔۔۔     (ان سے) کہو کہ میں (تبلیغ حق کے) اس کام پر تم لوگوں سے کوئی اجر نہیں مانگتا اور نہ ہی میں کوئی تکلف (اور بناوٹ) کرنے والے لوگوں میں سے ہوں 
۸۷۔۔۔     وہ تو محض ایک نصیحت ہے تمام جہان والوں کے لئے 
۸۸۔۔۔     اور تم لوگوں کو اس کی حقیقت خود ہی معلوم ہو جائے گی کچھ ہی عرصہ کے بعد


تفسیر
۱۔۔  سو قرآن کے ذی الذکر (ذکر والے) ہونے کی یہ صفت ایک عظیم الشان صفت ہے سو یہ قرآن ذی الذکر لوگوں کو تذکیر و یاد دہانی کراتا ہے ان کے خالق و مالک کی عظمت شان اور اس کی وحدانیت و یکتائی کی۔ اس کے حقوق و اختیارات اور اس کی صفات کی۔ نیز یہ لوگوں کو تذکیر و یاد دہانی کراتا ہے ان کے مقصد حیات اور ان کے مآل و انجام کی۔ اور ان تمام حقائق کی جو انسان کی فطرت کے اندر ودیعت و پیوست ہیں، مگر وہ ان کو بھولا ہوا ہے۔ نیز یہ تذکیر و یاد دہانی کراتا ہے لوگوں کو یوم حساب و جزاء کی نیز یہ تذکیر و یاد دہانی کراتا ہے۔ حضرت حق جَلَّ مَجْدُہٗ کی شان و رحمت نقمت کی۔ اور اس ضمن میں یہ ان عظیم الشان مظاہر کو بیان کرتا ہے جو دنیا میں بڑے بڑے واقعات کی صورت میں ظہور پذیر ہوئے ہیں، کہ ان کے اندر تذکیر و یاد دہانی کے بڑے دلائل ہیں ان لوگوں کے لئے جو عقل و فکر، اور تفکر و تدبر، سے کام لیتے ہیں۔ سو قرآن حکیم ان سب باتوں کی تذکیر و یاد دہانی کراتا ہے، کہ یہ تمام اس حقیقت کی شاہد ہیں کہ منکرین کو جن باتوں کی تذکیر و یاد دہانی کرائی جا رہی ہے وہ سراسر حق و صدق اور قطعی طور پر ناقابل انکار ہیں۔ اگر یہ منکر لوگ ان کو نہیں مان رہے، تو اس کی وجہ یہ نہیں کہ قرآن کے بارے میں کسی طرح کے کسی شک وریب کی کوئی گنجائش ہے۔ بلکہ ان کے اس انکار کا اصل سبب ان لوگوں کا کبر و غرور، ان کی انانیت و ہٹ دھرمی۔ اور ان کی اتباع ہویٰ، اور خواہش پرستی ہے، والعیاذُ باللہ العظیم،
۱۴۔۔	سو تاریخ کے اس حوالے سے واضح فرما دیا گیا کہ یہ تمام قومیں جو تاریخ کی بڑی نامی گرامی اور اپنے دور کی بڑی مشہور و معروف اور ترقی یافتہ قومیں تھیں۔ ان کا کیا حشر ہوا۔ چنانچہ ان کا جرم بھی واضح فرما دیا گیا، اور ان کا انجام بھی۔ سو ان کا جرم یہ تھا کہ انہوں نے اللہ کے رسولوں کی تکذیب کی، جس کے نتیجے میں آخرکار ان کو صفحہ ہستی ہی سے مٹا دیا گیا۔ اور اس طور پر کہ اب یہ قصہ پارینہ اور تاریخ کا حصہ بن کر رہ گئیں۔ پس اس سے یہ حقیقت پوری طرح واضح ہو جاتی ہے کہ انکار و تکذیب حق کا جرم اتنا ہولناک اور اس قدر سنگین جرم ہے کہ اس کا نتیجہ و انجام بہر حال ہلاکت و تباہی ہے۔ ایسے بدبختوں کو ڈھیل جتنی بھی ملے وہ بہر حال ایک ڈھیل ہی ہوتی ہے جس نے آخرکار اپنے وقت پر بہر حال ختم ہو جانا ہوتا ہے، پس اس میں دورِ حاضر کے منکرین کے لئے بڑا درس عبرت ہے کہ وہ اپنی روش کفر و تکذیب سے باز آ جائیں ورنہ ان کا حشر و انجام بھی وہی ہو گا جو کل کے ان منکروں کا ہو چکا ہے کہ اللہ تعالیٰ کا قانون بے لاگ اور سب کے لئے یکساں اور ایک برابر ہے۔ سبحانہ و تعالیٰ
۱۷۔۔  ذَالْاَیْد میں اَیْد جمع ہے ید کی جس کے اصل اور لغوی معنی تو ہاتھ ہی کے آتے ہیں۔ لیکن کنایہ اور استعارہ کی زبان میں اس کا اطلاق قوت و طاقت وغیرہ کے کنائی معنوں پر بھی ہوتا ہے، خود ہمارے یہاں کے عرف اور محاورے میں بھی کھلے ہاتھوں والا، لمبے ہاتھوں والا، اور کشادہ دست، وغیرہ کے استعمال مشہور و معروف ہیں۔ سو حضرت داؤد کے لئے ذَالْاَیْد (ہاتھوں والے) سے مراد ان کی وہ عظیم الشان قوتیں ہیں جن سے قدرت کی فیاضیوں نے آنجناب کو بطورِ خاص نوازا تھا، چنانچہ آپ جسمانی قوت کے اعتبار سے بھی ایک خاص اور امتیازی شان کے مالک تھے۔ جس کا مظاہرہ آپ نے میدانِ جنگ میں جالوت جیسے کڑیل اور خوفناک دشمن کے مقابلے میں کیا تھا۔ اسی طرح آپ سیاسی اور فوجی اعتبار سے بھی بڑی قوت کے مالک تھے، جس کی بناء پر آپ نے اپنے گرد و بیش کی مشرک قوموں کو شکست دے کر ایک بڑی مضبوط اسلامی سلطنت قائم کر دی تھی، اسی طرح اخلاقی قوت کے اعتبار سے بھی آپ ایک منفرد اور امتیازی شان کے مالک تھے، جس کے نتیجے میں آپ نے بادشاہی میں فقیری کی، ایک عدیم النظیر مثال قائم فرمائی۔ اور صحیح حدیث حضرت امام الانبیاء صلی اللہ علیہ و سلم نے آنجناب کو اَعْبَدالْبَشَر (سب سے بڑے عبادت گزار بندے) قرار دیا۔ مگر ان تمام قوتوں، عظمتوں، اور امتیازی شانوں، کے باوجود آنجناب کا حال یہ تھا کہ کسی قسم کے کبر و غرور کا آپ میں کوئی شائبہ تک نہیں تھا۔ بلکہ آپ ہمیشہ ہر حال میں اور ہر اعتبار سے اپنے خالق و مالک کے حضور جھکے رہنے والے (اَوّاب) تھے، علی نبینا و علیہ الصلوٰۃ والسلام۔ سو اسی بناء پر یہاں آنحضرت صلی اللہ علیہ و سلم سے خطاب کر کے آپ کو یہ ہدایت فرمائی گئی کہ آپ اپنے مخالفین و معاندین کی دلآزار اور دکھ دہ باتوں پر صبر و برداشت ہی سے کام لیں، اور اس ضمن میں ہمارے خاص بندے داؤد کو یاد کریں جو بڑی قوتوں والے تھے، کہ انہوں نے بڑی دولت و حشمت اور حکومت و سطوت سے سرفراز ہونے کے باوجود ہمیشہ عجز و انکسار ہی سے کام لیا، اور کبر و غرور کے کسی شائبے کو اپنے اندر نہ پیدا ہونے دیا اور ہمیشہ اللہ تعالیٰ کی طرف رجوع رہے۔ اللہ تعالیٰ ہم جیسے کمزوری کو بھی ان عمدہ صفات و خصال میں آنجناب کی توفیق بخشے آمین، وانہ سبحانہ و تعالیٰ سمیع قریب مجیب، وعلی مایشاء قدیر، جَلَّ جلالُہٗ وَعَمَّ نُوالُہ،
۲۴۔۔	سو حضرت داؤد کو جب تنبیہ ہوا کہ یہ قدرت کی طرف سے ان کی ایک آزمائش تھی تو وہ فوراً اپنے رب سے بخشش کی دعا مانگنے لگے۔ اور رکوع کرتے ہوئے اس کے حضور سجدے میں گر پڑے خَرَّ رَاکِعًا میں جیسا کہ حضرات اہل علم نے تصریح فرمائی ہے رکوع اور سجدہ دونوں مراد ہیں رکوع کا ذکر تو اس میں تصریح کے ساتھ موجود ہے اور خَرَّ کا لفظ سجدے پر دلیل ہے، اور اَنَاب سے مراد ہے دل کا رجوع۔ رکوع و سجود تو رب تعالیٰ کے حضور انابت و رجوع کے ظاہری افعال اور حسی مظاہر ہیں، ان کے اندر اصل روح دل کی انابت سے پیدا ہوتی ہے اسی لئے یہاں پر رکوع وسجود کے ذکر کے بعد وَاَنَاب کی تصریح سے اس حقیقت کو ظاہر اور واضح فرمایا گیا ہے۔ سو فَغَفَرْلَنَا لَہ ذَالِکَ کی تصریح سے واضح فرما دیا گیا کہ حضرت داؤد کے اس تنبیہ اور استغفار کے بعد ان کی اس غلطی کو معاف فرما دیا گیا، اور چونکہ ہر سچی توبہ سے بندے کی قدر و منزلت اس کے رب کے یہاں اور بڑھ جاتی ہے اور ہر رجوع الی اللہ سے اس کو اپنے رب سے مزید قرب نصیب ہوتا ہے اس لئے یہاں پر حضرت داؤد کے بارے میں ارشاد فرمایا گیا کہ اس سے اللہ تعالیٰ کے یہاں انکے مراتب میں مزید اضافہ ہوا۔ وباللہ التوفیق لمایُحِبُّ و یرید،
۲۶۔۔  سو اس سے حضرت داؤد پر عنایات خداوندی کا ذکر بھی فرما دیا گیا۔ اور ان عنایات کے تقاضے کو بھی واضح فرما دیا گیا۔ سو آں جناب کو خطاب کر کے ارشاد فرمایا گیا کہ آپ کو اللہ کی زمین میں جو اختیار اور اقتدار ملا ہے، یہ سب اسی کا بخشا ہوا ہے، اسی نے آپ کو اپنی اس زمین میں اپنا خلیفہ اور نائب بنایا ہے پس اس کی اس عنایت اور اس کی بخشی ہوئی اس خلافت کا تقاضا یہ ہے کہ آپ اپنے اس اختیار و اقتدار کو اس کی مرضی کے مطابق استعمال کریں لہٰذا لوگوں کے درمیان حق اور عدل کے مطابق ہی فیصلہ کرو۔ اور کبھی خواہش کی پیروی نہیں کرنا، کہ وہ تم کو حق اور عدل کی راہ سے ہٹا دے گی۔ اور اللہ کی راہ سے ہٹنا بہت بڑے خسارے کا باعث ہے۔ کیونکہ جو لوگ راہ راست سے ہٹ کر خواہشات کی پیروی کریں گے، اور خواہشات نفس کی پیروی میں گھر کروہ آخرت کے یوم حساب کو بھلا دیں گے۔ ان کے لئے بڑا ہی سخت عذاب ہے۔ والعیاذُ باللہ۔ واضح رہے کہ یہاں پر حضرت داؤد کو خطاب کر کے جو ہدایت دی گئی ہے یہی ہدایت دنیا کے تمام حکمرانوں بلکہ جملہ انسانوں کے لئے ہے۔ کہ جو کچھ اختیار و اقتدار کسی کو ملتا ہے وہ اللہ تعالیٰ ہی کے دیئے بخشے سے ملتا ہے اور اس کے بارے میں ہر ایک انسان سے قیامت کے روز پوچھ ہو گی۔ اور اس کو وہاں جواب دینا ہو گا، کہ اللہ تعالیٰ کے دیئے بخشے اختیار و اقتدار کو اس نے حضرت واہب مطلق جَلَّ جلالُہٗ کی مرضی کے مطابق استعمال کیا تھا، یا اپنی خواہشات نفس کی پیروی میں؟ پھر جنہوں نے اپنے خالق و مالک کی مرضی اور اس کی رضا و خوشنودی کو مقدم رکھا ہو گا۔ اور رب کے اس امتحان میں وہ کامیاب ہو گئے تو ان کے لئے آخرت کی ابَدی اور حقیقی بادشاہی سے سرفرازی ہو گی۔ اور اس کے برعکس جنہوں نے آخرت کے یوم حساب کو بھلا کر اپنی خواہشات ہی کو اپنا معبود بنایا ہو گا۔ اور انہی کے تقاضوں کو انہوں نے اپنے پیش نظر رکھا ہو گا۔ ان کے لئے ان کی آخرت فراموشی کے اس جرم کے نتیجے میں بڑا ہی سخت عذاب ہو گا، والعیاذُ باللہ العظیم، سو راستے دو ہیں۔ ایک اتباع ہُدیٰ یعنی اپنے خالق و مالک کی طرف سے ملنے والی ہدایت کی اتباع و پیروی کا راستہ، جس کا نتیجہ و ثمرہ جنت کی سدا بہار نعمتوں سے بہرہ مندی و لطف اندوز ہی اور وہاں کی اَبَدی اور حقیقی بادشاہی سے سرفرازی ہے۔ جبکہ اس کے برعکس دوسرا راستہ اتباع ہویٰ یعنی خواہشات نفس کی پیروی کا راستہ ہے جو کہ حیوانات اور وحوش کا راستہ ہے۔ اور انسان کا انسانیت کے منصۂ شرف سے گر کر حیوانات اور وحوش کی سطح پر آ جانا۔ اور عقل و فکر کی روشنی کو اپنے خالق و مالک کی معرفت کے اصل اور حقیقی مقصد سے موڑ کر بطن و فرج کی خواہشات کی تکمیل میں لگا دینا، خساروں کا خسارہ اور ہلاکتوں کی ہلاکت ہے۔ اور ایسوں کے لئے ان کی آخرت فراموشی کے نتیجے میں بڑا سخت عذاب، اور انتہائی بُرا انجام ہے۔ اللہ تعالیٰ ہمیشہ ہر حال میں۔ اور ہر اعتبار سے اپنی رضا و خوشنودی کی راہوں ہی پر چلنا نصیب فرمائے۔ اور غفلت و لاپرواہی سے ہمیشہ محفوظ رکھے۔ آمین ثم آمین یاربَّ العالمین
۲۷۔۔	حضرت داؤد کی سرگزشت کے خاتمے کے بعد اس ارشاد سے عام لوگوں کی طرف التفات فرمایا گیا ہے، اور اس سے آخرت کے یوم حساب کی ضرورت کو واضح فرما دیا گیا، یعنی یہ کہ آخرت کے یوم حساب کا آنا اس لئے ضروری ہے کہ ہر انسان اپنے رب کے یہاں پیش ہو کر اس امر کی جوابدہی کرے کہ اللہ تعالیٰ کے دیئے بخشے اختیار کو اس نے صحیح استعمال کیا تھا یا غلط؟ اگر صحیح اور اللہ تعالیٰ کی رضا و خوشنودی کے مطابق استعمال کیا تھا، تو اس کے صلے اور بدلے میں وہ جنت کی سدا بہار نعمتوں اور وہاں کی نعیم مقیم سے سرفراز و فیضیاب ہو، اور اس کے برعکس اگر اس نے اللہ تعالیٰ کے دیئے بخشے اختیار کو غلط اور رب کی ناراضگی کی راہ میں صرف کیا تھا تو وہ اس کی سزا پائے، تاکہ اس طرح عدل و انصاف کے تقاضے پورے ہوں، جو کہ تقاضائے عقل و نقل ہے، اور یہ بدرجہ تمام و کمال پورے ہوں، اور یہ سب کچھ آخرت کے اس یوم حساب ہی میں ممکن ہو گا، جس کی وسعتیں نا پیدا کنار ہوں گی، اور جس کے وقوع اور قیام کا اصل مقصد ہی یہ ہو گا کہ عدل و انصاف قائم ہو اور ہر کسی کو اس کے زندگی بھر کے کئے کرائے کا صلہ و بدلہ ملے کیونکہ اس دنیا میں ایسا نہ ہوتا ہے اور نہ ہو سکتا ہے، ایک تو اس لئے کہ دنیا اپنی اصل اور حقیقت کے اعتبار سے دارالجزاء ہے ہی نہیں، بلکہ یہ دارالعمل اور دارالامتحان ہے، جبکہ دارالجزاء آخرت کا وہ جہاں ہی ہے جو اس دنیا کے بعد آنے والا ہے، کہ اس کی وسعتیں لامحدود اور نا پیدا کنار ہیں اور دوسرے اس لئے کہ دنیا ہی اس کے ظرف محدود میں اس کی وسعت و گنجائش ہی نہیں کہ اس میں کسی کو اس کے عمل کا پورا، اور قرار واقعی صلہ اور بدلہ مل سکے، اس لئے یہاں پر نیک و بد اور متقین و فجار سب باہم ملے جلے رہتے ہیں، پس آخرت کا وہ یوم حساب اگر نہ آئے تو دنیا کا وجود عبث اور بیکار ہو کر رہ جاتا ہے، جو کہ حضرت خالق حکم کی حکمت اور اس کی صفت عدل و انصاف کے تقاضوں کے منافی ہے، اور ایسا کہنا اور ماننا کافروں کا کام ہے، جس سے ان کا زاویہ نگاہ ہی غلط، اور ان کا سرمایہ حیات ہی بیکار ہو کر رہ گیا، جس کے نتیجے میں انہوں نے آخرکار آتش دوزخ کا عذاب بھگتنا ہو گا، سو بڑی ہی خرابی اور ہلاکت ہے کافروں کے لئے دوزخ کی اس انتہائی ہولناک آگ کی بناء پر، والعیاذُ باللہ العظیم، سو اس سے یہ حقیقت واضح ہو جاتی ہے کہ عقیدہ آخرت ایک ایسا انقلاب آفریں عقیدہ ہے کہ اس سے انسان کی دنیا بھی سنورتی ہے، اور آخرت بھی بنتی ہے، جبکہ اس سے محرومی دنیا و آخرت دونوں کی ہلاکت و تباہی کا باعث ہے، کہ ایسے لوگ نہ اپنی منزل اور اس کے تقاضوں سے آگاہ ہوتے ہیں، اور نہ ہی ان کو دارین کی سعادت وسرخروئی سے سرفراز کرنے والی راہِ راست کا کوئی اتا پتا ہوتا ہے، جس کے نتیجے میں ایسے لوگ اندھے اور اُوندھے بن کر اپنے ہولناک انجام کی طرف بڑھتے چلے جاتے ہیں جس سے رہائی اور گلو خلاصی کے لئے پھر ان کے لئے کوئی صورت ممکن نہیں رہی، اور یہی ہے خساروں کا خسارہ، والعیاذ باللہ العظیم
۳۸۔۔	سو اس سے تصریح فرما دی گئی کہ حضرت سلیمان کے لئے ہوا کو مسخر کرنے کے ساتھ ساتھ جنوں کو بھی ان کے کنٹرول میں کر دیا گیا تھا۔ جن سے وہ طرح طرح کے تعمیری کام لیتے تھے۔ کچھ بنّاء اور کاری گر ہوتے، جو آنجناب کے حکم و ارشاد کے مطابق طرح طرح کے قومی کام کرتے۔ اور کچھ غوطہ خوری کر کے سمندر سے طرح طرح کی قیمتی چیزیں نکال لاتے۔ شیاطین کے لفظ سے۔ یہاں پر مراد جن ہیں۔ سو اس سے معلوم ہوا کہ حضرت سلیمان شریر جنوں ہی کو مسخر کر کے ان سے اس طرح کے مختلف اصلاحی اور تعمیری کام لیتے تھے۔ صالحین سے آپ تعرض نہیں کرتے تھے۔ جبکہ جنوں کی ایک اور پارٹی کو ریزرو فورس کی حیثیت سے زنجیروں میں جکڑ کر رکھا تھا، تاکہ ضرورت کے موقع پر ان سے آپ مختلف کام لے سکیں۔ اور وہ ہمہ وقت آپ کے پاس موجود ومیسر رہیں۔
۴۴۔۔  سو حضرت ایوب کی ابتلاء و آزمائش کا دور ختم ہوا۔ اس ابتلاء و آزمائش میں وہ کامیاب ہوئے۔ اور نہ صرف کامیاب ہوئے بلکہ کامیابی کے اعلیٰ معیار سے سرفراز ہوئے۔ اور آپ کو اپنے رب کی طرف سے ایسے عظیم الشان اور بے مثال اعزازات ملے کہ بیشک ہم نے ان کو صابر پایا ۔وہ بڑے ہی اچھے بندے تھے اور بیشک وہ ہمیشہ رجوع رہنے والے تھے اپنے رب کی طرف چنانچہ اس کے بعد آنجناب کے لئے نوازشات کا ایک نیا دور شروع ہوا۔ جسمانی آزاروں سے نجات دینے کے بعد اللہ تعالیٰ نے آپ کو پھر اہل و عیال سے نواز دیا۔ اور انہی کے برابر خدم و حشم بھی عطا کئے۔ کیونکہ ابتلاء و آزمائش کے دور میں آپ کے اہل و اولاد، اور اقرباء و رشتہ داروں، میں سے کچھ بچھڑ گئے تھے۔ اور کچھ وفات پا گئے تھے۔ خدم و حشم اور غلام بھی سب تتر بتر ہو گئے تھے۔ آزمائش کا دور ختم ہونے کے بعد بچھڑے ہوئے اعزہ و اقارب پھر مجتمع ہو گئے۔ جو وفات پا چکے تھے ان کے بدلے میں اللہ تعالیٰ نے اور عنایت فرما دیئے۔ اور مال و دولت کے ساتھ ساتھ خدم و حشم بھی ان کو پھر مل گئے۔ سو ارشاد فرمایا گیا کہ یہ سب کچھ ہم نے اپنی خاص رحمت کی بناء پر کیا۔ اور اس لئے کہ تاکہ عقل سلیم رکھنے والوں کے لئے ایک عظیم الشان نصیحت اور یاد دہانی ہو۔ کہ اللہ اپنے بندوں کی وفاداری کا امتحان کرتا ہے، اور اس کے یہاں سے کامیابی انہی کو نصیب ہوتی ہے جو امتحان میں مستقیم اور ثابت قدم رہتے ہیں، اور یہ کہ اس امتحان کے لئے ایک حد مقرر ہوتی ہے جس سے وہ آگے نہیں بڑھتا، اور یہ کہ اللہ تعالیٰ کی طرف رجوع و انابت۔ اور اس کی طرف توجہ ایسے امتحانات میں وسیلہ ظفر بنتی ہے۔ وباللّٰہ التوفیق لما یحب و یرید۔ وعلی ما یحب و یرید، بِکُلِّ حَالٍ من الاحوال، وفی کل موطنٍ من المواطن فی الحیاۃ۔ یہاں پر حضرت ایوب کی شان عبدیت کا یہ پہلو بھی ملاحظہ ہو کہ آپ نے اپنے رب کو پکار کر اس کے حضور اپنی جو دعاء و درخواست پیش کی وہ صرف یہ تھی کہ اے میرے رب مجھے شیطان نے بڑا دکھ اور عذاب پہنچایا یعنی اپنے رب کے حضور صرف اپنے دکھ اور تکلیف کو پیش کر دیا اور بس، آگے اس بارے نہ کوئی درخواست پیش کی، اور نہ مطالبہ بلکہ معاملے کو اپنے رب کے حوالے کر دیا کہ وہ جو چاہے کرے، علیہ الصلوٰۃ والسلام سو اس سے حضرات انبیاء کرام علیہم الصلوٰۃ والسلام کی شان تسلیم و رضا کا نمونہ و مظہر سامنے آتا ہے، پس ان کی ہر کیفیت اور شان اعلیٰ درجے کی اور بے مثال ہوتی ہے،
۴۹۔۔	سو مذکورہ بالا انبیاء کرام کے ذکر اور ان کے خاص خاص واقعات سنانے کے بعد اس سے اس بارے خلاصہ بحث کو سامنے رکھ دیا گیا۔ سو ارشاد فرمایا گیا کہ یہ ایک عظیم الشان ذکر اور یاد دہانی ہے۔ یعنی یہ محض ماضی کے قصے نہیں، بلکہ ان میں عظیم الشان درسہائے عبرت و بصیرت ہیں۔ جس سے انسان کے لئے حق و ہدایت کی راہ روشن ہوتی ہے اور اس کی دنیا بھی بنتی ہے اور آخرت بھی اور یہ بہر حال ایک اہم اور بنیادی حقیقت ہے کہ متقی اور پرہیزگار لوگوں کے لئے ایک بڑا ہی عمدہ ٹھکانا ہے، ایسا عمدہ اور اتنا بڑا کہ اس دنیا میں اس کا پورا احاطہ و ادراک بھی کسی کے بس میں نہیں، سو اس سے اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں فوز و فلاح اور نجات و نجاح کا مدار و انحصار تقویٰ و پرہیزگاری پر ہے، اور تقویٰ و پرہیزگاری کا اصل مفہوم و مطلب ہے بچنا، یعنی ہر اس چیز سے بچنا، اور دور رہنا، جو رب کی ناراضگی کا باعث ہو، جس سے سب سے پہلے کفر و شرک اور الحاد و بے دینی سے بچنا ہے اس کے بعد ہر قسم کے گناہ اور معصیت سے بچنا، اللہ نصیب فرمائے۔ آمین ثم آمین۔
۵۴۔۔  سو ان خوش نصیبوں کی خوشیوں کو دو بالا کرنے کے لئے ان سے کہا جائے گا کہ یہ ہیں وہ نعمتیں جن کا وعدہ تم لوگوں سے یوم حساب میں دیئے جانے کے لئے کیا جاتا تھا سو اب وہ حاضر ہیں۔ اللہ نے اپنے وعدہ پورا فرما لیا۔ اور یہ اللہ تعالیٰ کی دی اور بخشی ہوئی وہ نعمتیں ہیں جو کبھی ختم نہیں ہوں گی۔ ان میں برابر اضافہ ہی ہوتا رہے گا، اللہ نصیب فرمائے اور محض اپنے فضل و کرم سے نصیب فرمائے، آمین ثم آمین
۵۸۔۔  سو اہل جنت کو ملنے والی نعمتوں، نوازشوں، اور عنایتوں، کے ذکر و بیان کے بعد اب اس سے ان ظالموں اور سرکشوں کے انجام کا ذکر و بیان فرمایا گیا ہے، جنہوں نے دعوت حق کو قبول کرنے اور اس کو اپنانے سے انکار کیا تھا۔ سو اس بارے تصریح فرما دی گئی کہ ان کو وہاں پر پینے کے لئے کھولتا ہوا پانی دیا جائے گا، اور بہتی ہوئی پیپ۔ اور اسی طرح کی اور ایسی بُری اور نفرت انگیز چیزیں جو اس قدر نفرت انگیز، اور دلآزار ہوں گی کہ وہ ذکر کے لائق نہیں۔ سو ان سے کہا جائے گا کہ ان کو چکھیں اور اس کا مزہ پائیں چکھنے کے لفظ سے واضح ہوتا ہے کہ یہ دوزخیوں کے لئے ابتدائی مہمانی ہو گی جو ان کو نزل یعنی ابتدائی مہمانی کے طور پر ملے گی۔ اصل عذاب کا دور اس کے بعد شروع ہو گا۔ جس کا اندازہ ہی کون کر سکتا ہے، والعیاذ باللہ جل وعلا وسبحانہ و تعالیٰ،
۵۹۔۔  اوپر کی آیت میں وارد لفظ طاغین اس بات کی دلیل ہے کہ اس سے کفر کے لیڈروں اور سرغنوں کا حال بیان فرمایا گیا ہے، اور اب اس سے یہ بتایا جا رہا ہے کہ ان کے پیروؤں کی بھیڑ کو بھی ان کے سامنے لایا جائے گا۔ اور ان کو بتایا جائے گا کہ انہوں نے بھی تمہارے ساتھ دوزخ میں پڑنا ہے۔ تاکہ جس طرح تم لوگ دنیا میں اپنے کفر و طغیان میں اکٹھے تھے۔ اسی طرح آج اس کے نتیجہ و انجام میں بھی اکٹھے رہو۔ تو اس پر وہ فوراً کہیں گے کہ ناس ہو ان کا کہ انہوں نے بھی یہیں گھسنا ہے۔ یہ دفع ہوں انہوں نے ہمارے لئے اور تنگی پیدا کر دی، اس کے جواب میں ان کے پیرو غصے میں بپھر کر ان سے کہیں گے کہ نہیں بلکہ تم ہی دفع ہوؤ، اور ناس تمہارا ہو، کہ تم ہی لوگوں نے ہمیں اس انجام سے دوچار کیا، پھر بطور یاس و حسرت ان کی زبان سے یہ جملہ نکلے گا فَبِئْسَ الْقَرَارُ، یعنی بڑا ہی بُرا ٹھکانا ہے جس سے تم لوگوں نے ہمیں دوچار کیا، مگر اس یاس و حسرت کا ان کو کوئی فائدہ بہر حال نہیں ہو گا، بلکہ ان کو اپنے کئے کرائے کا وہ انجام بہر حال بھگتنا ہو گا، والعیاذُ باللہ العظیم
۶۴۔۔	یعنی دوزخیوں کے جس باہمی جھگڑے اور تو تکار کا ذکر اوپر ہوا ہے اس کو یونہی کوئی فرضی اور خیالی بات نہ سمجھا جائے بلکہ یہ ایک قطعی امر ہے جس نے اپنے وقت پر بہر حال واقع ہو کر رہنا ہے۔ جس سے کسی مفر اور انکار کی کوئی گنجائش نہیں ہو گی پس جو لوگ آج حق کی مخالفت میں ایک دوسرے کے معاون و مددگار، اور باہم لیڈر اور پیرو بنے ہوئے ہیں وہ جو کچھ کریں اس نتیجہ و انجام کو سامنے رکھ کر کریں کہ اس سے ان کو بہر حال دوچار ہونا ہے، تاکہ ایسے لوگ پھر نہ کہیں کہ ہمیں خبر نہ ہوئی تھی۔
۷۰۔۔  یعنی جو کچھ میں تم لوگوں کو سنا اور بتا رہا ہوں یہ نہ سمجھنا کہ یہ اپنی طرف سے سنا اور بتا رہا ہوں۔ یا تم لوگوں کو یونہی مرعوب کرنے کے لئے دوزخیوں کی تو تکار کا کوئی افسانہ سنا رہا ہوں، نہیں ایسی کوئی بات نہیں، بلکہ یہ سب عالم بالا کے حقائق ہیں جو تمہیں سنائے جا رہے ہیں، اور جن کے جاننے کا کوئی ذریعہ میرے لئے ممکن نہیں تھا سوائے وحی خداوندی کے سو اس سب سے اللہ تعالیٰ نے بذریعہ وحی مجھے آگہی بخشی ہے جس کی بناء پر میں کھول کر ان سب حقائق کو تمہارے سامنے پیش کر رہا ہوں۔ اور آنے والے اس انتہائی ہولناک دن کی ہولناکی سے تم لوگوں کو آگاہ کر رہا ہوں۔ تاکہ تم لوگ اس غفلت سے باز آ جاؤ جس میں تم پڑے ہوئے ہو۔ تاکہ اس طرح تم ہمیشہ کے اس ہولناک انجام سے بچ جاؤ، جو تمہیں پیش آنے والا ہے۔ سو اصل مقصد خود تم ہی لوگوں کا بھلا اور تمہاری خیر خواہی ہے۔ مگر اس کا کیا کیا جائے کہ تم لوگ آنکھ کھولنے کے لئے تیار ہی نہیں ہوتے والعیاذُ باللہ العظیم
۷۴۔۔  سو اس کا وہ مخفی کفر اس موقع پر سامنے آگیا۔ اور سب کے لئے آشکارا ہو گیا۔ سو اس سے ایک بات تو یہ واضح ہوئی کہ استکبار یعنی اپنی بڑائی کا گھمنڈ محرومیوں کی محرومی ہے۔ اور دوسری بات یہ کہ جو لوگ استکبار کے باعث حق سے منہ موڑتے اور اس کا انکار کرتے ہیں ان کا شجرہ نسب ابلیس سے ملتا ہے۔ وہ حضرت آدم کو سجدہ کرنے کے حکم سے منہ موڑ کر ملعون ہوا۔ اور ایسے لوگ جو اس کے طریقے پر چلتے ہیں وہ دین حق سے منہ موڑ کر اس کے پیروکار بنتے ہیں، اور اس کے نتیجے میں یہ نور حق سے محروم ہو کر ہمیشہ کے ہولناک خسارے میں مبتلا ہوتے ہیں، والعیاذُ باللہ
۷۸۔۔  سو ابلیس جب حکم خداوندی سے اعراض و رُوگردانی کے نتیجے میں۔ اور اپنے استکبار و گھمنڈ کی بناء پر، ملعون و مطرود قرار پایا، تو اللہ تعالیٰ نے اس ملعون کو حکم فرمایا کہ تو یہاں سے نکل جا۔ کیونکہ جنت اللہ تعالیٰ کی رحمتوں کا مرکز اور ان کا مظہر ہے اس لئے اس میں وہی لوگ رہ سکتے ہیں جو اس کی رحمت کے اہل اور اس کے مستحق ہوں۔ پس کسی ملعون کے لئے اس میں کوئی جگہ نہیں ہو سکتی۔ اس لئے اللہ تعالیٰ نے ابلیس کو جنت سے نکل جانے کا حکم دیا۔ اور اس سے فرمایا کہ تجھ پر میری لعنت ہے قیامت کے دن تک کیلئے۔ جس کے بعد تجھے اپنے اس جرم کی ہمیشہ ہمیشہ سزا بھگتنی ہے، والعیاذُ باللہ العظیم، سو اَنَا خَیْرٌ مِّنْہُ (میں اس سے بہتر ہوں) کی یہ ابلیسی منطق جو استکبار یعنی اپنی بڑائی کے زعم اور گھمنڈ کی عکاس و آئینہ دار ہوتی ہے، انسان کی محرومی اور اس کی ہلاکت کا باعث بنتی ہے، جو اس کے گلے میں لعنت کا طوق ڈالتی ہے، حضرات انبیاء و رسل کی قدسی صفت ہستیوں کے مقابلے میں، اور ان کی دعوت حق و ہدایت کے جواب میں، منکرین و مکذبین نے ہمیشہ اسی طرح کی ابلیسی منطق سے کام لیا یہاں تک کہ وہ آخرکار فی النار والسقر ہو گئے، والعیاذُ باللہ العظیم
۸۱۔۔	یعنی بارگاہ خداوندی سے ملعون قرار پانے کے بعد ابلیس نے سمجھا کہ اب شاید اس کی مہلت عمل کو ختم کیا جا رہا ہے۔ اور اولاد آدم کے خلاف زور آزمائی کا موقع اب نہیں مل سکے گا اس کو اس لئے اس نے حق تعالیٰ کے حضور درخواست پیش کی کہ اس کو اس دن تک زندہ رہنے اور کھل کھیلنے کا موقع دیا جائے۔ جس دن کہ لوگوں کو ان کے اعمال کے حساب کے لئے اٹھایا جائے گا۔ تو اللہ تعالیٰ نے اس کو یہ مہلت دے دی۔
۸۵۔۔  سو ابلیس نے جس غرور اور طنطنہ کے ساتھ اولاد آدم کو گمراہ کرنے کے لئے بارگاہ ایزدی میں اپنا چیلنج پیش کیا۔ اللہ تعالیٰ نے اس کے جواب اور اس کے رد میں پورے جلال اور کمال بے نیازی کے ساتھ ارشاد فرمایا کہ اب تو اس بارے میری یہ حق بات بھی سن لے۔ اور میں ہمیشہ حق ہی کہتا ہوں۔ کہ میں تجھ سے۔ اور ان تمام لوگوں سے جو تیری پیروی کریں گے جہنم کو بھر دوں گا۔ سو اس سے منکرین حق اور ان کے پیروکاروں کے لئے یہ درس عبرت و بصیرت ہے کہ یہ لوگ اگر دیدہ بینا اور گوش شنوا رکھتے ہیں، تو اس حکایت کے آئینے میں اپنا حشر و انجام خود دیکھ اور سن لیں۔
۸۸۔۔  سورہ خاتمہ سورت کی ان آیات کریمات میں ایک تو پیغمبر کی شان بے غرضی اور بے لوثی کو واضح فرما دیا گیا، سو آپ کو حکم و ارشاد فرمایا گیا کہ ان سے کہو کہ نہ تو میں تم لوگوں سے اس کام پر کسی طرح کا کوئی صلہ مانگتا ہوں، اور نہ ہی میں اس بارے میں کسی طرح کے تکلف اور بناوٹ سے کام لیتا ہوں، اور دوسری اہم بات ان میں یہ ہے کہ ان میں قرآن حکیم کی عظمت شان کو واضح فرما دیا گیا کہ یہ ایک عظیم الشان نصیحت اور یاد دہانی ہے سب جہان والوں کے لئے پس اس کو اپنانے میں سراسر خود ان لوگوں ہی کا بھلا ہے۔ جبکہ اس سے اعراض و رُوگردانی میں خود انہی کا نقصان اور ہولناک خسارہ ہے۔ اور تیسری اہم بات ان میں یہ ارشاد فرمائی گئی کہ جس بات کی خبر یہ قرآن دے رہا ہے وہ عنقریب تمہارے سامنے خود ظاہر اور واضح ہو جائے گی۔ تب تم لوگ اس کو خود دیکھ اور جان لو گے۔ مگر اس وقت تمہارے لئے سنبھلنے اور اصلاح احوال کا کوئی موقع نہیں ہو گا۔ سوائے آتش یاس و حسرت میں اضافے اور اس کی ہولناک جلن کے، جو کہ خساروں کا خسارہ اور ہمیشہ کا عذاب ہو گا۔ والعیاذ باللہ العظیم وبہٰذا قد تم التفسیر المختصر لسورۃ ص و الحمدللہ


(سورۃ الزمر ۔ سورہ نمبر ۳۹ ۔ تعداد آیات ۷۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اتارا گیا ہے اس کتاب (حکیم) کو اللہ کی طرف سے جو سب پر غالب نہایت حکمت والا ہے 
۲۔۔۔     بلاشبہ ہم ہی نے اتارا ہے آپ صلی اللہ علیہ و سلم کی طرف اس کتاب کو حق کے ساتھ (اے پیغمبر !) پس تم بندگی کرو اللہ کی خالص کرتے ہوئے اس کے لئے دین کو
۳۔۔۔     آگاہ رہو کہ اللہ ہی کے لئے ہے دین خالص اور جن لوگوں نے اس کے سوا اور سرپرست (و کارساز) بنا رکھے ہیں (وہ کہتے ہیں کہ) ہم تو ان کی بندگی و پوجا صرف اس لئے کرتے ہیں کہ یہ رسائی کرا دیں ہماری اللہ تک بے شک اللہ ہی فیصلہ فرمائے گا ان کے (اور اہل حق کے) درمیان ان تمام باتوں کا جن میں یہ باہم اختلاف کرتے ہیں بلاشبہ اللہ ہدایت سے سرفراز نہیں فرماتا کسی ایسے شخص کو جو جھوٹا بڑا ناشکرا ہو
۴۔۔۔     اگر اللہ اولاد بنانا چاہتا تو اپنی مخلوق میں سے جس کو چاہتا (اس غرض کے لئے) خود ہی چن لیتا پاک ہے وہ وہی ہے اللہ یکتا انتہائی زبردست
۵۔۔۔     اسی نے (اور تنہا اسی نے) پیدا فرمایا آسمانوں اور زمین (کی اس عظیم الشان کائنات) کو حق کے ساتھ اسی کی ہستی ہے جو رات کو لپیٹ دیتی ہے دن پر اور دن کو رات پر اور اسی نے کام میں لگا رکھا ہے سورج اور چاند (کے ان عظیم الشان کروں) کو ان میں سے ہر ایک چلے جا رہا ہے ایک مقررہ مدت تک آگاہ رہو وہی ہے زبردست انتہائی درگزر کرنے والا
۶۔۔۔     جس نے پیدا فرمایا تم سب کو ایک ہی جان سے پھر اسی نے بنایا اس جان سے اس کا جوڑا اور اسی نے اتارے تمہارے لئے مویشیوں میں سے (نر و مادہ کے) آٹھ جوڑے وہی تمہیں پیدا فرماتا ہے تمہاری ماؤں کے پیٹوں میں (اس طور پر کہ) وہ تمہیں ایک پر ایک شکل دئیے چلا جاتا ہے تین تاریکیوں میں یہ ہے اللہ رب تم سب کا اسی کی ہے بادشاہی (اور فرمان روائی) کوئی بھی عبادت کے لائق نہیں سوائے اس کے پھر تم لوگ کہاں (اور کیسے) پھر جاتے ہو راہ حق و صواب سے ؟
۷۔۔۔     اگر تم لوگ کفر کرو گے تو (اس کا کچھ نہیں بگاڑو گے کہ) بے شک اللہ ہر طرح سے غنی (و بے نیاز) ہے تم سب سے (اے لوگوں !) مگر وہ پسند نہیں فرماتا اپنے بندوں کے لئے کفر (کی ظلمتوں) کو اور اگر تم شکر کرو گے تو اس کو وہ پسند فرماتا ہے تمہارے لیے (اور یاد رکھو کہ) کوئی بوجھ اٹھانے والا بوجھ نہیں اٹھائے گا کسی دوسرے کا پھر (یہ حقیقت بھی یاد رکھو کہ) اپنے رب ہی کی طرف بہر حال لوٹ کر جانا ہے تم سب کو تب وہ بتا دے گا تم لوگوں کو وہ سب کچھ جو تم کرتے رہے تھے (اپنی فرصت حیات میں) بے شک وہ پوری طرح جانتا ہے دلوں بھیدوں کو
۸۔۔۔     اور انسان کو جب کوئی تکلیف پہنچتی ہے تو وہ (سب فرضی معبودوں کو بھول کر) اپنے رب ہی کو پکارتا ہے اسی کی طرف رجوع ہو کر مگر جب وہ اس کو (تکلیف کی بجائے) نواز دیتا ہے اپنی طرف سے کسی نعمت سے تو یہ بھول جاتا ہے اس (مصیبت و تکلیف) کو جس کی طرف وہ اس کو بلا (اور پکار) رہا تھا اس سے پہلے اور (اس سے بھی بڑھ کر یہ کہ) وہ اللہ کے لئے شریک بنانے لگتا ہے تاکہ (اس طرح) وہ بہکائے اللہ کی راہ سے (دوسروں کو سو ایسوں سے) کہہ دو کہ تم مزے کر لو اپنے کفر کے ساتھ تھوڑا سا عرصہ بلاشبہ (انجام کار) تم دوزخیوں میں سے ہو
۹۔۔۔     کیا (یہ شخص اور وہ ایک برابر ہو سکتے ہیں ؟) جو فرمانبردار ہو (اپنے رب کا) جو رات کی گھڑیاں (اپنے رب کی رضا کیلئے) سجدے اور قیام کی حالت میں گزارتا ہو جو آخرت سے ڈرتا اور اپنے رب کی رحمت کی امید رکھتا ہو (کیا یہ دونوں برابر ہو سکتے ہیں ؟) کہو (اتنا تو سوچو کہ) کیا باہم برابر ہو سکتے ہیں وہ جو علم رکھتے ہیں اور جو علم نہیں رکھتے ؟ (نہیں اور ہرگز نہیں) نصیحت تو وہی قبول کرتے ہیں جو عقل سلیم رکھتے ہیں
۱۰۔۔۔     کہہ دو) میری طرف سے کہ (اے میرے وہ بندوں جو ایمان لائے ہو ڈرتے رہو تم اپنے رب سے جنہوں نے نیکی) اور اچھائی) کی اس دنیا میں ان کے لئے عظیم الشان بھلائی ہے اور اللہ کی زمین بڑی فراخ ہے بے شک صبر کرنے والوں کو پورا دیا جائے گا ان کا اجر بغیر کسی حساب کے 
۱۱۔۔۔     کہو کہ بے شک مجھے بس تو یہی حکم دیا گیا ہے کہ میں اللہ ہی کی بندگی کروں اسی کے لئے خالص کرتے ہوئے دین کو
۱۲۔۔۔     نیز مجھے یہ حکم ہوا ہے کہ میں سب سے پہلے فرمانبردار بنوں
۱۳۔۔۔     کہو میں تو سخت ڈرتا ہوں اگر میں نافرمانی کروں اپنے رب کی ایک بہت بڑے دن کے عذاب سے 
۱۴۔۔۔     کہو کہ (میں تو بہرحال) اللہ ہی کی عبادت (و بندگی) کرتا رہوں گا اسی کے لئے خالص کر کے اپنے دین کو
۱۵۔۔۔     سو (میرا یہ اعلان سننے کے بعد) تمہاری مرضی کہ تم جس کی چاہو عبادت (و بندگی) کرو اس کے سوا کہو کہ حقیقت بہر حال یہی ہے کہ اصل (اور حقیقی) خسارے والے وہی لوگ ہیں جنہوں نے (حق سے منہ موڑ کر) خسارے میں ڈالا ہو گا اپنے آپ کو اور اپنے تعلق داروں کو قیامت کے روز آگاہ رہو کہ یہی ہے کھلا ہوا خسارہ (اور نقصان)
۱۶۔۔۔     ان کے لئے آتش دوزخ کی ہولناک چھتریاں ہوں گی ان کے اوپر سے بھی اور ان کے نیچے سے بھی یہی ہے وہ انجام جس سے اللہ ڈراتا ہے اپنے بندوں کو (اپنی رحمت و عنایت سے) اے میرے بندوں تم مجھ ہی سے ڈرو
۱۷۔۔۔     اور اس کے برعکس جو لوگ بچتے ہیں طاغوت کی پوجا (و بندگی) سے اور وہ (صدق دل سے) رجوع کئے رہتے ہیں اللہ کی طرف ان کے لئے بڑی خوشخبری ہے سو خوشخبری سنا دو میرے ان بندوں کو
۱۸۔۔۔     جو غور سے سنتے ہیں ہماری بات کو پھر وہ پیروی کرتے ہیں اس کے بہترین پہلو کی یہی ہیں وہ لوگ جن کو اللہ نے نوازا ہدایت (کی دولت) سے اور یہی ہیں عقولِ سلیمہ رکھنے والے (خوش نصیب)
۱۹۔۔۔     کیا جس شخص پر پکی ہو چکی ہو بات عذاب کی تو کیا آپ (اس کو نواز سکتے ہیں ہدایت کی دولت سے ؟ اور کیا آپ) بچا سکتے ہیں اس کو جو پڑا ہو (دوزخ کی) اس ہولناک آگ میں
۲۰۔۔۔     لیکن جو لوگ ڈرتے رہے ہوں گے اپنے رب سے ان کیلئے منزل پر منزل بنی ہوئی ایسی عالی شان عمارتیں ہوں گی جن کے نیچے سے بہہ رہی ہوں گی طرح طرح کی عظیم الشان نہریں اللہ کے فرمائے گئے وعدہ کے مطابق (اور) اللہ کبھی خلاف ورزی نہیں فرماتا اپنے وعدے کی
۲۱۔۔۔     کیا تم دیکھتے نہیں کہ اللہ (کس حیرت انگیز نظام کے تحت) اتارتا ہے آسمان سے پانی پھر اس کو چلا دیتا ہے وہ زمین کے اندر سوتوں چشموں اور دریاؤں کی شکل میں پھر اس کے ذریعے وہ نکالتا ہے (قسما قسم کی) رنگا رنگ کھیتیاں آخر میں وہ (لہلہاتی) کھیتیاں ایسی سوکھ جاتی ہیں کہ تم ان کو زرد پڑی ہوئی دیکھتے ہو آخرکار اللہ تعالیٰ اس کو چورا چورا کر کے رکھ دیتا ہے بے شک اس میں بڑی بھاری نصیحت (اور یاد دہانی کا سامان) ہے عقولِ سلیمہ رکھنے والوں کیلئے
۲۲۔۔۔     تو کیا جس کا سینہ اللہ نے کھول دیا ہو اسلام (کی حقانیت) کے لئے جس کے باعث وہ ایک عظیم الشان نور پر قائم ہو اپنے رب کی طرف سے (تو کیا ایسا شخص اور وہ سنگ دل انسان باہم برابر ہو سکتے ہیں ؟ جو اس نور سے محروم ہو؟) سو بڑی خرابی (اور ہلاکت) ہے ان لوگوں کے لئے جن کے دل سخت (اور محروم) ہو گئے اللہ کے ذکر (اور اس کی یاد دلشاد) سے ایسے لوگ پڑے ہیں کھلی گمراہی میں 
۲۳۔۔۔     اللہ ہی نے نازل فرمایا ہے سب سے عمدہ کلام ایک ایسی عظیم الشان کتاب کی شکل میں جو باہم ملتی جلتی دوہرے بیان والی ہے جس سے رونگھٹے کھڑے ہو جاتے ہیں ان لوگوں کے جو ڈرتے ہیں اپنے رب سے پھر نرم ہو جاتے ہیں ان کے بدن اور موم ہو کر جھک پڑتے ہیں ان کے دل اللہ کے ذکر کی طرف یہ ہے اللہ کی ہدایت جس کے ذریعے وہ راہنمائی فرماتا ہے (راہ حق و صواب کی) جس کو وہ چاہتا ہے (اس کی طلب صادق کی بنا پر) اور جس کو اللہ ہی ڈال دے گمراہی میں (اس کے خبث باطن کی بناء پر) تو اس کو کوئی ہدایت نہیں دے سکتا
۲۴۔۔۔     تو کیا (اس شخص کی حرمان نصیبی کا اندازہ کیا جا سکتا ہے ؟) جو اپنے چہرے کے ذریعے اپنا بچاؤ کرنے پر مجبور ہو گا قیامت کے روز (وہاں کے) اس برے عذاب سے ؟ اور (مزید یہ کہ اس روز) کہا جائے گا ایسے ظالموں سے (ان کی توبیخ و تذلیل کے لئے) کہ اب چکھو مزہ تم لوگ اپنی اس کمائی کا جو تم (زندگی بھر) کرتے رہے تھے
۲۵۔۔۔     ان لوگوں نے بھی جھٹلایا (حق اور ہدایت کو) جو گزر چکے ہیں ان سے پہلے سو (آخرکار) ان پر عذاب وہاں سے آیا جہاں سے ان کو خیال (و گمان) بھی نہ تھا
۲۶۔۔۔     اس طرح اللہ نے چکھا دیا ان لوگوں کو مزہ رسوائی کا دنیا کی زندگی میں اور آخرت کا عذاب تو یقینی طور پر اس سے کہیں بڑھ کر (ہولناک اور رسوا کن) ہو گا کاش کہ یہ لوگ جان لیتے 
۲۷۔۔۔     اور بلاشبہ ہم نے بیان کیا لوگوں کے لئے اس قرآن میں ہر عمدہ مضمون تاکہ یہ سبق لیں (اور نصیحت حاصل کریں)
۲۸۔۔۔     ایسے عظیم الشان قرآن کی شکل میں جو کہ عربی زبان میں ہے اور جس میں کوئی کجی نہیں تاکہ یہ لوگ بچ سکیں 
۲۹۔۔۔     اللہ تعالیٰ نے (موحد اور مشرک کے بارے میں) ایک مثالی بیان فرمائی ہے کہ ایک شخص تو وہ ہے جس (کی ملکیت) میں کئی ضدی قسم کے مالک شریک ہوں اور ایک پورے کا پورا ایک ہی آقا کا غلام ہو کیا ان دونوں کا حال ایک برابر ہو سکتا ہے ؟ الحمد اللہ (کہ حق ثابت اور واضح ہو گیا) لیکن اکثر لوگ جانتے نہیں 
۳۰۔۔۔     بے شک آپ کو بھی مرنا ہے (اے پیغمبر !) اور ان سب کو بھی بہر حال مرنا ہے 
۳۱۔۔۔     پھر یہ بھی ایک قطعی حقیقت ہے کہ قیامت کے روز تم سب (دوبارہ زندہ ہو کر) اپنے رب کے یہاں اپنا مقدمہ پیش کرو گے 
۳۲۔۔۔     پھر اس سے بڑھ کر ظالم اور کون ہو سکتا ہے جو جھوٹ باندھے اللہ پر؟ اور وہ جھٹلائے سچائی کو جب کہ وہ پہنچ چکی ہو اس کے پاس کیا جہنم میں (دائمی) ٹھکانہ نہ ہو گا ایسے کافروں کے لئے ؟
۳۳۔۔۔     اور جو سچی بات لے کر آیا اور (جنہوں نے) اس کی تصدیق کی تو یہی لوگ ہیں پرہیزگار
۳۴۔۔۔     ان کو اپنے رب کے یہاں وہ سب کچھ ملے گا جس کی وہ خواہش کریں گے یہ صلہ ہے نیکوکاروں کا
۳۵۔۔۔     تاکہ اللہ (اپنے کرم سے) مٹا دے ان سے ان کے وہ برے عمل جو (بتقاضائے بشریت) ان سے سرزد ہو گئے ہوں گے اور وہ ان کو بہترین بدلہ دے ان کے ان کاموں کا جو یہ (زندگی بھر) کرتے رہے تھے 
۳۶۔۔۔     کیا اللہ کافی نہیں اپنے بندے کو؟ اور یہ لوگ آپ کو ڈراتے ہیں ان (جھوٹے معبودوں) سے جو اس کے سوا (انہوں نے از خود گھڑ رکھے) ہیں اور جس کو اللہ ڈال دے گمراہی (کے گڑھے) میں اس کو کوئی راہ پر نہیں لا سکتا
۳۷۔۔۔     اور جس کو اللہ راہ پر لے آئے اس کو کوئی گمراہ نہیں کر سکتا کیا اللہ سب پر غالب اور بدلہ لینے والا نہیں ہے ؟
۳۸۔۔۔     اور اگر آپ ان سے پوچھیں کہ کس نے پیدا کیا آسمانوں اور زمین (کی اس کائنات) کو؟ تو یہ سب کے سب ضرور بالضرور یہی کہیں گے کہ اللہ ہی نے (تو ان سے) کہو کہ اچھا تو پھر یہ بتاؤ کہ جن کو تم لوگ (پوجتے) پکارتے ہو اللہ کے سوا کیا ان میں اس کی کوئی طاقت ہے کہ اگر اللہ مجھے کوئی تکلیف پہنچانا چاہے تو یہ اس تکلیف کو دور کر سکیں ؟ یا وہ اگر مجھ پر کوئی رحمت (اور عنایت) فرمانا چاہے تو کیا یہ (اس بل بوتے کے مالک ہیں کہ یہ) اس کو روک دیں ؟ کہو کافی ہے مجھے اللہ اور اسی پر بھروسہ کرتے ہیں بھروسہ کرنے والے 
۳۹۔۔۔     کہو (ان سے اے پیغمبر! کہ) اے میری قوم کے لوگوں تم اپنی جگہ کام کئے جاؤ میں اپنا کام کرتا رہوں گا عنقریب تمہیں خود معلوم ہو جائے گا
۴۰۔۔۔     کہ کس پر آتا ہے وہ عذاب جو اس کو رسوا کر کے رکھ دے اور کس پر اترتا ہے ہمیشہ رہنے والا عذاب
۴۱۔۔۔     بلاشبہ ہم ہی نے اتاری آپ کی طرف (اے پیغمبر !) یہ کتاب سب لوگوں (کی ہدایت) کے لئے حق کے ساتھ پھر جس نے (اس کے مطابق) راہِ راست کو اپنایا تو اس نے اپنا ہی بھلا کیا اور جو بھٹک گیا تو اس کے بھٹکنے کا وبال بھی یقیناً خود اسی کے سر ہو گا اور آپ ان کے کوئی ذمہ دار نہیں ہیں
۴۲۔۔۔     اللہ ہی سب کی روحیں قبض کرتا ہے ان کی موت کے وقت اور ان کی بھی جن کی موت کا وقت ابھی نہیں آیا ہوتا ان کی نیند (کی حالت) میں پھر ان جانوں کو تو وہ روک لیتا ہے جن پر موت کا حکم فرما چکا ہوتا ہے اور دوسری جانوں کو وہ چھوڑ دیتا ہے ایک مقررہ مدت تک بلاشبہ اس میں بڑی بھاری نشانیاں ہیں ان لوگوں کے لئے جو غور و فکر سے کام لیتے ہیں
۴۳۔۔۔     کیا ان لوگوں نے اللہ کے سوا کچھ اور سفارشی بنا رکھے ہیں (بغیر کسی سند اور دلیل کے ؟ تو ان سے) کہو کہ کیا یہ (تمہارے خود ساختہ شفیع و سفارشی) تمہاری سفارش کریں گے اگرچہ یہ نہ کچھ اختیار رکھتے ہوں اور نہ ہی یہ کچھ سمجھتے (بوجھتے) ہوں ؟
۴۴۔۔۔     کہو کہ اللہ ہی کے لئے (اور اسی کے قبضہ قدرت و اختیار میں) ہے ہر طرح کی سفارش اسی کے لئے ہے بادشاہی (اور فرمانروائی) آسمانوں اور زمین (کی اس ساری کائنات) کی پھر اسی کی طرف لوٹ کر جانا ہے تم سب لوگوں کو
۴۵۔۔۔     اور جب اکیلے اللہ کا ذکر کیا جاتا ہے تو (شرک کے ماروں کا حال یہ ہوتا ہے کہ) کڑھنے (اور بگڑنے) لگتے ہیں دل ان لوگوں کے جو ایمان (و یقین) نہیں رکھتے آخرت پر اور جب ذکر کیا جاتا ہے اس کے سوا دوسروں کا تو یکایک کھل کھلا اٹھتے ہیں (شرک کے یہ روگی)
۴۶۔۔۔     کہو اے اللہ پیدا کرنے والے آسمانوں اور زمین کے (بغیر کسی سبقِ مثال کے اور ایک برابر) جاننے والے نہاں و عیاں کے تو ہی (آخری) فیصلہ فرمائے گا اپنے بندوں کے درمیان ان تمام باتوں کا جن کے بارے میں یہ اختلاف کر رہے ہیں 
۴۷۔۔۔     اور (اس وقت حال یہ ہو گا کہ) اگر ظالم لوگوں کے لئے وہ سب کچھ بھی ہو جائے جو کہ زمین میں موجود ہے اور اسی کے برابر اس کے ساتھ اور بھی تو یقینی طور پر یہ لوگ قیامت کے دن اس سب کو اس برے عذاب سے بچنے کے لئے دینے کو تیار ہو جائیں گے اور اللہ کی طرف سے انہیں وہ معاملہ پیش آئے گا جس کا انہیں گماں بھی نہ تھا
۴۸۔۔۔     اور وہاں پر ظاہر ہو چکے ہوں گے ان کے سامنے برے نتائج ان کی اس کمائی کے جو یہ لوگ (زندگی بھر) کرتے رہے تھے اور گھیر لیا ہو گا ان کو اسی چیز (کی اصل حقیقت) نے جس کا یہ مذاق اڑایا کرتے تھے 
۴۹۔۔۔     پھر اس انسان (کی تنگ ظرفی) کا عالم یہ ہے کہ جب اس کو چھو جاتی ہے کوئی تکلیف تو یہ ہم ہی کو پکارتا ہے لیکن جب ہم اس کو عطا کر دیتے ہیں اپنی طرف سے کوئی نعمت تو یہ (اکڑ کر اور بپھر کر) کہتا ہے کہ یہ تو مجھے اپنے علم (و ہنر) کی بناء پر ملی ہے (نہیں) بلکہ یہ تو ایک آزمائش ہے لیکن اکثر لوگ جانتے نہیں 
۵۰۔۔۔     یہی بات ان لوگوں نے بھی کہی جو ان سے پہلے گزر چکے ہیں مگر (شامت آنے پر) ان کے کچھ کام نہ آ سکی ان کی وہ کمائی جو وہ کرتے رہے تھے 
۵۱۔۔۔     سو ان کو پہنچ کر رہے برے نتائج ان کی اس کمائی کے جو وہ کرتے رہے تھے اور ان لوگوں میں سے جو اڑے رہیں گے اپنے ظلم (و باطل) پر ان کو بھی پہنچ کر رہیں گے برے نتائج ان کی اس کمائی کے جو یہ کئے جا رہے ہیں اور یہ اس بل بوتے کے مالک نہیں کہ عاجز کر دیں (ہم کو اپنی گرفت و پکڑ سے)
۵۲۔۔۔     اور کیا ان لوگوں کو اس حقیقت کا علم نہیں ہوا کہ اللہ ہی روزی کشادہ فرماتا ہے جس کے لئے چاہتا ہے اور وہی تنگ فرماتا ہے (جس کے لئے چاہتا ہے اپنے علم و حکمت کی بناء پر؟ بلاشبہ اس میں بڑی بھاری نشانیاں ہیں ان لوگوں کے لئے جو ایمان رکھتے ہیں 
۵۳۔۔۔     کہو (ان سے میری طرف سے کہ) اے میرے وہ بندو! جنہوں نے زیادتی کی اپنی جانوں پر کہ مایوس نہ ہوؤ تم اللہ کی رحمت سے بے شک اللہ (اپنے کرم و عنایت سے) بخشش فرماتا ہے سب گناہوں کی بے شک وہ بڑا ہی بخشنے والا انتہائی مہربان ہے 
۵۴۔۔۔     اور رجوع کرو تم لوگ اپنے رب کی طرف اور اسی کے حوالے کر دو اپنے آپ کو اس سے پہلے کہ آ پہنچے تم کو اس کا عذاب پھر تمہیں (کہیں سے بھی) کوئی مدد نہ مل سکے
۵۵۔۔۔     اور پیروی کرو تم سب اس سب سے عمدہ کتاب کی جو اتاری گئی ہے تمہاری طرف تمہارے رب کی جانب سے اس سے پہلے کہ آ پہنچے تم پر اس کا عذاب ایسا اچانک کہ تم کو اس کا خیال (و گمان) بھی نہ ہو
۵۶۔۔۔     (اور ہر وقت اس کے لئے تیار رہا کرو تاکہ) کہیں کوئی شخص یوں نہ کہنے لگے کہ ہائے افسوس میری اس کوتاہی پر جو میں نے اللہ (پاک) کی جناب میں کی اور میں (غفلت میں پڑا) مذاق ہی اڑاتا رہ گیا
۵۷۔۔۔     یا کوئی یوں کہنے لگے کہ اگر اللہ نے مجھے (نور) ہدایت سے نوازا ہوتا تو یقیناً میں بھی ہو جاتا پرہیزگاروں میں سے 
۵۸۔۔۔     یا کوئی عذاب کو دیکھ کر یوں کہنے لگے کہ اے کاش اگر مجھے ایک مرتبہ پھر لوٹ کر جانے کا موقع مل جائے تو میں بھی ہو جاؤں نیکوکاروں (اور فرمانبرداروں) میں سے 
۵۹۔۔۔     (اور اس وقت اس کو یہ جواب ملے کہ) کیوں نہیں یقیناً آئیں تیرے پاس میری آیتیں مگر تو نے ان کو جھٹلایا اور تو اپنی (جھوٹی) بڑائی کے گھمنڈ میں ہی مبتلا رہا اور تو کافروں ہی میں شامل رہا
۶۰۔۔۔     اور قیامت کے دن تم دیکھو گے ان لوگوں کو کہ جنہوں نے (دنیا میں) جھوٹ باندھا ہو گا اللہ پر کہ ان کے چہرے سیاہ ہوں گے کیا جہنم میں ٹھکانہ نہیں ایسے متکبروں کا؟
۶۱۔۔۔     اور (اس کے برعکس) اللہ نجات دے دے گا ان (خوش نصیبوں) کو جنہوں نے تقوی (و پرہیزگاری) کی زندگی گزاری ہو گی ان کی کامیابی کی بناء پر نہ تو ان کو وہاں کوئی تکلیف پہنچے گی اور نہ ہی وہ غمگین ہوں گے 
۶۲۔۔۔     اللہ ہی ہے پیدا کرنے والا ہر چیز کا اور وہی ہے ہر چیز پر نگہبان
۶۳۔۔۔     اسی کے پاس ہیں کنجیاں آسمانوں کی اور زمین کی اور جو لوگ کفر کرتے ہیں اللہ کی آیتوں کے ساتھ وہی ہیں خسارے والے
۶۴۔۔۔     کہو کیا پھر بھی تم لوگ مجھے کہتے (اور مجھ سے یہ توقع رکھتے) ہو کہ میں اللہ کے سوا کسی اور کی بندگی کروں ؟ اے جہالت کے مارو؟
۶۵۔۔۔     اور بلاشبہ وحی کی گئی آپ کی طرف (اے پیغمبر !) اور ان (تمام انبیاء کرام) کی طرف بھی جو آپ سے پہلے گزر چکے ہیں کہ اگر تم نے بھی (بالفرض) شرک کا ارتکاب کر لیا تو یقیناً اکارت چلے جائیں گے تمہارے سب عمل اور یقیناً تم ہو جاؤ گے (ہمیشہ کے لئے) خسارہ اٹھانے والوں میں سے
۶۶۔۔۔     (پس تم کبھی شرک نہیں کرنا) بلکہ اللہ ہی کی بندگی کرتے رہنا اور ہمیشہ اس کے شکر گزار بندوں میں سے ہونا
۶۷۔۔۔     اور انہوں نے قدر نہیں پہچانی اللہ کی جیسا کہ اس کی قدر پہچاننے کا حق ہے حالانکہ (اس کی قدر و عظمت کا عالم یہ ہے کہ) زمین ساری کی ساری اس کی مٹھی میں ہو گی قیامت کے دن اور آسمان (تمام کے تمام) لپٹے ہوئے ہوں گے اس کے داہنے ہاتھ میں پاک اور برتر ہے وہ ہر اس شرک سے جو یہ لوگ کرتے ہیں 
۶۸۔۔۔     اور پھونک مار دی جائے گی صور میں جس کے نتیجے میں بے ہوش ہو کر گر پڑیں گے وہ سب جو کہ آسمانوں میں ہیں اور وہ سب بھی جو کہ زمین میں ہیں مگر جسے اللہ چاہے پھر ایک اور مرتبہ صور پھونکا جائے گا جس کے باعث یہ سب کے سب یکایک کھڑے دیکھ رہے ہوں گے 
۶۹۔۔۔     اور جگمگا اٹھے گی زمین اپنے رب کے نور (بے کیف) سے اور (ہر ایک کے سامنے) رکھ دیا جائے گا اس کے نامہ اعمال کو اور لا حاضر کیا جائے گا تمام نبیوں اور گواہوں کو اور فیصلہ کر دیا جائے گا سب لوگوں کے درمیان (ٹھیک ٹھیک) حق (و انصاف) کے عین مطابق اور ان پر (کسی طرح کا) کوئی ظلم نہیں ہو گا
۷۰۔۔۔     اور پورا پورا بدلہ دے دیا جائے گا ہر کسی کو اس کے (زندگی بھر کے) کئے (کرائے) کا اور وہ (وحدہٗ لاشریک) پوری طرح جانتا ہے ان کے ان تمام کاموں کو جو یہ لوگ کرتے رہے تھے (اپنی دنیاوی زندگی میں)
۷۱۔۔۔     اور ہانک کر لے جایا جائے گا دوزخ کی طرف ان لوگوں کو جو اڑے رہے تھے (دنیا میں) اپنے کفر (و باطل) پر گروہ در گروہ کر کے یہاں تک کہ جب یہ (بدبخت) اس کے پاس پہنچ جائیں گے تو کھول دئیے جائیں گے (ان کے لئے) اس کے دروازے اور اس کے کارندے ان (کی تو بیخ و تقریع کے لئے ان) سے کہیں گے کہ کیا نہیں آئے تھے تمہارے پاس ایسے رسول جو خود تم ہی میں سے تھے ؟ اور جو تم کو (پڑھ) پڑھ کر سنایا کرتے تھے تمہارے رب کی آیتیں ؟ اور تمہیں (ڈراتے اور) خبردار کیا کرتے تھے تمہارے اس (ہولناک) دن (کے آنے اور اس) کی پیشی سے ؟ تو اس کے جواب میں وہ کہیں گے کہ ہاں (یہ سب کچھ ضرور ہوا تھا) لیکن پکی ہو چکی تھی عذاب کی بات (ہم جیسے) تمام کافروں پر
۷۲۔۔۔     کہا جائے گا کہ اب داخل ہو جاؤ تم سب دوزخ کے دروازوں میں جہاں تمہیں ہمیشہ رہنا ہو گا پس بڑا ہی برا ٹھکانا ہو گا وہ متکبر لوگوں کے لئے 
۷۳۔۔۔     ادھر (اعزاز و اکرام کے ساتھ) لے جایا جائے گا ان لوگوں کو جو ڈرتے رہے تھے اپنے رب سے (اپنی دنیاوی زندگی میں) جنت کی طرف گروہ در گروہ کر کے یہاں تک کہ جب وہ اس کے پاس پہنچ جائیں گے تو اس کے دروازے کھلے ہوئے ہوں گے اور وہاں کے محافظ ان سے کہیں گے کہ سلام ہو تم پر بہت اچھے رہے تم پس داخل ہو جاؤ اب تم اس میں ہمیشہ رہنے کے لئے 
۷۴۔۔۔     اور وہ (فرط مسرت میں) کہیں گے کہ شکر ہے اس اللہ کا جس نے سچ کر دکھایا ہم سے اپنا وعدہ اور ہم کو وارث بنا دیا (جنت کی) اس سرزمین کا جس میں ہم جہاں چاہیں اپنا ٹھکانا بنا سکتے ہیں سو کیا ہی عمدہ بدلہ ہو گا کام کرنے والوں کا
۷۵۔۔۔     اور فرشتوں کو تم وہاں دیکھو گے اس حال میں کہ وہ گھیرا ڈالے ہوں گے عرش کے گرد تسبیح کرتے ہوئے اپنے رب کی حمد (و ثنا) کے ساتھ اور فیصلہ کر دیا جائے گا تمام لوگوں کے درمیان بالکل حق (و انصاف) کے ساتھ اور صدا بلند ہو گی کہ سب تعریفیں اللہ ہی کے لئے ہیں جو کہ پروردگار ہے سب جہانوں کا


تفسیر

۲۔۔  سو اس سے ایک تو اس حقیقت کو واضح فرما دیا گیا کہ یہ کتاب حکیم سراسر اتاری ہوئی کتاب ہے، اس اللہ کی طرف سے جو کہ سب پر غالب، نہایت حکمت والا ہے، پس اس کی اتاری ہوئی یہ کتاب حکیم عزت و حکمت اور اصل اور حقیقی عزت و حکمت کا منبع و مصدر ہے۔ اور واحد اور حقیقی منبع و مصدر۔ پس جو لوگ اس کو چھوڑ کر اور اس سے منہ موڑ کر عزت و حکمت کے طلبگار بنتے ہیں وہ تو سراسر دھوکے اور سخت خسارے میں ہیں، اور دوسری حقیقت اس سے یہ واضح فرمائی گئی ہے کہ اس کا اتارنا بھی سراسر حق اور صدق کے ساتھ ہے اور جو کچھ اس میں فرمایا اور بتایا گیا ہے وہ بھی سراسر حق اور صدق ہے، اور جس مقصد کے لئے اس کو اتارا گیا ہے وہ مقصد بھی سراسر حق و صدق اور عظیم الشان مقصد ہے، اور تیسری اہم حقیقت اس میں یہ بیان فرمائی گئی کہ اس کا مرکزی مضمون اور اس کی بنیادی تعلیم یہ ہے کہ عبادت و بندگی اور اطاعت مطلقہ صرف اللہ تعالیٰ کا حق ہے کہ خالق و مالک بھی سب کا وہی وحدہٗ لاشریک ہے، اور اپنی اس کائنات میں حاکم مطلق اور فرمانروائے حقیقی بھی وہی وحدہٗ لاشریک ہے، اور جب کائنات کی تخلیق و ابداع اور اس کی حکمرانی و فرمانروائی میں کوئی اس کا شریک وسہیم نہیں، تو پھر اس کی عبادت و بندگی اور اس کی اطاعت مطلقہ میں کوئی اس کا شریک وسہیم کس طرح ہو سکتا ہے؟ سبحانہ و تعالیٰ پس معبود برحق بھی وہی وحدہٗ لاشریک ہے اور مطاع مطلق بھی وہی۔ سبحانہ و تعالیٰ۔
۳۔۔	سو اصل حقیقت جو کہ حقیقتوں کی حقیقت اور اصل الاصول ہے، وہ تو بہر حال یہی اور صرف یہی ہے کہ معبود حقیقی اور مطاع مطلق بہر حال اللہ وحدہٗ لاشریک ہی ہے، لیکن اس کے باوجود جن لوگوں نے اپنی مشرکانہ ذہنیت اور اپنے خود ساختہ مشرکانہ فلسفے کی بناء پر دوسرے طرح طرح کے خودساختہ معبود اور مشرکانہ وسائط گھڑ کر شرک کا ارتکاب کیا۔ ان کا کہنا ہے کہ ہم ان کی پُوجا صرف اس لئے کرتے ہیں کہ یہ ہمیں خدا تک پہنچا دیں۔ اور اس کے یہاں ہمارے تقرب کا ذریعہ و وسیلہ بنیں۔ سو اس طرح انہوں نے شرک کا ارتکاب کیا پس ان کا فیصلہ اللہ تعالیٰ ہی کرے گا۔ یعنی عملی طور پر اور آخری فیصلہ جو کہ قیامت کے یوم فصل و تمیز ہی میں ہو گا۔ اور اس بارے میں یہ اصولی اور بنیادی بات واضح رہنی چاہئیے کہ اللہ تعالیٰ کسی ایسے شخص کو کامیاب اور بامراد نہیں کرتا جو جھوٹا اور ناشکرا ہو۔ جھوٹے سے مراد یہ ہے کہ اس نے اللہ تعالیٰ پر یہ جھوٹ باندھا ہو کہ اس نے فلاں فلاں کو اپنا شریک بنالیا ہے اور ان کو اس نے فلاں اور فلاں اختیارات دے دیئے ہیں، جیسا کہ مشرک لوگ اپنی اس طرح کی مشرکانہ ذہنیت کی بناء پر اسی طرح کی باتیں کہتے اور کرتے رہتے ہیں، اور اسی کے نتیجے میں وہ طرح طرح کے جھوٹے اور من گھڑت آستانے کھڑے کرتے سرکاریں بناتے۔ ان کیلے من گھڑت اور جھوٹے افسانے پھیلاتے۔ ان کے آگے جھکتے ان کے لئے نذریں مانتے، نیازیں دیتے۔ چڑھاوے چڑھاتے۔ اور ان کے گرد طواف کرتے ہیں، اور صاف اور بڑے فخریہ انداز میں کہتے ہیں کہ ہماری ان کے آگے اور ان کی اس کے آگے، وغیرہ وغیرہ والعیاذ باللہ جل وعلا، اور کَفَّار یعنی ناشکرے سے مراد وہ لوگ ہیں جن کو نعمتیں تو سب اللہ دیتا ہے کہ دینے اور بخشنے والا سب کو بہر حال وہی وحدہٗ لاشریک ہے۔ مگر وہ ان کو منسوب دوسروں کی طرف کرتے ہیں کہ یہ فلاں دیوی یا دیوتا، یا فلاں حضرت یا سرکار، کی دین و عطاء ہے اسی بناء پر مشرک لوگ اپنی اولادوں کے نام بھی اپنی اسی مشرکانہ ذہنیت کے مطابق رکھتے ہیں۔ اور ان کو انہی کی طرف منسوب کرتے ہیں۔ کھلے مشرکوں کے علاوہ کلمہ گو مشرک بھی ایسا ہی کرتے ہیں۔ اور وہ بھی طرح طرح کے شرکیہ نام رکھتے ہیں سو ایسے کاذب و کَفَّار لوگ جب اللہ تعالیٰ کی طرف رجوع کرتے ہی نہیں۔ ان کا سب تکیہ و بھروسہ غیر اللہ ہی پر ہوتا ہے، اور یہ انہی کے گن گاتے ہیں، تو پھر ایسوں کو اللہ تعالیٰ کی ہدایت سے سرفرازی اور مقصد و مراد کی کامیابی آخر نصیب ہی کیسے ہو سکتی ہے؟ جبکہ ہدایت سے سرفرازی کا سارا دارو مدار ہی طلب صادق اور رجوع الی اللہ کے جوہر پر ہے۔ سو کتنا سچا، اور کس قدر مطابق حال ہے اللہ تعالیٰ کا یہ قول و ارشاد کہ وہ کسی ایسے شخص کو نور حق و ہدایت سے سرفراز نہیں کرتا۔ اور اس کو با مراد نہیں فرماتا جو چھوٹا اور بڑا ناشکرا (کفار) ہو۔ سو کِذْب و دروغ گوئی، اور کفر و ناشکری محرومی کی جڑ بنیاد ہے، والعیاذُ باللہ، اللہ تعالیٰ کذب و ناشکری کے ہر شائبے سے محفوظ۔ اور ہمیشہ اور ہر حال میں اپنے ذکر و شکر سے سرشار وسرفراز رکھے۔ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے۔ آمین ثم آمین یا ربُّ العالمین، یامَنْ بِیَدِہٖ مَلَکُوْتُ کُلِّ شَیْءٍ وَہُوَ یُجِیْرُوْ لَایُجَارُ علیہ۔
۸۔۔	سو اس سے ناشکرے اور تنگ ظرف انسان کی تنگ ظرفی اور ناشکری کی نفسیات کو بھی واضح فرما دیا گیا۔ جو کہ انتہائی قابل افسوس امر ہے۔ اور اس کے نتیجہ و انجام کو بھی واضح فرما دیا گیا۔ چنانچہ ارشاد فرمایا گیا کہ ایسے تنگ ظرف اور ناشکرے انسان کو جب کوئی تکلیف اور مصیبت پیش آتی ہے تو یہ اپنے خود ساختہ خداؤں اور من گھڑت حاجت روؤں اور مشکل کشاؤں کو بھول کر اللہ تعالیٰ ہی کو پکارتا ہے لیکن جب وہ اس کو اس کی اس تکلیف کی جگہ کسی نعمت سے نواز دیتا ہے۔ تو یہ مست و مگن ہو کر اپنی اس تکلیف اور مصیبت کو بھول جاتا ہے جس کے لئے وہ اس سے پہلے اس کو پکارتا پلاتا تھا۔ اور یہ خدا سے بے نیاز بن جاتا ہے۔ اور اللہ تعالیٰ کی دی (بخشی) نعمت کو یا تو اپنے خود ساختہ معبودوں من گھڑت حاجت رواؤں و مشکل کشاؤں یا کسی دیوی دیوتا، اور فرضی وہمی سرکار، کی طرف منسوب کرنے لگتا ہے، کہ یہ سب اسی کا کرم و احسان ہے اور پھر وہ اسی کے لئے بکرے چھترے کاٹنے لگتا ہے، اور اسی کے لئے نیازیں دینے اور دیگیں پکانے لگتا ہے وغیرہ وغیرہ اور یا وہ اس کو اپنی قابلیت اور ذہانت کا نتیجہ قرار دینے لگتا ہے اور اس طرح وہ خود شریک خدا بن جاتا ہے، والعیاذُ باللہ سو ایسوں کے بارے میں پیغمبر کو ہدایت فرمائی گئی کہ ایسے شخص سے کہو کہ تم اپنی اس ناشکری کے باوجود اللہ تعالیٰ کی نعمتوں سے کچھ فائدہ اٹھا لو ۔ آخرکار تم نے جہنم کا ایندھن بننا ہے۔ اس سے سب کسر پوری ہو جائے گی، والعیاذُ باللہ العظیم،
۹۔۔  سو اس سے فائز المرام و با مراد، اور ناکام و نامراد دونوں گروہوں کی تعیین و تشخیص بھی فرما دی گئی، اور ان کے مآل و انجام کو بھی واضح فرما دیا گیا، ان میں سے پہلے گروہ کا ذکر تو صراحۃً فرما دیا۔ جبکہ دوسرے کو محذوف و مقدر رکھا گیا کہ تقابل و تضاد کے قرینے سے وہ خود بخود واضح ہو جاتا ہے، اور اس کے محذوف و مقدر رکھنے میں یہ درس بھی ہے کہ وہ ایسے بدبخت لوگ ہیں جو ذکر کرنے کے بھی لائق نہیں، سو پہلے گروہ یعنی فائز المرام، اور سعادت مند لوگوں کے ذکر کے سلسلے میں ارشاد فرمایا گیا کہ بھلا جو شخص پوری نیاز مندی، فروتنی اور عاجز کے ساتھ رات کی گھڑیوں میں اپنے رب کے حضور کھڑا ہو، کبھی سجدے کی حالت میں اور کبھی قیام کی صورت میں، وہ آخرت سے ڈرتا، اور اپنے رب کی رحمت کی امید رکھتا ہو، کیا وہ اور دوسرا وہ تشخص باہم برابر ہو سکتے ہیں جس کے اندر ان میں سے کوئی بات بھی نہ ہو؟ وہ اپنی خرمستی میں مست و مگن، نہ اپنے خالق و مالک کے آگے جھکتا ہو، نہ وہ آخرت کا کوئی خوف و اندیشہ رکھتا ہو اور نہ ہی وہ خدا کی رحمت کا امیدوار ہو، تو کیا یہ دونوں قسم کے لوگ باہم برابر ہو سکتے ہیں؟ جب نہیں اور یقیناً اور قطعاً نہیں، تو پھر ان دونوں کا مآل و انجام کس طرح باہم برابر ہو سکتا ہے؟ پس آخرت کے یوم جزاء میں ان کا نتیجہ و انجام بہر طور مختلف اور یکسر جدا ہو گا، ایک کو سدا بہار نعمتوں اور دائمی کامیابیوں سے سرفرازی نصیب ہو گی، اور دوسرے کو اپنے کئے کرائے کا بھگتان نہایت ہولناک شکل میں بھگتنا ہو گا۔ والعیاذ باللہ العظیم، سو ایسی سے یہ حقیقت بھی واضح ہو جاتی ہے کہ قیامت کا قائم ہونا ضروری ہے، تاکہ ان دونوں قسم کے لوگوں کے درمیان عملی طور پر فیصلہ ہو، اور اس طرح عدل و انصاف کے تقاضے پورے ہو سکیں، ایمان والوں اور فرمانبرداروں کو ان کے ایمان و عمل کا صلہ و بدلہ ملے، اور منکروں اور باغیوں کو ان کے کفر و انکار اور بغاوت وسرکشی کی سزا ملے، اور یہ سب قیامت کے اس یوم فصل و تمیز ہی میں ہو سکتا ہے،
۱۲۔۔	سو اس سے پیغمبر کو منکرین و معاندین کے علی الرغم اپنے اصل منصب و مقام، اور اس کے تقاضے کے اعلان و اظہار، کا حکم و ارشاد فرمایا گیا ہے، چنانچہ آپ صلی اللہ علیہ و سلم کو خطاب کر کے ارشاد فرمایا گیا کہ ان سے کہو کہ مجھے تو بہر حال یہی حکم دیا گیا ہے کہ میں اللہ ہی کی عبادت و بندگی کروں۔ خالص اسی کی اطاعت کیلئے، اور مجھے یہ بھی حکم دیا گیا ہے کہ میں پہلا اسلام لانے والا بنوں، کہ یہی حق و ہدایت کا راستہ ہے۔ اور میں اسی کا پابند ہوں قطع نظر اس سے کہ تم لوگ یا دوسرے لوگ کیا رویہ اختیار کرتے ہیں، کہ حق اور حقیقت بہر حال یہی اور صرف یہی ہے، کہ اطاعت مطلق و خالص اللہ تعالیٰ ہی کا حق ہے کہ معبود برحق اور مطاع مطلق بہر حال وہی وحدہٗ لاشریک ہے۔ میں نے تو اپنا رویہ اور اپنا راستہ واضح کر دیا۔ میں بہر حال اسی پر قائم ہوں اور قائم رہوں گا، کہ یہ میرے فریضہ منصبی کا تقاضا ہے۔ اب جس کی مرضی میرا ساتھ دے، اور راہِ حق و ہدایت کو اپنائے اور جو یہ نہ چاہے وہ اپنا انجام خود دیکھ لے۔ یہاں پر یہ امر واضح رہنا چاہئیے کہ پیغمبر کے فرض منصبی کا تقاضا یہی ہوتا ہے کہ وہ جس دین و ایمان کی لوگوں کو دعوت دیتا ہے اس کو سب سے پہلے خود قبول کرتا ہے۔ اسی لئے اس کا درجہ و مقام اَوَّل المومنین اور اول المسلمین کا درجہ اور مقام ہی ہوتا ہے کہ وہ سب کے لئے نمونہ و مثال ہوتا ہے، علی نبینا وعلی سائر الانبیاء والمرسلین ازکی الصلوات واطیب التسلیمات
۱۵۔۔  اور ایساکھلا ہوا اور ہولناک خسارہ جس جیسا دوسرا کوئی خسارہ ہو ہی نہیں ہو سکتا۔ کہ یہ خسارہ ہمیشہ ہمیشہ کا خسارہ ہے، اور ایسا کہ اس کی تلافی و تدارک کی بھی پھر کوئی صورت ممکن نہیں ہو سکتی۔ سو اس ارشادِ عالی سے ایک طرف تو فوز و فلاح اور اصل حقیقی اور دائمی فوز و فلاح کی راہ کو واضح فرما دیا گیا۔ جو کہ خالص اللہ تعالیٰ کی عبادت و بندگی اور اسی کی اطاعت مطلقہ کی راہ ہے۔ جو کہ انسان کو دارین کی سعادت وسرخروئی سے سرفراز کرنے والی واحد راہ ہے۔ اور جو کہ عقل و فطرت کے تقاضوں کے عین مطابق ہے۔ اور دوسری طرف اس سے اس حقیقت کو بھی واضح فرما دیا گیا کہ راہ حق و ہدایت کو اپنانے اور اختیار کرنے کے سلسلہ میں انسان پر کوئی جبر و اکراہ نہیں۔ بلکہ یہ اس کے اپنے ارادہ و اختیار پر موقوف ہے۔ اور یہی چیز اساس و بنیاد ہے ابتلاء اور آزمائش کی۔ سو اس بارے ارشاد فرمایا گیا کہ ان سے کہو کہ راہ حق تو بہر حال یہی ہے جو میں نے تم لوگوں کو بتا دی۔ اب تمہاری مرضی تم اس وحدہٗ لاشریک کے سوا جس کی چاہو عبادت و بندگی کرو۔ کہ اس کی تم لوگوں کو بہر حال آزادی اور اختیار ہے، اللہ وحدہٗ لاشریک کے سوا تم اور جن کی بھی عبادت و بندگی کرو گے، اس سے اس کا کچھ بھی نہیں بگڑے گا کہ معبود برحق تو بہر حال وہی وحدہٗ لاشریک ہے، البتہ یہ حقیقت اپنی جگہ مسلم اور واضح ہے کہ غیر اللہ کی پوجا و بندگی کا نتیجہ و انجام بہر حال دائمی ہلاکت و تباہی ہے، پس اس کے بعد تم لوگ اپنے کئے کرائے کے خود ذمہ دار ہو۔ تم جانو تمہارا کام۔ اپنے انجام کے بارے میں تم خود سوچ لو۔ البتہ یہ اہم اور بنیادی حقیقت واضح رہے کہ خسارے والے اور اصل اور حقیقی خسارے لوگ وہی لوگ ہیں جنہوں نے راہ حق و ہدایت سے منہ موڑ کر اپنے آپ کو اور اپنے اہل و عیال کو قیامت کے روز خسارے میں ڈالا۔ سو آگاہ رہو۔ اور کان کھول کر سن لو کہ یہی ہے سب سے بڑا اور نہایت کھلا ہوا خسارہ۔ والعیاذُ باللہ العظیم، اللہ تعالیٰ زیغ و ضلال کے ہر شائبے سے محفوظ رکھے، ہمیشہ راہ حق و ہدایت پر مستقیم و ثابت رہنے کی توفیق بخشے، اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین،
۱۹۔۔	استفہام یہاں پر انکاری ہے یعنی ایسے شخص کو دوزخ کی آگ سے بچا لینا آپ کے بس میں نہیں، کہ عناد اور ہٹ دھرمی کا کوئی علاج نہیں۔ پس آپ ان لوگوں کے اعراض و انکار۔ اور ان کی بے رخی و لاپرواہی، کی بناء پر افسردہ و آزردہ خاطر نہ ہوں۔ فَلَا تَذْہَبْ نَفْسُکَ عَلَیْہِمْ حَسَرَاتٍ یہ لوگ اپنے عناد و ہٹ دھرمی کی بناء پر اللہ تعالیٰ کے قانون کی زد میں آئے ہوئے ہیں۔ اللہ کے عذاب کا فیصلہ ان پر چسپاں ہو چکا ہے اور یہ فی الواقع عذاب کے اندر پڑے ہوئے ہیں، صرف اتنا فرق ہے کہ دنیا کے اس دارالامتحان میں وہ عذاب پردہ خفاء میں ہے۔ عام لوگوں کو نظر نہیں آ رہا، کہ یہی تقاضائے امتحان ہے، اور اسی بناء پر لوگ غفلت اور لاپرواہی میں پڑے ہیں، لیکن کل قیامت کے اس یوم عظیم میں جو کہ کشف حقائق، اور ظہور نتائج کا جہاں ہو گا، اس میں جب تمام چیزیں اپنی اصل اور حقیقی شکل میں سامنے آ جائیں گی تو ان کو پتہ چل جائے گا، اور کلمہ عذاب سے یہاں پر مراد عذاب کا وہ کلی فیصلہ ہے، جو اس نے ابلیس کے چیلنج کے جواب میں ارشاد فرمایا تھا کہ جو لوگ تیری پیروی کریں گے۔ خواہ وہ جنوں میں سے ہوں یا انسانوں میں سے میں تیرے سمیت جہنم کو ان سب سے بھر دوں گا۔ سو ایسے معاند اور ہٹ دھرم لوگوں کے بارے میں اللہ تعالیٰ کا وہ کلی فیصلہ صادر ہو چکا ہے جو کہ قطعی اور اٹل ہے۔ اور ایسے لوگ جو اس کی زد میں آ چکے ہیں لازماً دوزخی ہیں۔ پس ان کو دوزخ سے نکال باہر کرنا کسی کے بس اور اختیار میں نہیں ہو سکتا، والعیاذُ باللہ العظیم
۲۱۔۔  یعنی ان لوگوں کے لئے جن کی عقلیں ہر قسم کی میل کچیل، اور زیغ و ضلال کے جملہ شوائب سے پاک صاف اور اپنی فطرت پر ہیں۔ سو ایسے لوگوں کے لئے قدرت کے اس عظیم الشان اور حکمتوں بھرے نظام میں یقیناً بڑی بھاری نصیحت، اور یاد دہانی ہے۔ جس سے ایک طرف تو حضرت خالق جَلَّ مَجْدُہٗ کی قدرت بے پایاں اس کی حکمت بے نہایت۔ اور اس کی رحمت و عنایت بے غایت کے عظیم الشان مظاہر سامنے آتے ہیں، اور ایسے عظیم الشان کہ ان کو دیکھ کر ایک سلیم الفطرت انسان دل و جان سے اپنے اس خالق مالک کے حضور جھک جھک جاتا ہے۔ اور اس طور پر کہ وہ بے ساختہ پکار اٹھتا ہے رَبَّنَا مَاخَلَقْتَ ہٰذَا بَاطِلًا سُبْحَانَکَ فَقِنَا عَذَابَ النَّار۔ یعنی اے ہمارے رب یہ نہیں ہو سکتا کہ تو اس سب کو بے کار اور بے مقصد پیدا کرے۔ تیری شان اس سے پاک اور بہت بلند ہے، پس تو ہمیں دوزخ کے عذاب سے بچا لے۔ سو اس سے یہ حقیقت واضح ہو جاتی ہے کہ جس خالق و مالک نے اپنے بندوں کی پرورش کے لئے یہ عظیم الشان اور حکمتوں بھرا انتظام فرمایا۔ اس کی اس پُر حکمت اور رحمتوں بھری پروردگاری کا طبعی تقاضا، اور لازمی مقتضی ہے کہ اس کے بندے اسی کے شکر گزار بنیں۔ اور اس کی عبادت و شکر گزاری میں اور کسی کو اس کا شریک و شامل نہ کریں۔ کہ جب زمین و آسمان کی اس عظیم الشان اور حکمتوں اور رحمتوں بھری کائنات کے خلق و ابداع، اس کے وجود و بقاء، اور اس کے اندر حکم و تصرف، میں کوئی اس کا شریک و سہیم نہیں، تو پھر اس کی عبادت و بندگی اور اس کے حق شکر و اطاعت میں کوئی اس کا شریک وسہیم کس طرح ہو سکتا ہے؟ سو وہی وحدہٗ لاشریک معبود برحق بھی ہے۔ اور مطاع مطلق بھی، نیز اس پُر حکمت نظام تربیت میں یہ درس عظیم بھی پایا جاتا ہے، کہ جب آسمان سے لیکر زمین تک کی ہر چیز انسان کی خدمت میں سرگرم عمل ہے تو پھر یہ کس طرح ممکن ہو سکتا ہے کہ پوری کائنات کا مخدوم و مطاع یہ انسان عبث و بیکار ہو؟ اور اس سے اس کے اچھے برے عمل کے بارے میں کوئی پُرسش نہ ہو؟ اور اس تذکیر و یاد دہانی کا ایک اور نمایاں پہلو یہ بھی ہے کہ ایک ایسا یوم حساب بپا ہو جس میں ہر انسان سے اس کے زندگی بھر کے کئے کرائے کی پوچھ ہو۔ جس کے نتیجے میں نیکوکاروں اور شکر گزاروں کو ان کے اجر و ثواب سے نواز جائے، اور اس کے برعکس ناشکروں اور نا فرمانوں کو ان کی ناشکری اور نافرمانی کی سزا ملے۔ تاکہ اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں، سو وہی یوم حساب یوم قیامت ہے۔ جس کا بپا ہونا عقل و فطرت سب کا تقاضا ہے۔ نیز اس میں تذکیر و یاد دہانی کا ایک اور بڑا اور اہم پہلو یہ ہے کہ زمین کی یہ تمام عظیم شانیں، اور اس کی طرح طرح کی یہ رونقیں، سب عارضی فانی اور وقتی ہیں۔ جو اس کائنات کی بے ثباتی اور اس کی فنا کا درس دے رہی ہیں، کہ عقلمند انسان اس کو اپنا اصل مقصد نہ بنائے۔ اور اس پر ریجھنے کے بجائے وہ اس خالق و مالک کی ذات اقدس و اعلیٰ کی طرف متوجہ ہو اور ہمیشہ اسی کی طرف متوجہ رہے۔ اور دل و جان سے اسی کا بن کر رہے جس نے اس پوری کائنات کو۔ اور اس کی ان تمام رونقوں اور شانوں کو وجود بخشا۔ اور وہی ان کو قائم اور برقرار رکھے ہوئے ہے یہ اس وحدہٗ لاشریک کا اس کے بندوں پر حق بھی ہے اور اسی میں ان سب کا خود اپنا بھلا بھی ہے۔ دنیا کی اس عارضی زندگی میں بھی۔ اور آخرت کے اس ابدی جہاں میں بھی، جو اس دنیا کے بعد آنے والا ہے، اور بالکل ایسے جیسے آج کے بعد آنے والے کل تے آنا اور بپا ہو کر رہنا ہے سو کائنات کی اس کھلی کتاب میں تذکیر و یاددہانی کے عظیم الشان درسہائے عبرت و بصیرت ہیں، لیکن یہ سب کچھ انہی لوگوں کے لئے ہے جو عقل سلیم کی دولت رکھتے ہیں، ورنہ ان اندھوں اور بہروں کے لئے اس میں نہ کوئی درس ہے نہ ہو سکتا ہے، جن کی عقلیں کفر و شرک، الحاد و بے دینی، اور اتباع ہَویٰ وغیرہ کی میل سے میلی ہو کر ماؤف ہو چکی ہیں، اور جن کو ان لوگوں نے تفکر و تدبر کے بجائے بطن و فرج کی شہوات و خواہشات کی تحصیل و تکمیل کے پیچھے لگا دیا ہے، اور انہوں نے اس کو انہی کا غلام بنا دیا، سو ان کی عقلیں عقول سلیمہ نہیں، عقول مریضہ بن کر رہ گئیں، والعیاذُ باللہ العظیم،
۲۴۔۔	سو اس سے ان متکبرین کی بے بسی اور تذلیل کی تصویر پیش فرمائی گئی ہے جنہوں نے اپنے کبر و غرور کی بناء پر دعوت حق و ہدایت کو جھٹلایا، اور آخرت کی جزاء و سزا کی تکذیب کی تھی، سو اس ارشاد سے واضح فرمایا گیا کہ جزاء وسزا کے اس یوم عظیم میں وہاں کے اس بُرے عذاب سے بچنے کے لئے یہ لوگ اپنے چہروں کو ڈھال اور بچاؤ کے طور پر استعمال کریں گے، چہرہ انسان کا وہ اشرف و اعلیٰ عضو ہے جس کو بچانے اور محفوظ رکھنے کے لئے انسان ہر چیز کو قربان کرنے کی کوشش کرتا ہے، کہ اس کو کسی طرح کی کوئی گزند نہ پہنچنے پائے، لیکن ان منکروں کی بے بسی کا اس حال یہ ہو گا کہ اس دن یہ اسی کو اپنے بچاؤ کے لئے استعمال کرنے پر مجبور ہو گا، اور اسی پر بس نہیں، بلکہ ایسے ظالموں سے مزید کہا جائے گا کہ چکھو تم لوگ مزہ اپنی اس کمائی کا جو تم زندگی بھر کرتے رہے تھے، سو اس سے ان کے قلوب و  بواطن کے غیر مرئی آگ اور بھڑکے گی، اور ساتھ ساتھ اس سے اس حقیقت کو بھی واضح فرما دیا گیا کہ یہ سب کچھ تم لوگوں کی اپنی ہی کمائی کا نتیجہ ہے، والعیاذُ باللہ العظیم، سو اس سے اندازہ کیا جا سکتا ہے کہ آخرت کے انکار اور اس کی تکذیب کا جرم کتنا بڑا، اور کس قدر سنگین جرم ہے، اور اس کا نتیجہ و انجام کس قدر ہولناک اور باعث خسران ہو گا، اللہ تعالیٰ ہمیشہ اور ہر لحاظ سے اپنی حفاظت و پناہ میں رکھے، آمین ثم آمین،
۳۲۔۔	استفہام یہاں پر تقریری ہے، یعنی ہاں ایسے ہی ہے۔ اور یقیناً ایسے ہی ہونا چاہئیے، کہ ایسے کافروں اور منکروں کا ٹھکانا دوزخ ہی میں ہو۔ سو اس ارشاد سے دوزخیوں کی نشاندہی بھی فرما دی گئی، ان کے جرم کی بھی وضاحت فرما دی گئی۔ اور ان کے ہولناک انجام کی بھی تصریح فرما دی گئی۔ سو ان کا جرم کذب علی اللہ یعنی اللہ پر چھوٹ باندھنا، اور تکذیب صدق یعنی سچ کو جھٹلانا ہے۔ کذب علی اللہ یعنی اللہ پر جھوٹ باندھنے سے مراد ہے شرک، کیونکہ شرک سب سے بڑا جرم کذب اور ظلم عظیم ہے، اور مشرکین اپنے مزعومہ اور من گھڑت شرکاء و شفعاء سے متعلق جو جھوٹ موٹ دعوے کرتے ہیں کہ اس وحدہٗ لاشریک نے ان کو اپنی خدائی میں شریک بنایا ہے، تو یہ سب سراسر جھوٹ ہے۔ جس کی کوئی اساس و بنیاد نہ ہے نہ ہو سکتی ہے، پھر اس سے بھی سنگین جرم ان لوگوں کا یہ ہے کہ جب اللہ تعالیٰ نے ان کے اس سنگین جرم کی اصلاح کے لئے اپنی کتاب ہدایت اتاری، تو انہوں نے اس کو اپنا کر اپنی اصلاح کرنے، اور اپنی بگڑی بنانے کے بجائے، الٹا اس کو بھی جھٹلا دیا۔ اور اس طرح انہوں نے کذب علی اللہ کے ساتھ ساتھ تکذیب حق و صدق کے مزید ہولناک جرم کا بھی ارتکاب کیا۔ اور اسطرح یہ جرم بالائے جرم کے مرتکب ہوئے، اور نار دوزخ کے مستحق بنے۔ تو کیا ایسے کافروں اور منکروں کا دائمی ٹھکانا دوزخ نہیں؟ یعنی ہاں اور ضرور ایسوں کا ٹھکانا ضرور بالضرور دوزخ ہی ہے اور وہی ہونا چاہیے جہاں انہوں نے ہمیشہ ہمیشہ کے عذاب میں جلنا اور اپنے کفر و انکار کا پھل پانا ہے، والعیاذُ باللہ العظیم
۳۴۔۔  سو اس سے ہالکین اور دائمی بدبختوں کے بالمقابل ان فائزین و مفلحین کے انجام کو ظاہر فرما دیا گیا، جو اپنے خالق و مالک کی طرف سے دائمی انعام واحسان کے مستحق اور اس کے اہل ٹھہریں گے۔ سو ان کی نشاندہی بھی فرما دی گئی کہ یہ کون اور کیسے لوگ ہوں گے۔ ان کی فیروز مندی اور فائز المرامی کے اسباب و اوصاف کیا ہوں گے۔ اور انکے نتیجے میں ان کو کیسے عمدہ انجام، اور کس طرح کے انعامات سے نوازا جائے گا۔ سو ان کی تعیین و تشخیص کے بارے میں ارشاد فرمایا گیا کہ جو صدق یعنی سچائی کو لایا، یعنی پیغمبر جو اللہ تعالیٰ کی طرف سے حق و صدق کا پیغام لے کر تشریف لائے، اور انہوں نے دنیا کو راہ حق و ہدایت سے آگہی بخشی۔ اور اس کے بعد دوسرے درجے پر وہ لوگ ہیں جنہوں نے پیغمبر کے لائے ہوئے اس پیغام حق و ہدایت کی، تصدیق کی اور اس کو صدق دل سے اپنایا۔ یہاں پر صدق کے بعد کا صلہ لایا گیا ہے، جو اس بات کا قرینہ اور ثبوت ہے کہ انہوں نے صدق دل سے اس کو مانا اور اپنایا۔ اور صدق دل سے ماننے اور ایمان لانے کا لازمی تقاضا یہ ہے کہ انہوں نے اس کے مطابق عمل بھی کیا۔ سو ایسے لوگ جب اللہ تعالیٰ کی نافرمانی، کذب علی اللہ، اور تکذیب صدق جیسے سنگین جرائم سے بچ کر رہے ہوں گے، تو یہی ہیں متقی اور پرہیزگار جو انپے خالق و مالک کی معصیت و نافرمانی سے بچ کر رہے جس کے نتیجے میں وہ اس کی گرفت وپکڑ سے بچ کر اس کے عظیم الشان دائمی اور بے مثال اجر و صلہ کے مستحق ہوں گے سو ان کے بارے میں ارشاد فرمایا گیا کہ ان کو ان کے رب کے یہاں وہ سب کچھ ملے گا جو وہ چاہیں گے۔ انکی خواہشوں اور چاہتوں کی راہ میں کوئی رکاوٹ حائل نہیں ہو گی۔ ان کی ہر خواہش اور آرزو پوری ہو گی۔عِنْدَ رَبِّہِمْ کے الفاظ سے یہ بات بھی واضح ہو جاتی ہے کہ بندوں کے لئے سب سے بلند مرتبہ خداوند تعالیٰ کا قرب ہی ہو سکتا ہے اور بس، یہ نہیں کہ وہ اس کی ذات اقدس میں ضم ہو جائیں۔ جیسا کہ حلولیوں اور گمراہ صوفیوں وغیرہ کا کہنا ہے کہ اس کی ذات اقدس و اعلیٰ حلول و اتحاد کے ایسے تمام شوائب اور جملہ تصورات سے پاک اور اعلیٰ و بالا ہے۔ سبحانہ و تعالیٰ اور آیت کریمہ کے آخر میں ذَالِکَ جَزَاءُ الْمُحْسِنِیْنَ کے ارشاد سے ایک تو اس حقیقت کو واضح فرما دیا گیا کہ اس جزاء و صلہ کے حقدار وہی لوگ ہیں جو محسن اور نیکوکار ہوں۔ خواہ وہ کوئی بھی ہوں اور کہیں کے بھی ہوں۔ اور دوسرے اس حقیقت کو بھی آشکارا فرما دیا گیا کہ قرآن پر ایمان کا ہر مدعی اس کا حقدار نہیں ہو سکتا۔ بلکہ اس کے حقدار وہی لوگ ہوں گے۔ جو ایمان کے ساتھ احسان کی صفت بھی اپنے اندر رکھتے ہوں گے۔ وباللہ التوفیق لما یحب و یرید، وعلی ما یحب و یرید،
۴۰۔۔	سو اس سے معاندین کے لئے آخری جواب کی تعلیم و تلقین فرمائی گئی ہے کہ ان سے کہو کہ اگر تم لوگ حق بات سننے اور ماننے کو تیار نہیں ہوتے، تو تمہارا راستہ الگ میرا الگ۔ تم اپنے طور طریقے پر کام کرتے رہو۔ میں اپنے طریقے پر کام کرتا رہوں گا۔ نتیجہ و انجام عنقریب ہی سامنے آ جائے گا۔ اور تم خود دیکھ لو گے کہ کس پر آتا ہے وہ عذاب جو اس کو رسوا کر کے رکھ دے۔ اور کس پر آتا ہے ٹک کر رہنے والا دائمی عذاب۔ سو یہ ان منکرین و معاندین کے لئے آخری جواب ہے جو حق بات سننے اور ماننے کو تیار ہی نہ ہوتے ہوں۔ کہ ایسے ہٹ دھرموں سے الجھنے اور ان کو منہ لگانے کا کوئی فائدہ نہیں۔ پس ایسے ہٹ دھرموں کو ان کے انجام کے حوالے کر دیا جائے تاکہ یہ اپنا انجام خود دیکھ لیں۔
۴۱۔۔  معاندین و منکرین سے اعلان برأت اور اظہارِ بیزاری کے بعد اس سے پیغمبر کو تسلی دی گئی ہے سو آپ کو خطاب کر کے ارشاد فرمایا گیا کہ بلاشبہ ہم نے اس کتاب کو سب لوگوں کے لئے حق کے ساتھ اتارا ہے، کہ اس میں جو کچھ فرمایا گیا وہ بھی سراسر حق و صدق ہے۔ اور جس مقصد کے لئے اور جس طریقے سے اس کو اتارا گیا ہے وہ بھی سب حق اور صدق ہے۔ بالحق کا عموم ان سب ہی امور کو عام اور شامل ہے، پس جو لوگ اس کتاب حکیم کو صدق دل سے اپنا لیں گے ان کا خود اپنا ہی بھلا ہو گا، کہ اس سے وہ اپنی دنیا کو بھی سنوارنے بنانے کا سامان کریں گے، اور اپنی آخرت کو بھی بنانے سنوارنے کا۔ اور اس کے برعکس جو لوگ اس کی تکذیب کریں گے وہ خود اپنی ہی محرومی، اور اپنی ہلاکت و تباہی کی راہ کو اپنائیں گے۔ اور وہ اپنے آپ کو نور حق و ہدایت سے محروم کر کے طرح طرح کے گھٹا ٹوپ اندھیروں کے حوالے کریں گے۔ سو اس طرح وہ بہر حال اپنا ہی نقصان کریں گے، حق یا داعی حق کا کچھ نہیں بگاڑیں گے، پیغمبر کے ذمے تو صرف پیغام حق کو پہنچا دینا ہوتا ہے، اور بس اس کے بعد ان کا ذمہ فارغ آگے ان سے منوا لینا۔ اور ان کو راہ حق پر ڈال دینا نہ پیغمبر کی ذمہ داری ہوتی ہے، اور نہ ہی ان کے بس میں ہے، اور تبلیغ حق کا یہ فریضہ آپ صلی اللہ علیہ و سلم نے پورا کر دیا۔ اور باحسن طریق پورا کر دیا۔ آگے ان سے حساب لینا ہمارا کام اور ہمارے ذمے ہے، اِنْ عَلیْکَ اِلاَّ الْبَلَاغُ وَعَلَیْنَا الْحِسَابُ۔ سو اس سے پیغمبر کے لئے تسلیہ و تسکین کا سامان ہے کہ آپ نے اپنا فریضہ تبلیغ پورا کر لیا۔ اب سب ان کے بارے میں فکر مند نہ ہوں،
۴۲۔۔  سو اس ارشاد سے اس اہم اور بنیادی حقیقت کو واضح فرما دیا گیا کہ زندگی اور موت کا سلسلہ تمام کا تمام اللہ تعالیٰ ہی کے قبضہ قدرت و اختیار میں ہے، پس جس کی اجل مقرر پوری ہو جاتی ہے اللہ اس کی روح قبض کر لیتا ہے، اور جس کی موت کا وقت مقرر نہیں آیا ہوتا، اس کو وہ ہر روز اور بیداری کی صورت میں اور بعث بعد الموت کی تذکیر و یاد دہانی کراتا ہے، سو انسان کی نیند موت کا نمونہ ہوتی ہے اور نیند کے بعد اس کی بیداری بعث بعد الموت کا نمونہ، اس طرح اس کو ہر روز ان دونوں عظیم الشان حقیقتوں کا مشاہدہ کرایا جاتا ہے لیکن وہ اس سے سبق نہیں لیتا، اِلاَّ ماشاء اللہ جل و علا۔ بہر کیف انسان کی نیند اور اس کی بیداری روزانہ اس کو موت اور بعث بعد الموت کی تذکیر و یاد دہانی کرائی ہیں، اسی لئے صحیح احادیث میں نیند اور بیداری کے ان دونوں موقعوں پر جن دعاؤں کی تعلیم و تلقین فرمائی گئی ہے ان میں بھی اسی کا درس دیا گیا ہے، مثلاً بیداری کے موقع پر پڑھنے کے لئے جو مشہور دعا ارشاد فرمائی گئی ہے وہ ہے اَلْحَمْدُ لِلّٰہِ الَّذِیْ اَحْیَانَا بَعْدَ مَا اَمَاتَنَا وَاِلَیْہِ النَّشُوْرُ، یعنی سب تعریفیں اس اللہ کے لئے ہیں جس نے ہمیں موت کے بعد زندگی بخشی، اور اسی کے حضور دوبارہ اٹھا کر حاضر ہونا ہے۔
۴۷۔۔	سو اس سے ایک طرف تو ان لوگوں کی محرومی اور بدبختی کا اندازہ کیا جا سکتا ہے جو آج دنیا کے متاع فانی اور اس کے حُطام زائل ہی کو سب کچھ سمجھ کر اس کے پیچھے لگے ہوئے ہیں، اور وہ حق بات سننے ماننے کو تیار ہی نہیں ہوتے اور اپنے کفر و باطل ہی پر اڑے ہوئے ہیں، اس روز جب ان کو اپنے انتہائی ہولناک انجام سے سابقہ پیش آئے گا۔ اور یہ دیکھیں گے کہ اس دن ان کے پاس کچھ بھی نہیں جو وہاں ان کو کام آ سکے، تو ان کے افسوس اور یاس وحسرت کا کوئی کنارہ نہیں ہو گا۔ اس وقت انکا حال یہ ہو گا کہ یہ چاہیں گے کہ روئے زمین کے اندر جو کچھ ہے اگر وہ سب ان کو مل جائے، اور اسی کے برابر اور بھی تو یہ اس روز اس سب کو اپنے اس برے عذاب سے چھوٹنے کے لئے فدئیے میں دے چھوڑیں۔ مگر اس کا کوئی موقع اور امکان اس روز نہیں ہو گا سو اس سے اس حقیقت کا اندازہ کیا جا سکتا ہے کہ حیات دنیا کی یہ فرصت محدود و مختصر جو آج ہمیں حاصل و میسر ہے کس قدر عظیم الشان نعمت ہے جس سے حضرت واہب مطلق جَلَّ جلالُہٗ نے ہمیں نوازا ہے کہ اس میں اللہ تعالیٰ کی راہ میں اور اس کی رضاء کے لئے دیا جانے والا ایک روپیہ پیسہ بھی قبول ہو گا، اور کئی گنا اجر و ثواب کا ذریعہ و وسیلہ بنے گا۔ مگر قیامت کے اس یوم حساب میں بالفرض اگر پوری روئے زمین کی دولت بھی مل جائے تو مجرم انسان اس سب کو اپنے فدئیے اور بدلے میں دینے کو تیار ہو جائے گا اور بصد شوق تیار ہو جائے گا۔ مگر وہ اتنی بڑی اور بیحد و حساب دولت بھی اس روز اس سے قبول نہیں ہو گی۔ کیونکہ وہ عمل کا جہاں نہیں ہو گا جزاء اور بدلے کا جہاں ہو گا۔ سو کتنے محروم اور کس قدر بدبخت ہیں وہ لوگ جو حیات دنیا کی اس فرصت محدود کو کفر و انکار اور غفلت و لاپرواہی میں گزار کر اپنے لئے اس اَبَدی اور ہولناک خسارے کا سامان کر رہے ہیں والعیاذُ باللہ العظیم۔ دوسری طرف اس سے اس حقیقت کو بھی واضح فرما دیا گیا کہ غافل اور منکر لوگ جو یہ سمجھے بیٹھے تھے کہ اگر آخرت ہوئی بھی تو وہاں پر بھی یہ لوگ اسی طرح عیش کریں گے جس طرح کہ دنیا میں کر رہے ہیں وہ سراسر دھوکے میں ہیں، اور یہ غلط فہمی دنیا داروں کو پہلے بھی لاحق رہی۔ اور اب بھی بدستور لاحق ہے، اسی لئے ایسے لوگ غافل و لاپرواہ ہیں سو کشف حقائق اور ظہور نتائج کے اس یوم عظیم میں جب ان کے اعمال بد اپنی اصلی شکل میں سامنے آئیں گے۔ تو ان کو اس ہولناک صورت حال سے دوچار ہونا پڑے گا جس کا ان کو سان و گمان بھی نہیں تھا تب ان کی حیرت و حسرت کی انتہاء رہے رہیں گی۔ دنیا میں یہ لوگ جس خداوند قدوس کی شان کریمی کی بناء پر دھوکے میں پڑے ہوئے تھے۔ اس یوم حساب میں جب یہ اس کی شان عدل و انتقام کو دیکھیں گے تو اس وقت ان کی آنکھیں پوری طرح کھل جائیں گی اور ان کے سامنے یہ حقیقت واضح ہو جائیں گی کہ وہ خداوند قدوس جتنا بڑا کریم وستار ہے اتنا ہی بڑا عادل و منصف اور منتقم و قہار بھی ہے اور جن جن برے اعمال کی کمائی یہ لوگ کرتے رہے تھے وہ سب اپنی اصلی شکل و صورت میں ان کے سامنے آ جائیں گے۔ اور ان کے زہریلے برگ وبار ان کے سامنے پوری طرح ظاہر اور واضح ہو جائیں گے، اور جس عذاب اور نتیجہ و انجام کا یہ لوگ مذاق اڑایا کرتے تھے، اس روز اس نے ان سب کو پوری طرح اپنے گھیرے میں لے لیا ہو گا جس سے نکلنے اور بچنے کی پھر کوئی صورت ان کے لئے ممکن نہیں ہو گی، والعیاذُ باللہ العظیم
۵۴۔۔	سو اس سے اللہ تعالیٰ کی رحمت اور اس کی بخشش کے طلب گاروں کو اس صحیح طریقے کی تعلیم و تلقین فرمائی گئی ہے جس کے ذریعے وہ اس کی رحمت و عنایت اور اس کی مغفرت و بخشش سے سرفراز ہو سکتے ہیں۔ سو ان کو ہدایت فرمائی گئی کہ تم لوگ اپنے مزعومہ و سائط و وسائل سے کٹ کر سیدھے اپنے رب کی طرف رجوع کرو۔ اور توبہ و استغفار کے ذریعے اپنے معاصی و ذنوب کی مغفرت و بخشش کے طلب گار بنو۔ اور اپنے آپ کو بالکلیہ اپنے رب کے حوالے کر دو۔ اس سے پہلے کہ اس کا عذاب تم لوگوں پر آ دھمکے۔ کیونکہ عذاب کے ظہور و وقوع کے بعد نہ کسی کے لئے ایمان اور توبہ کا کوئی موقع باقی رہ سکتا ہے، اور نہ ہی کسی کی کہیں سے کوئی مدد ہو سکتی ہے سو اس فیصلہ کن وقت سے پہلے اپنی روش اور اپنے رویئے کی اصلاح کر لو۔ اور اپنے آپ کو اپنے ہولناک انجام اور دائمی خسارے سے بچا لو۔
۶۰۔۔  سو کفر و شرک کی وہ سیاہی جو ان بدبختوں کے قلب و باطن میں مخفی اس قدر تھی کشف حقائق اور ظہور نتائج کے اس یوم عظیم میں وہ ان کے چہروں پر ظاہر ہو جائیں گی۔ اور کذب علی اللہ سے مراد اور اس کا سب سے بڑا نمونہ و مظہر جیسا کہ پہلے بھی گزر چکا ہے شرک ہے، کہ شرک سراسر جھوٹ اور کذب علی اللہ ہے اور ایسا ہولناک اور تباہ کن جھوٹ جو انسان کی دنیا اور آخرت دونوں کو تباہ کر کے رکھ دینے والا ہے۔ اور اس کی سنگینی اور خطوات ہی کا یہ نتیجہ و اثر ہو گا کہ اس کی پاداش میں قیامت کے اس یوم عظیم میں ان کے چہرے سیاہ ہوں گے۔ جو ان کے باطن کی سیاہی اور ان کی انتہائی بدبختی اور محرومی کے عکاس و آئینہ دار ہوں گے۔ سو ان کے انجام کے بارے میں استفہام تقریری کے ساتھ ارشاد فرمایا گیا کہ ایسے متکبروں کا دائمی ٹھکانا دوزخ میں ہو گا؟ یعنی وہاں اور ضرور ایسے ہی ہو گا والعیاذ باللہ العظیم، اور یہ اس لئے کہ ایسے لوگ اپنے اسی تکبر اور استکبار یعنی اپنی مزعومہ بڑائی کے گھمنڈ میں حق کے آگے جھکنے اور اس کو قبول کرنے کے لئے تیار نہ ہوئے، اور اسی بناء پر انہوں نے حق سے اعراض نہیں برتا، اور یہ اس سے منہ موڑے ہی رہے، یہاں تک کہ ان کی فرصت عمر تمام ہو گئی، اور یہ نور حق و ہدایت سے محرومی کے ساتھ ہی اس دنیا سے کوچ کر گئے اور کسب و اکتساب کی فرصت و مہلت ان کے ہاتھ سے نکل گئی، اور یہ ہمیشہ کے اور انتہائی ہولناک خسارے میں مبتلا ہو گئے، اور جہنم کی ہولناک آگ کا لقمہ بن گئے، اور ایسے اور اس طور پر کہ اب ان کے لئے اس سے نکلنے اور چھٹکارا پانے کی کوئی صورت ممکن ہی نہیں ہو گی، سو یہی ہے سب سے بڑا اور انتہائی ہولناک خسارہ کہ اس کے تدارک و تلافی کی پھر کوئی صورت ممکن نہ ہو گی، اس لئے ایسے بدبختوں کا دائمی ٹھکانا جہنم ہی ہو گا، والعیاذ باللہ، پس صحت وسلامتی اور نجات و فلاح کا مدار و انحصار ایمان صادق اور عمل صالح ہی پر ہے اور بس، ایسے خوش نصیبوں کے چہرے اس روز چمکتے دمکتے، روشن و منور، ہنستے مسکراتے اور خوش باش ہوں گے، جیسا کہ قرآن وسنت کی مختلف نصوص میں اس کو طرح طرح سے واضح فرمایا گیا ہے اللہ تعالیٰ ہمیں انہی میں سے کر دے، اور محض اپنے فضل و کرم سے کر دے، آمین، وانہ سبحانہ و تعالیٰ سمیع قریب مجیب،
۶۲۔۔	سو اس سے واضح فرما دیا گیا کہ ہر چیز کا خالق اللہ وحدہٗ لاشریک ہی ہے۔ کائنات پوری کے اندر جو بھی کچھ موجود ہے وہ اسی کی خلق و ایجاد کا نتیجہ و ثمرہ ہے اور یہ نہیں کہ وہ اس کو پیدا فرما کر اس سے الگ ہو گیا ہو۔ بلکہ وہ ہر چیز کی نگرانی اور نگہبانی بھی خود ہی فرما رہا ہے، پس ہر چیز کا وجود اور اس کی بقاء بھی اسی کی رحمت و عنایت کی رہین منت ہے کہ وہی ہر چیز کا محافظ اور اس کا نگہبان ہے، سو اس پوری کائنات کا اور اس کے اندر موجود ہر چیز کا خالق و مالک بھی وہی وحدہٗ لاشریک ہے۔ اور اس میں حاکم و متصرف بھی وہی، اور صرف وہی ہے۔ سبحانہ و تعالیٰ، اور جب اس کی اس صفت و شان میں کوئی بھی اس کا شریک و سہیم نہیں، تو پھر اس کی عبادت و بندگی میں کوئی اس کا شریک و سہیم کس طرح ہو سکتا ہے؟ پس معبود برحق بھی وہی اور صرف وہی وحدہٗ لاشریک ہے۔ اور ہر قسم کی عبادت و بندگی اسی کا اور صرف اسی وحدہٗ لاشریک کا حق ہے۔
۶۳۔۔  سو جب زمین و آسمان کے تمام خزانوں کا خالق و مالک بھی وہی ہے، اور ان کی چابیاں بھی اسی کے قبضہ قدرت و اختیار میں ہیں تو پھر بندوں کو آسمانوں اور زمین سے جو بھی کچھ ملتا ہے، اسی کے کرم و عطاء اور اس کی دیئے بخشے سے ملتا ہے پس بندوں کو ہر وقت اور ہر حال میں اور اپنی ہر حاجت و ضرورت کے لئے اسی واہب مطلق اور مالک کل جَلَّ جلالُہٗ کے آگے اپنا دست دعاء و سوال دراز کرنا چاہیئے۔ اور بھروسہ و اعتماد بھی اسی پر رکھنا چاہئیے۔ یہی سیدھا راستہ ہے جو کہ تقاضا ہے عقل سلیم اور فطرت مستقیم کا پس اس کے باوجود جو لوگ اپنے کفر و باطل پر اڑے ہوئے ہیں، اور وہ اس کے سوا اوروں کے آگے جھکتے اور ان سے مانگنے کی ذلت اٹھاتے ہیں وہ سراسر خسارے میں ہیں۔ اور خسارہ بھی ایسا کہ پھر اس کی تلافی و تدارک کی کوئی صورت بھی ان کے لئے ممکن نہیں ہو گی۔ یہی ہے خسران مبین یعنی کھلا خسارہ، والعیاذُ باللہ العظیم۔
۶۵۔۔  سو اس سے شرک کی سنگینی و خطورت کا اندازہ کیا جا سکتا ہے کہ اس ارشاد ربانی میں حضرت امام الانبیاء صلی اللہ علیہ و سلم کو خطاب کر کے ارشاد فرمایا گیا کہ آپ کی طرف بھی یہ وحی کی گئی ہے، اور ان تمام انبیائے کرام کی طرف بھی، جو کہ آپ سے پہلے گزر چکے ہیں کہ اگر تم نے بھی بالفرض کہیں شرک کا ارتکاب کر لیا، تو باین ہمہ عظمت شان تمہارے سب عمل اکارت چلے جائیں گے اور تم بھی یقیناً خسارہ اٹھانے والوں میں سے ہو جاؤ گے۔ سو شرک حبط عمل کا باعث ہے۔ شرک کے ساتھ جو بھی عمل کیا جائے گا، وہ اللہ تعالیٰ کے یہاں قابل قبول نہیں ہو گا۔ اس کے یہاں صرف وہی عمل قابل قبول ہو گا، جو خالص اسی کے لئے کیا جائے۔ جیسا کہ حدیث قدسی میں ارشاد فرمایا گیا اَنَا اَغنی الشرکاء عن الشرک فَمَنْ اَشْرک معی غیری فہو للذی عملہ لہ۔ یعنی میں شرک سے سب سے زیادہ غنی اور بے نیاز ہوں، پس جس نے میرے ساتھ کسی اور کو شریک کیا، اس کا عمل اسی کو پہنچا۔ میں اس سے بری اور بے نیاز ہوں۔ سو اللہ تعالیٰ کے یہاں صرف اور صرف وہی عمل قابل قبول ہو گا جو خالص اسی کے لئے کیا جائے گا، شرک کی آمیزش والا کوئی بھی عمل اس کے یہاں شرف قبولیت نہیں پاس کے گا، اللہ تعالیٰ شرک کے شائبے سے ہمیشہ پاک رکھے، اور ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے۔ آمین ثم آمین، یا ربَّ العالمین،
۷۰۔۔	سو اس روز ہر کسی کو اس کے زندگی بھر کے کئے کرائے کا پورا پورا صلہ و بدلہ ملے گا۔ نہ کسی کو اس کی کسی اچھائی کے صلہ و بدلہ سے محروم رکھا جائے گا، اور نہ کسی کے کھاتے میں کسی ایسی برائی کو ڈالا جائے گا، جو اس نے نہ کی ہو۔ بلکہ اس روز ہر کوئی خود اپنی زندگی بھر کی بوئی ہوئی ہی فصل کاٹے گا۔ اور اپنی عمر بھر کے لگائے ہوئے درختوں کے پھل توڑے گا اچھے ہوں تو بھی اور برے ہوں تو بھی۔ جیسا کہ حدیث قدسی میں اس کی اس طرح تصریح فرمائی گئی۔ اِنَّمَا ہِیَ اَعْمَالُکُمْ اُحْصِیْہَا لَکُمْ فَمَنْ وَجَدَ خَیْرًا فَلْیَحْمَدِ اللّٰہَ وَمَنْ وَجَدَ غَیْر ذَالِکَ فَلَا یَلُوْمَنَّ اِلاَّ نَفْسَہ۔ یعنی یہ سب تمہارے اپنے اعمال اور تم لوگوں کا خود اپنا کیا کرایا ہو گا جس کو میں تمہارے لئے شمار کر کے رکھ رہا ہوں بس جو کوئی اچھا نتیجہ پائے تو وہ اللہ کا شکر ادا کرے۔ اور جس کو اس کے سوا کوئی دوسری صورت پیش آئے تو وہ اپنے سوا کسی اور کو برا مت کہے۔ اور وُفِّیَتْ کے لفظ سے اس اہم اور بنیادی حقیقت کو بھی واضح فرما دیا گیا کہ انسان کو اس کے اعمال کا پورا بدلہ آخرت کے اس یوم حساب ہی میں ملے گا۔ دنیا میں اس کو اس کے اعمال کا کچھ صلہ و بدلہ اگرچہ ملتا ہے، اچھے اعمال کا اچھا بدلہ، اور برے کا برا۔ لیکن وہ بہر حال کچھ اور کسی قدر ہی کے درجے میں ہوتا ہے اعمال کا پورا صلہ و بدلہ انسان کو اس دنیا میں نہ ملتا ہے نہ مل سکتا ہے۔ ایک تو اس لئے کہ دنیا اپنی اصل کے اعتبار سے دارالجزاء یعنی بدلے کی جگہ ہے ہی نہیں۔ بلکہ یہ دارالعمل، یعنی عمل و محنت اور کسب و کمائی کا جہاں ہے۔ اور انسان کی ساری عمر دراصل محنت اور کمائی ہی کی فرصت ہے۔ دارالجزاء اور صلہ و بدلہ کا جہاں آخرت کا وہ جہاں ہی ہے جو اس دنیا کے بعد آنے والا ہے، اور دوسری بڑی وجہ یہ ہے کہ دنیا کے اس ظرف محدود و مختصر میں اتنی وسعت و گنجائش سرے سے ہے ہی نہیں، کہ اس میں کسی کو اس کے کئے کرائے کا پورا پورا صلہ و بدلہ مل سکے۔ اس کا تحقق و وقوع آخرت کے اس حقیقی اور ابدی جہان ہی میں ہو سکے گا جس کی وسعتیں لامحدود ہوں گی۔ اس لئے ارشاد فرمایا گیا کہ اس روز ہر کسی کو اس کے زندگی بھر کے کئے کرائے کا پورا پورا صلہ و بدلہ دیا جائے گا۔ اچھا ہو گا تو بھی، اور برا ہو گا تو بھی، کہ ایسا وہیں ہو سکتا ہے اور وہیں ہو گا۔ پھر وَہُوَ اَعْلَمُ بِمَا یَفْعَلُوْنَ کی تصریح سے اس امر کو بھی واضح فرما دیا گیا کہ وہاں پر اس امر کا بھی کوئی خدشہ و امکان نہیں ہو گا کہ اس روز کسی کا کوئی عمل کسی بھول چوک کی بناء پر جزاء و سزا سے رہ جائے۔ کیونکہ اللہ تعالیٰ ان کے تمام اعمال کو پوری طرح جانتا ہے جو یہ لوگ کرتے رہے ہیں۔ سو اس ارشاد میں ان لوگوں کے لئے بھی بڑی تنبیہ و تذکیر ہے جو آخرت کے اس یوم جزاء کو بھلا کر، اور اس کے تقاضوں کو پس پشت ڈال کر، اسی دنیاوی زندگی اور اس کے متاع فانی اور حُطامِ زائل ہی پر قانع ہو گئے۔ اور وہ اسی کو سب کچھ سمجھے بیٹھے ہیں۔ نیز اس میں ان مشرکین کے لئے بھی بڑی سخت تنبیہ و تذکیر ہے جو اپنے مزعومہ شرکاء و شفعاء اور اپنے خود ساختہ اور من گھڑت معبودوں اور مشکل کشاؤں پر تکیہ کئے بیٹھے ہیں، کہ یہ سب تکیے اور سہارے بے بنیاد اور بے حقیقت ہیں۔ وہاں پر سارا دارومدار انسان کے اپنے ایمان و عقیدہ اور عمل و کردار پر ہو گا۔ جس کے حصول اور اس سے سرفرازی کا موقع یہی دنیاوی زندگی اور اس کی یہ فرصت محدود ہے، پس جنہوں نے اپنے خود ساختہ اور من گھڑت مفروضوں کی بناء پر اس کو یونہی ضائع کر دیا۔ وہ بڑے ہی ہولناک خسارے میں مبتلا ہوں گے۔ والعیاذُ باللہ العظیم،
۷۵۔۔	سو اس روز کامل عدل و انصاف کا ظہور ہو گا۔ نہ کوئی کسی طرح کی مداخلت کی جرأت کر سکے گا، اور نہ کوئی کسی طرح اس فیصلہ حق میں آڑے آ سکے گا اور اس کامل عدل و انصاف اور رحمت و عنایت کے ظہور پر ہر طرف سے یہ صدا بلند ہو گی کہ سب تعریفیں اس اللہ ہی کے لئے ہیں جو پروردگار ہے سب جہانوں کا، سو اہل ایمان جو اس کمال عدل و انصاف سے براہ راست مستفید و فیض یاب ہوں گے، وہ اللہ تعالیٰ کی حمد و ثنا کے لئے یہ صدا بلند کریں گے، اور حاملین عرش ملائکہ بھی ان کی ہمنوائی کریں گے۔ سو حضرت حق جَلَّ مَجْدُہٗ کے کمال عدل و انصاف کی یہ صفت ایک عظیم الشان صفت ہے جس کا کامل ظہور و بروز قیامت کے اس یوم عظیم ہی میں ہو گا، جس پر تمام اہل ایمان اور حاملین عرش فرشتے اس کی حمد و ثنا میں رطب اللسان ہو جائیں گے کیونکہ یہ چیز اگر نہ ہو تو یہ دنیا ایک اندھیر نگری بن کر رہ جائے۔ جو کہ اس خالق حکیم کی حکمت کے تقاضوں کے خلاف اور ان کے منافی ہے سبحانہ و تعالیٰ سو قیامت کے اس یوم عظیم میں جب اس کے کمال عدل و انصاف اور کمال رحمت و عنایت کا ظہور ہو گا تو ہر گوشہ سے اس کی حمد وثنا کا ترانہ بلند ہو گا۔ سبحانہ و تعالیٰ وبہذا قدتم التفسیر المختصر لسورۃ الزمر و الحمدللہ جل وعلا،

(سورۃ غافر ۔ سورہ نمبر ۴۰ ۔ تعداد آیات ۸۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰ مٓ
۲۔۔۔     یہ کتاب محض اتاری ہوئی ہے اللہ کی طرف سے جو کہ بڑا ہی زبردست نہایت ہی علم والا ہے 
۳۔۔۔     گناہ بخشنے والا توبہ قبول کرنے والا سخت عذاب دینے والا بڑا ہی فضل والا ہے کوئی بھی عبادت کے لائق نہیں سوائے اس (وحدہٗ لاشریک) کے اسی کی طرف بہر حال لوٹنا ہے سب کو
۴۔۔۔     اللہ کی آیتوں میں جھگڑا نہیں کرتے مگر وہی لوگ جو اڑے ہوتے ہیں اپنے کفر (و باطل) پر سو (ان کو اس کا بھگتان بہر حال بھگتنا ہو گا پس) تم کو کہیں دھوکے میں نہ ڈالنے پائے ان لوگوں کا چلنا پھرنا مختلف شہروں (اور ملکوں) میں
۵۔۔۔     ان سے پہلے قوم نوح نے بھی جھٹلایا (حق اور حقیقت کو) اور ان کے بعد کی کئی جماعتوں نے بھی ہر امت نے اپنے پیغمبر کو پکڑنے (اور قتل کر ڈالنے تک کا خبیث) ارادہ کیا اور انہوں نے باطل (کے طرح طرح ہتھیاروں) سے کام لیا تاکہ اس طرح وہ نیچا دکھا سکیں حق کو آخرکار میں نے پکڑا ان سب کو (اس عذاب میں جس کا مستحق انہوں نے اپنے آپ کو بنا لیا تھا) سو (دیکھ لو) کیسا تھا میرا عذاب؟
۶۔۔۔     اور اسی طرح پکی (اور ثابت) ہو گئی (آپ کی قوم کے ان) کافروں کے بارے میں آپ کے رب کی یہ بات کہ یقینی طور پر یہ بھی دوزخی ہیں 
۷۔۔۔     جو فرشتے اٹھائے ہوئے ہیں عرش (خداوندی) کو اور جو اس کے اردگرد ہیں وہ سب کے سب تسبیح کرتے ہیں اپنے رب کی حمد و (ثناء) کے ساتھ اور وہ اس پر ایمان رکھتے ہیں اور وہ بخشش کی دعا مانگتے ہیں ایمان والوں کے لئے (اور کہتے ہیں کہ) اے ہمارے رب تیری رحمت بھی ہر چیز پر چھائی ہوئی ہے اور تیرا علم بھی ہر چیز پر حاوی ہے پس تو معاف فرما دے ان سب لوگوں کو جنہوں نے توبہ کی اور انہوں نے (صدق دل سے) پیروی کی تیرے راستے کی اور بچا دے تو ان کو دوزخ کے عذاب سے
۸۔۔۔     اے ہمارے رب اور تو داخل فرما دے ان کو ہمیشہ رہنے کی ان جنتوں میں جن کا تو نے ان سے وعدہ فرما رکھا ہے ان کو بھی اور ان کے ماں باپ کو بھی اور ان کی بیویوں اور ان کی اولادوں میں سے بھی ان سب کو جو اس کے لائق ہوں بلاشبہ تو ہی ہے (اے ہمارے مالک !) سب پر غالب نہایت ہی حکمت والا
۹۔۔۔     اور بچا دے تو (اے ہمارے مالک !) ان کو ان کی برائیوں سے اور جس کو تو نے بچا لیا اس کی برائیوں سے اس دن تو یقیناً اس پر تو نے بڑی ہی مہربانی فرما دی اور یہی ہے (اصل حقیقی اور سب سے) بڑی کامیابی
۱۰۔۔۔     بے شک جو لوگ (زندگی بھر) اڑے رہے ہوں گے اپنے کفر (و باطل) پر ان سے (قیامت کے روز) کہا جائے گا کہ جتنا غصہ تمہیں آج اپنے اوپر آ رہا ہے اس سے کہیں بڑھ کر غصہ اللہ کو تم پر اس وقت آیا کرتا تھا جب کہ (دنیا میں) تمہیں ایمان کی طرف بلایا جاتا تھا مگر تم لوگ کفر ہی کیا کرتے تھے 
۱۱۔۔۔     وہ کہیں گے اے ہمارے رب واقعی تو نے ہم کو دو مرتبہ موت بھی دے دی اور دو مرتبہ زندگی بھی بخش دی سو ہم نے اعتراف (و اقرار) کر لیا اپنے گناہوں کا تو کیا اب نکلنے کی کوئی صورت ہو سکتی ہے ؟
۱۲۔۔۔     (جواب ملے گا نہیں اور) یہ اس لئے کہ جب اکیلے اللہ کی طرف بلایا جاتا تھا تو تم لوگ انکار کر دیا کرتے تھے اور اگر اس کے ساتھ (دوسروں کو) شریک کر لیا جاتا تو تم مان لیتے تھے سو اب فیصلہ اللہ ہی کے ہاتھ میں ہے جو بڑی شان والا بڑے ہی بلند مرتبے والا ہے 
۱۳۔۔۔     وہ وہی ہے جو دکھاتا ہے تمہیں اپنی نشانیاں اور وہ اتارتا ہے تمہارے لئے آسمان سے روزی اور سبق نہیں لیتا مگر وہی جو رجوع کرتا ہے (سچے دل سے)
۱۴۔۔۔     پس تم لوگ اللہ ہی کو پکارو اسی کے لئے خالص کرتے ہوئے اپنے دین کو اگرچہ یہ برا لگے کافروں (اور منکروں) کو
۱۵۔۔۔     وہ بلند درجوں والا عرش کا مالک اتارتا ہے روح (یعنی اپنی وحی) اپنے حکم سے اپنے بندوں میں سے جس پر چاہتا ہے تاکہ وہ خبردار کرے ملاقات کے (اس ہولناک) دن سے 
۱۶۔۔۔     جس دن وہ سب بالکل سامنے آ موجود ہوں گے (اور اس طرح کہ) اللہ پر ان کی کوئی بات بھی چھپی نہ رہے گی (جب کہ پوچھا جائے گا کہ) کس کی بادشاہی ہے آج کے دن؟ (تو سارا عالم پکار اٹھے گا کہ) اکیلے اللہ ہی کی جو کہ سب پر غالب ہے 
۱۷۔۔۔     (پھر کہا جائے گا کہ) آج کے دن ہر شخص کو پورا بدلہ دیا جائے گا اس کی (زندگی بھر کی) کمائی کا آج کے دن کوئی ظلم نہ ہو گا بلاشبہ اللہ بہت جلد حساب لینے والا ہے 
۱۸۔۔۔     اور خبردار کر دو ان کو اس قریب آ لگنے والی (ہولناک آفت) سے جب کہ (مارے خوف کے) کلیجے منہ کو آ رہے ہوں گے اور لوگ غم میں گھٹے کھڑے ہوں گے (اس روز) ظالموں کے لئے نہ تو کوئی ہمدرد دوست ہو گا اور نہ ہی کوئی ایسا سفارشی جس کی بات مانی جائے 
۱۹۔۔۔     اللہ خوب جانتا ہے آنکھوں کی (چوری اور) خیانت کو بھی اور دلوں میں چھپے رازوں کو بھی
۲۰۔۔۔     اور اللہ ہی فیصلہ فرماتا ہے حق (اور انصاف) کے ساتھ اور اس کے سوا جن کو یہ لوگ پکارتے ہیں وہ کسی بھی چیز کا فیصلہ نہیں کر سکتے بلاشبہ اللہ ہی ہے ہر کسی کی سنتا (سب کچھ) دیکھتا
۲۱۔۔۔     کیا یہ لوگ چلے پھرے نہیں (عبرتوں بھری) اس زمین میں ؟ تاکہ یہ خود دیکھ لیتے کہ کیسا ہوا انجام ان لوگوں کا جو گزر چکے ہیں ان سے پہلے وہ ان سے کہیں زیادہ سخت تھے قوت کے اعتبار سے بھی اور زمین میں اپنے آثار (و نشانات) کے لحاظ سے بھی مگر آخرکار اللہ نے پکڑا ان سب کو ان کے گناہوں کی پاداش میں اور کوئی نہیں تھا ان کے لئے اللہ سے بچانے والا
۲۲۔۔۔     یہ اس لئے کہ ان کے پاس ان کے رسول آتے تھے کھلے دلائل کے ساتھ مگر وہ (بدبخت) لوگ انکار ہی کرتے گئے سو آخرکار اللہ نے پکڑا ان سب کو (ان کے کفر و انکار کی پاداش میں) بے شک وہ بڑا ہی قوت والا سخت عذاب دینے والا ہے
۲۳۔۔۔     اور بلاشبہ ہم ہی نے بھیجا موسیٰ کو اپنی نشانیوں اور ایک کھلی سند کے ساتھ
۲۴۔۔۔     فرعون ہامان اور قارون کی طرف مگر انہوں نے کہا کہ یہ تو ایک جادوگر ہے بڑا جھوٹا 
۲۵۔۔۔     پھر جب وہ پہنچ گئے ان کے پاس حق کے ساتھ ہماری طرف سے تو ان لوگوں نے کہا قتل کر دو ان لوگوں کے بیٹوں کو جو ایمان لائے ہیں اس کے ساتھ اور زندہ رکھو ان کی عورتوں کو اور کافروں کی چال (ہلاکت و) بربادی کے سوا کچھ نہیں
۲۶۔۔۔     اور فرعون نے کہا کہ چھوڑو مجھے میں قتل کرتا ہوں موسیٰ کو, اور یہ بلا دیکھے اپنے رب کو, مجھے سخت اندیشہ ہے اس بات کا کہ یہ شخص بدل دے گا تمہارے دین کو, یا یہ فساد برپا کر دے گا اس سرزمین میں 
۲۷۔۔۔     اور (اس کے جواب میں) موسیٰ نے کہا میں پناہ مانگتا ہوں اس کی جو رب ہے میرا بھی اور تمہارا بھی ہر ایسے متکبر (کے شر) سے جو ایمان نہیں رکھتا حساب کے دن پر
۲۸۔۔۔     اور (تائید غیبی کے طور پر اسی موقع پر) بول اٹھا آل فرعون ہی کا ایک ایسا مرد مومن جو چھپائے ہوئے تھا اپنے ایمان (و یقین کی دولت) کو کیا تم لوگ محض اس بناء پر ایک شریف آدمی کے قتل کے درپے ہو کہ وہ کہتا ہے کہ میرا رب اللہ ہے ؟ جب کہ وہ کھلے دلائل (اور براہین) لے کر آیا ہے تمہارے رب کی طرف سے اور اگر (بفرض محال) وہ جھوٹا بھی ہو تو اس کا جھوٹ اسی پر پڑے گا اور اگر وہ سچا ہے (جیسا کہ وہ واقع میں ہے) تو پھر تمہیں اس انجام میں سے کچھ نہ کچھ پہنچ کر رہے گا جس سے وہ تمہیں ڈرا رہا ہے بے شک اللہ ہدایت (کی دولت) سے نہیں نوازتا کسی بھی ایسے شخص کو جو حد سے بڑھنے والا بڑا جھوٹا ہو
۲۹۔۔۔     اے میری قوم کے لوگو! (ٹھیک ہے) آج تو بادشاہی بھی تمہاری ہے اور اس ملک میں غالب بھی تم ہی ہو لیکن (مجھے تو یہ بتاؤ کہ کل) اگر اللہ کا عذاب ہم پر آگیا تو کون ہے جو اس کے مقابلے میں ہماری مدد کر سکے ؟ (بیچ میں اس رجل مومن کی بات کاٹتے ہوئے) فرعون بولا کہ میں تو بہر حال تم لوگوں کو وہی رائے دے رہا ہوں جس کو میں مناسب سمجھتا ہو اور میں تمہیں بھلائی کا راستہ ہی بتاتا ہوں 
۳۰۔۔۔     مگر اس شخص نے جو ایمان سے سرشار ہو چکا تھا (اپنی تقریر جاری رکھتے ہوئے) کہا کہ اے میری قوم کے لوگو! مجھے تو تمہارے بارے میں شدت سے اندیشہ ہو رہا ہے پہلی قوموں کے جیسے دن کا
۳۱۔۔۔     جیسا کہ قوم نوح عاد ثمود اور ان لوگوں کا حال ہوا ہے جو ان سے بعد گزرے ہیں اور اللہ تو اپنے بندوں پر کسی طرح کا کوئی ظلم نہیں کرنا چاہتا
۳۲۔۔۔     اور میری قوم مجھے سخت اندیشہ ہے تمہارے بارے میں چیخ و پکار کے اس دن (کے ہولناک عذاب) کا
۳۳۔۔۔     جس دن تم پیٹھ دے کر بھاگے جا رہے ہو گے مگر تمہارے لئے کوئی بچانے والا نہیں ہو گا اللہ (کی گرفت و پکڑ) سے اور جس کو اللہ ڈال دے گمراہی (کے گڑھے) میں (اس کے سوء اختیار اور خبث باطن کی بناء پر) تو اس کو کوئی بھی ہدایت نہیں دے سکتا
۳۴۔۔۔     اور یقیناً تمہارے پاس اس سے پہلے یوسف بھی آ چکے ہیں کھلے دلائل (و براہین) کے ساتھ مگر تم لوگ اس پیغام کے بارے میں بھی شک ہی میں پڑے رہے جس کے ساتھ وہ تشریف لائے تھے یہاں تک کہ جب وہ فوت ہو گئے تو تم نے کہا (بس جی) اب تو ان کے بعد اللہ کبھی کوئی رسول بھیجے گا ہی نہیں اسی طرح اللہ گمراہی (کے گڑھے) میں ڈال دیتا ہے ہر اس شخص کو جو حد سے بڑھنے والا شک (و ریب کی دلدل) میں پڑا ہوتا ہے
۳۵۔۔۔     جو کہ جھگڑتے (اور بحثیں کرتے) ہیں اللہ کی آیتوں کے بارے میں بغیر کسی ایسی سند کے جوان کے پاس آئی ہو بڑے ہی غصے اور نفرت کی بات ہے یہ اللہ کے یہاں بھی اور ان لوگوں کے یہاں بھی جو ایمان رکھتے ہیں اللہ اسی طرح (محرومی اور بدبختی کا) ٹھپہ لگا دیتا ہے ہر متکبر اور جبار کے پورے دل پر
۳۶۔۔۔     اور فرعون نے (اس لاجواب تقریر سے کھسیانہ ہونے کے بعد) کہا اے ہامان بنوا دو میرے لئے ایک بلند و بالا عمارت تاکہ (اس کے ذریعے) میں پہنچ سکوں ان راستوں تک
۳۷۔۔۔     یعنی آسمانوں کے راستوں تک تاکہ وہاں سے میں جھانک کر دیکھ سکوں موسیٰ کے خدا کو میں تو اسے قطعی طور پر جھوٹا ہی سمجھتا ہوں اور اس طرح خوشنما بنا دیا گیا فرعون کے لئے اس کے برے عملوں کو اور روک دیا گیا اس کو راہ (حق و صواب) سے اور فرعون کی ساری چالبازی کچھ نہ تھی سوائے اس کی (اپنی ہلاکت و) تباہی کے 
۳۸۔۔۔     اور اس شخص نے جو کہ ایمان لا چکا تھا مزید کہا کہ اے میری قوم کے لوگو! تم میری پیروی کرو میں تم کو صحیح راستہ بتاتا ہوں 
۳۹۔۔۔     اے میری قوم یہ دنیا تو محض (چند روزہ) فائدے کا سامان ہے اور بلاشبہ آخرت ہی ہمیشہ ٹھہرنے کی جگہ ہے
۴۰۔۔۔     جس نے کوئی برائی کی تو اس کو اسی کے برابر سزا ملے گی اور جس نے کوئی نیک کام کیا خواہ وہ کوئی مرد ہو یا عورت بشرطیکہ وہ ایمان (و یقین کی دولت) سے سرشار ہو تو ایسے لوگ داخل ہوں گے (سدا بہار اور ابدی نعمتوں والی) اس جنت میں جہاں ان کو رزق دیا جائے گا بغیر کسی حساب (و گمان) کے 
۴۱۔۔۔     اور اے میری قوم یہ کیا ماجرا ہے کہ میں تم کو بلا رہا ہوں نجات (کے راستے) کی طرف اور تم مجھے بلا رہے ہو (دوزخ کی ہولناک) آگ کی طرف؟
۴۲۔۔۔     تم لوگ مجھے اس بات کی طرف بلا رہے ہو کہ میں کفر کروں اللہ کے ساتھ اور اس کے ساتھ شریک ٹھہراؤں ایسی چیزوں کو جن (کی شرکت) کے بارے میں میرے پاس کوئی علم نہیں درآنحالیکہ میں تم کو بلا رہا ہوں اس (معبود برحق) کی طرف جو سب پر غالب انتہائی بخشنے والا ہے
۴۳۔۔۔     یقینی بات ہے کہ جن کی طرف تم لوگ مجھے بلا رہے ہو ان کے لئے نہ تو اس دنیا میں کوئی دعوت ہے نہ آخرت میں اور اس میں بھی کوئی شک نہیں کہ ہم سب کو بہر حال اللہ ہی کی طرف لوٹ کر جانا ہے اور یہ بھی حقیقت ہے کہ جو لوگ حد سے بڑھنے والے ہیں وہ سب دوزخی ہیں
۴۴۔۔۔     پھر عنقریب وہ وقت بھی آئے گا جب کہ تمہیں (رہ رہ کر) وہ سب کچھ یاد آئے گا جو میں (آج) تم سے کہہ رہا ہوں اور میں اپنا معاملہ اللہ کے سپرد کرتا ہوں بلاشبہ وہ پوری طرح دیکھتا ہے اپنے بندوں (کے احوال) کو
۴۵۔۔۔     آخرکار اللہ نے اس کو بچا لیا ان تمام بری چالوں سے جو ان لوگوں نے اس کے خلاف چلی تھیں اور گھیر لیا فرعون والوں کو اس برے عذاب نے (جو ان کا مقدر بن چکا تھا)
۴۶۔۔۔     یعنی (دوزخ کی) اس ہولناک آگ نے جس پر (زمانہ برزخ میں) ان کو پیش کیا جاتا رہے گا صبح و شام اور جس روز قیامت قائم ہو گی (اس روز حکم ہو گا کہ) داخل کر دو فرعون والوں کو سخت ترین عذاب میں
۴۷۔۔۔     اور (ان کو ذرا وہ بھی بتا اور سنا دو کہ) جب یہ لوگ دوزخ میں آپس میں جھگڑ رہے ہوں گے چنانچہ کمزور لوگ ان لوگوں سے کہیں گے جو دنیا میں بڑے بنے ہوئے تھے کہ ہم تو تمہارے تابع تھے تو کیا اب تم لوگ ہم سے اس (دہکتی بھڑکتی) آگ کا کوئی حصہ ہٹا سکو گے ؟
۴۸۔۔۔     اس پر وہ لوگ جو (دنیا میں) بڑے بنے ہوئے تھے کہیں گے (کہ تمہارے کام کیا آتے) ہم تو خود سب کے سب اسی میں پڑے ہوئے ہیں بے شک اللہ نے قطعی (اور آخری) فیصلہ صادر فرما دیا اپنے بندوں کے درمیان
۴۹۔۔۔     اور دوزخی جہنم کے اہل کاروں سے کہیں گے کہ تم دعاء (و درخواست) کرو اپنے رب کے حضور کہ ایک دن ہلکا کر دے وہ ہم سے ہمارے عذاب کو
۵۰۔۔۔     وہ (اس کے جواب میں ان سے) کہیں گے کہ کیا تمہارے پاس رسول نہیں آیا کرتے تھے کھلے دلائل کے ساتھ؟ وہ کہیں گے ہاں اس پر دوزخ کے وہ اہلکار ان سے کہیں گے کہ پھر تم خود ہی دعاء (و درخواست) کر لو مگر (یاد رہے کہ) کافروں کی (درخواست و) پکار بے سود محض ہے
۵۱۔۔۔     بلاشبہ ہم ضرور مدد کرتے ہیں اپنے رسولوں کی اور ان تمام لوگوں کی جو (سچے دل سے ان پر) ایمان لے آئے اس دنیا کی زندگی میں بھی اور اس دن بھی جب کہ گواہ کھڑے ہوں گے 
۵۲۔۔۔     جس دن کہ ظالموں کو کچھ کام نہ آ سکے گی ان کی معذرت ان کے لئے لعنت ہو گی اور ان کے لئے بڑا ہی برا گھر ہو گا
۵۳۔۔۔     اور بلاشبہ ہم نے موسیٰ کو بھی وہ ہدایت نامہ عطا فرمایا تھا اور ہم نے وارث بنا دیا تھا بنی اسرائیل کو اس کتاب کا
۵۴۔۔۔     جو کہ سراسر ہدایت اور ایک عظیم الشان نصیحت (و یاد دہانی) تھی عقل سلیم رکھنے والوں کے لئے 
۵۵۔۔۔     پس آپ صبر سے ہی کام لیتے رہیں یقیناً اللہ کا وعدہ سچا ہے اور معافی مانگو اپنے گناہ کی اور تسبیح کرتے رہو اپنے رب کی حمد کے ساتھ صبح و شام
۵۶۔۔۔     بے شک جو لوگ جھگڑتے ہیں اللہ کی آیتوں کے بارے میں بغیر ایسی کسی سند کے جو ان کے پاس آئی ہو ان کے دلوں میں ایسی بڑائی (کا گھمنڈ) ہے جس کو وہ کبھی پہنچ نہیں سکتے سو (ایسوں کے مقابلے میں) پناہ مانگو تم اللہ کی بے شک وہی ہے سنتا (ہر کسی کی) دیکھتا (سب کچھ)
۵۷۔۔۔     بلاشبہ آسمانوں اور زمین کا پیدا کرنا انسانوں کے پیدا کرنے کے مقابلہ میں کہیں بڑا کام ہے لیکن اکثر لوگ جانتے نہیں 
۵۸۔۔۔     اور برابر نہیں ہو سکتے اندھا اور دیکھنے والا اور نہ ہی وہ لوگ جو ایمان لا کر نیک کام کرتے رہے ہوں اور بدکار آپس میں برابر ہو سکتے ہیں تم لوگ کم ہی سبق لیتے (اور عبرت پکڑتے) ہو
۵۹۔۔۔     بے شک (قیامت کی) اس (ہولناک) گھڑی نے بہر حال (اپنے وقت پر) آ کر رہنا ہے اس میں کوئی شک نہیں لیکن اکثر لوگ ایمان نہیں رکھتے 
۶۰۔۔۔     اور فرمایا تمہارے رب نے کہ تم لوگ مجھ ہی کو پکارو میں تمہاری پکار کو سنوں گا بے شک جو لوگ اپنی بڑائی کے گھمنڈ میں میری عبادت سے منہ موڑتے ہیں ان کو عنقریب ہی داخل ہونا ہو گا جہنم میں ذلیل و خوار ہو کر
۶۱۔۔۔     اللہ وہ ہے جس نے بنایا تمہارے لیے رات کو ایسا کہ تم اس میں (آرام و) سکون پا سکو اور دن کو بنایا روشن (تاکہ اس میں تم لوگ اپنی روزی روٹی کا کام کر سکو) بے شک اللہ بڑا ہی فضل فرمانے والا ہے لوگوں پر لیکن اکثر لوگ شکر نہیں ادا کرتے (اس مہربان مطلق کا)
۶۲۔۔۔     یہ ہے اللہ رب تم سب کا پیدا کرنے والا ہر چیز کا کوئی بھی عبادت کے لائق نہیں سوائے اس کے پھر تم لوگ کہاں اوندھے کئے جاتے ہو؟ (اور تمہاری مت کہاں ماری جاتی ہے ؟)
۶۳۔۔۔     اسی طرح اوندھے کئے جاتے رہے وہ لوگ جو اللہ کی آیتوں کا انکار کرتے تھے 
۶۴۔۔۔     اللہ وہی ہے جس نے تمہارے لئے زمین (کے اس عظیم الشان کرے) کو آرام گاہ بنا دیا اور آسمان کو ایک عظیم الشان چھت اور اسی نے صورت گری فرمائی تم سب کی سو اس نے کیا ہی عمدہ صورتیں بخشیں تمہیں اور اسی نے طرح طرح کی پاکیزہ چیزوں سے تمہاری روزی کا سامان کیا یہ ہے اللہ رب تم سب کا سو بڑی ہی برکت والا ہے اللہ پروردگار سب جہانوں کا
۶۵۔۔۔     وہی (اور صرف وہی) ہے زندہ کوئی معبود نہیں سوائے اس کے پس تم سب اسی کو پکارو اسی کے لئے خالص کرتے ہوئے اپنے دین (و اعتقاد) کو سب تعریفیں اللہ ہی کے لئے ہیں جو پالنے والا ہے سب جہانوں کا
۶۶۔۔۔     (ان سے صاف) کہہ دو کہ مجھے تو بہر حال اس سے منع کیا گیا ہے کہ میں عبادت (و بندگی) کروں ان ہستیوں کی جن کو تم لوگ (پوجتے) پکارتے ہو اللہ کے سوا جب کہ پہنچ چکے میرے پاس روشن دلائل میرے رب کی جانب سے اور مجھے یہ حکم دیا گیا ہے کہ میں سر تسلیم خم کر دوں پروردگار عالم کے آگے 
۶۷۔۔۔     وہ (اللہ) وہی تو ہے جس نے پیدا فرمایا تم سب کو مٹی سے پھر نطفے سے پھر خون کے لوتھڑے سے پھر وہی تمہیں نکالتا ہے (تمہاری ماؤں کے پیٹوں سے) ایک کامل بچے کی شکل میں پھر (وہ تمہیں بڑھاتا پالتا جاتا ہے) تاکہ تم لوگ پہنچ جاؤ اپنی (جوانی کی) بھرپور قوتوں کو (پھر وہ تم کو اور موقع دیتا ہے کہ) تاکہ تم پہنچ جاؤ اپنے بڑھاپے کی عمر کو اور تم میں سے کوئی اس سے پہلے مر جاتا ہے (یہ سب کچھ اس لئے کہ) تاکہ تم پہنچ جاؤ مقررہ مدت کو اور تاکہ تم لوگ کام لو اپنی عقل (و فکر) سے 
۶۸۔۔۔     وہی زندگی بخشتا ہے اور وہی موت دیتا ہے پھر جب وہ کسی کام کا فیصلہ کر لیتا ہے تو اس کو صرف اتنا کہنا ہوتا ہے کہ ہو جا پس وہ ہو چکا ہوتا ہے
۶۹۔۔۔     کیا تم نے ان لوگوں کو نہیں دیکھا جو جھگڑا کرتے ہیں اللہ کی آیتوں کے بارے میں کہاں (اور کیسے) پھیرے جاتے ہیں یہ لوگ (حق اور حقیقت سے)؟
۷۰۔۔۔     جن لوگوں نے جھٹلایا ہماری اس کتاب کو اور ان تعلیمات کو جن کے ساتھ ہم نے بھیجا اپنے رسولوں کو وہ عنقریب خود ہی جان لیں گے (اپنے کئے کرائے کے نتیجہ و انجام کو)
۷۱۔۔۔     جب کہ طوق پڑے ہوں گے ان کی گردنوں میں اور زنجیریں (ان کے پاؤں میں اور) انہیں گھسیٹا جا رہا ہو گا
۷۲۔۔۔     کھولتے پانی میں پھر ان کو جھونک دیا جائے گا (دوزخ کی دہکتی بڑھتی) اس آگ میں 
۷۳۔۔۔     پھر ان سے کہا جائے گا کہ کہاں ہیں وہ جن کو تم لوگ شریک ٹھہرایا کرتے تھے 
۷۴۔۔۔     اللہ کے سوا؟ وہ کہیں گے کہ وہ سب کھو گئے ہم سے بلکہ ہم تو اس سے پہلے کسی چیز کو (سرے سے) پکارتے ہی نہیں تھے اسی طرح اللہ گمراہی (کے گڑھے) میں ڈالتا ہے کافروں کو
۷۵۔۔۔     (ان سے کہا جائے گا کہ) یہ بدلہ ہے اس کا جو تم اترایا کرتے تھے زمین میں ناحق طور پر اور اس کا جو تم اکڑا کرتے تھے (وہاں)
۷۶۔۔۔     اب داخل ہو جاؤ تم سب جہنم کے دروازوں میں جہاں تم کو ہمیشہ رہنا ہے سو بڑا ہی برا ٹھکانا ہے تکبر کرنے والوں کا
۷۷۔۔۔     پس آپ صبر ہی سے کام لیتے رہیں یقیناً اللہ کا وعدہ سچا ہے پھر اگر ہم دکھا دیں آپ کو (اے پیغمبر !) کچھ حصہ اس عذاب کا جس سے ہم ان لوگوں کو ڈرا رہے ہیں یا آپ کو اس سے پہلے ہی دنیا سے اٹھا لیں تو (اس سے کیا فرق پڑتا ہے کہ) ان سب نے تو بہر حال ہماری ہی طرف لوٹ کر آنا ہے 
۷۸۔۔۔     اور بلاشبہ ہم آپ سے پہلے بھی بہت سے رسول بھیج چکے ہیں ان میں سے کچھ کے حالات تو ہم نے آپ کو بتا دئیے ہیں اور کچھ کے نہیں بتائے اور کسی رسول کے بس میں نہیں تھا کہ وہ کوئی معجزہ پیش کر سکے مگر اللہ کے اذن کے ساتھ پھر جب آ پہنچا اللہ کا حکم تو فیصلہ کر دیا گیا حق (اور انصاف) کے ساتھ اور سخت خسارے میں پڑ گئے اس موقع پر باطل پرست
۷۹۔۔۔     اللہ وہی ہے جس نے بنائے تمہارے (بھلے اور فائدے کے) لئے چوپائے تاکہ تم لوگ ان میں سے کسی پر سواری کرو اور انہی میں سے تم کھاتے (اور روزی بھی حاصل کرتے) رہو
۸۰۔۔۔     اور تمہارے لئے ان میں اور بھی طرح طرح کے (فوائد و) منافع ہیں اور (یہ اس لئے پیدا کئے کہ) تاکہ ان پر سوار ہو کر تم لوگ اپنی کسی بھی ایسی حاجت کو پہنچ سکو جو تمہارے دلوں میں ہو اور ان پر اور کشتیوں اور جہازوں پر بھی تم لوگ سوار کئے جاتے ہو اور (اس کے علاوہ بھی)
۸۱۔۔۔     وہ تم کو دکھاتا ہے اپنی طرح طرح کی نشانیاں پھر تم لوگ اللہ کی کون کون سی نشانیوں کا انکار کرو گے ؟
۸۲۔۔۔     تو کیا یہ لوگ چلے پھرے نہیں (عبرتوں بھری) اس زمین میں تاکہ یہ خود دیکھ لیتے کہ کیسا ہوا انجام ان لوگوں کا جو ان سے پہلے تھے وہ (گنتی اور) تعداد کے لحاظ سے بھی ان سے کہیں زیادہ تھے اور قوت (و طاقت) کے اعتبار سے بھی وہ ان سے کہیں زیادہ سخت تھے اور زمین میں چھوڑے جانے والے آثار (اور نشانات) کے اعتبار سے بھی وہ ان سے کہیں بڑھ کر تھے پھر (وقت پڑنے پر) ان کے کچھ کام نہ آ سکی ان کی وہ کمائی جو وہ کرتے رہے تھے 
۸۳۔۔۔     چنانچہ جب ان کے پاس ان کے رسول (حق و صداقت کے) کھلے دلائل لے کر آئے تو یہ (اس سے لا پرواہ ہو کر مست و) مگن رہے اپنے اس علم (و فن) کی بناء پر جو کہ ان کے پاس تھا اور (آخرکار) ان کو گھیر لیا اسی چیز نے جس کا یہ مذاق اڑاتے رہے تھے
۸۴۔۔۔     پھر جب انہوں نے دیکھا ہمارے عذاب کو تو وہ (چیخ چیخ کر) کہنے لگے کہ ہم ایمان لے آئے اکیلے اللہ پر اور انکار کر دیا ہم نے ان سب چیزوں کا جن کو ہم (اس سے پہلے) اس کا شریک ٹھہراتے رہے تھے 
۸۵۔۔۔     مگر (اس وقت کا) ان کا یہ ایمان ایسا نہیں تھا کہ ان کو کچھ نفع دے سکے (اور فائدہ پہنچا سکے) جب کہ انہوں نے دیکھ لیا تھا ہمارے عذاب کو اللہ کے اس دستور کے مطابق جو کہ پہلے سے چلا آیا ہے اس کے بندوں میں اور اس موقع پر (دائمی) خسارے میں پڑے گئے ایسے کافر (و منکر) لوگ


تفسیر

۴۔۔  کیونکہ کفر و انکار کا نتیجہ بہر حال ہلاکت و تباہی اور دائمی خسارہ ہے، جس سے ان بدبختوں کو بہر حال واسطہ اور سابقہ پڑنے والا ہے، کہ وہ کفر و انکار کا لازمی نتیجہ اور اس کا طبعی تقاضا ہے، ان کو جو ڈھیل ملی ہوئی ہے وہ بہر حال ڈھیل ہی ہے۔ جس نے بالآخر اور بہر حال ختم ہو جانا ہے اور انہوں نے اپنے ہولناک انجام کو بہر حال پہنچ کر رہنا ہے، اگر انہوں نے اپنی اس فرصت و مہلت کی قدر نہ کی۔ اور راہ حق و ہدایت کو نہ اپنایا۔ والعیاذُ باللہ العظیم، سو جن کفار و مشرکین کو اپنے کفر و شرک اور بغاوت و سرکشی کے نتیجے میں دوزخ اور وہاں کے طرح طرح کے ہولناک عذابوں کے اندر ہمیشہ ہمیشہ کے لئے رہنا ہے، ان سے بڑھ کر محروم اور بدبخت اور کون ہو سکتا ہے، اگرچہ ان کو دنیا کی اس چند روزہ زندگی میں روئے زمین کی تمام دولت بھی کیوں نہ مل جائے، اور ان کی ساری زندگی عیش و عشرت ہی میں کیوں نہ گزری ہو، اور اس کے برعکس جن خوش نصیبوں کو اپنے ایمان و عمل، صدق و اخلاص، اور اپنی اطاعت و بندگی، کے بدلے اور نتیجے میں جنت اور اس کی سدا بہار نعمتوں سے سرفرازی نصیب ہو جائے، ان سے بڑھ کر خوش نصیب اور کون ہو سکتا ہے، اگرچہ ان کو دنیا میں نان جویں بھی میسر نہ رہی ہو، سو اصل دولت ایمان و یقین کی دولت ہے۔ اور اصل اور حقیقی کامیابی آخرت ہی کی کامیابی ہے، پس عقل ونقل دونوں کا تقاضا ہے کہ اسی کو اپنا اصل مقصد اور حقیقی نصب العین بنایا جائے، جیسا کہ ارشاد فرمایا گیا لِمِثْلِ ہَذَا فَلْیَعْمَلِ الْعَامِلُوْنَ، نیز ارشاد فرمایا گیا وَفِیْ ذَالِکَ فَلْیَتَنَافِسِ الْمُتنَافِسُوْنَ، فَبِاللّٰہِ التوفیق لمایُحِبُّ و یرید، وعلی مایُحِبُّ و یرید،
۷۔۔	سو اس سے اندازہ کیا جا سکتا ہے کہ دولت ایمان کتنی بڑی دولت، اور اس سے سرفرازی کس قدر عظیم الشان سرفرازی ہے، کہ اس کی بناء پر فرش زمین پر رہنے بسنے والا یہ خاکی انسان اس قدر اونچا اور اتنا سر بلند ہو جاتا ہے کہ حاملین عرش جیسے عظیم الشان فرشتے اور نوری مخلوق بھی اس کے لئے دعا گو بن جاتی ہے۔ اور وہ اپنے خالق و مالک کے حضور اس کے لئے ایسی عظیم الشان دعائیں کرتی ہے اور وہ دعائیں بھی ایسے عظیم الشان آداب کے ساتھ کرتی ہے جن سے ان کی دعاؤں کی قبولیت کی امید بھی بڑھ جاتی ہے، نیز فرشتوں کی ان دعاؤں سے اس حقیقت کو بھی واضح فرما دیا گیا کہ فرشتوں کی حیثیت خداوند قدوس کی خدائی میں کسی طرح کی شرکت کی نہیں۔ بلکہ اس کے حضور عاجزانہ طور پر دعائیں کرنے والوں کی ہے اور بس پس اس سے ان مشرکین کے مشرکانہ فلسفے کی جڑ نکال دی گئی جنہوں نے فرشتوں کے بارے میں اور انکی نسبت اس طرح کا گمان کر رکھا ہے کہ وہ خداوند قدوس کے چہیتے، اور اس پر اتنا اثر اور زور رکھنے والے ہیں کہ اپنے پجاریوں کو اس کی گرفت و پکڑ سے بچا لیں گے۔ سو فرشتے اس حیثیت کے حامل نہیں، بلکہ ان کی اصل حیثیت یہ ہے کہ وہ ہمیشہ خداوند قدوس کے حضور دعائیں کرنے اور اس کے قہر و غضب سے پناہ مانگنے والے ہیں، اس وحدہٗ لاشریک کی خدائی میں ان کی کسی طرح کی کسی شرکت کا کوئی سوال ہی پیدا نہیں ہوتا، پس بڑے بدبخت، اور سخت خسارے اور سخت دھوکے میں مبتلا ہیں وہ لوگ جو ان کو خداوند قدوس کی خدائی میں شریک جان کر ان کی پوجا و پرستش میں لگے ہوئے ہیں، اور اس طرح وہ شرک جیسے سنگین اور انتہائی ہولناک جرم کا ارتکاب کر کے وہ اپنے لئے نہایت ہی ہولناک انجام کا سامان کرتے ہیں اور فرشتے اپنے رب کے حضور جو دعائیں کرتے ہیں ان میں بھی وہ کسی ناز و تَدَلُّل کے بجائے اپنے عجز و انکسار کا اظہار کرتے ہیں اور وہ معاملہ کو اللہ تعالیٰ کی رحمت اور اس کے علم ہی کے حوالے کرتے ہیں، چنانچہ وہ اپنی دعا میں اس سے عرض کرتے ہیں کہ اے ہمارے رب! تیری رحمت بھی ہر چیز پر چھائی ہوئی ہے اور تیرا علم بھی ہر شے کو محیط ہے اس لئے تو ہر ایک کے ساتھ وہی معاملہ فرمائے گا جو تیرے کمال رحمت اور احاطہ علم و حکمت کے تقاضوں کے مطابق ہو گا، اور اپنے اس عقیدہ کے مطابق وہ اہل ایمان کے بارے میں اس کے حضور کرتے ہیں کہ ان میں سے جو اپنی غلطیوں اور کوتاہیوں سے توبہ کر لیں۔ اپنے حال کی اصلاح کر لیں، اور تیرے راستے کے پیرو بن جائیں تو ان کی بخشش فرما دے۔ پس جو اس کے باغی اور اس کے دین کے دشمن ہوں گے، وہ اس کی مغفرت اور بخشش کے مستحق نہیں ہوں گے۔ اور اپنے اس استغفار کی مزید تفصیل کے طور پر وہ اپنے رب کے حضور مزید عرض کرتے ہیں کہ اے ہمارے رب تو داخل فرما دے ان کو ہمیشہ رہنے کی ان جنتوں میں جن کا تو نے ان سے وعدہ فرما رکھا ہے۔ ان کو بھی اور ان کے آباء و اجداد، اور ان کی بیویوں اور اولادوں میں سے بھی ان کو جو اپنے ایمان و عمل، اور توبہ، و اصلاح، کی بناء پر اس کی اہلیت اور صلاحیت رکھتے ہوں، سو اس سے اس اہم اور بنیادی حقیقت کو واضح فرما دیا گیا کہ فرشتے اس اصول و بنیاد سے پوری طرف واقف و آگاہ ہیں کہ جنت کا حصول اور اس سے سرفرازی محض کسی کے طفیل اور کسی کے خاندان و نسب کی بناء پر ممکن نہیں ہو گی، بلکہ اس سے سرفرازی انہی خوش بختوں کو نصیب ہو گی۔ جو اپنے ایمان و عقیدہ اور عمل و کردار کی بناء پر اس کا استحقاق رکھتے ہوں گے۔ اور حضرت حق جَلَّ مَجْدُہٗ کا فضل و کرم ان کے شامل حال ہو گا۔ اور اس کا علم اللہ تعالیٰ ہی کو ہے اور وہی جانتا ہے کہ کون اس کا اہل اور مستحق ہے اور کون نہیں۔ سو معاملہ سب کا سب اسی وحدہٗ لاشریک کے قبضہ قدرت و اختیار میں ہے، سبحانہ و تعالیٰ اسی لئے حاملین عرش اپنی اس دعا میں تفویض الی اللہ کی تعلیم و تلقین کے طور پر اس کی صفت عزیز و حکیم کا حوالہ دیتے ہوئے اس کے حضور عرض کرتے ہیں کہ بیشک تو ہی ہے سب پر غالب، نہایت ہی حکمت والا پس تو جو چاہے اور جیسا چاہے کرے، تیرا ہر فیصلہ عدل و انصاف اور علم و حکمت ہی پر مبنی ہو گا، پس اس سے صاف کر دیا گیا کہ فرشتوں کا کام اہل ایمان کے لئے مغفرت و بخشش کی دعا اور ان کے حق میں سفارش کرنا ہے اور بس یہی ان کی اصل حیثیت ہے، نہ کہ وہ جس کا زعم اور گھمنڈ مشرکین رکھتے ہیں، کہ وہ خدا کے لاڈلے اور اس کے چہیتے ہیں، اس سے جو چاہیں کروا سکتے ہیں، کہ وہ اڑ کے بیٹھیں گے اور منوا کر چھوڑیں گے، وغیرہ وغیرہ سو ایسا کہنا ماننا سب کچھ باطل اور بے حقیقت ہے، اور یہ سب کچھ ان لوگوں کی اپنی اختراعات اور من گھڑت باتیں ہیں، اور قیامت کے اس یوم عظیم میں جو کہ کشف حقائق اور ظہور نتائج کا دن ہو گا، اس میں ہر چیز اپنی اصل شکل اور حقیقی صورت میں بے نقاب ہو کر سامنے آ جائے گی، سو اس روز یہ سب اللہ کے سامنے اس طرح ظاہر اور بے نقاب ہوں گے کہ ان کی کوئی بھی بات اس طرح مخفی نہ ہو گی کہ اس کے اثبات کے لئے کسی گواہ وغیرہ کی کوئی ضرورت پڑے، یا کوئی اپنی کسی غلط بیانی اور دھوکہ دہی سے اس کو چھپا سکے، یا کوئی کسی غلط تاویل کا سہارا لے کر اپنے کسی جرم کا جواز ثابت کر سکے، یا کسی ذریعے اور وسیلے سے وہ اپنے لئے کوئی جھوٹی سفارش کرا سکے، سو اس روز اس طرح کی کوئی بھی چیز ممکن نہیں ہو گی، اور اس یوم عظیم میں اعلان کیا جائے گا کہ کس کی بادشاہی ہے آج کے دن؟ یعنی دنیا میں جن حکومتوں اور بادشاہوں پر تم لوگوں کو ناز اور گھمنڈ ہوا کرتا تھا، آج وہ کہاں گئیں؟ اور جن کی بناء پر تم لوگ وہاں پر حق بات کو سننے اور ماننے کے لئے تیار ہی نہیں ہوا کرتے تھے، آج ان کا کہیں کوئی نام و نشان ہے؟ اور جن جن کے بارے میں تم لوگوں کا یہ دعویٰ تھا کہہ تمہیں چھڑا اور بچا دیں گے، آخر آج وہ کہاں گئے؟ سو اس کے جواب میں ہر طرف سے ایک ہی صدا آئے گی کہ آج بادشاہی خدائے واحد و قہار ہی کی ہے، آج کسی اور کی نہیں چل سکتی، اور نہ ہی کوئی خدائے واحد کے مقابلے میں کسی کا یار و مددگار بن سکتا ہے، اور نہ ہی کسی میں اس کی جان ہو سکتی ہے کہ وہ اپنے اثر و نفوذ سے اس خدائے یکتا و قہار کے کسی فیصلے کو بدلوا سکے، بلکہ اس یوم عظیم میں خداوند قدوس ہی کا حکم و فیصلہ نافذ ہو گا فَالْحُکْمُ لِلّٰہِ الْعَلِیِّ الْکَبِیْرِ سبحانہ و تعالیٰ، دنیا کے اس دار غرور و ابتلا میں جو حکومتیں اور بادشاہتیں پائی گئیں، یا پائی جاتی ہیں، یا پائی جائیں گی، اور جن کی بناء پر تنگ ظرف لوگ آج پھولے نہیں سما رہے، اور وہ طرح طرح کے دعوے کرتے اور بڑھکیں مارتے ہیں، اس یوم فصل و تمیز میں ان میں سے کسی کا بھی کوئی نام و نشان نہیں ہو گا، اور ایسے تمام لوگ دوسروں کی طرح اپنے زندگی بھر کے کئے کرائے کا حساب دینے اور اس کا صلہ و بدلہ پانے کے لئے وہاں پر حاضر و موجود ہوں گے، تب ان کے سامنے اصل حقیقت پوری طرح واضح ہو جائے گی، اور اس روز معاملہ سب کا سب اللہ، وحدہٗ لاشریک ہی کے حوالے، اور اسی کے قبضہ قدرت و اختیار میں ہو گا، جیسا کہ دوسرے مقام پر ارشاد فرمایا گیا، اور صاف و صریح طور پر اور حَصْر و قَصْر کے انداز و اسلوب میں ارشاد فرمایا گیا، وَالْاَمْرُ یَوْمَئِذٍ لِلّٰہِ (الانفطار۔۱٩) اَللّٰہُمَّ فَخُذْنَا بِنَواصِیْنَا اِلیٰ مَافِیْہِ حُبُّکَ ورضاک بِکُلِّ حالٍ مِّنَ الاحوال، وفی کُلِّ مَوْطِنٍ مِّنَ المواطن فی الحیاۃ،
۲۱۔۔	سو اس سے ان منکرین حق کو تنبیہ و تہدید فرمائی گئی جو اپنی جمعیت و قوت اور اپنی مادی تعمیر و ترقی کے زعم و گھمنڈ میں حق سے رُوگردانی برتتے اور اس کا انکار کرتے ہیں، سو اس سے ان کے لئے تنبیہ و تہدید کے طور پر ارشاد فرمایا گیا کہ کیا ان لوگوں نے زمین میں چل پھر کر ان منکر قوموں کا حشر اور انجام نہیں دیکھا، جو اپنی جمعیت اور قوت کے اعتبار سے بھی ان سے کہیں بڑھ کر تھیں۔ اور اپنی تعمیر و ترقی کے آثار و نشانات کے لحاظ سے بھی ان پر کہیں زیادہ فوقیت رکھتی تھیں۔ لیکن انکار و تکذیب حق کے جرم کی پاداش میں آخرکار جب اللہ تعالیٰ نے ان کو پکڑا تو کس طرح ان کو تہس نہس کر کے، اور قصہ پارینہ بنا کر رکھ دیا۔ اور جب وہ اپنے جرم انکار و تکذیب کی پاداش میں اللہ تعالیٰ کی گرفت و پکڑ میں آئیں تو نہ ان کی وہ جمعیت و قوت ان کے کچھ کام آ سکی جس کا ان کو بڑا زعم اور گھمنڈ تھا، اور نہ ان کی وہ تعمیر و ترقی عذاب خداوندی کے آگے ان کے لئے کوئی بند باندھ سکی، جن پر یہ لوگ پھولے نہیں سماتے تھے، سو جو قومیں حق کا انکار کرتی، اور دعوت ایمان و یقین سے محروم رہتی ہیں ان کی تعمیر و ترقی کے ایسے آثار دراصل ان کے زوال اور ہولناک انجام کے نشان ہوتے ہیں اور آخرکار یہی آثار و نشانات ان کے قومی وجود کے لئے مقابر و کھنڈرات اور نشان عبرت بن کر رہ جاتے ہیں والعیاذ ُباللہ العظیم۔
۲۲۔۔  سو اس سے ماضی کی ان قوموں کی ہلاکت و تباہی کے سبب اور باعث کو واضح فرما دیا گیا۔ جو کہ عبارت ہے ان کے انکار و تکذیب حق سے سو ارشاد فرمایا گیا کہ ان کے پاس ان کے رسول اللہ تعالیٰ کی طرف سے کھلے دلائل اور واضح نشانیاں لے کر آئے۔ مگر انہوں نے ان کا کفر کیا، اور اپنی قوت و جمعیت اور اپنی مادی تعمیر و ترقی کے زعم اور گھمنڈ میں انہوں نے رسولوں کے انذار کی کوئی پرواہ نہ کی۔ اور ان کی دعوت کو انہوں نے جھٹلا دیا۔ جس کے نتیجے میں آخرکار اس قادر مطلق نے ان کو پکڑا۔ اور جب اس نے ان کو پکڑا۔ تو ان کو ہمیشہ ہمیشہ کے لئے مٹا کر رکھ دیا۔ اور ان کی جمعیت و قوت اور ان کی تعمیر و ترقی میں سے کوئی بھی چیز ان کو اس کی گرفت و پکڑ سے چھڑا اور بچا نہ سکی۔ سو اس سے یہ اہم اور بنیادی حقیقت واضح ہو جاتی ہے کہ حق کا انکار اور اس کی تکذیب کا نتیجہ و انجام بہر کیف دائمی ہلاکت و تباہی ہے، ایسے لوگوں کو ڈھیل جتنی بھی ملے، وہ بہر حال ڈھیل ہی ہوتی ہے، جو ایک خاص مدت تک ہی کے لئے ہوتی ہے، اور جس کا علم اللہ تعالیٰ ہی کو ہوتا ہے، اس کے بعد ایسوں کے لئے بہر حال ہلاکت و تباہی ہی ہوتی ہے، بیشک اللہ تعالیٰ بڑا ہی قوی سخت پاداش والا ہے۔ سبحانہ و تعالیٰ۔
۲۵۔۔  کہ کفر و انکار کی نحوست کے نتیجے میں ان کی مت اس طرح مار کر رکھ دی جاتی ہے، کہ ان کو حق و ہدایت اور صحت و سلامتی کی راہ سوجھتی ہی نہیں۔ یہاں تک کہ وہ اپنے آخری اور ہولناک انجام کو پہنچ کر رہتے ہیں، یہی حال فرعون اور اس کے پیروکاروں کا ہوا۔ انہوں نے بنی اسرائیل کو دبانے مٹانے کے منصوبوں کو اپنایا۔ اور ظلم پر ظلم کا ارتکاب کیا۔ لیکن اس طرح وہ درحقیقت اپنی ہی سیاہ بختی میں اضافہ کرتے رہے، یہاں تک کہ یہ اپنے آخری اور ہولناک انجام کو پہنچ کر رہے، اور اس کے نتیجے میں بنی اسرائیل نے انکے عذاب سے نجات پائی۔ اور فرعون اپنے لاؤ لشکر سمیت ہمیشہ کے لئے فی النار والسَّقر ہو گیا۔ اور قیامت کے روز وہ اَشَدّ العذاب یعنی سخت ترین عذاب کا مستحق قرار پایا۔ والعیاذُ باللہ العظیم
۲۷۔۔	سو اس سے اہل باطل کے مقابلے میں اہل حق کے طرز عمل کو ذکر فرمایا گیا ہے، چنانچہ ارشاد فرمایا گیا کہ فرعون کی ان دھمکیوں اور شر انگیزیوں کے جواب میں حضرت موسیٰ نے ارشاد فرمایا کہ میں پناہ مانگتا ہوں اس کی جو رب ہے میرا بھی اور وہ رب ہے تم سب کا بھی۔ ہر اس متکبر کے شر سے جو روز حساب پر ایمان نہیں رکھتا۔ سو اس سے پہلا اور اہم درس یہ دیا گیا کہ بندہ مومن اپنا معاملہ اپنے رب کے حوالے اور اسی کے سپرد کر دے۔ اور ہمیشہ بھروسہ و اعتماد اسی وحدہٗ لاشریک پر رکھے۔ کہ سب کچھ اسی کے قبضہ قدرت و اختیار میں ہے۔ اس ضمن میں رَبِّکُمْ کی تصریح سے اس حقیقت کو بھی واضح فرما دیا گیا کہ تم لوگ مانو یا نہ مانو۔ اور تمہیں اس کا احساس و اقرار ہو یا نہ ہو۔ حق اور حقیقت بہر حال یہی ہے کہ رب تم سب کا بھی بہر حال وہی وحدہٗ لاشریک ہے، اور دوسری بات حضرت موسیٰ کے اس اعلان سے یہ واضح فرمائی کہ حاجت روا و مشکل کشا سب کا اللہ وحدہٗ لاشریک ہی ہے حضرات انبیاء و رسل بھی اسی کے محتاج اور اسی کے در کے سوالی ہیں اور جب حضرت انبیاء و رسل اور حضرت موسیٰ جیسے عظیم الشان اور جلیل القدر پیغمبر بھی حاجت روا و مشکل کشا نہیں، بلکہ وہ بھی اسی وحدہٗ لاشریک کی حفاظت و پناہ کے محتاج اور اسی کے در کے سوالی ہیں، تو پھر اور کون ہو سکتا ہے جو مافوق الاسباب کسی کی حاجت روائی و مشکل کشائی کر سکے؟ اور تیسری بات حضرت موسیٰ کے اس اعلان سے یہ واضح ہو گئی کہ جس متکبر کا یوم حساب پر ایمان نہ ہو، اس کے شرور و فتن سے بطور خاص پناہ مانگنے کی ضرورت ہے کہ ایسے متکبر اور ظالم شخص کو روکنے اور لگام دینے والی کوئی چیز نہیں ہو سکتی جو یوم حساب اور محاسبہ آخرت کے ایمان و اعتقاد سے عاری اور محروم ہو۔ ایسوں کے ظلم و ستم سے اللہ تعالیٰ ہی بچا سکتا ہے، اس لئے ایسوں کے مقابلے میں اللہ تعالیٰ ہی کی پناہ مانگنے کی ضرورت ہے اللہ تعالیٰ ایسے تمام اشرار کے شرور و فتن سے ہمیشہ اپنی حفاظت و پناہ میں رکھے۔ آمین۔
۲۸۔۔  سو اس سے واضح فرما دیا گیا کہ اسراف یعنی حدود سے تجاوز اور کِذْب یعنی جھوٹ محرومی کی جڑ بنیاد ہے۔ سو اس ارشاد سے اس مرد مومن نے ایک بڑے حکیمانہ کلیے کی نشاندہی کر دی۔ جو اگرچہ بظاہر ایک عام کلیہ ہے لیکن اس کا اولین مصداق اور واضح مظہر فرعون ہی تھا جو حدود بندگی سے تجاوز کر کے خدائی کا دعویدار بن گیا تھا، سو اپنے اس اسراف اور کذب کی بناء پر وہ نور حق و ہدایت کی دولت سے محروم ہو گیا۔ اس لئے اس مرد مومن نے اس حکیمانہ کلیے کی صورت میں حق کا اظہار و بیان بھی کر دیا۔ اور فرعون جیسے اس طاغی پر بھرے دربار میں یہ زور دار تعریض بھی کر دی۔ کہ اِسْراف اور کذب کی اس روش سے باز آ جاؤ، کہ اس کا نتیجہ و انجام بڑا ہی ہولناک ہے، والعیاذ باللہ،
۳۱۔۔  بلکہ وہ ربِّ رحمان و رحیم اپنے بندوں کو اپنی رحمتوں اور عنایتوں سے نوازنا چاہتا ہے۔ اسی لئے وہ اپنے انبیاء و رسل بھیج کر ان کو حق اور حقیقت سے آگہی بخشنے کا انتظام فرماتا ہے اور ان کے ذریعے دنیا کو پیغام حق سے نوازتا ہے تاکہ اس کے بندے راہ حق و ہدایت کو اپنا کر دارین کی سعادت و سرخروئی سے سرفراز ہوں۔ پس تم لوگ اے منکرو۔ راہ حق و ہدایت سے منہ موڑ کر اپنے آپ کو دائمی محرومی کے راستے پر نہ ڈالو۔ بلکہ راہِ حق و ہدایت کو اپنا کر اپنے لئے دارین کی سعادت و سرخروئی سے سرفرازی کا سامان کرو،
۳۴۔۔  سو اس سے نور حق و ہدایت سے محرومی کے دو بنیادی سببوں کی تشخیص و نشاندہی فرما دی گئی۔ یعنی اسراف اور ارتیاب۔ یعنی حد سے بڑھنا، اور شک میں مبتلا ہونا، والعیاذ باللہ پس جو لوگ خواہشات نفس کی پیروی میں اپنے خالق و مالک کی مقرر کردہ حدود کو توڑتے۔ اور اتباع نفس کے جنون میں علم و یقین کے بجائے شک و ریب کی راہ اختیار کرتے ہیں، وہ نور حق و ہدایت سے محروم ہو کر ضلالت و غوایت کے اندھیروں میں ڈوب کر رہ جاتے ہیں اور ایسے ناقدروں اور ناشکروں کو اللہ تعالیٰ ان کی اپنی اختیار اور پسند کردہ ضلالت و گمراہی ہی کے حوالے کر دیتا ہے اور ان کو وہ ادھر ہی دھکیل دیتا ہے جدھر کا رخ انہوں نے خود اپنے ارادہ و اختیار سے کیا ہوتا ہے، جس کے نتیجے میں آخرکار وہ ہاویہ جہنم میں جا گرتے ہیں جیسا کہ دوسرے مقام پر ارشاد فرمایا گیا نُوَلِّہٖ مَاتَوَلّیٰ وَنُصْلِہٖ جَہَنَّمَ وَسَآءَتْ مَصِیْرًا۔ اور یہ اس لئے کہ اللہ تعالیٰ کی سنت اور اس کا دستور یہی ہے کہ اس نے لوگوں کے اندر خیر و شر کی تمیز و معرفت اور عقل و فہم کی جو نعمت ودیعت فرمائی ہے تو جو لوگ اس کی قدر کرتے ہیں ان کے لئے اس واہب مطلق جَلَّ جلالُہٗ کی طرف سے ہدایت و معرفت کی مزید راہیں کھلتی ہیں۔ لیکن جو لوگ اس نعمت کی قدر نہیں کرتے۔ بلکہ وہ نفس کی خواہشوں کے پیچھے لگ کر الٹا حق کو مشتبہ بنانے کی کوشش کرنے لگتے ہیں ان کو مزید ہدایت ملنا تو درکنار۔ قدرت کی طرف سے ان کا وہ نور فطرت بھی سلب  کر لیا جاتا ہے، جو ان کی فطرت میں ودیعت فرمایا گیا ہوتا ہے، سو اس بندہ مومن نے اس موقع پر ان لوگوں کو اسی حقیقت سے آگہی بخشی۔ اور ان سے فرمایا کہ اللہ اسی طرح گمراہ کر دیتا ہے ہر اس شخص کو جو حد سے بڑھنے والا، اور شک کرنے والا ہوتا ہے، اور اس موقع پر حضرت یوسف کے حوالہ و ذکر سے اس نے اس قوم کی ضلالت و گمراہی کی تاریخ بیان کر دی، سو اس مرد مومن نے ان لوگوں کو خطاب کر کے ان سے کہا کہ اس سے پہلے آپ لوگوں کے پاس حضرت یوسف بھی کھلے دلائل اور واضح نشانات کے ساتھ آئے۔ مگر تم لوگ ان تعلیمات و ہدایات کے بارے میں بھی برابر شک ہی میں پڑے رہے جن کو انہوں نے تم لوگوں کے سامنے پیش کیا۔ یعنی بادشاہ وقت ہونے کے اعتبار سے اگرچہ تم لوگ ان سے غیر معمولی عقیدت رکھتے تھے۔ لیکن جن باتوں کی تعلیم انہوں نے تم لوگوں کو دی۔ ان کی تم نے کوئی قدر نہیں کی۔ بلکہ تم نے ان سے لاپرواہی ہی برتی۔ اور تم ان کے بارے میں شک ہی میں پڑے رہے۔ اور ان کی پیش کردہ تعلیمات کو اللہ تعالیٰ کی رحمت سمجھنے کے بجائے الٹا تم نے ان کو اپنے اوپر ایک بوجھ سمجھا، یہاں تک کہ جب وہ فوت ہو گئے تو تم نے ٹھنڈا سانس لیا۔ کہ اب یہ بوجھ ہماری گردنوں سے اتر گیا۔ اور اب ہم آزاد ہو گئے۔ اور تم نے کہا کہ اب اللہ کسی کو رسول بنا کر نہیں بھیجے گا۔ اور اب ہماری خواہشوں کو کوئی لگام نہیں دے گا۔ بلکہ اب ہم شتر بے مہار بن کر رہیں گے۔ سو تمہارے مرض اور بیماری کی اصل بنیاد اتباع ہَویٰ یعنی خواہشات کی پیروی ہے، حق و ہدایت کی پیروی جو کہ اصل مطلوب ہے وہ تم لوگوں کے لئے ایک بار گراں ہے، افسوس کہ یہی بیماری اور اس کی یہ جڑ آج تک دنیا میں پائی جاتی ہے، یہاں تک کہ امت مسلمہ کی بھی بڑی اکثریت اسی میں مبتلا ہے اور بُری طرح مبتلا ہے۔ والعیاذُ اللہ العظیم،
۳۹۔۔  سو جب دنیا کا سامان محض چند روزہ ہے۔ اور اس کا تمام تر عیش و آرام محض وقتی اور فانی ہے۔ اور اس کے مقابلے میں آخرت کا گھر ہمیشہ کا اور دائمی ہے تو پھر دنیا کے چند روزہ عیش کے مقابلے میں اور اس کے پیش نظر آخرت کے تقاضوں کو پس پشت ڈال دینا بڑا ہی ہولناک خسارہ ہے۔ پس عقل ونقل دونوں کا تقاضا یہ ہے کہ آخرت کے تقاضوں ہی کو ہمیشہ کے لئے اور ہر حال مقدم اور فائق رکھا جائے۔ کہ اس کے لئے محنت اور کوشش کا موقع اسی دنیاوی زندگی میں ہے، اور بس، وباللہ التوفیق لما یحب و یرید۔ وعلی ما یحب و یرید بکل حالٍ من الاحوال
۴۲۔۔  سو اس سے اس مرد مومن نے ان لوگوں کے ضمیروں پر دستک دیتے ہوئے ان سے کہا کہ یہ کیسی تعجب اور افسوس کی بات ہے کہ میں تو آپ لوگوں کو نجات کی طرف بلا رہا ہوں۔ اور آپ لوگ ہیں کہ مجھے دوزخ کی آگ کی طرف بلا رہے ہیں۔ پھر اس کی تفسیر و تشریح کے طور پر ان لوگں سے کہا کہ آپ لوگ تو مجھے بلا رہے ہیں کہ میں اللہ کے ساتھ کفر کروں، اور اس کے ساتھ ایسی چیزوں کو شریک ٹھہراؤں جن کے بارے میں میرے پاس کوئی علم نہیں۔ جبکہ میں آپ لوگوں کو اس معبود برحق کی طرف بلا رہا ہوں جو کہ سب پر غالب، نہایت ہی بخشنے والا ہے۔ سو اس سے اس مرد مومن نے ان کے سامنے اس اہم اور بنیادی حقیقت کو واضح فرما دیا جو کہ حقیقتوں کی حقیقت اور اصل الاصول ہے، کہ کفر و شرک کا نتیجہ و انجام بہر حال ہلاکت و تباہی ہے اور نجات و فلاح کی راہ صرف توحید و وحدانیت کی راہ ہے۔ پس جو لوگ عقیدہ توحید اور اس کے تقاضوں سے غافل اور محروم ہیں، وہ یقیناً دوزخ کی راہ پر ہیں، خواہ وہ کوئی بھی ہوں اور کہیں کے بھی ہوں۔ والعیاذُ باللہ العظیم
۴۳۔۔  سو اس سے اس مرد مومن نے ان لوگوں کے ضمیروں کو جھنجھوڑ نے کے لئے ان کے سامنے چند بنیادی حقائق کو واضح فرما دیا، سو اس نے ان سے کہا کہ جن فرضی معبودوں اور دیویوں دیوتاؤں وغیرہ کو تم لوگ پوجتے پکارتے ہو۔ ان کو پوجنے پکارنے کا کوئی فائدہ نہیں نہ اس دنیاوی زندگی میں اور نہ آخرت کے اس ابدی جہاں میں، جو اس دنیا کے بعد آنے والا ہے کہ تمہارے یہ فرضی اور من گھڑت معبود نہ تمہاری کوئی راہنمائی کر سکتے ہیں، اور نہ ہی یہ تمہارے کچھ کام آ سکتے ہیں، اور نہ ہی ان کے اندر اس کی کوئی اہلیت اور صلاحیت ہی موجود ہے، کہ یہ سب کچھ من گھڑت، فرضی اور اوہام وخرافات ہیں، اور دوسری اہم حقیقت اس ضمن میں اس نے ان کے سامنے یہ واضح کر دی کہ ہم سب نے بہر حال لوٹ کر اللہ تعالیٰ ہی کے یہاں جانا۔ اور وہاں اپنے زندگی بھر کے کئے کرائے کا حساب دینا، اور اس کا پھل پانا ہے۔ تمہارے ان خود ساختہ اور من گھڑت معبودوں میں سے کسی کی طرف لوٹنے کا کوئی سوال و امکان ہی نہیں۔ پس تم لوگ سوچو کہ تم خرافات کے کیسے پلندے میں پھنسے ہوئے ہو، جس کی نہ کوئی اساس ہے نہ بنیاد، اور تیسری اہم حقیقت اس نے ان کے سامنے یہ واضح کر دی کہ جن لوگوں نے کفر و شرک کا ارتکاب کر کے حدود بندگی سے تجاوز کیا، وہ بہر حال دوزخی ہیں جو کہ خساروں کا خسارہ ہے۔ پس تم لوگ باز آ جاؤ اور ہوش کے ناخن لو، اور اپنی رَوَش کو درست کر لو، قبل اس سے کہ حیات دنیا کی یہ فرصت محدود تمہارے ہاتھوں سے نکل جائے جو آج تمہیں میسر ہے، اور پھر تمہیں ہمیشہ ہمیشہ کے خسارے میں مبتلا ہونا پڑے۔ والعیاذُ باللہ العظیم،
۴۶۔۔  سو اس سے اٰل فرعون کو ملنے والے عذاب کی تفصیل بیان فرما دی گئی کہ برزخی زندگی میں ان کو صبح و شام دوزخ کی آگ پر پیش کیا جاتا ہے۔ اور جس دن قیامت قائم ہو گی اس روز حکم ہو گا کہ جھونک دو فرعون اور اس کے اتباع و اَذْناب کو دوزخ کے سخت ترین عذاب میں۔ سو عالم برزخ میں ارواح پر ان کے اعمال کے اعتبار سے مختلف کیفیات کا صدور ہونے لگتا ہے، پاکیزہ ارواح پر ان کے نیک اعمال کے پاکیزہ اثرات کا۔ اور خبیث روحوں پر ان کے بُرے اعمال کے خبیث اثرات کا۔ سو پاکیزہ روحوں کو اس میں جنت کی خوشبوئیں اور وہاں کی عطر بیز ہوائیں پہنچتی، اور ان کے مشام جان کو معطر کرتی رہتی ہیں۔ جبکہ خبیث روحوں کو دوزخ کی لُو، اور وہاں کی سموم پہنچتی رہتی ہے، اور اس طرح برزخ کی زندگی نیک لوگوں کے لئے جنت کی تمہید بنتی ہے اور بروں کے لئے دوزخ کی تمہید، اور اس کے بعد جب قیامت قائم ہو گی جو کہ اصل دار الجزاء ہے، تو سب لوگوں کے لئے ان کی جزا و سزا اپنی اصل اور کامل شکل میں ان کے سامنے آ جائے گی، جیسا کہ احادیث میں اس کی پوری تفصیل بیان فرمائی گئی ہے۔
۵۰۔۔	سو جب دوزخی دیکھیں گے کہ نہ ان کے وہ مزعوم و من گھڑت شفعاء و شرکاء ان کے کچھ کام آ سکے جن کی فریاد رسی کا ان کو بڑا زعم اور گھمنڈ تھا۔ اور نہ ہی ان کے وہ لیڈر و پلیڈر ان کے کچھ کام آ سکے جن کے وہ پیچھے چلتے رہے تھے، اور جن کے پیچھے چل کر وہ حق والوں کی بات سننے ماننے کو تیار نہیں ہو رہے تھے، تو اس وقت وہ ہر طرف سے مایوس ہو کر دوزخ کے داروغوں سے عرض و التجاء کریں گے کہ آپ لوگ ہی اپنے رب کے حضور ہماری یہ دعا و درخواست پیش کر دیں، کہ وہ ہمارے عذاب میں سے ایک دن ہی کی تخفیف کر دے۔ تاکہ ہم ذرا دم لے لیں، لیکن ان کی طرف سے آگے ان کو جو جواب ملے گا اس سے ان کی آتش یاس و حسرت اور ان کی تذلیل و تقبیح ہی ہیں اضافہ ہو گا۔ چنانچہ ارشاد فرمایا گیا کہ وہ ان سے کہیں گے کہ کیا تمہارے پاس تمہارے رسول کھلے دلائل لے کر نہیں آئے تھے۔ یعنی ایسے رسول جو خود تم ہی لوگوں میں سے اور تمہاری ہی جنس و نوع سے تھے، جنہوں نے کھلے اور واضح دلائل کی روشنی میں تم لوگوں کو تمہارے اس انجام سے آگاہ کر دیا تھا؟ جس کے جواب میں یہ لوگ یاس و حسرت بھرے انداز میں اعتراف و اقرار کریں گے، اور کہیں گے ہاں کیوں نہیں؟ یعنی ایسے تو ضرور ہوا تھا ہمارے رسول ہمارے پاس آئے تھے اور کھلے دلائل و براہین کے ساتھ آئے تھے، اور انہوں نے حق اور حقیقت کو پوری طرح ہمارے سامنے واضح کر دیا تھا مگر ہم نے ان کی بات کو مان کر نہ دیا تھا، جیسا کہ دوسرے مقام پر ارشاد فرمایا گیا کہ وہ کہیں گے رَبَّنَا غَلَبَتْ عَلَیْنَا شِقْوَتُنَا وَکُنَّا قَوْمًا ضَآلِّیْنَ(المؤمنون۔۱٠۶) یعنی وہ کہیں گے کہ اے ہمارے رب ہم پر ہماری بدبختی غالب آ گئی اور ہم بڑے گمراہ لوگ تھے مگر بے وقت کے اس اعتراف و اقرار سے ان کو کوئی فائدہ بہر حال نہیں ہو گا۔ تب دوزخ کے داروغے ان سے کہیں گے کہ جب ایسا ہے تو تم اپنی درخواست خود ہی پیش کرو۔ تم جیسے لوگوں کی کوئی درخواست ہم نہیں پیش کر سکتے۔ سو اس وقت کافروں کی ہر دعاء و درخواست اور چیخ و پکار بے کار و نامراد اور صدا بصحرا ثابت ہو گی۔ نہ ان کے من گھڑت معبود اور خود ساختہ دیوی و دیوتا ان کی کوئی فریاد رسی کر سکیں گے، اور نہ ہی ان کے لیڈر پلیڈر ان کے کچھ کام آ سکیں گے، اور نہ ہی اللہ تعالیٰ کے یہاں ان کی کوئی شنوائی ہو گی۔ امید کے تمام دروازے ان کے لئے بند ہو جائیں گے تب ان کی یاس و حسرت کا اندازہ کرنا ہی کس کے بس میں ہو سکتا ہے؟ سو جن کافروں اور منکروں کا انجام یہ ہونے والا ہو ان کو اگر دنیا میں روئے زمین کی ساری دولت بھی مل جائے۔ اور ان کی ساری زندگی اگر حکومت اور بادشاہی ہی میں گزرے۔ تو بھی ان کو کیا ملا۔ اور ان سے بڑھ کر بدبخت اور کون ہو سکتا ہے؟ والعیاذُ باللہ، اور اس کے برعکس جن اہل ایمان کو ان کے ایمان و عقیدہ کی بناء پر دوزخ سے بچا کر جنت کی سدا بہار نعمتوں سے سرفراز کر دیا جائے گا اس سے بڑھ کر خوش نصیب اور کون ہو سکتا ہے؟ فصدق اللہ القائل۔ فْمَنْ زُحْزِحْ عَنِ النَّارِ وَاُدْخِلَ الْجَنَّۃَ فَقَدْ فَازَ وَمَا الْحَیٰوۃُ الدُّنْیَا اِلاَّ مَتَاعُ الْغُرُوْرِ(اٰل عمران:۱٨۵) یعنی جس کو دوزخ کی آگ سے بچا کر جنت میں داخل کر دیا گیا وہی ہے جو یقینی طور پر کامیاب ہو گیا، اور دنیا کی زندگی دھوکے کے سوا کچھ نہیں، والعیاذُ باللہ، سو اصل دولت ایمان و عمل کی دولت ہے جو دارین کی سعادت و سرخروئی سے سرفرازی کا ذریعہ و وسیلہ ہے، اگرچہ ایسوں کو دنیا میں نان جویں بھی میسر نہ رہی ہو، اور خسارہ و نقصان کا اصل اور حقیقی باعث کفر و شرک ہی ہے، کہ ان کا نتیجہ انجام بہر حال بہت بُرا اور ہمیشہ کا عذاب ہے، اگرچہ ایسوں کو دنیا بھر کی دولت بھی کیوں نہ مل جائے، کہ یہ خسارہ ناقابل تلافی ہو گا، والعیاذُ باللہ جل وعلا، اللہ ہمیشہ اور ہر حال میں اپنی حفاظت و پناہ میں رکھے۔ وباللہ التوفیق لما یحب و یرید، وعلیٰ ما یحب و یرید بکل حال من الاحوال، وفی کل موطنٍ من الموطن فی الحیاۃ یاذالجلال والاکرام۔
۶۰۔۔  سو اس آیت کریمہ میں ایک تو اللہ تعالیٰ ہی کو پکارنے اور اسی سے مانگنے کی تعلیم و تلقین فرمائی گئی ہے، کہ مانگنے کے لائق وہی وحدہٗ لاشریک ہے، سب کچھ اسی کے قبضہ قدرت و اختیار میں ہے۔ جس کو جو کچھ ملا اسی کی طرف سے ملا۔ اور جو کچھ ملے گا اسی کی طرف ملے گا۔ کہ کائنات پوری کے تمام خزانوں کا خالق اور مالک وہی ہے اور سب کچھ اسی کے قبضہ قدرت و اختیار میں ہے، اور عطاء ونوال اسی کی شان ہے اور دوسری بات اس میں یہ واضح فرمائی گئی کہ اس میں دعا کی قبولیت کا وعدہ فرمایا گیا ہے سو ارشاد فرمایا گیا کہ تمہارے رب کا ارشاد و فرمان ہے کہ تم لوگ مجھ ہی کو پکارو میں تمہاری پکار کو سنوں گا۔ سو اس میں قبولیت دعا کا صاف اور صریح طور پر وعدہ فرمایا گیا ہے۔ پس بندے کے ذمے جیسا کہ حضرات اہل علم نے فرمایا دعا کرنا ہے، آگے اللہ کے ذمے اس کا قبول کرنا ہے، کہ اس نے قبولیت کا وعدہ فرمایا ہے۔ اور اس کا وعدہ بہر حال سچا ہے، سبحانہ و تعالیٰ، آگے اس کی قبولیت کی شکلیں مختلف ہیں، جیسا کہ صحیح احادیث میں اس کی تصریح فرمائی گئی ہے، کہ کبھی جو مانگا وہی مل گیا۔ کبھی اس کے بدلے میں کچھ اور مل گیا، کبھی اس کے نتیجے میں کوئی سختی ٹل گئی۔ اور کبھی اس کو اس کے لئے ذخیرہ آخرت بنا دیا گیا، وغیرہ، کیونکہ اس سب کا تعلق اس کی حکمت سے ہے، اور وہ حکیم مطلق رب رحمان و رحیم ہی بہتر جانتا ہے کہ اس کے بندے کی بہتری کس میں ہے۔ سبحانہ و تعالیٰ، پس بندے کے ذمے اس سے مانگنا ہے، اور ہمیشہ اور ہر حال میں مانگنا۔ اور صرف اسی سے مانگنا۔ پس جو اپنی بڑائی کے گھمنڈ میں اس سے منہ موڑتے ہیں، وہ ذلیل ہو کر جہنم میں داخل ہو ں گے۔ کہ استکبار و اعراض، یعنی اپنی بڑائی کے زعم اور گھمنڈ میں اس کی بارگاہ اقدس و اعلیٰ سے منہ موڑنا باعث محرومی و تباہی ہے، والعیاذ باللہ، اَللّٰہُمَّ اِنَّا نَسْئَلُکَ مِنْ خَیْرِ مَاسَالَکَ نَبِیُّکَ مُحَمَّدٌ صَلَّی اللّٰہُ عَلَیْہِ و سلم وَنَعُوْذُ بِکَ مِنْ شَرِّ مَا اسْتَعَاذَکَ مِنْہُ نَبِیُّکَ مُحَمَّدٌ صَلَّی اللّٰہُ عَلَیْہِ و سلم۔
۶۱۔۔  سو رات اور دن کے ادلنے بدلنے اور ان کی آمدورفت کے اس حکمتوں بھرے نظام میں ایسے عظیم الشان درسہائے عبرت و بصیرت ہیں کہ صحیح طور پر غور و فکر سے کام لینے پر انسان دل و جان سے اپنے خالق و مالک کے حضور جھک جھک جاتا ہے، سو ارشاد فرمایا گیا کہ اللہ وہی ہے جس نے تمہارے لئے اے لوگو! رات کو سیاہ اور پرسکون بنایا، تاکہ تم اس میں آرام اور سکون حاصل کر سکو۔ اور دن کو اس نے روشن بنایا تاکہ اس میں تم اپنے طرح طرح کے کاروبار کر سکو۔ اور اپنی روزی روٹی کا بندوبست کر سکو۔ اس وحدہٗ لاشریک کے سوا اور کسی کا اس میں کسی بھی طرح کا کوئی عمل دخل نہ ہے نہ ہو سکتا ہے، وہ اگر ہمیشہ تم لوگوں پر رات کی تاریکی ہی طاری کر دے تو کسی کے بس میں نہیں کہ وہ اس کو ہٹا کر اس کی جگہ دن کا اجالا کر سکے، اور اس کے برعکس وہ اگر تم لوگوں پر ہمیشہ کے لئے دن اور اس کی دھوپ اور تپش ہی طاری کر دے، تو کسی کے بس میں نہیں کہ وہ تم پر رات کا پُر سکون اندھیرا لاس کے۔ سو رات اور دن کے اس پُر حکمت ادل بدل میں اس رب العالمین کی رحمت و عنایت اور اس کی قدرت و حکمت کے عظیم الشان دلائل و مظاہر موجود ہیں، جس کا طبعی تقاضا یہ تھا اور یہ ہے کہ تم لوگ اس کے شکر میں اپنے اس خالق و مالک کے آگے جھک جھک جاتے اور جھکے جھکے ہی رہتے، جس نے اپنی رحمت و عنایت سے تمہارے لئے یہ اس قدر پُر حکمت سلسلہ قائم فرمایا، لیکن لوگوں کی اکثریت ہے کہ اس کا شکر ادا نہیں کرتی۔ بلکہ وہ غفلت اور لاپرواہی کا شکار ہے، سو اس کی اس رحمت و ربوبیت کا لازمی تقاضا یہ بھی ہے کہ وہ ایک دن ایسا لائے جس میں ان لوگوں کو اپنے انعام سے نوازے جنہوں نے اس کی نعمتوں کا حق پہنچانا، اور ان کا شکر ادا کیا۔ اور اس کے برعکس ان لوگوں کو وہ سزا دے، جنہوں نے اس کی گوناگوں اور طرح طرح کی نعمتوں سے فائدے تو اٹھائے۔ لیکن ان پر اس کی شکر گزاری کے بجائے انہوں نے اس کی ناشکری کی۔ کیونکہ اگر ایسا نہ ہو تو اس کے معنی یہ ہوں گے کہ اس کے یہاں ناشکرے اور شکر گزار دونوں ایک برابر ہیں، اور یہ بات بالبداہت غلط اور اس کی شان عدل و حکمت کے تقاضوں کے خلاف ہے، پس وہ یوم عظیم جو کہ کمال عدل و انصاف کا دن ہو گا، وہ ضرور واقع ہو گا، اور اس کو ضرور واقع ہونا چاہئیے، تاکہ عدل و انصاف کے تقاضے پورے ہوں، اور بدرجہ تمام و کمال پورے ہوں، اور وہی یوم عظیم یوم قیامت ہے۔ اور رات اور دن کی یہ عظیم الشان اور پُر حکمت سازگاری کہ یہ دونوں مل کر انسان کی پرورش کرتے ہیں، حضرت حق جَلَّ مَجْدُہٗ کی وحدانیت و یکتائی کی ایک بڑی واضح دلیل ہے، کہ یہ اس بات کا ایک کھلا ثبوت ہے کہ کائنات کے اندر پائی جانے والی اضداد کے درمیان یہ توافق و موافقت تب ہی ممکن ہو سکتے ہیں، جبکہ اس کائنات میں ایک ہی ارادہ کار فرما ہو۔ اور اس میں ایک ہی قوت قاہرہ کی حکمرانی ہو۔ سو وہی ہے اللہ وحدہٗ لاشریک، جو کہ خالق کل اور مالک مطلق ہے، سبحانہ و تعالیٰ، سو شب و روز کے اس ادل بدل میں توحید اور وحدانیت خداوندی، آخرت و معاد، اور ضرورت رسالت و بعثت سب سے ہی بنیادی عقائد و مسائل کے لئے کھلے اور واضح دلائل موجود ہیں، لیکن یہ سب انہی لوگوں کو نصیب ہو سکتا ہے جو کائنات کی حکمتوں بھری اس کھلی کتاب میں صحیح طریقے سے غور و فکر سے کام لیتے، اور وہ اس کو صحیح زاویہ نگاہ سے دیکھتے ہیں۔
۶۸۔۔  سو اس سے اہم اور بنیادی حقیقت کو واضح فرما دیا گیا کہ زندگی اور موت کا سلسلہ اسی وحدہٗ لاشریک کے قبضہ قدرت و اختیار میں ہے وہی زندگی بخشتا، اور موت دیتا ہے اور اس کو کسی کام کے انجام دینے کے لئے کسی تیاری، یا اسباب و وسائل کی ضرورت نہیں ہوتی، بلکہ وہاں صرف اس کے حکم و ارشاد اور ارادہ و اشارہ کی ضرورت ہوتی ہے اور بس۔ وہ جب کوئی کام کرنا چاہتا ہے تو اس کو فرماتا ہے ہو جا تو وہ ہو جاتا ہے۔ سو قیامت کو بپا کرنا بھی اس کے لئے کچھ مشکل نہیں۔ وہ جب اس کو بپا کرنا چاہے گا تو اس کے لئے صرف اس کے ایک حکم و اشارہ کی ضرورت ہو گی۔ جیسا کہ دوسرے مقام پر ارشاد فرمایا گیا وَمَا اَمْرُ السَّاعَۃِ اِلاَّ کَلَمْحٍ بِالْبَصَرِ اَوْ ہُوَ اَقْرَبُ الایٰۃ (النحل۔ ۱۷۷) یعنی قیامت کا معاملہ تو صرف پل جھپکنے کی طرح ہے، یا اس سے بھی کہیں زیادہ قریب۔ نیز دوسرے مقام پر ارشاد فرمایا گیا وَمَا اَمْرُنَا اِلاَّ وَاحِدَۃ کَلَمْح بِالْبَصَرِ (القمر۔۵٠) یعنی ہمارا معاملہ تو صرف ایک کلمے کی دیر کا ہوتا ہے، محض پل جھپکنے کی طرح اور بس۔
۷۴۔۔  سو ان آیات کریمات سے منکرین و مکذبین کے جرم کی بھی وضاحت فرما دی گئی۔ اور ان کے جرم کے نتیجہ و انجام کی بھی۔ اور اہل حق کے ان کے ساتھ رویے اور معاملے کی بھی، سو ان کے جرم کے بارے میں واضح فرما دیا گیا کہ وہ ہے تکذیب و انکارِ حق کا جرم، جو کہ جرموں کا جرم اور محرومیوں کی محرومی ہے۔ سو ارشاد فرمایا گیا کہ جن لوگوں نے اس کتاب یعنی قرآن مجید کی تکذیب کی۔ اور ان تعلیمات کی بھی جن کے ساتھ ہم نے اپنے رسولوں کو بھیجا، اور تمام انبیاء و رسل کی بنیادی تعلیم چونکہ وہی رہی جو قرآن کریم دے رہا ہے۔ اس لئے قرآن کی تکذیب ان سب کی تکذیب ہے، اور فَسَوْفَ یَعْلَمُوْنَ سے ان کے لئے تنبیہ و تہدید کا مضمون بھی واضح فرما دیا گیا۔ اور اہل حق کے لئے ان کے ساتھ رویے اور معاملے کی بھی وضاحت فرما دی گئی۔ کہ ایسے ہٹ دھرم لوگ جب حق بات سننے ماننے کو تیار ہی نہیں ہوتے، تو ان کو ان کے حال پر چھوڑ دیا جائے۔ یہاں تک کہ یہ اپنے جرم تکذیب و انکار کے نتیجہ و انجام کو خود دیکھ لیں۔ اور اپنے کئے کرائے کے بھگتان کو خود بھگت لیں۔ جب طوق ان کی گردنوں میں پڑے ہوں گے۔ اور زنجیریں اور بیڑیاں ان کے پاؤں کے اندر، جن سے ان کو گھسیٹا جا رہا ہو گا کھولتے پانی میں۔ اور پھر ان کو جھونک دیا جائے گا دوزخ کی دہکتی بھڑکتی آگ میں۔ پھر ان کی تذلیل و تحقیر مزید کے لئے ان سے کہا جائے گا کہ کہاں ہیں تمہارے وہ خود ساختہ اور من گھڑت معبود جن کو تم لوگ شریک ٹھہرایا کرتے تھے اللہ وحدہٗ لاشریک کا، جن کا تم لوگ بڑا زعم اور گھمنڈ رکھتے تھے؟ تب ان کی آتش یاس و حسرت اور بھڑکے گی۔ والعیاذُ باللہ جل وعلا،
 سو اس سے مشرکین کی اس بدحواسی کو واضح فرما دیا گیا جو اس یوم عظیم میں ان پر طاری ہو گی۔ سو مذکورہ بالا سوال کے جواب میں پہلے تو وہ اول ہلہ ہی میں اپنے جرم کا اقرار کر لیں گے کہ واقعی ہم ایسے شرکاء کو پوجا پکارا کرتے تھے لیکن اس کے ساتھ دوسرے ہی لمحہ میں وہ اپنے اس جرم کا انکار بھی کر دیں گے، اور صاف طور پر کہہ دیں گے کہ نہیں بلکہ ہم اس سے پہلے کسی چیز کو پکارتے ہی نہیں تھے۔ ان کا خیال ہو گا کہ شاید اس طرح وہ اس دن کے عذاب سے بچ جائیں۔ مگر کہاں اور کیونکر؟ والعیاذُ باللہ العظیم
۷۶۔۔  سو اس سے ان بدبختوں کے ہولناک انجام کو بھی واضح فرما دیا گیا۔ اور اس کے سبب اور باعث کو بھی۔ سو انکے انجام کے بارے میں واضح فرمایا گیا کہ اس روز ان کی تذلیل اور تحقیر مزید کے لئے ان سے کہا جائے گا کہ اب داخل ہو جاؤ تم لوگ جہنم کے دروازوں میں، جہاں تم کو ہمیشہ رہنا ہے سو اس سے ان بدبختوں کیلئے، اس حقیقت کو واضح کر دیا جائے گا، کہ تمہارے اس عذر و معذرت کا اب کوئی فائدہ نہیں کہ اس کا وقت گزر چکا اب تم داخل ہو جاؤ دوزخ کے ان دروازوں میں جو تمہارے سامنے چوپٹ کھلے ہوئے ہیں، اور اس میں تمہارا داخلہ بھی وہاں ہمیشہ رہنے کے لئے ہو گا، اور ان کے اس انتہائی ہولناک انجام کے سبب اور باعث کے بارے میں واضح فرمایا گیا کہ وہ ان کا تکبر تھا، جس کو انہوں نے اپنی دنیاوی زندگی میں اپنا رکھا تھا، یعنی اپنی بڑائی کا وہ گھمنڈ جس کی بناء پر انہوں نے قبول حق سے انکار کیا تھا، اور وہ دولت حق و ہدایت سے محروم رہے تھے، سو کبر و غرور یعنی اپنی بڑائی کا گھمنڈ محرومی کی جڑ بنیاد ہے کہ اس کی بناء پر انسان دولت حق و ہدایت سے محروم ہو کر ایسے ہولناک انجام سے دوچار ہو جاتا ہے۔ والعیاذُ باللہ العظیم۔
۸۱۔۔  سو اس سے رسولوں کی تاریخ کے حوالے سے چند اہم حقائق کو واضح فرما دیا گیا اول تو اس سے پیغمبر کے لئے تسلیہ و تسکین کے ایک خاص پہلو کو واضح فرمایا گیا ہے، کہ منکرین و مکذبین کی طرف سے خاص معجزات اور نشانیوں اور عذاب کا کوئی خاص نمونہ دکھانے کے مطالبوں کا یہ سلسلہ جس سے آج آپ کو (اے پیغمبر!) سابقہ پیش آرہا ہے، کوئی نئی چیز نہیں۔ بلکہ آپ سے پہلے آنے والے رسل کرام کو بھی ایسی ہی صورت حال سے سابقہ پیش آیا۔ گزشتہ قوموں نے بھی اپنے رسولوں کو زچ کرنے کے لئے ان سے اسی طرح کے مطالبات کئے، اور رسولوں کی تاریخ شاہد ہے کہ اس طرح کی نشانیاں دکھانے کا معاملہ رسولوں کے اختیار میں نہیں ہوتا۔ بلکہ اس کا تمام تر تعلق اور اس کا مدار و انحصار اللہ تعالیٰ ہی کی حکمت اور اس کی مشیت پر ہوتا ہے، وہی بہتر جانتا ہے کہ کس رسول کے ہاتھ پر کس نشانی کو ظاہر کیا جائے۔ یا کس قوم پر کب اور کونسا عذاب اتارا جائے۔ اس لئے یہاں پر اس بارے صاف اور صریح طور پر ارشاد فرمایا گیا کہ کسی رسول کے بس میں نہیں تھا کہ وہ کوئی معجزہ پیش کرے، مگر اللہ تعالیٰ ہی کے اذن سے، پس نہ تو لوگوں کو رسولوں سے اس طرح کے مطالبات کرنے چاہئیں۔ اور نہ ہی رسولوں کو اس طرح کے مطالبات سے پریشان ہونا چاہئیے۔ البتہ اس حقیقت کو ہمیشہ یاد رکھنا چاہیے کہ جب اللہ تعالیٰ کا حکم عذاب کے لئے صادر ہو جاتا ہے تو ٹھیک ٹھیک عدل و انصاف کے تقاضوں کے مطابق فیصلہ کر دیا جاتا ہے۔ اور اس وقت شامت انہی لوگوں کی آتی ہے، اور ہمیشہ کے خسارے میں وہی لوگ مبتلا ہوتے ہیں، جو اپنے کفر و باطل پر اڑے رہتے ہیں، اور ایسے لوگ ایسے ہولناک اور اَبَدی خسارے میں مبتلا ہوتے ہیں جس سے نکلنے اور گلو خلاصی کی پھر کوئی صورت ان کے لئے ممکن نہیں ہوتی۔ والعیاذُ باللہ العظیم، اللہ تعالیٰ زیغ و ضلال کی ہر قسم و شکل، اور اس کے ہر شائبے سے ہمیشہ اور ہر اعتبار سے محفوظ، اور اپنی حفاظت و پناہ میں رکھے۔ اور ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے۔ آمین ثم آمین یا ربَّ العالمین،
۸۳۔۔  یعنی اللہ کے رسول ان قوموں کے پاس توحید، آخرت، اور جزا و سزا سے متعلق کھلے اور واضح دلائل لے کر پہنچے، اور ان کو حق کی دعوت دی تو انہوں نے اپنے اس دنیاوی اور مادی امور سے متعلق علم کی بناء پر کبر و غرور کا مظاہرہ کیا۔ اور انہوں نے اللہ کے رسولوں اور ان کی دعوت کا مذاق اڑایا جس کے نتیجے میں آخرکار ان کو اسی عذاب نے گھیر لیا جس کا وہ مذاق اڑایا کرتے تھے، سو حضرات انبیاء و رسل کی طرف سے پیش کردہ دعوت حق کی تکذیب اور اس کا انکار و استہزاء کا نتیجہ و انجام بہر حال ہلاکت و تباہی ہے۔ اور ایسوں کو اس موقع پر نہ ان کی وہ تعمیر و ترقی کچھ کام آ سکتی ہے جس کا ان کو بڑا ناز اور گھمنڈ ہوتا ہے، اور نہ ہی ان کا وہ مال و دولت ان کے کچھ کام آ سکتا ہے جس کو جوڑنے اور جمع کرنے کو وہ اپنا مقصد حیات بنائے ہوتے ہیں اور ایسی منکر قومیں اپنے کفر انکار اور عناد و ہٹ دھرمی کے نتیجے میں ہمیشہ کے اور انتہائی ہولناک خسارے میں مبتلا ہو کر رہتی ہیں والعیاذُ باللہ العظیم۔
 سو اس سے اس اہم اور بنیادی حقیقت کو واضح فرما دیا گیا کہ عذاب کے آ جانے اور اس کو سر کی آنکھوں سے دیکھ لینے کے بعد لایا جانے والا ایمان نہ معتبر ہے، اور نہ مقبول و مفید، کہ وہ ایمان ایمان بالمشاہدہ ہے، جبکہ اصل مقصود و مطلوب ایمان بالغیب ہے۔ یعنی وہ ایمان جو بن دیکھے، عقل و نقل کے دلائل کی روشنی میں، اور حضرات انبیاء و رسل کی دعوت کے مطابق لایا جائے ورنہ اگر معاینہ و مشاہدہ کے بعد کا ایسا جبری اور غیر اختیاری ایمان مطلوب ہوتا تو اس کے لئے تو حضرت حق جَلَّ مَجْدُہٗ کا محض ارادہ اور اس کی مشیت کا ایک اشارہ ہی کافی تھا۔ جس پر سب کی سب دنیا یکدم اور ایک ساتھ ایمان لے آتی۔ جیسا کہ دوسرے مقام پر ارشاد فرمایا گیا وَلَوْشَاءَ رَبُّکَ لَجَعَلَ النَّاسَ اُمَّۃً وَّاحِدَۃً الایٰۃ یعنی اگر تمہارا رب چاہتا۔ اور اس کو اس طرح کا جبری اور غیر اختیاری ایمان مطلوب ہوتا تو وہ محض اپنی مشیت و ارادہ سے تمام لوگوں کو ایک ہی امت بنا دیتا۔ اور ان کو راہ حق و ہدایت پر ڈال دیتا، اور اسی حقیقت کو سورہ نحل سے اس طرح ذکر فرمایا گیا وَلَوْشَاءَ اللّٰہَ لَجَعَلکُمْ اُمَّۃً وَّاحِدَۃً الایٰۃ (النحل۔٩۳) یعنی اگر اللہ چاہتا تو تم سب لوگوں کو ایک ہی امت بنا دیتا، یعنی تم سب کو راہ حق پر ڈال دیتا۔ اور اسی حقیقت کو ایک اور مقام پر اس طرح بیان فرمایا گیا وَلَوْشَاءَ رَبُّکَ لآمَنَ مَنْ فِی الْاَرْضِ کُلُّہُمْ جَمِیْعًا الایٰۃ (یونس۔٩٩) یعنی اگر تمہارا رب چاہتا تو روئے زمین پر جتنے بھی لوگ موجود ہیں وہ سب کے سب ایک ساتھ ایمان لے آتے۔ سو اس طرح کی مختلف نصوص کریمہ سے اس حقیقت کو واضح فرما دیا گیا کہ ایسا جبری اور غیر اختیاری ایمان سرے سے مطلوب ہی نہیں، اس لئے عذاب کے آ جانے کے بعد کا ایمان مفید و معتبر نہیں۔ پہلے لوگوں کے اندر اللہ تعالیٰ کی سنت یہی رہی، اور ایسے موقع پر کافر لوگ ہی خسارے میں رہے۔ کیونکہ ایسا جبری ایمان نہ مفید ہے نہ مطلوب، اور جو ایمان مفید و مطلوب تھا، یعنی ایمان بالغیب اس کا موقع ان کے ہاتھ سے نکل گیا، سو اس طرح کافر اور منکر لوگ ہمیشہ کے خسارے میں پڑ گئے، والعیاذ باللہ العظیم، سو اس سے دنیاوی زندگی کی اس نعمت کا اندازہ کیا جا سکتا ہے جو آج ہمیں میسر ہے کہ اسی میں آخرت کے لئے کمائی کی جا سکتی ہے، اور بس، ورنہ اس کے بعد اس کا کوئی موقع نہیں ہو گا، اللہ تعالیٰ اس کے ایک ایک لمحے سے فائدہ اٹھانے، اور اس کو اپنی رضا و خوشنودی کے لئے صرف کرنے کی توفیق بخشے، آمین ثم آمین


(سورۃ فصلت ۔ سورہ نمبر ۴۱ ۔ تعداد آیات ۵۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰمٓ
۲۔۔۔     (یہ کتاب) اتاری گئی ہے اس ذات کی طرف سے جو بڑی ہی مہربان نہایت ہی رحم والی ہے 
۳۔۔۔     یہ ایک ایسی عظیم الشان کتاب ہے جس کی آیتوں کو خوب کھول کر بیان کر دیا گیا ایک عظیم الشان عربی زبان کے قرآن کی صورت میں ان لوگوں کے لئے جو علم رکھتے ہیں 
۴۔۔۔     خوشخبری دینے والا اور خبردار کرنے والا پھر بھی اکثر لوگوں نے اس سے ایسا منہ موڑا کہ وہ سن کر ہی نہیں دیتے 
۵۔۔۔     اور کہتے ہیں کہ ہمارے دل پردوں میں ہیں اس چیز سے جس کی طرف آپ ہمیں بلاتے ہیں ہمارے کانوں میں ڈاٹ ہیں اور ہمارے اور آپ کے درمیان ایک حجاب ہے پس آپ اپنا کام کئے جائیں ہم اپنا کام کرتے رہیں گے
۶۔۔۔     (ان سے) کہو کہ سوائے اس کے نہیں کہ میں تو ایک بشر ہوں تم ہی جیسا (البتہ) میری طرف وحی کی جاتی ہے کہ معبود تم سب کا بہر حال ایک ہی معبود ہے پس تم لوگ سیدھے اسی کا رخ اختیار کر لو اور اس سے معافی مانگو اور بڑی خرابی ہے ان مشرکوں کے لئے 
۷۔۔۔     جو زکوٰۃ نہیں دیتے اور وہ آخرت کے انکار پر ہی کمربستہ ہیں
۸۔۔۔     (اس کے برعکس) جو لوگ ایمان لے آئے اور انہوں نے کام بھی نیک کئے تو ان کے لئے ایک ایسا عظیم الشان اجر ہے جو کبھی ختم ہونے والا نہیں 
۹۔۔۔     (ان سے) کہو کہ کیا تم لوگ اسی (ذات اقدس و اعلیٰ) کے ساتھ کفر کرتے ہو اور اس کے لئے (من گھڑت) شریک ٹھہراتے ہو؟ جس نے پیدا فرمایا زمین (کے اس عظیم الشان کرے) کو دو دونوں میں ؟ یہ ہے پروردگار سارے جہانوں کا
۱۰۔۔۔     اور اسی نے رکھ دئیے اس زمین میں اس کے اوپر سے (پہاڑوں کے) عظیم الشان لنگر اور اس میں رکھ دیں (برکتوں پر) برکتیں اور اس نے مقدر فرما دیں اس میں (اپنی قدرت کاملہ اور حکمت بالغہ سے زمینی مخلوق کے لئے) طرح طرح کی خوراکیں (اور مہیا فرما دئیے ان کے لئے قسما قسم کے اسباب) ہر ایک کی طلب و حاجت کے مطابق (اور یہ سب کچھ صرف) چار دن میں 
۱۱۔۔۔     پھر اس نے آسمان کی طرف توجہ فرمائی جب کہ وہ ایک دھوئیں کی شکل میں تھا تو اس نے اس سے اور زمین سے فرمایا کہ تم دونوں (وجود میں) آ جاؤ خوشی سے یا زبردستی سے تو ان دونوں نے عرض کیا کہ ہم دونوں خوشی سے آ(موجود ہو) گئے ہیں
۱۲۔۔۔     سو اس نے بنا دئیے سات آسمان دو دونوں میں اور ہر آسمان میں اس کے مناسب حکم بھیج دیا اور ہم نے آراستہ کیا قریب کے آسمان کو عظیم الشان چراغوں سے اور اسے اچھی طرح سے محفوظ بھی کر دیا یہ سب کچھ تجویز (اور منصوبہ بندی) ہے اس ذات کی طرف سے جو سب پر غالب نہایت ہی علم والی ہے 
۱۳۔۔۔     پھر بھی اگر یہ لوگ (نہ مانیں اور) منہ موڑے ہی رہیں تو (ان سے) کہو کہ میں نے تو تم کو خبردار کر دیا عاد اور ثمود پر اچانک ٹوٹ پڑنے والے جیسے ہولناک عذاب سے 
۱۴۔۔۔     جب کہ ان کے پاس ان کے رسول آئے ان کے آگے سے بھی اور ان کے پیچھے سے بھی (اور سب نے یہی کہا کہ لوگوں !) تم لوگ بندگی نہ کرو مگر صرف ایک اللہ کی تو انہوں نے کہا کہ اگر ہمارا رب چاہتا تو بھیج دیتا کچھ فرشتوں کو (رسول بنا کر) لہٰذا ہم اس چیز کے قطعی طور پر منکر ہیں جس کے ساتھ تم کو بھیجا گیا ہے 
۱۵۔۔۔     پھر جو عاد کے لوگ تھے وہ اپنی بڑائی کے گھمنڈ میں مبتلا ہوئے (اللہ کی) اس زمین میں ناحق طور پر اور انہوں نے (مست ہو کر) کہا کہ کون ہے جو ہم سے بڑھ کر زور آور ہو؟ کیا انہوں نے اتنا بھی نہ دیکھا کہ جس خدا نے ان کو پیدا کیا وہ بہر حال ان سے کہیں بڑھ کر (زور و) قوت والا ہے بہر حال وہ لوگ ہماری آیتوں کا انکار ہی کرتے چلے گئے 
۱۶۔۔۔     تو آخرکار ہم نے بھیج دی ان پر ایک سخت زور کی (ہولناک) ہوا چند منحوس دنوں میں تاکہ ہم ان کو مزہ چکھا دیں (ذلت و) رسوائی کے عذاب کا اسی دنیاوی زندگی میں اور آخرت کا عذاب تو یقینی طور پر اس سے بھی کہیں بڑھ کر رسوا کن ہے اور وہاں ان کی (کہیں سے) کوئی مدد بھی نہ کی جائے گی
۱۷۔۔۔     رہے ثمود تو ان کو بھی ہم نے راستہ دکھایا مگر انہوں نے بھی راہ راست کے مقابلہ میں اندھے پن ہی کو پسند کیا آخرکار ان کو بھی آ پکڑا ذلت (و رسوائی) والے عذاب کے ایک کڑکے نے ان کے اپنے ان اعمال کے سبب جو وہ خود کرتے چلے آ رہے تھے 
۱۸۔۔۔     اور ہم نے بچا لیا ان لوگوں کو جو ایمان لائے تھے اور وہ ڈرتے (اور بچتے) رہے تھے (ہماری ناراضگی سے)
۱۹۔۔۔     اور (یاد کرو اس ہولناک دن کو) جس دن کہ گھیر لایا جائے گا اللہ کے دشمنوں کو دوزخ کی طرف پھر ان کو روک دیا جائے گا ان کے پچھلوں کے آنے تک
۲۰۔۔۔     یہاں تک کہ جب وہ سب دوزخ کے نزدیک پہنچ جائیں گے تو (حساب شروع ہونے پر) ان کے خلاف گواہی دینے لگیں گے ان کے کان ان کی آنکھیں اور ان کے جسموں کی کھا لیں ان تمام کاموں کی جو وہ (زندگی بھر) کرتے رہے تھے 
۲۱۔۔۔     اور یہ اپنی کھالوں سے کہیں گے کہ تم نے ہمارے خلاف گواہی کیوں دی؟ وہ (اعضاء وغیرہ) جواب دیں گے کہ ہمیں اسی اللہ نے گویائی بخشی ہے جس نے ہر چیز کو گویا کیا ہے اور اسی نے پیدا فرمایا تم سب کو پہلی مرتبہ اور اسی کی طرف اب تم کو لوٹایا جا رہا ہے (دوبارہ زندہ کر کے)
۲۲۔۔۔     اور (اس وقت ان سے کہا جائے گا کہ) تم لوگ اس سے بہر حال چھپ (اور بچ) نہیں سکتے تھے کہ تمہارے اپنے ہی کان آنکھیں اور کھا لیں تمہارے خلاف گواہی دیں مگر تم لوگوں نے (اپنی بدنصیبی سے) یہ سمجھ رکھا تھا کہ اللہ نہیں جانتا تمہارے بہت سے ان کاموں کو جو تم لوگ (چھپ چھپا کر) کرتے ہو
۲۳۔۔۔     پس تمہارے اسی گمان نے جو کہ تم نے اپنے رب کے بارے میں قائم رکھا تھا تم کو تباہ کر کے رکھ دیا جس کی وجہ سے تم ہو گئے (ابدی) خسارے والوں میں سے
۲۴۔۔۔     پھر اگر وہ لوگ (اس حالت پر) صبر کریں تو بھی آگ ہی ان کا ٹھکانا ہے اور اگر وہ معافی چاہیں گے تو بھی ان کو کوئی معافی نہیں دی جائے گی
۲۵۔۔۔     اور ہم نے مقرر کر دئیے تھے ان لوگوں پر (ان کے اپنے سوءِ اختیار اور خبثِ باطن کی بنا پر) ایسے ساتھی جنہوں نے مزین (و خوشنما) بنا دیا تھا ان کے لئے وہ سب کچھ جو کہ ان کے آگے تھا اور جو ان کے پیچھے تھا اور پکی ہو گئی ان پر (وعدہ عذاب سے متعلق) ہماری وہ بات جو کہ پکی ہو گئی تھی جنوں اور انسانوں کے ان گروہوں کے بارے میں جو کہ گزر چکے ہیں ان سے پہلے بے شک یہ سب لوگ قطعی طور پر خسارے والے تھے
۲۶۔۔۔     اور کافر لوگ (آپس میں) کہتے ہیں کہ مت سنو تم اس قرآن کو اور تم شور مچاؤ اس میں (جب کہ یہ سنایا جائے) شاید کہ اس طرح تم غالب آ جاؤ
۲۷۔۔۔     سو ہم ضرور مزہ چکھا کر رہیں گے کافروں کو ایک بڑے سخت عذاب کا اور ہم ضرور بدلہ دے کر رہیں گے اِن کو اِن کے ان برے کاموں کا جو یہ کرتے رہے تھے 
۲۸۔۔۔     یہ بدلہ ہے اللہ کے دشمنوں کا یعنی وہ دوزخ جس میں ان کے لئے ہمیشہ رہنے کا گھر ہو گا اس جرم کے بدلے میں کہ وہ ہماری آیتوں کا انکار کرتے رہے تھے 
۲۹۔۔۔     اور (وہاں پہنچ کر) کافر لوگ کہیں گے کہ اے ہمارے رب ہمیں ذرا دکھا دے ان جنوں اور انسانوں کو جنہوں نے ہمیں گمراہ کیا تھا کہ ہم ان کو ڈال دیں اپنے قدموں کے نیچے (روندنے کو) تاکہ وہ سب سے نیچے (اور خوب ذلیل و خوار) ہو جائیں 
۳۰۔۔۔     (اس کے برعکس) جن لوگوں نے (صدق دل سے) کہا کہ ہمارا رب اللہ ہے پھر وہ اس پر ثابت قدم رہے تو ان پر اترتے ہیں (رحمت و بشارت کے) فرشتے (اس خوشخبری کے ساتھ) کہ نہ تم ڈرو نہ غم کھاؤ اور خوش ہو جاؤ تم اس جنت (کے ملنے) سے جس کا تم سے وعدہ کیا جاتا ہے
۳۱۔۔۔     ہم تمہارے ساتھی (اور دوست) ہیں دنیا کی اس (عارضی) زندگی میں بھی اور آخرت کی اس (حقیقی اور ابدی) زندگی میں بھی اور تمہارے لئے وہاں وہ سب کچھ ہو گا جو تمہارے جی چاہیں گے اور وہاں تمہیں ہر وہ چیز ملے گی جس کی تم (طلب و) تمنا کرو گے 
۳۲۔۔۔     (ضیافت و) مہمانی کے طور پر بڑے بخشنے والے انتہائی مہربان (رب) کی طرف سے 
۳۳۔۔۔     اور اس سے بڑھ کر اچھی بات اور کس کی ہو سکتی ہے جو (لوگوں کو) بلائے اللہ کی طرف اور وہ خود نیک عمل بھی کرے اور (اظہار اطاعت و بندگی کے لئے) وہ کہے کہ بے شک میں فرمانبرداروں میں سے ہوں 
۳۴۔۔۔     اور (یاد رکھو کہ) نیکی اور بدی آپس میں کبھی برابر نہیں ہو سکتیں پس تم برائی کو دفع کیا کرو اس نیکی کے ساتھ جو سب سے اچھی ہو پھر (تم دیکھو گے کہ) وہ شخص کہ تمہارے اور اس کے درمیان سخت دشمنی تھی ایسا ہو جائے گا جیسا کہ کوئی جگری دوست ہو
۳۵۔۔۔     اور یہ دولت نصیب نہیں ہوتی مگر انہی لوگوں کو جو صبر (و ضبط) سے کام لیتے ہیں اور یہ مقام نہیں ملتا مگر اسی کو جو بڑے نصیبے والا ہوتا ہے 
۳۶۔۔۔     اور اگر تمہیں شیطان کی طرف سے کوئی اکساہٹ پہنچ جایا کرے تو (فوراً) اللہ کی پناہ مانگ لیا کرو بلاشبہ وہی ہے (ہر کسی) کی سنتا (سب کچھ) جانتا
۳۷۔۔۔     اور اس کی (قدرت کی) نشانیوں میں سے یہ رات و دن اور سورج و چاند بھی ہیں پس تم نہ تو سورج کو سجدہ کرو نہ چاند کو بلکہ تم سجدہ اس اللہ (وحدہٗ لاشریک) ہی کے لئے کرو جس نے ان سب کو پیدا فرمایا ہے اگر تم لوگ واقعی اسی کی بندگی کرتے ہو
۳۸۔۔۔     پھر اگر یہ لوگ اپنی بڑائی کے گھمنڈ میں ہی رہیں تو (رہتے رہیں) وہ فرشتے جو تمہارے رب کے پاس ہیں وہ بہر حال رات اور دن اس کی تسبیح کرتے ہیں اور وہ کبھی تھکتے نہیں
۳۹۔۔۔     اور اس کی نشانیوں میں سے یہ بھی ہے کہ تم اس زمین کو سونی پڑی ہوئی دیکھتے ہو پھر جونہی ہم اس پر پانی برساتے ہیں تو یہ ابھر اٹھتی ہے اور پھول پڑتی ہے بلاشبہ جو اس مری ہوئی زمین کو جلا اٹھاتا ہے وہ قطعی طور پر مردوں کو بھی زندگی بخشنے والا ہے بلاشبہ اس کو ہر چیز پر پوری پوری قدرت ہے 
۴۰۔۔۔     بلاشبہ جو لوگ ہماری آیتوں میں کجروی اختیار کرتے ہیں وہ ہم سے کچھ چھپے ہوئے نہیں ہیں تو کیا جس کو پھینک دیا جائے گا (دوزخ کی دہکتی بھڑکتی) اس ہولناک آگ میں وہ بہتر ہے یا وہ جو قیامت کے روز آئے گا امن (و امان) کے ساتھ؟ (اب تمہاری مرضی) جو چاہو عمل کرو (پر یہ یاد رہے کہ) وہ یقیناً دیکھ رہا ہے تمہارے ان تمام عملوں کو جو تم لوگ کر رہے ہو
۴۱۔۔۔     بلاشبہ جن لوگوں نے کفر کیا (ہمارے نازل کردہ) اس ذکر کے ساتھ جب کہ وہ ان کے پاس پہنچ گیا (یقیناً وہ اپنے کئے کرائے کا بھگتان بھگت کر رہیں گے) اور بلاشبہ یہ ایک ایسی عظیم الشان عزت (اور غلبے) والی کتاب ہے 
۴۲۔۔۔     جس پر باطل نہ اس کے آگے سے آ سکتا ہے نہ پیچھے سے یہ سراسر اتارا ہوا کلام ہے اس (ذات اقدس و اعلیٰ) کی طرف سے جو نہایت ہی حکمت والی اور ہر خوبی کی سزاوار ہے
۴۳۔۔۔     آپ کو (اے پیغمبر !) نہیں کہا جا رہا مگر وہی کچھ جو کہ آپ سے پہلے دوسرے رسولوں کو کہا گیا ہے بلاشبہ آپ کا رب بڑا ہی درگزر کرنے والا بھی ہے اور وہ بڑا ہی دردناک عذاب دینے والا بھی ہے 
۴۴۔۔۔     اور اگر ہم اس کو کوئی عجمی قرآن بنا دیتے تو اس وقت یہ لوگ یوں کہتے کیوں نہ کھول کر بیان کر دی گئیں اس کی آیتیں بھلا یہ کوئی بات ہوئی کہ کتاب تو عجمی ہو اور رسول عربی؟ (ان سے) کہو کہ یہ قرآن ان لوگوں کے لئے تو سراسر ہدایت اور عین شفاء ہے جو ایمان رکھتے ہیں اور جو لوگ ایمان (کی دولت) نہیں رکھتے ان کے کانوں میں یہ ایک ڈاٹ ہے اور (ان کی آنکھوں) پر ایک اندھاپا اور ہولناک سیاہ پٹی) اور ان لوگوں کا حال (ان کے عناد اور ہٹ دھرمی کی وجہ سے) یہ ہے کہ گویا کہ ان کو پکارا جا رہا ہے کسی دور دراز مقام سے 
۴۵۔۔۔     اور یقیناً ہم نے موسیٰ کو بھی کتاب دی سو اس میں بھی اختلاف کیا گیا اور اگر آپ کے رب کی جانب سے ایک بات پہلے سے طے نہ ہو چکی ہوتی تو یقیناً ان لوگوں کے درمیان فیصلہ کبھی کا کر دیا گیا ہوتا اور یہ لوگ یقینی طور پر اس (قرآن) کی بناء پر ایک سخت اضطراب انگیز شک میں پڑے ہوئے ہیں 
۴۶۔۔۔     (بہرحال) جس نے بھی کوئی نیک عمل کیا تو وہ اپنے ہی لئے کرے گا اور جس نے کوئی برائی کی تو اس کا وبال بھی خود اسی پر ہو گا اور آپ کا رب ایسا نہیں کہ کوئی ظلم کرے اپنے بندوں پر
۴۷۔۔۔     اسی کی طرف لوٹایا جاتا ہے قیامت کا علم اور نہیں نکلتا کوئی پھل اپنے شگوفے سے اور نہ حاملہ ہوتی ہے کوئی مادہ اور نہ ہی وہ بچہ جنتی ہے مگر یہ سب کچھ اس کے علم سے ہوتا ہے اور جس دن وہ ان کو پکار کر کہے گا کہ کہاں ہیں میرے وہ شریک (جو تم لوگوں نے از خود ٹھہرا رکھے تھے)؟ تو یہ (اس کے جواب میں سراپا خجل و ندامت بن کر) کہیں گے کہ ہم تو آپ کی بارگاہ میں عرض کر چکے کہ ہم میں سے کوئی بھی اس کا اقراری نہیں
۴۸۔۔۔     اور کھو چکے ہوں گے ان سے وہ سب (معبودان باطلہ) جن کو یہ لوگ اس سے پہلے (پوجا) پکارا کرتے تھے اور ان کو یقین ہو چکا ہو گا کہ اب ان کے لئے کسی بھی طرح کا کوئی چھٹکارا نہیں 
۴۹۔۔۔     انسان بھلائی مانگتے نہیں تھکتا اور اگر اسے کوئی تکلیف پہنچ جائے تو یہ بالکل مایوس اور نا امید ہو جاتا ہے 
۵۰۔۔۔     اور اگر ہم اسے اپنی طرف سے کسی رحمت (و مہربانی) کا کوئی مزہ چکھا دیں اس تکلیف کے بعد جو اس کو پہنچ چکی ہوتی ہے تو یہ (بپھر کر) کہنے لگتا ہے کہ یہ تو میرے ہی لئے ہے میں نہیں سمجھتا کہ قیامت آنے والی ہے اور اگر کہیں واقعۃً مجھے اپنے رب کی طرف لوٹنا بھی پڑ گیا تو یقیناً وہاں بھی میرے لئے بھلائی ہی ہو گی اور ہم ضرور بتا دیں گے کافروں کو ان کے وہ سب کام جو انہوں نے (زندگی بھر) کئے ہوں گے اور ہم ان کو ضرور مزہ چکھا کر رہیں گے ایک بڑے ہی سخت عذاب کا
۵۱۔۔۔     اور جب ہم انسان کو کوئی نعمت دیتے ہیں تو وہ منہ موڑ لیتا ہے اور اکڑ جاتا ہے اور جب اسے کوئی تکلیف پہنچتی ہے تو وہ لمبی چوڑی دعائیں کرنے لگتا ہے 
۵۲۔۔۔     (ان سے) کہو کہ تم اتنا تو سوچو کہ اگر یہ (قرآن) اللہ ہی کی طرف سے ہو تو پھر بھی اگر تم لوگ اس کا انکار ہی کرتے رہے تو اس سے بڑھ کر گمراہ اور کون ہو گا جو اس کی مخالفت میں دور نکل گیا ہو؟
۵۳۔۔۔     ہم ان کو اپنی نشانیاں دکھاتے جائیں گے آفاق میں بھی اور خود ان کی اپنی جانوں میں بھی یہاں تک کہ ان کے سامنے یہ حقیقت پوری طرح کھل جائے کہ یہ (قرآن) قطعی طور پر حق ہے کیا یہ بات کافی نہیں کہ تمہارا رب ہر چیز پر گواہ ہے ؟
۵۴۔۔۔     آگاہ رہو کہ یہ لوگ اپنے رب کی ملاقات (اور اس کے حضور پیشی) کے بارے میں شک میں پڑے ہیں آگاہ رہو کہ وہ ہر چیز کا پوری طرح احاطہ کئے ہوئے ہے


تفسیر

۵۔۔  سو اس سے منکرین و مکذبین کی محرومی و بدبختی اور ان کی مت ماری کا نمونہ سامنے آتا ہے کہ یہ لوگ نور حق و ہدایت کی دولت بے مثال سے محرومی پر افسوس کرنے کے بجائے الٹا اس پر فخر کرتے، اپنے اس کفر و انکار پر اصرار کرتے، اور فخریہ انداز میں پیغمبر سے کہتے ہیں کہ ہمارے دل اس چیز سے پردوں میں ہیں جس کی طرف آپ ہمیں بلا رہے ہیں، ہمارے کانوں میں ڈاٹ پڑے ہیں جس سے وہ سماع حق سے بند اور محروم ہیں۔ اور ہمارے اور تمہارے درمیان عقائد و نظریات اور مسلک  و مذہب کے اعتبار سے ایک ایسا سخت پردہ حائل ہے جس کے بعد ہمارے اور تمہارے ملنے کا کوئی امکان باقی نہیں رہا۔ پس اب تم جو کچھ کر سکتے ہو کر دیکھو۔ اور ہم بھی جو کچھ کرنے والے ہیں وہ اب بغیر کسی پس و پیش کے کر کے رہیں گے۔ یعنی تم جس عذاب کی دھمکی ہمیں دے رہے ہو، وہ ہم پر واقع کر دو۔ سو اس سے انہوں نے واضح کر دیا کہ اب ان کے اندر خیر اور بھلائی کی کوئی رمق باقی نہیں رہی، اس لئے ان کے وجود کا کوئی حق نہیں، اور یہی ہے محرومیوں کی محرومی، والعیاذُ باللہ العظیم،
۷۔۔  سو اس سے پیغمبر کو ہدایت فرمائی گئی کہ ان سے کہو کہ سوائے اس کے نہیں کہ میں تم ہی لوگوں جیسا ایک بشر ہوں۔ البتہ تم سے یہ فرق و امتیاز رکھتا ہوں کہ میری طرف اس اہم اور بنیادی حقیقت کی وحی کی جاتی ہے کہ معبود حقیقی تم سب لوگوں کا بہر حال ایک ہی معبود ہے۔ اس کا کوئی شریک وسہیم نہ ہے نہ ہو سکتا ہے، پس تم سب لوگ یکسو ہو کر اسی کی طرف متوجہ ہو جاؤ۔ اپنا رُخ اس کی طرف کر لو۔ اور ہمیشہ اور ہر حال میں اسی کے ہو کر رہو۔ اور شرک کی جس نجاست سے تم لوگ اب تک ملوث و آلودہ رہے ہو۔ اس سے توبہ کرو۔ اور اس سے اس کی معافی مانگو۔ کہ یہی تقاضائے عقل و نقل ہے، اور اسی میں تم لوگوں کا بھلا ہے۔ اور اس حقیقت کو بھی بہر حال یاد رکھو کہ بڑی خرابی، اور ہلاکت و بربادی ہے ان مشرکوں کے لئے جو زکوٰۃ نہیں دیتے۔ یعنی وہ اللہ کی راہ میں اور اس کی رضا کے لئے خرچ نہیں کرتے، بلکہ وہ اپنے مزعوم و من گھڑت معبودوں اور سفارشیوں کے بل بوتے، اور ان کے جھوٹے سہارے پر، نچنت اور بے فکر بیٹھے ہیں، سو زکوٰۃ سے یہاں پر مراد انفاق فی سبیل اللہ ہے۔ اسلام کے مکی دور میں یہ لفظ اسی معنی و مفہوم میں استعمال ہوتا رہا ہے، یہاں تک کہ مدنی دور میں اس کی ایک با ضابطہ شکل متعین کر دی گئی۔ اور اس کے بعد اس کا اطلاق اسی مشہور معروف معنی و مفہوم پر ہونے لگا۔ اور اسی پر اب تک معروف ہے۔ سو مدعا و مقصود اس جواب سے یہ بتانا ہے کہ اللہ کا رسول ہونے کے اعتبار سے میرا یہ منصب اور ذمہ داری ہے کہ میں تم لوگوں کو حق اور حقیقت سے آگاہ کر دوں۔ اور تم کو اس عذاب اور انجام سے خبردار کر دوں جو کفر و شرک کے نتیجے میں اور تمہاری غفلت و لاپرواہی کی بناء پر تم لوگوں پر آنے والا ہے، رہ گئی یہ بات کہ وہ عذاب تم پر کب اور کس شکل میں آئے گا۔ تو اس کا علم و اختیار اللہ تعالیٰ ہی کو ہے، اور یہ سب اسی کی حکمت اور مشیت پر موقوف ہے میں نے خدائی اختیارات کا کوئی دعویٰ نہ کبھی کیا ہے، نہ کر سکتا ہوں، تو پھر تم لوگ مجھ سے اس کا مطالبہ کیوں کرتے ہو۔ پس پیغمبر کا منصب اور ان کا کام عذاب لانا نہیں ہوتا، بلکہ عذاب سے خبردار کرنا ہوتا ہے، تاکہ لوگ اس سے بچ سکیں، پیغمبروں کو منذر اور مبشر بنا کر بھیجا گیا ہوتا ہے کہ نہ ماننے والوں کو ان کے انجام سے خبردار کیا جائے، اور ماننے والوں کو خوشخبری سنائی جائے، اور بس،
۱۱۔۔  سو اللہ تعالیٰ نے جب آسمان اور زمین کو فرمایا کہ تم دونوں آ جاؤ خواہ خوشی سے، خواہ مجبوری سے، تو انہوں نے عرض کیا، کہ ہم خوشی اور رضامندی سے حاضر ہیں سو اس سے یہ حقیقت واضح ہو جاتی ہے کہ کائنات کی جو چیزیں فطری اور جبلی طور پر اللہ تعالیٰ کی اطاعت کرتی ہیں، ان کی یہ اطاعت مجبورانہ نہیں ہوتی، بلکہ ان کی خوشی اور رضامندی سے ہوتی ہے۔ اللہ تعالیٰ نے ان کی فطرت و جبلت کو اسلام ہی کے سانچے پر ڈھالا ہے سو کائنات کی ہر چیز اپنی اصل اور فطرت کے اعتبار سے مسلم اور اللہ تعالیٰ کی فرمانبرداری ہے، فرشتے بھی جو اللہ تعالیٰ کی نافرمانی نہیں کرتے تو اس کی وجہ یہ نہیں کہ وہ خدا کی فرمانبرداری پر مجبور ہیں، بلکہ وہ اس کی اطاعت و فرمانبرداری کو اپنی خوشی و رضامندی سے کرتے ہیں کہ قدرت نے ان کی فطرت ہی اسلام پر بنائی ہے۔ اس لئے ان سے کبھی اس کی خلاف ورزی صادر نہیں ہو سکتی۔ سو کائنات پوری اپنی اصل اور فطرت کے اعتبار سے اللہ تعالیٰ کی اطاعت گزار و فرمانبردار ہے، جیسا کہ دوسرے مقام پر ارشاد فرمایا گیا وَلَہ اَسْلَمْ مَنْ فِی السَّمٰوٰتِ وَالْاَرْضِ طَوْعًا وَّکَرْہًا وَّاِلَیْہِ یُرْجَعُوْنَ (الٰ عمران۔ ٨۳) یعنی اسی کے لئے فرمانبردار ہیں وہ سب جو کہ آسمانوں اور زمین میں ہیں خوشی سے یا مجبوری سے۔ اور اسی کی طرف لوٹ کر جانا ہے ان سب نے۔ نیز دوسرے مقام پر ارشاد فرمایا گیا کُلُّ لَّہ قَانِتُوْنَ (البقرہ۔۱۱۶) یعنی سب کے سب اسی کے فرمانبردار ہیں۔ زیر بحث آیت کریمہ سے یہ بات بھی نکلتی ہے کہ کائنات کی جن چیزوں کو ہم لوگ بالکل جمادِ لایعقل سمجھتے ہیں، ان کے اندر بھی ایک خاص قسم کا شعور و ادراک پایا جاتا ہے، جس سے وہ اپنے رب کے حکم کو سمجھتی۔ اور ان کو بجا لاتی ہیں۔ سو اپنے رب کے حکموں کو سمجھنے، اس کی باتوں کا جواب دینے، اس کے ارشادات کی تعمیل کرنے، اور اس کی تحمید و تسبیح کے سلسلہ میں یہ سب پوری طرح عاقل ہیں۔ چنانچہ آسمان اور زمین کی زبان سے یہاں پر جو قول نقل فرمایا گیا ہے، وہ طائعین کے لفظ سے آیا ہے جو کہ ذوی العقول ہی کے لئے موزوں ہے۔ پس آسمان و زمین کی ہر چیز اللہ تعالیٰ کی تسبیح و تحمید کرتی ہے۔ اگرچہ ہم اس کی تسبیح کو نہیں سمجھ سکتے۔ جیسا کہ دوسرے مقام پر ارشاد فرمایا گیا وَاِنْ مِّنْ شَیْءٍ اِلاَّ یُسَبِّحُ بِحَمْدِہٖ وَلٰکِنْ لاَّ تَفْقَہُوْنَ تَسْبِیْحَہُمْ۔ سو ہم اگر ان کی تسبیح کو نہیں سمجھ سکتے، اور ان سے خطاب نہیں کر سکتے، تو اس کا مطلب یہ نہیں کہ یہ بالکل جماد لایعقل ہیں، اور ہمیں اس بات کا حق نہیں پہنچتا کہ ہم ان کو بالکل لایعقل قرار دے دیں۔ بلکہ یہ ہمارے اپنے علم کی کوتاہی اور نارسائی ہے اللہ تعالیٰ کائنات کے ایک ایک ذرے کی تسبیح و تحمید کو سمجھتا ہے، اور ہر ذرہ اس کے حکموں کو سمجھ کر اس کی تعمیل کرتا ہے۔ سبحانہ و تعالیٰ، نیز یہاں سے یہ بات بھی واضح ہو جاتی ہے کہ وہ لوگ کتنے بدبخت اور کس قدر محروم ہیں جو اس کائنات اور اس کی ہر چیز کے برعکس عقل و فہم رکھنے کے باوجود اپنے خالق و مالک کی نافرمانی اور حکم عدولی کرتے ہیں، والعیاذُ باللہ العظیم، اَللّٰہُمَّ فَہٰذہ نُواصِیْنَا بَیْنَ یَدَیْکَ فَخُذْنَا بِہَا اِلیٰ مَافِیْہِ حُبُّکَ وَرِضَاکَ بُکُلِّ حالٍ مِّنَ الاحوال، فَنَحْنُ لَک، وَبِکَ، وَمِنْکَ، وَاِلَیْکَ، یاذَا الْجَلَالِ والاکرام،
۱۶۔۔  سو اس ارشاد سے ایک تو اس سے اس اہم اور بنیادی حقیقت کو واضح فرما دیا گیا کہ انکار و تکذیب حق کا نتیجہ و انجام بہر حال ہلاکت و تباہی ہے، حضرت حق جَلَّ مَجْدُہٗ کی طرف سے ان کو جو ڈھیل ملتی ہے وہ بہر حال ایک ڈھیل ہی ہوتی ہے جس کا ایک وقت مقرر ہوتا ہے جس کے بعد ایسے لوگ اپنے مصیر محتوم کو پہنچ کر رہتے ہیں، اور اس موقع پر ایسی معذب قوموں کو ان کی مادی ترقی، یا جسمانی قوت، وغیرہ میں سے کوئی بھی چیز نہ اس عذاب کو روک سکتی ہے، اور نہ ان کے کچھ کام آ سکتی ہے سو قوم عاد کا انجام اس کی ایک نہایت واضح مثال ہے، جن کو اپنی جسمانی قوت اور اپنے ڈیل ڈول پر اتنا ناز تھا کہ وہ مَنْ اَشَدُّ مِنَّا قُوَّۃً (ہم سے بڑھ کر طاقت اور کس کی ہو سکتی ہے؟) کے نعرے لگایا کرتے تھے، وہ سب کے سب آخرکار اس طرح ذلت آمیز انجام سے دو چار ہوئے۔ اور ہمیشہ کے لئے نمونہ عبرت بن گئے۔ اور دوسری حقیقت اس سے یہ واضح ہو جاتی ہے کہ ایسی منکر قوموں کے لئے اسی دنیاوی عذاب پر بس نہیں، بلکہ اس دنیاوی عذاب کے بعد ان کے لئے آخرت کا دائمی عذاب ہے جو اس دنیاوی عذاب سے کہیں بڑھ کر رسوا کن ہو گا اور وہ دائمی اور ابدی بھی ہو گا۔ اور تمام خلائق کے سامنے بھی اور ان کی کہیں سے کوئی مدد بھی نہیں کی جائے گی نہ ان کی وہ قوت و جمعیت ان کے کچھ کام آ سکے گی، جس پر ان کو بڑا ناز اور گھمنڈ تھا۔ اور نہ ان کے وہ خود ساختہ معبود اور من گھڑت دیویاں اور دیوتے ان کے کچھ کام آ سکیں گے جن پر ان کا تکیہ اور بھروسہ تھا۔ اور جن کی بناء پر لوگ حق بات کو سننے اور ماننے کے لئے تیار نہیں ہوتے تھے۔ سو کفر و انکار اور تکذیب حق کا نتیجہ و انجام ہمیشہ کا خسارہ اور ابدی محرومی ہے والعیاذ باللہ العظیم
۱۸۔۔  یعنی قوم عاد اور ثمود میں سے جو لوگ ایمان لائے اور انہوں نے اپنے پیغمبروں کی تعلیمات و ہدایات کے مطابق تقوی و پرہیزگاری کی زندگی اختیار کی، ان کو ہم نے اس عذاب سے بچا لیا۔ اور قرآن حکیم میں دوسرے مقامات پر اسی کی تفصیل بیان فرمائی گئی ہے، کہ ایسے لوگوں کو اللہ تعالیٰ نے اپنے رسول کے ساتھ محفوظ رکھا۔ سو عذاب الٰہی سے حفاظت و پناہ کا ذریعہ ایمان و تقویٰ ہی ہے، وباللہ التوفیق لما یحب و یرید، نیز اس سے یہ بھی واضح فرما دیا گیا تھا کہ نجات دھندہ اور حاجت روا و مشکل کشا سب کا اللہ تعالیٰ ہی ہے، حضرات انبیاء و رسل تک اسی کی حاجت روائی اور مشکل کشائی کے محتاج ہیں، چنانچہ یہاں بھی ارشاد فرمایا گیا کہ ہم ہی نے نجات دی ان لوگوں کو جو ایمان لائے، اور انہوں نے تقوی و پرہیزگاری کا راستہ اختیار کیا، اور جب حضرات انبیاء و رسل بھی حاجت روا و مشکل کشا نہیں ہو سکتے تو پھر اور کون ہے جو حاجت روا و مشکل کشا ہو سکے؟ اور مافوق الاسباب کسی کے کام آ سکے؟
۲۱۔۔  سو جس طرح تمہارا وجود اور تمہاری پہلی مرتبہ کی پیدائش اس بات کی شاہد اور گواہ ہے کہ تمہارا خالق اور موجد اللہ وحدہٗ لاشریک ہی ہے، اس میں کسی اور کا کسی بھی طرح کا اور کسی بھی درجے میں کوئی عمل دخل نہیں۔ اسی طرح یہ حقیقت بھی شک وشبہ سے بالا ہے کہ تمہارا رجوع اور لوٹنا بھی اسی کی طرف ہے۔ نہ کہ کسی اور کی طرف، پس جن لوگوں نے اپنے خود ساختہ اور من گھڑت خداؤں۔ اور فرضی و وہمی دیویوں اور دیوتاؤں پر تکیہ کر رکھا ہے۔ یا جو تناسخ اور آواگون کے قائل ہیں وغیرہ وغیرہ، وہ سب اوہام و خرافات میں مبتلا ہیں، اصل اور حقیقت یہی ہے کہ سب کا رجوع اللہ ہی طرف ہو گا۔ سبحانہ و تعالیٰ،
۲۳۔۔  سو اپنے رب کے بارے میں یہ گمان رکھنا کہ وہ میرے بہت سے کاموں کو نہیں جانتا کہ میں ایسے کام چھپ چھپا کر کر لیتا ہوں محرومیوں کی جڑ بنیاد ہے، کہ اس سے ایک طرف تو انسان بے فکر لا اُبالی اور نچنت ہو کر حیوان محض، بلکہ اس سے بھی کہیں بڑھ کر گھٹیا اور بری مخلوق بن کر رہ جاتا ہے، دوسری طرف وہ اپنے رب کی اس خاص رحمت و عنایت سے محروم ہو جاتا ہے، جو اس سے خاص تعلق اور اس کے ذکر اور اس کی یاد دلشاد کے نتیجے میں نصیب ہوتی ہے اور تیسری طرف وہ اپنی آخرت اور وہاں کی اصل حقیقی اور اَبَدی زندگی کے تقاضوں اور اس کی تیاری کے اصل مقصد سے غافل اور لا پرواہ ہو کر اس سب سے بڑے اور انتہائی ہولناک خسارے میں گر جاتا ہے جس کی تلافی و تدارک کی پھر کوئی صورت اس کے لئے ممکن نہیں رہتی۔ والعیاذُ باللہ، جبکہ اس کے برعکس اپنے رب کی یاد، اور اس کے علم و آگہی کا استحضار ایک طرف تو انسان کو راہ حق و صواب پر ثابت و مستقیم رکھتا ہے۔ دوسری طرف وہ اپنے اسی ذکر و استحضار کی بناء پر، اور اس کے نتیجے میں ہمیشہ اپنے رب کی خاص رحمتوں اور عنایتوں سے مستفید و فیض یاب ہوتا رہتا ہے اور تیسری طرف وہ اپنی آخرت کی اصل حقیقی اور اَبَدی زندگی کے لئے بھی برابر سامان کرتا رہتا ہے، جس کے نتیجے میں ایسے لوگ آخرکار جنت کی سدا بہار نعمتوں سے ہمیشہ ہمیشہ کے لئے سرفراز ہوں گے۔ اور یہی ہے اصل اور حقیقی کامیابی سو ذکر خداوندی سعادت دارین سے سرفرازی کا ذریعہ و وسیلہ ہے۔ اور اس سے محرومی۔ والعیاذُ باللہ، ہر خیر سے محرومی ہے، وباللہ التوفیق لما یحب و یرید، وعلیٰ ما یحب و یرید، بکل حال من الاحوال۔
۲۵۔۔  سو اس سے اللہ پاک سبحانہ و تعالیٰ کی اس سنت کو بیان فرمایا گیا ہے کہ جب کوئی قوم اللہ تعالیٰ کے ذکر سے منہ موڑ لیتی ہے تو اس پر شیاطین کو مسلط کر دیا جاتا ہے، جو اس وقت تک اس کی جان نہیں چھوڑتے جب تک کہ وہ اس کو عذاب الٰہی میں گرفتار نہ کرا لیں، اور شیاطین جنوں میں سے بھی ہوتے ہیں، اور انسانوں میں سے بھی۔ سو یہ شیاطین ان لوگوں کے سامنے ان کے اعمال و کردار اور ان کے آگے پیچھے کو ایسا مزین کر کے پیش کرتے ہیں، کہ ان کو اس میں کوئی خلا نظر ہی نہیں آتا۔ اور وہ کہتے ہیں کہ ہم جو کچھ کہتے اور کرتے ہیں وہ سب ٹھیک ہے، جس کے نتیجے میں وہ کسی ناصح مخلص اور داعیِ حق کی بات کو سننے ماننے اور دعوت حق و ہدایت کو قبول کرنے کے لئے تیار ہی نہیں ہوتے۔ یہاں تک کہ ایسے لوگوں پر عذاب الٰہی کا وہ وعدہ پکا اور ثابت ہو جاتا ہے، جو اس نے اپنے رسولوں کی تکذیب کرنے والی قوموں کے لئے فرما رکھا ہوتا ہے اور اس طرح ایسے منکرین کو ہمیشہ کے عذاب میں دھر لیا جاتا ہے، اور یہی وہ سنت خداوندی ہے جس کا ذکر دوسرے مقام پر اس طرح فرمایا گیا ہے وَمَنْ یَّعْشُ عَنْ ذِکْرِ الرَّحْمٰنِ نُقِیِّضْ لَہٗ شَیْطَانًا فَہُوَ لَہٗ قَرِیْن (الزخرف۔ ۳۶) یعنی جو خدائے رحمان کی یاد سے اندھا بن جاتا ہے اس پر ہم ایک شیطان مسلط کر دیتے ہیں۔ پھر وہی اس کا ساتھی بن جاتا ہے، والعیاذ باللہ العظیم۔ سو خداوند قدوس کی یاد دلشاد دارین کی سعادت و سرخروئی سے سرفرازی کا ذریعہ و وسیلہ ہے، اور اس سے محرومی، والعیاذُ باللہ، ہر خیر سے محرومی ہے، اللہ تعالیٰ ہمیشہ اور ہر حال میں اپنا ہی بنائے رکھے، آمین ثم آمین،
۳۰۔۔  اہل کفر و باطل اور محروم و بدبخت لوگوں کے حال و مآل کو بیان کرنے کے بعد اس سے سعادت مند اور نیک بخت لوگوں کا حال ومآل بیان فرمایا گیا ہے، تاکہ دونوں نمونے سامنے رہیں، اور اس طرح انسان اپنے ارادہ و اختیار سے ان دونوں میں سے جونسا نمونہ چاہے اختیار کرے کہ یہی مدار ابتلاء و آزمائش ہے اور اسی پر اس کے مآل و انجام کا انحصار ہے، سو ان کے بارے میں ارشاد فرمایا گیا کہ جن لوگوں نے دعوت حق کو قبول کیا، اور انہوں نے اس حقیقت کے اقرار و اعتراف کے طور پر کہا کہ ہمارا رب اللہ ہے پھر وہ تمام تر مخالفتوں اور مشکلات کے باوجود پوری دل جمعی اور یکسوئی کے ساتھ اس راہ پر جم گئے، تو ان پر فرشتے نازل ہوتے ہیں، جو ان سے کہتے ہیں کہ آپ لوگ نہ کسی قسم کا خوف کھاؤ اور نہ غم اٹھاؤ۔ اور آپ کو خوشخبری ہو اس جنت کی جس کا آپ لوگوں سے وعدہ کیا جاتا ہے، اس ارشاد میں فرشتوں کے اس نزول اور ان کی طرف سے دی جانے والی اس تسلی اور دلداری کے بارے میں یہاں پر کسی وقت یا حالت کی کوئی تخصیص و تقیید نہیں فرمائی گئی، یعنی یہ نہیں فرمایا گیا کہ وہ فرشتے کب اترتے ہیں۔ جس سے عموم کا فائدہ حاصل ہوتا ہے سو یہ فرشتے ایسے بندگان صدق و صفاء پر اس دنیا میں بھی مختلف حالات اور مواقع پر اترتے ہیں اور اہل ایمان کا ساتھ دیتے اور مشکلات میں ان کی ہمت بندھاتے ہیں، اور انسان ان کی معیت و نصرت اور ان کی تائید و تقویت سے اسی وقت محروم ہوتا ہے، جبکہ وہ فرشتوں کی نصرت و امداد اور ان کی ہدایت و راہنمائی کی ناقدری کر کے اپنی باگ شیطان کے ہاتھ میں پکڑا دیتا ہے، والعیاذُ باللہ جل وعلا۔ نیز یہ فرشتے ایسے ایمان والوں پر اس وقت بھی نازل ہوتے ہیں جبکہ انسان جانکنی کے سب سے مشکل مرحلے سے گزر رہا ہوتا ہے، اس وقت بندہ مومن فرشتوں کی اس دلداری اور ان کی طرف سے ملنے والے اس تسلیہ تسکین کے نتیجے میں شاداں و فرحاں اس دنیائے فانی سے عالم جاودانی کی طرف کوچ کرتا ہے، جیسا کہ صحیح احادیث میں اس کی تفصیل کو طرح طرح سے واضح فرمایا گیا ہے مگر فرشتوں کے اس تسلیہ و تسکین کا سب سے بڑا اور کامل مظہر آخرت میں سامنے آئے گا جبکہ فرشتے اہل ایمان کو تسلی دیتے ہوئے ان سے کہیں گے سَلَامٌ عَلَیْکُمْ طِبْتُمْ یعنی سلام ہو تم پر، تم کامیاب اور فائز المرام رہے پس ابتلاء و آزمائش کا دور اب ختم ہوا۔ اب آپ لوگوں کے لئے نہ کسی طرح کا کوئی خوف ہو گا نہ غم۔ بلکہ تمہارے لئے ہمیشہ کا آرام و راحت ہے تمہارے لئے اس جنت کی بشارت ہے جس کا وعدہ آپ لوگوں سے دنیا میں اللہ تعالیٰ کے انبیاء و رسل کے ذریعے کیا جاتا رہا، ہم دنیا میں بھی آپ لوگوں کے ساتھی تھے، اور اب آخرت میں بھی آپ کے ساتھی رہیں گے، اب اس جنت میں آپ لوگوں کے لئے وہ سب کچھ ہے جس کے لئے آپ کا جی چاہے گا۔ اور یہاں آپ کو وہ سب کچھ ملے گا جو آپ لوگ طلب کریں گے، اور ہر خواہش کا پورا ہونا وہ عظیم الشان اور بے مثال نعمت ہے جس کا اس دنیا میں تصور بھی نہیں کیا جا سکتا۔ اور جو اس دنیا میں کسی بڑے سے بڑے بادشاہ کو بھی نصیب نہیں ہو سکتی۔ مگر وہاں پر یہ عظیم الشان اور بے مثال نعمت ہر جنتی کو حاصل ہو گی۔ سو جنت میں ہر شخص کو بادشاہی اور حقیقی بادشاہی سے سرفرازی نصیب ہو گی۔ اللہ ہم گنہگاروں کو بھی نصیب فرمائے۔ اور محض اپنے فضل و کرم سے نصیب فرمائے۔ آمین ثم آمین۔ سو ایمان و استقامت، سعادت دارین سے سرفرازی کا ذریعہ و وسیلہ ہے، وباللہ التوفیق لما یحب و یرید۔ وعلی ما یحب و یرید، بکل حالٍ من الاحوال،
۳۷۔۔  سو اس آیت کریمہ سے ایک تو اس اہم اور بنیادی حقیقت کو واضح فرما دیا گیا کہ رات اور دن اور سورج و چاند اللہ تعالیٰ کی نشانیوں میں سے ہیں۔ یعنی یہ نشانیاں ہیں اس کی قدرت مطلقہ، حکمت بالغہ، اور رحمت شاملہ، کی اور یہ سب اپنی گردش، اپنی آمدورفت اور اپنے ایاب و ذہاب، اپنے عروج و زوال، اور اپنے طلوع و غروب، سے اپنی تسخیر اور اپنی محکومیت کی گواہی دے رہے ہیں اور ان میں سے ہر ایک اپنی زبان حال سے پکار پکار کہہ رہا ہے کہ نہ وہ خدا ہے نہ ہو سکتا ہے، اور نہ ہی وہ کسی بھی درجے میں خداوند قدوس کی خدائی میں شریک ہو سکتا ہے۔ بلکہ خالق کائنات نے اس کو ایک پُرزے کی طرح اپنی اس وسیع و عریض اور حکمتوں بھری کائنات میں جہاں جوڑ دیا، اور جس کام میں لگا دیا، وہ اسی میں، اور اس طرح لگا ہوا ہے، اور جو خدمت اس کے حوالے کر دی گئی وہ بلا چون و چرا اس کو انجام دیئے جا رہا ہے، سو ان میں سے ہر ایک کی اس شہادت کے بعد اس کو خدا کی خدائی میں شریک سمجھنا اور اس کے لئے مراسم عبودیت بجا لانا محض حماقت و جہالت اور نرا ظلم ہے، پس جب ان میں سے کوئی بھی چیز خداوند قدوس کی خدائی میں شریک نہیں۔ بلکہ اس کی قدرت و حکمت اور اس کی رحمت و عنایت کی نشانیوں میں سے ایک نشانی ہے اور ان کو حضرت خالق جَلَّ مَجْدُہٗ نے پیدا فرما کر انسان کی خدمت اور اس کے کام میں لگا دیا۔ سو اس سے واضح ہو جاتا ہے کہ عبادت و بندگی کے حقدار یہ نہیں بلکہ وہ اللہ وحدہٗ لاشریک ہے جس نے ان کو پیدا فرما کر انسان کی خدمت اور اس کے کام میں لگا دیا۔ اس لئے عقل سلیم اور فطرت مستقیم کا تقاضا یہ ہے کہ عبادت و بندگی صرف اس اللہ ہی کی کی جائے جو کہ ان سب کا خالق و مالک ہے، اور دوسری اہم اور بنیادی حقیقت اس آیت کریمہ میں اِنْ کُنْتُمْ اِیَّاہُ تَعْبُدُوْنَ سے یہ واضح فرما دی گئی کہ اللہ تعالیٰ کے لئے وہی عبادت و بندگی مطلوب ہے جو خالص اسی کے لئے ہو، کسی اور کے لئے کسی بھی طرح کی عبادت و بندگی نہ بجا لائی جائے، کہ ہر قسم کی عبادت و بندگی اسی کا اور صرف اسی کا حق ہے، کہ معبود برحق بہر حال وہی وحدہٗ لاشریک ہے، سبحانہ و تعالیٰ، اور سجدہ چونکہ عبادت کا سب سے بڑا مظہر ہے اس لئے اس کا بطور خاص ذکر فرمایا گیا ہے۔ پس وہ اللہ تعالیٰ ہی کا حق اور اسی کا احتمال ہے،
۳۸۔۔  سو اس آیت کریمہ سے ایک طرف تو اللہ تعالیٰ کی شان بے نیازی کو ظاہر اور واضح فرما دیا گیا ہے، اور دوسری طرف اس میں منکرین و  مستکبرین کے لئے ان کو جھنجھوڑنے والی تنبیہ و تذکیر بھی ہے، سو ارشاد فرمایا گیا کہ اگر یہ لوگ اپنی بڑائی کے گھمنڈ میں اس معبود برحق کی عبادت و بندگی سے منہ موڑتے ہیں تو اس سے کوئی اس کی بزم اجڑ نہیں جائے گی، بلکہ یہ خود اس سعادت کبری سے محروم ہوں گے، ورنہ اس وحدہٗ لاشریک کی عبادت و بندگی کے لئے تو فرشتوں کی وہ پاکیزہ اور نوری مخلوق موجود ہے، جو دن رات اس کی تسبیح و تحمید میں مشغول و منہمک رہتی ہے، اور اس میں وہ اس طرح سرگرم رہتے ہیں کہ کبھی تھکتے نہیں، اور ان کی اس سرگرمی میں پل بھر کا کوئی فرق نہیں واقع ہوتا۔ تو ایسے میں اگر منکرین و مکذبین اس معبود برحق کی عبادت و بندگی سے منہ موڑیں گے، والعیاذُ اللہ، تو اس سے اس وحدہٗ لاشریک کا تو کچھ بھی نہیں بگڑے گا، مگر ایسے لوگ اس سب سے بڑی سعادت سے محروم ہو جائیں گے، والعیاذُ اللہ العظیم،
۴۲۔۔  سو اس سے اس کتاب حکیم کی عظمت شان کے کئی اہم پہلوؤں کو واضح فرما دیا گیا۔ چنانچہ اس سے واضح فرما دیا گیا کہ یہ کتاب حکیم ایسی عظمت شان کی حامل ہے کہ شیاطین جن و انس اس میں گڑ بڑ پیدا کرنے کے لئے جتنا بھی زور لگائیں، وہ ایسا نہیں کر سکتے۔ یہ ان کی دسترس سے بہت اعلیٰ و بالا ہے۔ باطل نہ اس کے آگے سے اس میں گھس سکتا ہے نہ پیچھے سے۔ اللہ تعالیٰ نے اپنی قدرت و حکمت سے اس کو شیاطین کی دست درازی سے ہمیشہ کے لئے اور ہر طرح سے محفوظ بنا دیا ہے۔ یہ آگے اور پیچھے سے بالکل محفوظ ہے اس کو اتارنے والا اللہ ہے، جو کہ اس ساری کائنات کا خالق و مالک۔ اور بلا شرکت غیرے اس میں حاکم و متصرف اور ہر چیز پر پوری قدرت رکھنے والا ہے۔ سبحانہ و تعالیٰ، اور اس کو لانے والے جبرائیل امین ہیں جو کہ ذی قوۃ، قوی، امین فرشتوں کے سردار و سربراہ، اور عند ذی العرش مکین، جیسی عظیم الشان اور بے مثال صفات کے حامل ہیں، وہ تمام فرشتوں کے سردار اور ایسی عظیم الشان قوتوں کے مالک ہیں کہ ارواح خبیثہ میں سے کسی کے ان پر اثر انداز ہونے کا کوئی سوال و امکان ہی نہیں۔ اور اس کے حامل محمد رسول اللہ ہیں، جو کہ افضل الخلائق اور حضرات انبیاء و رسل کے امام و پیشوا ہیں۔ اور ان سے آگے اس کو قبول اور نقل کرنے والے مخلوق کے پاکیزہ ترین اخیار و صالحین ہیں، سو یہ کتاب حکیم اول سے آخر تک این خانہ ہمہ آفتاب است کی مصداق ہے اس میں شیاطین کی در اندازی کے لئے کہیں بھی کوئی منقذ اور راستہ نہیں۔ نہ اس کے آغاز و ابتداء کی طرف سے، اور نہ اس کے خاتمے اور انتہاء کی طرف سے۔ نیز یہ آسمانی کتابوں اور صحیفوں میں سے وہ واحد کتاب ہے جس کی حفاظت کی ذمہ داری اللہ تعالیٰ نے خود اپنے ذمے لی ہے اور صاف و صریح طور پر اس کا اعلان و اظہار فرمایا ہے چنانچہ ارشاد فرمایا گیا اِنَّا نَحْنُ نَزَّلَنَا الذِّکْرَ وَاِنَّا لَہ لَحَافِظُوْنَ یعنی اس ذکر حکیم کو ہم ہی نے اتارا ہے، اور ہم خود ہی اس کے محافظ ہیں، اس کے برعکس تورات و انجیل وغیرہ کی حفاظت کی ذمہ داری خود ان کے حاملین پر ڈالی گئی تھی، اور وہ ان کی حفاظت کی ذمہ داری کا حق نہ ادا کر سکے۔ جس کے نتیجے میں ان کو محرف کر کے کچھ کا کچھ بنا دیا گیا۔ اور ان کو اس حد تک بدل اور بگاڑ کر رکھ دیا گیا کہ ان کے اندر حق و باطل کے درمیان فرق و تمیز کرنا بھی ناممکن ہو گیا۔ لیکن قرآن حکیم کی حفاظت کی ذمہ داری چونکہ اللہ تعالیٰ نے خود اپنے ذمے لی ہے، اس لئے یہ ہر قسم کی تحریف و آمیزش سے آج تک پوری طرح محفوظ ہے، اور قیامت تک محفوظ رہے گا۔ اسی طرح یہ کتاب حکیم اپنی فصاحت الفاظ اور بلاغت معانی کے لحاظ سے بھی ایسا عظیم الشان اور بے مثال معجزہ ہے کہ اس میں کسی اور کلام کا پیوند سرے سے لگ ہی نہیں سکتا، و الحمدللہ جل وعلا، سو یہ کتاب عزیز عزت و عظمت اور غلبہ و سطوت کا منبع و مصدر ہے، پس جو صدق دل سے اس کتاب عزیز کے ساتھ لگ گئے، اور انہوں نے اس کی تعلیماتِ مقدسہ اور ہدایات عالیہ کو اپنا لیا وہ سچی عزت و عظمت سے ہمکنار و سرفراز ہو گئے، اور جنہوں نے اس سے منہ موڑا وہ محروم ہو گئے۔ والعیاذُ باللہ العظیم، سو اس سے یہ اہم حقیقت بھی پوری طرح واضح ہو جاتی ہے کہ اب وحیِ خداوندی کا نور اس کتاب حکیم کے سوا اور کہیں سے ملنا ممکن ہی نہیں، کیونکہ دنیا میں نور وحی کا منبع و مصدر صرف یہی کتاب حکیم ہے اور بس، پس جو اس پر ایمان سے محروم ہیں، وہ نور وحی سے یقیناً اور قطعاً محروم ہیں، والعیاذُ اللہ العظیم،
۴۷۔۔	یعنی اس کا آنا تو یقینی اور ایک قطعی حقیقت ہے کہ وہ اس کائنات کے وجود اور اس کے خالق کی صفات کا ایک بدیہی تقاضا ہے۔ آفاق و انفس اور عقل و فطرت سب اس کے گواہ ہیں، اس لئے اس نے آنا تو بہر حال ہے اور وہ ایک ہوئی شدنی عظیم الشان حقیقت (الحاقَۃُّ) ہے، لیکن وہ کب آئے گی؟ تو اس کا علم اللہ وحدہٗ لاشریک ہی کو ہے، وہی جانتا ہے کہ وہ کب وقوع پذیر ہو گی۔ پس اس سے منکرین و مکذبین کے ان تمام سوالات کا جواب دے دیا گیا، جو وہ بطور مذاق و استہزاء قیامت کے بارے میں کرتے تھے کبھی وہ کہتے مَتیٰ ہُوَ؟ وہ کب نمودار ہو گی؟ کبھی کہتے مَتیٰ ہٰذَا الْوَعْدُ اِنْ کُنْتُمْ صَادِقِیْنَ؟ کب پوری ہوئی تمہاری یہ دھمکی اگر تم لوگ سچے ہو؟ اور کبھی کہتے اَیَّانَ مُرْسَاہَا؟ کب لنگر انداز ہو گا اس کا جہاز؟ یعنی یہ جہاز جو کبھی کا چلا ہوا ہے کہاں رک یا؟ آخر یہ لنگر انداز کیوں نہیں ہوتا؟ وغیرہ وغیرہ، سو اس ارشاد سے منکرین کے اس طرح کے تمام سوالات اور اعتراضات کا جواب دے دیا گیا، اور اس بارے میں اس اہم اور بنیادی حقیقت کو واضح فرما دیا گیا کہ اس کے وقوع کے وقت کا علم اللہ تعالیٰ ہی کو ہے، اس کے سوا کوئی بھی اس حقیقت کو نہیں جان سکتا۔ وہی اس کو اس کے اپنے صحیح وقت پر واقع فرمائے گا۔ سبحانہ و تعالیٰ جیسا کہ دوسرے مقام پر اس بارے میں ارشاد فرمایا گیا، اور حصر و قصر کے ساتھ ارشاد فرمایا گیا، لَا یُجَلِّیْہَا لِوَقْتِہَا اِلاَّ ہُوَ الایٰۃ (الاعراف۔۱٨۷)  یعنی آج تو یہ لوگ اپنے جن خود ساختہ حاجت رواؤں اور مشکل کشاؤں اور من گھڑت دیویوں اور دیوتاؤں کے سہارے پر اس قدر نچنت اور بے فکر و لا پرواہ ہوئے بیٹھے ہیں، کہ حق بات سننے اور ماننے کو تیار ہی نہیں ہوتے۔ اس روز پہلی ہی پکار پر ان کا یہ سب نشہ ہرن ہو جائے گا، اور یہ چیخ اور پکار کر کہیں گے کہ ہم میں سے کوئی بھی اس کا اقرار و اعتراف کرنے والا نہیں کہ تیرا کوئی شریک ہے۔ اور یہی مضمون اس سے پہلے سورہ المؤمن میں بھی گزر چکا ہے، اور وہاں پر اس بات کی بھی تصریح موجود ہے کہ اس موقع پر یہ لوگ کہیں گے کہ وہ تمام مزعومہ اور من گھڑت شرکاء ان سے کھو گئے، بلکہ اس سے بڑھ کر یہ کہ وہ کہیں گے کہ اس سے پہلے ہم کسی چیز کو پوجتے پکارتے ہی نہیں تھے۔ چنانچہ وہاں پر ارشاد فرمایا گیا کہ ان سے کہا جائے گا کہ کہاں ہیں تمہارے وہ من گھڑت شفعاء و شرکاء جن کو تم لوگ اللہ کے مقابلے میں شریک گردانا کرتے تھے؟ (ثُمَّ قِیْلَ لَہُمْ اَیْنَ مَا کُنْتُمْ تُشْرِکُوْنَ مِنْ دُوْنِ اللّٰہ؟) تو اس کے جواب میں یہ فوراً کہیں گے کہ وہ سب کھو گئے ہم سے۔ بلکہ اس سے پہلے ہم کسی چیز کو پوجتے پکارتے ہی نہیں تھے اسی طرح اللہ حواس باختہ کر دیتا ہے کافروں کو۔ یعنی ان کے اپنے اختیار کردہ کفر و انکار کی بناء پر۔قَالُوْا ضَلُّوْا عَنَّا بَلْ لَّمْ نَکُنْ نَدْعُوْا مِنْ قَبْلُ شَیْئًا کَذَالِکَ یُضِلُّ اللّٰہُ الْکٰفِرِیْنَ(المؤمن۔۷۳۔۷۴) سو قرآن حکیم نے اپنے کرم و احسان سے مشرکوں کو اس حقیقت سے پیشگی اور اسی دنیا میں آگاہ کر دیا کہ ان کے یہ خود ساختہ اور من گھڑت معبود ان کے کچھ بھی کام نہیں آ سکیں گے۔ اور ان کے سہارے اور اعتماد پر اپنی آخرت اور انجام سے نچنت اور بے فکر ہو جانا بڑی حماقت و بلادت اور انتہائی ہولناک خسارہ ہے۔ والعیاذُ باللہ العظیم، اللہ تعالیٰ ہمیشہ راہ حق و ہدایت پر ثابت قدم رکھے۔ اور نفس و شیطان کے ہر مکر و فریب سے اپنی پناہ میں رکھے۔ آمین ثم آمین،
۵۲۔۔  سو اس سے منکرین و مکذبین کے قلوب و ضمائر پر دستک دی گئی ہے کہ تم لوگ اس کتاب حکیم کے بارے میں اس پہلو سے بھی ذرہ سوچو اور غور کرو کہ اس بات کا امکان تو بہر حال موجود ہے کہ یہ اللہ تعالیٰ ہی کی طرف سے ہو۔ کیونکہ اس امکان کا تو کوئی ہٹ دھرم سے ہٹ دھرم انسان بھی انکار نہیں کر سکتا۔ تو اس اعتبار سے بھی دانشمندی کا تقاضا اور انجام بینی کا مطالبہ یہی ہے کہ تم لوگ اسی کی تعلیمات کو اپنا لو۔ کہ اس میں تمہارا نقصان کچھ بھی نہیں، اور فائدہ بہر حال ہے، اور بہت بڑا فائدہ ہے اور اگر اس کے برعکس تم لوگوں نے محض عناد اور ہٹ دھرمی کی بناء پر اس کا انکار ہی کیا تو یہ چیز تم کو راہ حق و ہدایت سے اتنا دور لے جا کر پھینک دے جہاں سے تمہاری واپسی کا پھر کوئی امکان ہی باقی نہ رہے، اور اس کے نتیجے میں تم ہمیشہ کے ہولناک خسارے میں مبتلا ہو جاؤ، پس تم لوگ اپنے نفع و نقصان کے بارے میں اس پہلو سے خود سوچ لو۔
۵۴۔۔  سو اس سے منکرین و معاندین کے عناد اور ان کی ہٹ دھرمی کے اصل سبب اور علت فساد سے پردہ اٹھا دیا کہ ان لوگوں کی اصل بیماری یہ ہے کہ یہ اپنے رب کے حضور پیشی کے بارے میں شک میں پڑے ہوئے ہیں۔ اور اس چیز نے ان کے زاویہ نگاہ ہی کو بدل دیا۔ اور ان کو بے راہ کر دیا۔ اور اسی کے نتیجے میں یہ لوگ حق کے انکار اور اس کی مخالفت میں دلیر اور نڈر ہو گئے۔ حالانکہ اصل حقیقت یہ ہے کہ اللہ تعالیٰ ہر چیز کا پوری طرح سے احاطہ کئے ہوئے ہے۔ نہ کوئی چیز اس کے احاطہ علم و آگہی سے باہر ہو سکتی ہے۔ اور نہ اس کے دائرہ گرفت و پکڑ سے خارج ہو سکتی ہے اس لئے ہر کسی نے اپنے زندگی بھر کے کئے کرائے کا حساب دینا اور اس کا پھل پانا ہے۔ وباللہ التوفیق لما یحب و یرید، وعلی ما یحب وبرید، بکل حال من الاحوال وفی کل موطن من المواطن فی الحیاۃ، وبہذا قد تم التفسیر المختصر لسورۃ حم السجدۃ بحمد اللہ تعالیٰ وعونہ سبحانہ و تعالیٰ


(سورۃ الشورى ۔ سورہ نمبر ۴۲ ۔ تعداد آیات ۵۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰ مٓ
۲۔۔۔     عٓ سٓ قٓ 
۳۔۔۔     اسی طرح وحی بھیجتا ہے اللہ آپ کی طرف (اے پیغمبر !) اور ان سب (حضرات) کی طرف جو کہ گزر چکے ہیں آپ سے پہلے جو کہ بڑا ہی زبردست نہایت حکمت والا ہے
۴۔۔۔     اسی کا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے اور وہی ہے بلند مرتبہ بڑی ہی عظمتوں والا 
۵۔۔۔     قریب ہے کہ پھٹ پڑیں آسمان اپنے اوپر سے اور فرشتے تسبیح کرتے ہیں اپنے رب کی حمد کے ساتھ اور وہ بخشش مانگتے ہیں ان (ایماندار) لوگوں کے لئے جو کہ زمین میں (رہتے) ہیں آگاہ رہو کہ بلاشبہ اللہ بڑا ہی بخشنے والا انتہائی مہربان ہے 
۶۔۔۔     اور جن لوگوں نے اللہ کے سوا اور سرپرست (اور کارساز) بنا رکھے ہیں وہ سب اللہ کی نگاہ میں ہیں اور آپ ان کے ذمہ دار نہیں ہیں
۷۔۔۔     اور ہاں اسی طرح ہم نے وحی کی آپ صلی اللہ علیہ و سلم کی طرف (اے پیغمبر !) عربی زبان کے ایک عظیم الشان قرآن کی صورت میں تاکہ آپ صلی اللہ علیہ و سلم خبردار کریں بستیوں کے مرکز (مکہ مکرمہ کے باشندوں) کو اور ان سب کو جو اس کے ارد گرد (پورے عالم میں پھیلے) ہیں اور (ان کو) خبردار کریں جمع ہونے کے اس (ہولناک) دن سے جس کے آنے میں کوئی شک نہیں (جس دن کہ) ایک گروہ جنت میں ہو گا اور ایک دوزخ میں
۸۔۔۔     اور اگر اللہ چاہتا تو ان سب کو ایک ہی امت بنا دیتا لیکن وہ داخل فرماتا ہے اپنی رحمت میں جس کو چاہتا ہے اور ظالموں کا نہ کوئی یار ہے نہ مددگار 
۹۔۔۔     کیا ان لوگوں نے اللہ کے سوا اور کارساز بنا رکھے ہیں ؟ سو (واضح رہے کہ) کارساز تو اصل میں اللہ ہی ہے وہی زندہ کرتا ہے مردوں کو اور وہ ہر چیز پر پوری قدرت رکھتا ہے 
۱۰۔۔۔     اور (ان کو یہ بھی بتا دو کہ) جس چیز کے بارے میں بھی تمہارے درمیان اختلاف واقع ہو جائے تو اس کا فیصلہ کرنا اللہ ہی کا کام ہے یہ ہے اللہ میرا رب میں نے اسی پر بھروسہ کر رکھا ہے اور میں اسی کی طرف رجوع کرتا ہوں 
۱۱۔۔۔     وہ بنانے والا ہے آسمانوں اور زمین (کی اس عظیم الشان کائنات) کا اور اسی نے بنائے تمہارے لئے خود تمہاری ہی جنس سے عظیم الشان جوڑے (اپنی قدرتِ کاملہ اور حکمتِ بالغہ سے) اور چوپایوں میں سے بھی (اسی طرح انہی کی جنس سے) جوڑے بنائے اس طریقہ سے وہ تمہاری نسلیں پھیلاتا ہے اس جیسی کوئی چیز نہیں اور وہی ہے ہر کسی کی سنتا سب کچھ دیکھتا
۱۲۔۔۔     اسی کے پاس ہیں کنجیاں آسمانوں اور زمین (کے تمام خزانوں) کی وہ روزی کشادہ فرماتا ہے جس کے لئے چاہتا ہے اور جس کو چاہتا ہے (حساب کی اور) نپی تلی دیتا ہے بے شک وہ ہر چیز کو پوری طرح جانتا ہے 
۱۳۔۔۔     اسی نے مقرر فرمایا تمہارے لئے (سعادت دارین سے سرفرازی کے لئے) دین کا وہی طریقہ جس کا حکم وہ (اس سے پہلے حضرت) نوح کو دے چکا ہے اور جس کی وحی اب ہم آپ کی طرف کر رہے ہیں اور جس کا حکم ہم (اس سے پہلے) ابراہیم موسیٰ اور عیسیٰ کو دے چکے ہیں (اس تاکید کے ساتھ) کہ قائم کرو تم اس دین کو اور اس میں پھوٹ نہیں ڈالنا بڑی بھاری ہے مشرکوں پر وہ بات جس کی طرف آپ ان کو بلا رہے ہیں اللہ چن لیتا اپنی طرف جس کو چاہتا ہے اور وہ راہ دیتا ہے اپنی طرف اس کو جو رجوع کرتا ہے (اس وحدہٗ لاشریک کی طرف)
۱۴۔۔۔     اور یہ لوگ آپس میں ٹکڑے ٹکڑے نہیں ہوئے مگر اس کے بعد کہ ان کے پاس پہنچ گیا علم (حق اور حقیقت کا) محض آپس کی ضد (اور حسد) کی وجہ سے اور اگر آپ کے رب کی طرف سے ایک وقت مقرر تک (ڈھیل دینے کی) ایک بات پہلے سے طے نہ ہو چکی ہوتی تو یقیناً ان لوگوں کے درمیان (اس جرم شدید کے عذاب کا) فیصلہ کبھی کا چکا دیا گیا ہوتا اور جن لوگوں کو وارث بنایا گیا اس کتاب (ہدایت) کا ان کے اگلوں کے بعد تو وہ یقیناً اس کے بارے میں ایک بڑے ہی اضطراب انگیز شک میں پڑے ہیں 
۱۵۔۔۔     سو آپ صلی اللہ علیہ و سلم (اے پیغمبر !) بلاتے رہیں اسی (دین حق) کی طرف اور مستقیم (و ثابت قدم) رہو جیسا کہ آپ کو حکم دیا گیا ہے اور کبھی پیروی نہیں کرنا ان لوگوں کی خواہشات کی اور (ان سے) کہو کہ میں ایمان لایا ہوں اس کتاب پر جس کو اللہ نے اتارا ہے اور مجھے حکم دیا گیا ہے کہ میں انصاف کروں تمہارے درمیان اور اللہ ہی رب ہے ہمارا اور وہی رب ہے تمہارا ہمارے لئے ہمارے اعمال ہیں اور تمہارے لئے تمہارے اعمال کوئی جھگڑا نہیں ہمارے اور تمہارے درمیان اللہ اکٹھا کرے گا ہم سب کو (قیامت کے دن) اور اسی کی طرف لوٹنا ہے سب کو
۱۶۔۔۔     اور جو لوگ جھگڑے کرتے ہیں اللہ (کے دین) کے بارے میں اس کے بعد کہ اس کو قبول کر لیا گیا تو ان کی حجت بازی باطل ہے ان کے رب کے نزدیک ان پر اس کا بھاری غضب ہے اور ان کے لئے بڑا ہی سخت عذاب ہے 
۱۷۔۔۔     اللہ وہی ہے جس نے اتارا اس کتاب کو حق کے ساتھ اور میزان کو بھی اور تمہیں کیا خبر کہ شاید (فیصلے کی) وہ گھڑی قریب ہی آ لگی ہو
۱۸۔۔۔     اس کے بارے میں جلدی وہی لوگ مچاتے ہیں جو اس پر ایمان نہیں رکھتے اور جو ایمان رکھتے ہیں وہ اس سے ڈرتے رہتے ہیں اور وہ جانتے ہیں کہ یہ قطعی طور پر حق ہے آگاہ رہو کہ جو لوگ قیامت کے بارے میں شک ڈالنے والی بحثیں کرتے ہیں وہ یقینی طور پر مبتلا ہیں پرلے درجے کی گمراہی میں
۱۹۔۔۔     اللہ بڑا ہی مہربان ہے اپنے بندوں پر وہ جسے (جو کچھ) چاہتا ہے عطا فرماتا ہے اور وہی ہے قوت والا سب پر غالب
۲۰۔۔۔     جو کوئی آخرت کی کھیتی چاہتا ہے ہم اس کے لئے افزونی دیتے ہیں اس کی کھیتی میں اور جو کوئی دنیا کی کھیتی چاہتا ہے اس کو ہم اسی میں سے (جو چاہتے ہیں) دے دیتے ہیں مگر آخرت میں اس کا کوئی حصہ نہیں ہو گا
۲۱۔۔۔     کیا ان لوگوں کے کچھ ایسے شریک ہیں جنہوں نے ان کے لئے دین کا وہ طریقہ نکال لیا ہے جس کی اجازت اللہ نے نہیں دی اور اگر فیصلے کی بات پہلے سے طے نہ ہو چکی ہوتی تو یقیناً ان کے درمیان کبھی کا فیصلہ کر دیا گیا ہوتا اور اس حقیقت میں کوئی شک نہیں کہ ظالموں کے لئے ایک بڑا ہی دردناک عذاب ہے 
۲۲۔۔۔     تم دیکھو گے کہ (اس دن) یہ ظالم سہمے ہوئے ہوں گے اپنی اس کمائی کی بناء پر جو انہوں نے (زندگی بھر) کی تھی مگر وہ بہر حال ان پر آ کر رہے گا اور جنہوں نے ایمان لایا ہو گا اور انہوں نے کام بھی نیک کئے ہوں گے وہ بہشت کے عظیم الشان باغوں میں ہوں گے اور ان کو اپنے رب کے یہاں ہر وہ چیز ملے گی جو وہ چاہیں گے یہی ہے وہ بڑا فضل
۲۳۔۔۔     یہ ہے وہ چیز جس کی خوشخبری دیتا ہے اللہ اپنے ان بندوں کو جو ایمان لائے اور انہوں نے (ایمان کے مطابق) نیک کام بھی کئے (ان سے) کہہ دو کہ میں (تبلیغ حق کے) اس کام پر تم سے کوئی اجر نہیں مانگتا بجز رشتہ داری کی محبت کے اور جو کوئی بھلائی کمائے گا تو ہم اس کے لئے اس بھلائی کی خوبی کو اور بڑھاتے جائیں گے بلاشبہ اللہ بڑا ہی درگزر کرنے والا انتہائی قدر داں ہے 
۲۴۔۔۔     کیا یہ لوگ کہتے ہیں کہ اس شخص نے جھوٹ باندھا ہے اللہ پر؟ سو (ان کا یہ کہنا سراسر باطل و مردود ہے ورنہ) اگر اللہ چاہتا تو مہر لگا دیتا آپ صلی اللہ علیہ و سلم کے دل پر اور اللہ مٹا دیتا ہے باطل کو اور حق کر دکھاتا ہے حق کو اپنے فرامین (اور ارشادات) کے ذریعے بے شک وہ پوری طرح جانتا ہے دلوں کے رازوں کو
۲۵۔۔۔     اور وہ وہی ہے جو توبہ قبول فرماتا ہے اپنے بندوں سے اور وہ درگزر فرماتا ہے ان کی (خطاؤں اور) برائیوں سے اور وہ جانتا ہے وہ سب کچھ جو تم لوگ کرتے ہو
۲۶۔۔۔     اور وہ قبول فرماتا ہے دعاء (و عبادت) ان لوگوں کی جو ایمان لائے اور انہوں نے کام بھی نیک کئے اور ان کو اور زیادہ دیتا ہے اپنے فضل (و کرم) سے اور جو لوگ اڑے ہوئے ہیں اپنے کفر (و باطل) پر ان کے لئے بڑا ہی سخت (اور ہولناک) عذاب ہے 
۲۷۔۔۔     اور اگر اللہ روزی کشادہ کر دیتا اپنے بندوں کے لئے تو یقیناً یہ بغاوت (و سرکشی) کا طوفان کھڑا کر دیتے اس کی زمین میں مگر وہ اتارتا ہے ایک (نہایت ہی مناسب) اندازے سے جتنی چاہتا ہے (اور جس کے لئے چاہتا ہے) بلاشبہ وہ اپنے بندوں سے پوری طرح باخبر اور ان کی ہر حالت پر نگاہ رکھنے والا ہے 
۲۸۔۔۔     اور وہ وہی ہے جو اتارتا ہے بارش کو اس کے بعد کہ لوگ (نا امید و) مایوس ہو چکے ہوتے ہیں اور وہ (ہر طرف) پھیلا دیتا ہے اپنی رحمت (اور اس کے آثار و نتائج) اور وہی ہے کارساز اور ہر تعریف کے لائق
۲۹۔۔۔     اور اس کی (قدرت کی) نشانیوں میں سے ہے آسمانوں اور زمین (کی اس عظیم الشان کائنات) کا پیدا کرنا اور وہ تمام جاندار مخلوق جس کو اس نے پھیلا دیا ہے (اپنی قدرت کاملہ اور حکمت بالغہ سے) ان دونوں میں اور وہ جب چاہے ان کو اکٹھا کرنے پر پوری قدرت رکھتا ہے
۳۰۔۔۔     اور جو بھی کوئی مصیبت پہنچتی ہے تم کو (اے لوگوں !) وہ خود تمہاری اپنی اس کمائی کا نتیجہ ہوتی ہے جو تم نے اپنے ہاتھوں سے کی ہوتی ہے اور بہت سے (گناہوں سے) تو وہ درگزر فرما دیتا ہے 
۳۱۔۔۔     اور تم ایسے نہیں ہو کہ عاجز کر دو (اپنے رب کو اس کی) زمین میں اور اللہ کے مقابلے میں نہ تمہارا کوئی یار ہو سکتا ہے نہ مددگار
۳۲۔۔۔     اور اس کی نشانیوں میں پہاڑوں جیسے وہ (عظیم الشان) جہاز بھی ہیں جو چلتے ہیں سمندر میں 
۳۳۔۔۔     اگر وہ چاہے تو ساکن کر دے ہوا کو جس کے نتیجے میں یہ سب کھڑے کے کھڑے رہ جائیں سمندر کی پیٹھ پر بے شک اس میں بڑی بھاری نشانیاں ہیں ہر اس شخص کے لئے جو کمال درجے کا صابر اور شاکر ہو
۳۴۔۔۔     یا وہ ہلاک کر دے ان (پر سوار ہونے والوں) کو ان کے کرتوتوں کی پاداش میں اور بہتوں سے وہ درگزر فرماتا ہے
۳۵۔۔۔     اور (اس وقت) معلوم ہو جائے ان لوگوں کو جو جھگڑتے ہیں ہماری آیتوں میں کہ ان کے لئے کوئی پناہ گاہ نہیں 
۳۶۔۔۔     سو (واضح رہے کہ) جو کچھ تمہیں دیا گیا ہے (اے لوگوں !) وہ سب چند روزہ سامان ہے اس دنیاوی زندگی کا (اور بس) جب کہ جو کچھ اللہ کے پاس ہے وہ اس سے کہیں بہتر بھی ہے اور کہیں زیادہ پائیدار بھی ان (خوش نصیبوں) کے لئے جو ایمان لائے اور وہ اپنے رب ہی پر بھروسہ رکھتے ہیں 
۳۷۔۔۔     جو بچتے (اور دور رہتے) ہیں بڑے گناہوں اور بے حیائی کے کاموں سے اور جب ان کو غصہ آ جائے تو وہ (عفو و) درگزر سے کام لیتے ہیں 
۳۸۔۔۔     جو حکم مانتے ہیں اپنے رب کا اور قائم رکھتے ہیں (فریضہ) نماز کو اور جو اپنے (اہم) معاملات باہمی مشورے سے چلاتے ہیں اور وہ خرچ کرتے ہیں (ہماری رضاء و خوشنودی کے لئے) اس میں سے جو ہم نے ان کو دیا ہوتا ہے 
۳۹۔۔۔     اور جب ان سے کوئی (ظلم اور) زیادتی کی جاتی ہے تو وہ اس کا (مقابلہ کرتے اور) بدلہ لیتے ہیں 
۴۰۔۔۔     اور برائی کا بدلہ ویسی ہی برائی ہے پھر جو کوئی معاف کر دے اور اصلاح کر لے تو اس کا اجر اللہ کے ذمے ہے بے شک وہ پسند نہیں کرتا ظالموں کو
۴۱۔۔۔     اور جو بدلہ لیں اس کے بعد کہ ان پر ظلم کیا گیا تو ایسے لوگوں پر کوئی الزام نہیں 
۴۲۔۔۔     الزام تو بس ان لوگوں پر ہے جو دوسروں پر ظلم کرتے ہیں اور وہ ناحق طور پر زیادتیاں کرتے ہیں اللہ کی زمین میں ایسے لوگوں کے لئے ایک بڑا ہی دردناک عذاب ہے 
۴۳۔۔۔     البتہ جو کوئی صبر سے کام لے اور درگزر کرے تو بلاشبہ یہ بڑے ہمت کے کاموں میں سے ہے 
۴۴۔۔۔     اور جس کو اللہ ہی گمراہ کر دے (اس کے خبث باطن کی بناء پر) تو اس کے لئے اس کے بعد کوئی چارہ ساز نہیں اور (کل قیامت میں) تم دیکھو گے کہ یہ ظالم لوگ جب اس عذاب کو خود دیکھ لیں گے تو کہیں گے (ہائے افسوس) کیا اب واپس جانے کی کوئی بھی صورت ہو سکتی ہے ؟
۴۵۔۔۔     اور تم ان کو دیکھو گے کہ جب ان کو دوزخ کے سامنے لایا جائے گا تو وہ ذلت کے مارے جھکے جا رہے ہوں گے اور اس کو نظریں بچا بچا کر کن اکھیوں سے دیکھ رہے ہوں گے اور (اس وقت) وہ لوگ جو کہ ایمان سے مشرف رہے ہوں گے کہیں گے بلاشبہ خسارے والے وہی لوگ ہیں جنہوں نے خسارے میں ڈال دیا اپنے آپ کو اور اپنے تعلق داروں کو آج قیامت کے دن آگاہ رہو کہ ظالم لوگ دائمی عذاب میں ہوں گے
۴۶۔۔۔     اور وہاں ان کے لئے نہ کوئی ایسے حامی ہوں گے (نہ مددگار) جو ان کی کوئی مدد کر سکیں اللہ کے مقابلے میں اور جس کو اللہ ہی ڈال دے گمراہی (کے ہولناک گڑھے) میں پھر اس کے لئے (نجات کی) کوئی سبیل ممکن نہیں 
۴۷۔۔۔     بات مان لو اپنے رب کی (اے لوگوں !) قبل اس سے کہ آ پہنچے ایک ایسا (ہولناک) دن جس کے لئے ٹلنے کی پھر کوئی صورت نہ ہو گی اللہ کی طرف سے اس دن نہ تو تمہارے لئے کوئی پناہ کی جگہ ہو گی اور نہ ہی تمہارے لئے کسی انکار کی کوئی گنجائش
۴۸۔۔۔     پھر بھی اگر یہ لوگ منہ موڑے ہی رہیں تو (آپ ان کی فکر نہ کریں کہ) ہم نے آپ کو ان پر کوئی نگہبان بنا کر نہیں بھیجا آپ کے ذمے تو صرف (پیغام) پہنچا دینا ہے (اور بس) اور جب ہم چکھا دیتے ہیں اس (تنگ ظرف) انسان کو اپنی طرف سے کوئی رحمت تو یہ پھول جاتا ہے اور اگر کبھی ان کو کوئی تکلیف پہنچ جائے ان کے اپنے ان اعمال (اور کرتوتوں) کی بناء پر جو انہوں نے خود اپنے ہاتھوں انجام دئیے ہوتے ہیں تو اس وقت یہ انسان بڑا ناشکرا ہوتا ہے 
۴۹۔۔۔     اللہ ہی کے لئے ہے بادشاہت آسمانوں کی اور زمین کی وہ پیدا فرماتا ہے جو چاہتا ہے جسے چاہتا ہے لڑکیاں دیتا ہے اور جسے چاہتا ہے لڑکے عطاء کرتا ہے 
۵۰۔۔۔     یا ان کو لڑکوں اور لڑکیوں دونوں سے نواز دیتا ہے اور جسے چاہتا ہے بانجھ کر دیتا ہے بلاشبہ وہ سب کچھ جانتا پوری قدرت والا ہے
۵۱۔۔۔     کسی بشر کا یہ مقام نہیں کہ اللہ اس سے کلام کرے مگر یا تو وحی کے طور پر یا پردے پیچھے سے یا وہ کوئی فرشتہ بھیج دے پھر وہ اس کے حکم سے القاء کرے جو کچھ کہ وہ چاہے بلاشبہ وہ بڑی ہی بلند شان والا بڑا ہی حکمت والا ہے 
۵۲۔۔۔     اور اسی طرح ہم نے آپ صلی اللہ علیہ و سلم کی طرف (اے پیغمبر !) وحی کی ایک عظیم الشان روح کی اپنے حکم سے (ورنہ) آپ صلی اللہ علیہ و سلم نہ تو یہ جانتے تھے کہ کتاب کیا ہوتی ہے اور نہ ہی ایمان (کی تفصیلات) کو مگر ہم نے بنا دیا اس روح کو ایک ایسا عظیم الشان نور جس کے ذریعے ہم ہدایت سے نوازتے ہیں اپنے بندوں میں سے جس کو چاہتے ہیں اور بلاشبہ آپ (اے پیغمبر !) راہنمائی کرتے ہیں سیدھے راستے کی
۵۳۔۔۔     یعنی اس اللہ کے راستے کی طرف جس کے لئے وہ سب کچھ ہے جو کہ آسمانوں میں ہے اور وہ سب کچھ بھی جو کہ زمین میں ہے آگاہ رہو کہ اللہ ہی کی طرف لوٹتے ہیں سب کام


تفسیر

۳۔۔  یعنی جس طرح آپ سے پہلے کے پیغمبروں کی طرف وحی کی گئی اسی طرح آج آپ کی طرف بھی اللہ تعالیٰ کی طرف سے اس سورہ کریمہ اور اس کتاب حکیم کی وحی کی جا رہی ہے۔ یعنی دونوں کا مدعا ایک ہے کہ لوگوں کو راہ حق و ہدایت کی راہنمائی کی جائے۔ ان کو ان کے مآل و انجام کے بارے میں آگاہ اور خبردار کیا جائے سو وحی بھی ایک ہی رہی ہے اور طریقہ وحی بھی ہمیشہ ایک ہی رہا ہے۔ تو پھر یہ منکرین و مکذبین آپ کی طرف سے پیش کی جانے والی اس وحی کے بارے میں اس طرح اچنبھا اور اعتراض کیوں کرتے ہیں؟ اور پھر اللہ تعالیٰ کی صفات میں سے صفت عزیز و حکیم کے حوالہ و ذکر سے ایک تو اس حقیقت کو واضح فرما دیا گیا کہ عزت و حکمت کا سرچشمہ اب یہی اور صرف یہی کتاب عزیز و حکیم ہے۔ پس جو لوگ اس کے منکر و مکذب ہیں وہ سچی عزت اور حقیقی حکمت سے بہر حال محروم ہیں اور دوسری طرف اس سے اس حقیقت کو واضح فرما دیا گیا کہ جو لوگ اس کے نازل کردہ اس کلام حکمت نظام کی تکذیب اور اس کا انکار کریں گے وہ اس کی گرفت و پکڑ سے نہیں بچ سکیں گے کہ وہ بڑا ہی عزیز اور زبردست ہے کسی کی جان نہیں کہ اس کی راہ میں حائل اور مزاحم ہو سکے۔ یا اس کی گرفت و پکڑ سے بھاگ سکے۔ لیکن وہ اگر فوراً پکڑتا نہیں تو اس سے کسی کو دھوکے میں نہیں پڑنا چاہئیے کہ یہ اس کی حکمت کا تقاضا ہے کہ وہ بڑا ہی حکیم بھی ہے، سبحانہ و تعالیٰ۔
۶۔۔  اس آیت کریمہ میں ایک طرف تو مشرکین کو سخت قسم کی تہدید و وعید ہے، کہ جن لوگوں نے اس قسم کے واضح دلائل کے باوجود اللہ وحدہٗ لاشریک کے سوا دوسرے کارساز بنا رکھے ہیں، اور وہ تمام تر تنبیہ و تذکیر کے باوجود اپنی ضد سے باز نہیں آ رہے، تو ان کو اس حقیقت سے آگاہ رہنا چاہیئے، کہ وہ سب اللہ کی نگاہ میں ہیں اللہ پوری طرح ان کی نگرانی کر رہا ہے، کہ جونہی وہ اپنی مہلت پوری کر لیں وہ ان کو اپنے پنجہ قہر و غضب میں گرفتار کر لے۔ اور دوسری طرف اس میں پیغمبر کے لئے تسلی ہے کہ آپ ان کے ذمہ دار نہیں ہیں کہ ان کو راہِ راست پر ڈال کر ہی چھوڑیں۔ یہ کام نہ آپ کے بس میں ہے، اور نہ ہی یہ آپ کی ذمہ داری ہے، آپ کے ذمے تو صرف تبلیغ حق کی ذمہ داری ہے، اور بس، اور وہ آپ نے پوری کر دی۔ اس کے بعد آپ کا ذمہ فارغ ہو گیا، اور اس کے بعد ان کے معاملہ ہمارے ذمے ہے، اور ان کا حساب ہم خود لیں گے اِنْ عَلَیْکَ اِلاَّ الْبَلَاغُ وَعَلَیْنَا الْحِسَابُ۔
۷۔۔  اس آیت کریمہ میں یوم الجمع سے مراد ہے قیامت کا وہ یوم عظیم جس میں سب دنیا کو اکٹھا کیا جائے گا سو اس سے انذارِ عام کے بعد انذارِ خاص کا ذکر فرمایا گیا ہے، اور قیامت کے دن کو یوم الجمع کے لفظ سے تعبیر کرنے میں اس اہم حقیقت کی تذکیر و یاد دہانی ہے کہ قیامت کے اس یوم حساب میں اللہ تعالیٰ اولین وآخرین سب کو جمع فرمائے گا۔ جیسا کہ دوسرے مقام پر ارشاد فرمایا گیا۔ قُلْ اِنَّ الْاَوَّلِیْنَ وَالْاٰخَرِیْنَ۔ لَمَجْمُوْعُوْنَ اِلیٰ مِیْقَاتٍ یَوْمٍ مَّعْلُوْمٍ (الواقعۃ۔۴٩۔۵٠) سو اس یوم عظیم میں اللہ تعالیٰ بلا استثناء سب کو اکٹھا کرے گا۔ عابدوں کو بھی اور انکے معبودوں کو بھی لیڈروں کو بھی اور ان کے پیروؤں کو بھی، حضرات انبیاء و رسل کو بھی، اور ان کے ساتھیوں کو بھی، کفار و مشرکین کو بھی اور ان کے حمایتیوں کو بھی۔ اور پھر وہ سب کی موجودگی میں، اور بھری عدالت میں، فیصلہ فرمائے گا کہ اللہ کے دین کے معاملے میں کس نے کیا کردار ادا کیا۔ کس نے حق کا ساتھ دیا، اور کس نے باطل کی حمایت کی۔ کس نے حق کے بارے میں اختلاف کیا، اس میں فساد ڈالا، اور کس نے اس کی وحدت و پاکیزگی کو قائم رکھنے کی کوشش کی، اور اس کے لئے قربانی پیش کی۔ اور اس کے نتیجے میں کون انعام کا مستحق ٹھہرے گا، اور کون سزا کا حقدار قرار پائے گا، اور یہ کہ کس کو کتنا اور کیا انعام دیا جائے، اور کس کو اس کے جرم کی کتنی اور کیا سزا دی جائے، اسی کے مطابق اس عدالت کبریٰ میں آخری اور کامل فیصلہ کیا جائے گا جو کہ کامل عدل و انصاف پر مبنی ہو گا جس کے مطابق اور اس کے نتیجے میں ایک گروہ جنت میں داخل ہو گا۔ جو وہاں کی سدا بہارا نعمتوں سے ہمیشہ ہمیشہ کے لئے مستفید و فیضیاب ہوتا رہے گا۔ اور یہ اہل ایمان و یقین کا گروہ ہو گا، اللہ تعالیٰ ہمیں انہی میں سے کرے، اور محض اپنے فضل و کرم سے کرے، جبکہ دوسرا گروہ دوزخ میں داخل ہو گا، جو وہاں پر اپنے کئے کرائے کا بھگتان بھگتا رہے گا، والعیاذباللہ، اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے، آمین، تاکہ اس طرح عدل و انصاف کے تقاضے پورے ہوں، اور بدرجہ تمام و کمال، اور اپنی آخری شکل میں پورے ہوں، سو اس یوم عظیم اور اس کے تقاضوں کو یاد رکھنا اور ہمیشہ اور ہر مرحلے پر یاد رکھنا عقل و نقل دونوں کا تقاضا ہے، اور اس سے غفلت و لاپرواہی برتنا خساروں کا خسارہ ہے۔ والعیاذ باللہ العظیم، اللہ تعالیٰ ہمیشہ اور ہر حال میں اپنی رضا کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے، آمین ثم آمین،
۱۱۔۔  سو جب آسمانوں اور زمین کی اس حکمتوں اور نعمتوں بھری کائنات کو بھی اسی وحدہٗ لاشریک نے پیدا کیا۔ اور انسانوں اور چوپایوں کے جوڑوں کو بھی اسی نے وجود بخشا۔ اور ان سب کو ایک ایسے پُر حکمت نوعی نظام سے مربوط کر دیا جس سے یہ سب آگے نہایت پُر حکمت طریقے سے، اور اپنی نوعی خصوصیات کے ساتھ، آگے پھلتے پھولتے جا رہے ہیں اور ان میں سے کسی بھی چیز میں اور کسی کا بھی نہ کوئی عمل دخل ہے، اور نہ کسی بھی طرح کا کوئی اشتراک، اور ساجھے داری، تو پھر معبودِ برحق بھی وہی وحدہٗ ہے اور ہر قسم کی عبادت و بندگی اسی کا اور صرف اسی وحدہٗ لاشریک کا حق ہے اور یہ کہ اس جیسی کوئی چیز نہ ہے نہ ہو سکتی ہے، اور وہی ہے جو ہر کسی کی سنتا اور سب کچھ دیکھتا ہے سو جب اس کی قدرت بھی بے مثال و لازوال ہے، اور اس کا علم بھی کامل اور سب پر محیط ہے، تو پھر ہر قسم کی عبادت و بندگی بھی اسی کا حق ہے، اور ہر کسی اور ہر قسم کی حاجت روائی اور مشکل کشائی بھی وہی کرتا ہے تو پھر اس کے سوا اور کسی کے آگے دست سوال دراز کرنے یا اس کے لئے وسیلے اور واسطے گھڑنے کی ضرورت ہی کیا ہو سکتی ہے؟ سبحانہ و تعالیٰ۔
۱۳۔۔  سو اس سے اس دین کا بھی ذکر و بیان فرما دیا گیا جس کی تعلیم و تلقین ان انبیائے کرام کو فرمائی گئی تھی اور اس ہدایت کا بھی جو اس دین کے متعلق ان انبیائے کرام کے پیروؤں کو فرمائی گئی، پس دین سے مراد ہے اللہ کا دین اور اللہ تعالیٰ کا دین ہمیشہ سے اسلام ہی رہا، جو کہ دین فطرت اور اس پوری کائنات کا دین ہے اور جو کہ شروع سے ایک ہی دین رہا ہے، اور جو کہ اللہ تعالیٰ کے یہاں مقبول و معتبر اور پسندیدہ دین ہے، جیسا کہ دوسرے مقام پر ارشاد فرمایا گیا اِنَّ الدِّیْنَ عِنْدَ اللّٰہِ الْاِسْلَامُ یعنی دین تو اللہ تعالیٰ کے یہاں اسلام ہی ہے۔ یہی وہ دین حنیف ہے جو اللہ تعالیٰ نے حضرت نوح بلکہ اس سے بھی پہلے حضرت آدم کو دیا، اور یہی خاتم الانبیاء حضرت محمد صلی اللہ علیہ و سلم کو دیا گیا، اس کے مبادی اور اساسات شروع سے لے کر آخر تک سب ہمیشہ ایک ہی رہی ہیں۔ اور اس کی اصل الاصول اور اہم بنیاد توحید خداوندی ہے، فرق اگر ہوا ہے تو جزئیات اور فروع میں ہوا ہے جس کو قرآن حکیم نے شریعۃ اور منہاج کے الفاظ سے تعبیر فرمایا ہے، اور اس دین سے متعلق امتوں کو یہ ہدایت فرمائی گئی کہ اس کو قائم رکھنا اور اس میں اختلاف اور تفرق نہ برپا کرنا، اسی اصولی اور بنیادی ہدایت کو دوسرے مقام پر اس طرح بیان فرمایا گیا ہے وَاعْتَصِمُوْا بِحَبْلِ اللّٰہِ جَمِیْعًا وَّلَا تَفَرَّقُوْا (اٰل عمران۔۱٠۳) یعنی تم لوگ سب مل کر اللہ کی رسی کو مضبوطی سے پکڑنا، اور باہم متفرق نہ ہونا۔ اور قائم رکھنے سے مراد ہے کہ اس کی تعلیمات کو سچائی سے مانا اور اپنایا جائے اور ان پر دیانتداری اور راست بازی سے عمل کیا جائے۔ یہاں پر حضرات انبیائے کرام کا حوالہ اس طرح دیا گیا کہ سب سے پہلے اس سلسلہ مطہرہ کی ابتدائی اور آخری کڑی کا ذکر فرمایا گیا، یعنی حضرت نوح اور خاتم الانبیاء حضرت محمد صلی اللہ علیہ و سلم، اور پھر بیج کے انبیائے کرام میں سے تین جلیل القدر نبیوں کا ذکر فرمایا گیا، یعنی حضرت ابراہیم، حضرت موسیٰ، اور حضرت عیسیٰ علیہم الصلوٰۃ والسلام، کیونکہ ان تینوں کی پیروی کے دعویدار اس وقت بھی دنیا میں موجود تھے، اور آج بھی ہیں، اس طرح حضرات انبیائے کرام کی پوری تاریخ کی طرف بھی ارشاد فرما دیا گیا اور ان کی امتوں کی طرف بھی۔ و الحمدللہ جل وعلا،
۱۵۔۔  سو دین حق اور اس کے تقاضوں کی وضاحت کے بعد اس سے پیغمبر کو اس بارے بطورِ خلاصہ خاص ہدایات فرمائی گئی ہیں۔ جن میں سے پہلی اور سب سے اولین ہدایت یہ ہے کہ آپ اسی دین حق کے لئے دنیا کو دعوت دیتے رہیں، کہ دین حق جو کہ تقاضائے فطرت اور تمام انبیاء و رسل کا دین ہے، وہ بہر حال یہی دین ہے پس مخالفین جو منکرین جتنا بھی زور لگائیں ان کی پرواہ نہیں کرنا بلکہ آپ اسی راہ حق و ہدایت پر مستقیم و ثابت قدم رہیں جس کا آپ کو حکم کیا گیا ہے، اور یہ کہ اس راہ حق سے ہٹ کر ان لوگوں کی خواہشات کی پیروی نہیں کرنا، کہ جن باتوں کو یہ لوگ دین اور نیکی کے نام سے کرتے ہیں، وہ دراصل ان کی اپنی خواہشات ہیں جن کو ان لوگوں نے ایسے خوشنما ناموں سے اپنا رکھا ہے۔ اور ان سے صاف طور پر کہہ دو کہ میں تو بہر حال اسی کتاب پر ایمان رکھتا ہوں جس کو اللہ تعالیٰ نے نازل فرمایا ہے کہ صدق و صواب اور حق و ہدایت کی راہ وہی اور صرف وہی ہے جس کی تعلیم و تلقین اس کتاب حکیم میں فرمائی گئی ہے، کوئی مانے یا نہ مانے، تسلیم کرے یا نہ کرے حق اور صدق بہر حال یہی اور صرف یہی ہے، اس لئے اس سے ہٹ کر تمہاری خواہشات کی پیروی کرنا مجھ سے ممکن نہیں، ہو اور یہ کہ مجھے اسی بات کا حکم ہوا ہے کہ میں تمہارے درمیان عدل و انصاف قائم کروں کہ عدل و انصاف کو قائم کرنا دین حنیف کے مطالب جلیلہ میں سے ایک اہم مطلب ہے، کہ اللہ تعالیٰ کی یہ پوری کائنات عدل و قسط کے تقاضوں ہی پر قائم، اور باقی ہے، اس لئے اللہ تعالیٰ کے بندوں سے بھی، یہی مطلوب ہے کہ وہ بھی اپنے معاملات میں عدل و انصاف ہی سے کام لیں، اور اس کی واحد راہ اسی کتاب الٰہی کی تعلیمات مقدسہ کی اتباع اور پیروی ہے، پس تم لوگ مجھ سے کبھی اس بات کی توقع نہیں رکھنا کہ میں اس راہ حق سے ہٹ کر تمہاری خواہشات کی پیروی کر سکتا ہوں بلکہ اس کے برعکس تم لوگ مجھ سے یہی جاننے کی کوشش کرو کہ تم میں سے کس کے ساتھ حق کتنا ہے اور باطل کتنا؟ اور یہ کہ اللہ تعالیٰ کا اتارا ہوا سچا خالص اور بے آمیز دین کیا ہے اور یہ حقیقت بھی ہمیشہ تم لوگوں کے سامنے واضح رہنی چاہیئے، کہ اللہ ہی رب ہے ہمارا بھی اور وہی رب ہے تمہارا بھی، اسی کے حضور ہم اور تم سب کی پیشی ہونی ہے، اس کے سوا نہ کوئی مولیٰ و مرجع ہے، نہ ہو سکتا ہے۔ اور یہ بات بھی تمہارے سامنے واضح رہنی چاہئیے کہ ہم اپنے اعمال کے ذمہ دار ہوں گے، اور تم لوگ اپنے اعمال کے ذمہ دار ہوؤ گے، ہمارے ذمے حق و ہدایت کا پیغام پہنچانا تھا اور وہ ہم نے کر دیا۔ اور اس طرح ہم اپنی ذمہ داری سے سبکدوش ہو گئے۔ اب آگے اس حق و ہدایت کو قبول کرنے اور اپنانے کی ذمہ داری تمہاری ہے۔ اسی مضمون کو سورہ یونس میں اس طرح بیان فرمایا گیا ہے وَاِنْ کَذَّبُوْکَ فَقُلْ لِّیْ عَمَلِیْ وَلَکُمْ عَمَلُکُمْ اَنْتُمْ بِرِیْؤْنَ مِمَّا اَعْمَلُ وانابریء مما تعملون(سورہ یونس۔۴۱) آخر میں لَا حُجَّۃَ بَینَنَا وَبَیْنَکُمْ سے ایسے ہٹ دھرموں کو آخری جواب دیا گیا کہ اگر اس قدر توضیح و تفصیل اور رد و قد کے باوجود اگر تم لوگوں کو ہماری بات سمجھ میں نہیں آ رہی۔ اور تم لوگ حق بات سننے اور ماننے کو تیار نہیں ہوتے، تو اب مزید طول کلام اور بحث مباحثہ کی ضرورت نہیں۔ اب ہمارا تمہارا معاملہ اللہ کے حوالے، وہی ہم سب کو اکٹھا کر کے ہمارے درمیان فیصلہ فرمائے گا۔ اور اس حقیقت کو یاد رکھو کہ سب کا لوٹنا اسی کی طرف ہے، سبحانہ و تعالیٰ، اور بہر حال لوٹتا ہے، اور حال پر ہر کسی نے اپنے زندگی بھر کے کئے کرائے کا حساب دینا، اور اس کا پھل پانا ہے، اور وہاں پر انسان کو اپنا ایمان و عمل ہی کام آ سکے گا، پس ہر کوئی دیکھ لے کہ وہ وہاں کے لئے کیا سامان کر رہا ہے وَلَتَنْظُرْ نَفْسٌ مَّاقَدَّمَتْ لِغَدٍ وَّاتَّقُواللّٰہَ، وباللہ التوفیق لمایُحِبُّ و یرید، وعلیٰ مایُحِبُّ و یرید،
۱۸۔۔  ایسی دور کی گمراہی میں جہاں سے ان کی واپسی کی پھر کوئی صورت ممکن نہیں، سو قیامت کا انکار اور اس کے بارے میں شک کرنا، اور خواہ مخواہ کی حجت بازی سے کام لینا محرومیوں کی محرومی ہے، کہ اس کے بعد آدمی ایسا غافل اور لا پرواہ ہو جاتا ہے کہ حق بات سننے اور ماننے کو تیار ہی نہیں ہوتا۔ یہاں تک کہ ایسے لوگوں کی فرصت حیات یونہی غفلت و لاپرواہی میں تمام ہو جاتی ہے اور یہ اپنے انجام کو پہنچ کر رہتے ہیں اور ان کی آنکھیں اسی وقت کھلتی ہیں جبکہ کسب و عمل کا موقع ان کے ہاتھ سے نکل چکا ہوتا ہے اور اس وقت ایسے لوگ خوب سنتے اور مانتے ہیں، مگر بے وقت کے ان کے اس سننے اور ماننے کا کوئی فائدہ ان کو بہر حال نہیں ہو سکتا، بلکہ اس وقت ہر ایک کا انجام اس کے سامنے آ چکا ہوتا ہے، جس سے کسی کے لئے کسی مفر اور گریز و فرار کی کوئی گنجائش نہیں ہوتی اور اس وقت ایسے لوگ ہمیشہ کے خسارے میں مبتلا ہو کر رہتے ہیں۔ والعیاذُ باللہ العظیم،
۱۹۔۔  سو اس سے ایک تو اس حقیقت کو واضح فرما دیا گیا کہ اللہ تعالیٰ اپنے بندوں پر بڑا ہی مہربان ہے۔ اسی لئے وہ ان کو اپنی رحمت سے نوازنے میں سبقت کرتا ہے۔ ان پر عذاب نازل کرنے میں جلدی نہیں کرتا۔ اسی لئے وہ نا فرمانوں کو ان کی نافرمانی کے باوجود فوراً نہیں پکڑنا۔ بلکہ ان کو ڈھیل پر ڈھیل دئے جاتا ہے۔ اور ان کے معاصی و ذنوب کے باوجود ان کو روزی دیتا ہے۔ تاکہ اگر وہ چاہیں تو اس فرصت و مہلت سے فائدہ اٹھا کر توبہ و اصلاح کر لیں۔ اور اس طرح اپنے اس رب رحمان و رحیم کی رحمت و عنایت کے سائے میں پھر سے لوٹ آئیں۔ اور اس کے برعکس جو اس سب کے باوجود ہوش کے ناخن نہ لیں، اور راہ راست پر نہ آئیں، وہ اپنے اس انجام کو پہنچ کر رہیں جس کا مستحق انہوں نے اپنے آپ کو بنا لیا ہوتا ہے، تاکہ اس طرح عدل و انصاف کے تقاضے پورے ہو سکیں۔ اور ہر کسی کو اس کے کئے کرائے کا پورا پورا صلہ و بدلہ مل سکے۔
۲۰۔۔  سو اس سے اس اہم اور بنیادی حقیقت کو واضح فرما دیا گیا کہ انسان کے اپنے مال اور انجام کا اصل دارومدار اس کے اپنے ارادے اور نیت پر ہے۔ پس جو لوگ آخرت کی کھیتی چاہتے اور اسی کو اپنا اصل مقصد بناتے ہیں۔ اللہ تعالیٰ ان کو دنیا میں اپنے رزق و فضل میں سے جو کچھ دینا چاہتا ہے وہ بھی دیتا ہے اور ان کی آخرت کی کھیتی میں بھی افزونی اور برکت دیتا ہے، اور اس کے برعکس جو لوگ دنیاوی زندگی ہی اس کو اپنا منتہائے مقصود بنا لیتے ہیں، ان کو دنیاوی زندگی میں وہی کچھ ملتا ہے جو اللہ تعالیٰ کو منظور ہوتا ہے، لیکن آخرت میں ایسوں کے لئے کوئی حصہ نہیں ہوتا۔ کیونکہ آخرت کی انہوں نے نیت کی ہی نہیں ہوتی۔ اس لئے وہاں پر ان کے لئے دوزخ کی آگ ہی ہو گی، جس میں ان کو ذلیل و خوار ہو کر داخل ہونا ہو گا۔ جیسا کہ سورہ بنی اسرائیل کی آیت نمبر۱٨ تا ۲٠ میں اس کی تفصیل اور تصریح فرمائی گئی ہے، سو عقل و نقل کا تقاضا ہے کہ آخرت ہی کو اپنا اصل مقصد اور حقیقی نصب العین بنایا جائے، کہ وہیں کی زندگی اصل حقیقی اور اَبَدی زندگی ہے اور دنیاوی زندگی کے بارے میں کفایت اور ضرورت ہی پر اکتفاء کرے، دنیا کے لئے بقدر کفایت و ضرورت محنت کرے، اور اصل محنت اپنی آخرت کے لئے کرے، یہی صحت و سلامتی کی راہ، اور عقل سلیم اور فطرت مستقیم کا تقاضا اور دارین کی سعادت وسرخروئی سے سرفرازی کا ذریعہ و وسیلہ ہے، وباللہ التوفیق لما یحب و یرید، وعلیٰ ما یحب و یرید،
۲۳۔۔  یعنی میری یہ ساری محنت و مشقت، تگ و دو۔ اور دوڑ دھوپ، خود تم ہی لوگوں کے بھلے کے لئے ہے۔ میری ان تمام سرگرمیوں اور بے قراریوں کا محور و مرکز، اور ان کی اصل غرض و غایت، اور بنیادی مقصد یہ ہے کہ میں اس حق قربت و قرابت سے سبکدوش ہو سکوں، جو میرے اور تمہارے درمیان ہے تم لوگ میری قوم قبیلے اور میرے خاندان کے لوگ ہو۔ اس لئے میں اپنے اوپر یہ حق سمجھتا ہوں کہ حق و ہدایت اور علم و آگہی کی جس دولت سے مجھے سرفراز فرمایا گیا ہے، اس سے میں تم لوگوں کو بھی سرفراز و فیضیاب کروں، اور سب سے پہلے تم لوگوں کو اس سے آگاہ کروں، اور جس رحمت کی منادی سب دنیا کے لئے کرنے کی ذمہ داری مجھ پر ڈالی گئی ہے، اس میں سب سے پہلے میں تم لوگوں کو شریک کروں، اور یہ اس لئے کہ حضرات انبیاء و رسل کی سنت ہمیشہ سے یہی رہی ہے کہ انہوں نے اپنی دعوت کا آغاز اپنے خاندان اور قبیلے ہی سے کیا ہے، جب تک ان لوگوں نے اپنے عناد اور ہٹ دھرمی کی بناء پر ان حضرات کو مایوس نہیں کر دیا، اس وقت تک انہوں نے ان سے توجہ نہیں ہٹائی۔ اور اسی سنت انبیاء و رسل کے مطابق حضرت امام الانبیاء علیہ وعلیہم الصلوٰۃ والسلام کو اول اول صاف اور صریح طور پر یہ ہدایت فرمائی گئی وَاَنْذِرْ عَشِیْرَتَکَ الْاَقْرَبِیْنَ (الشعراء۲۱۴) یعنی آپ اپنے قریبی خاندان والوں کو خبردار کرو۔ اور آپ کے یہ قریبی قریش ہی تھے، جو پوری عرب دنیا میں ایک خاص اثر اور مقام رکھے تھے، آپ صلی اللہ علیہ و سلم نے ان سب کو سب سے پہلے خبردار کیا، اور خبردار کرتے ہی رہے، جب تک کہ انہوں نے اپنی تعدی اور ہٹ دھرمی سے آپ کو مایوس نہیں کر دیا۔ اور بالآخر جب نوبت اس حد تک پہنچ گئی کہ انہوں نے اپنی ہٹ دھرمی کی بناء پر حق کو سننے ماننے سے انکار ہی کی ٹھان لی۔ اور اس سے بھی بڑھ کر وہ اپنی بدبختی میں اس حد تک آگے بڑھ گئے کہ پیغمبر کے قتل اور اخراج تک کے مشورے کرنے لگے، تو آپ نے اللہ تعالیٰ کے حکم و ارشاد سے مکہ مکرمہ سے مدینہ منورہ کی طرف ہجرت فرمائی۔ نیز مودت فی القربی یعنی رشتہ داری کی محبت میں یہ بات بھی داخل اور شامل ہے کہ میرے اور تمہارے درمیان قرابت و رشتہ داری کا جو تعلق ہے تم لوگ کم از کم اس کا تو لحاظ کرو، کہ یہ تقاضائے عقل و فطرت ہے، یعنی چاہیے تو یہ تھا کہ حق و ہدایت کی جو دعوت میں تم لوگوں کے سامنے پیش کر رہا ہوں، تم دل و جان سے اس کو اپنا لیتے، اور اس طرح تم خود اپنے لئے دارین کی سعادت و سرخروئی سے سرفرازی کا سامان کرتے، لیکن اس کی توفیق اگر تم لوگوں نہیں ملی تو کم از کم تم اس رشتہ داری کا تو پاس و لحاظ کرتے جو میرے اور تمہارے درمیان ہم قوم اور ہم قبیلہ ہونے کے اعتبار سے پائی جاتی ہے، یہ ظلم و ستم تم نہ کرو کہ پورے عرب میں سب سے بڑھ کر تم ہی لوگ میرے دشمن بن جاؤ، اور میرے درپے آزار ہو جاؤ، سو اس طرح اس ارشاد سے ان منکرین و مکذبین کے دلوں پر دستک دی گئی ہے تاکہ وہ اپنی اس روش تکذیب و انکار سے باز آئیں، اور اپنے معاندانہ رویے کے بارے میں کچھ تو سوچیں سو یہ اس آیت کریمہ کا واضح اور متبادر مفہوم ہے اور یہی مروی و منقول ہے حضرت مجاہد، عکرمہ، قتادہ، سدی، اور عطاء بن دینار جیسے اکابر مفسرین کرام سے، اور یہی تفسیر ابن عباس کی ہے، جسے بکثرت راویوں کے حوالے سے امام احمد بخاری مسلم، اور ترمذی وغیرہ حضرت نے نقل کیا ہے۔ سو تعجب ہوتا ہے کہ اس سب کے باوجود ہمارے اس دور کے بعض مفسرین کرام نے اس قول و احتمال کو ضعیف قرار دیا ہے، اور پھر اس کے لئے انہوں نے جو دلیل بیان کی وہ بذات خود بے بنیاد اور بالکل بودی اور کمزور ہے۔ والعیاذُ باللہ من کل زیغِ و ضلال،
۲۹۔۔  سو آسمانوں اور زمین کی یہ حکمتوں اور عبرتوں بھری کائنات اور اس کی تخلیق و تکوین حضرت حق جَلَّ مَجْدُہٗ کی قدرت و حکمت اور اس کی رحمت و عنایت اور اس کی وحدانیت و یکتائی کے عظیم الشان دلائل اور نشانیوں میں سے ایک عظیم الشان دلیل اور نشانی ہے، اور فِیِہِمَا کی ضمیر تثنیہ میں اس حقیقت کی طرف بھی اشارہ پایا جاتا ہے کہ زندگی صرف کرہ ارضی ہی میں نہیں بلکہ آسمانوں میں بھی پائی جاتی ہے اب اس کی تفصیلات کیا ہیں تو اس کا علم حضرت خالق ہی کو ہے سبحانہ و تعالیٰ نیز اس میں اس حقیقت کو بھی واضح فرما دیا گیا کہ وہ ان سب کو جب چاہے گا جمع کرنے پر بھی قادر ہے۔ کیونکہ جب وہ ان کے بکھیرنے پھیلانے پر قادر ہے تو ان کے سمیٹنے اور جمع کرنے پر کیوں قادر نہیں ہو گا؟ پس وہ ان سب کو ضرور جمع کرے گا، اور یہ ایک عام قاعدہ اور محسوس و مبصر حقیقت ہے کہ جو کسان اپنے کھیت میں تخم ریزی کرتا اور بیچ کو بکھیرتا پھیلاتا ہے، وہ اس کو ضائع کرنے کے لئے نہیں بکھیرتا پھیلاتا، بلکہ وہ اس کے حاصل کو ایک دن جمع بھی کرتا ہے اور اس کے لئے اس کو کسی طرح کی کوئی زحمت نہیں پیش آتی۔
۳۱۔۔  سو اس سے اس قانون مجازات کی طرف اشارہ فرمایا گیا ہے جس کے مظاہر اس دنیا میں جا بجا۔ اور شب و روز کے ہر حصے میں، طرح طرح سے رونما ہوتے رہتے ہیں، سو ارشاد فرمایا گیا کہ اس دنیا میں تم لوگوں کو جو بھی کوئی مصیبت اور پریشانی پیش آتی ہے وہ خود تمہارے اپنے ہی کئے کرائے کے نتیجے میں پیش آتی ہے اور تمہاری بہت سی بد عملیوں سے تو وہ درگزر فرماتا ہے، ورنہ تم اس دنیا میں ایک لمحہ بھی باقی نہ رہ سکو۔ سو ان میں تم لوگوں کے لئے تنبیہ و تذکیر کا بڑا سامان ہے کہ یہ دنیا کوئی بازیچہ اطفال نہیں، بلکہ اس میں ایک بڑا ہی پُر حکمت قانون مجازات رائج اور نافذ العمل ہے۔ سو اس میں تم لوگوں کے لئے یہ عظیم الشان درس عبرت و بصیرت ہے کہ اس کائنات کا خالق و مالک سزا و جزا دینے والا بھی ہے کہ یہ اس کے قانون عدل و انصاف کا تقاضا ہے، سو اس کا لازمی نتیجہ ہے کہ وہ ایک دن تم سب کو جمع کرے تاکہ تم سب کا مواخذہ ہو، اور ہر کسی کو اس کے زندگی بھر کے کئے کرائے کا پورا پورا صلہ و بدلہ ملے۔ تاکہ اس طرح عدل و انصاف کے تقاضے پورے ہوں، اور بہ تمام و کمال پورے ہوں سو وہی دن قیامت کا یوم عظیم ہے جو کہ فصل و تمیز کا دن ہو گا، پس تم لوگوں کو آج جو ڈھیل ملی ہوئی ہے اس سے کبھی اس غلط فہمی میں نہ پڑنا کہ یہ ڈھیل ہمیشہ رہے گی۔ اور یہ کہ حضرت حق جَلَّ مَجْدَہٗ کو تمہارے خیر و شر سے کوئی تعلق نہیں۔ اور تم لوگ ہمیشہ اسی طرح دندناتے پھرو گے۔ سو نہیں ایسا نہیں اور ہرگز نہیں، بلکہ اس کی اصل وجہ یہ ہے کہ اس نے کامل جزا و سزا کے لئے ایک خاص دن کو مقرر فرما رکھا ہے اور وہ یوم الفصل اپنے وقت پر بہر حال آ کر رہے گا۔ اور اس کے آنے کا وقت اس دنیاوی زندگی کے بعد ہے کیونکہ دنیا کی یہ زندگی کسب و عمل اور ابتلاء و آزمائش کا موقع ہے، نہ کہ جزا و سزا، اور بدلہ و انعام کا۔ جبکہ آخرت کا وہ جہاں جزا و سزا اور بدلہ و انعام کا جہاں ہوں گا۔ اور وَمَاکُنْتُمْ بِمُعْجِریْنَ فِی الْاَرْضِ سے اس حقیقت کو واضح فرما دیا گیا کہ جب اس زمین میں تم پر اللہ تعالیٰ کی طرف سے کوئی آفت نازل ہوتی ہے تو تم کسی بھی طرح اس کے قابو سے نہیں نکل سکتے اور نہ ہی ایسے موقع پر تمہارا اللہ کے مقابلے میں کوئی یار و مددگار ہو سکتا ہے تو یہ اس بات کی دلیل ہے کہ اس طرح آسمان میں بھی اور قیامت کے دن میں بھی تمہارا کوئی ایسا شریک و شفیع اور یار و مددگار نہیں ہو سکتا، جو تمہیں اللہ کی گرفت و پکڑ سے بچا سکے۔ یا تمہاری کچھ بھی حمایت اور مدد کر سکے۔ یہاں پر یہ حقیقت بھی واضح رہنی چاہئیے کہ یہ خطاب کفار سے ہے، جن کو اس دنیا میں جو تکلیفیں اور مصیبتیں پیش آتی ہیں وہ سب ان کے اپنے اعمال کی پاداش اور انہی کا نتیجہ ہوتی ہیں جس سے یہ حقیقت واضح ہو جاتی ہے کہ اس کائنات کا خالق و مالک جز و سزا دینے والا ہے، اس لئے وہ ایک ایسا یوم جزا وسزا بپا کرے گا جس میں ہر کسی کو اس کے کئے کرائے کا پورا پورا صلہ اور بدلہ ملے گا، اور اس میں ایسے تمام مجرمین کو ان کے جرائم کی پوری سزا ملے گی، جن سے وہ مالک الملک اس دنیا میں در گز فرما رہا ہے۔ اس آیت کریمہ کا تعلق حضرات انبیاء و رسل اور صدیقین و صالحین سے نہیں ہے۔ ان کو دنیا میں جو مصائب پیش آتے ہیں وہ ان کے اعمال کی سزا کے طور پر نہیں ہوتے۔ بلکہ ابتلاء و آزمائش کے طور پر ہوتے ہیں جن سے مقصود انکے صبر و استقامت کا امتحان ہوتا ہے، جس سے ان کو بلندی مراتب و درجات سے نوازا جاتا ہے، جیسا کہ صحیح احادیث میں اس حقیقت کو طرح طرح سے واضح فرمایا گیا ہے۔ مثلاً صحیح بخاری و مسلم وغیرہ کی ایک روایت میں وارد ہے کہ نبی اکرم صلی اللہ علیہ و سلم ارشاد فرمایا مَایُصِیْبُ الْمُسْلِمَ مِنْ نَصَبٍ وَّلَا وَصَبٍ وَّلَاہَمٍّ وَلَا حَزَنٍ وَلَا اَذًی وَلَا غَمٍّ حتّی الشوکۃ یُشاکُہَا اِلاَّ کَفَّرَ اللّٰہُ بِہَا مِنْ خَطایاًہُ۔ یعنی مسلمان کو جو بھی کوئی رنج یا دکھ۔ یا فکر  یا غم، یا تکلیف یا پریشانی، پیش آتی ہے۔ یہاں تک کہ اس کو جو کانٹا بھی چبھتا ہے اس کے ذریعے اللہ تعالیٰ ان کی خطاؤں کو مٹاتا ہے سو اہل ایمان کی مصیبتوں اور تکلیفوں کا معاملہ الگ ہے۔ و الحمدللہ جل وعلا، بکل حال من الاحوال۔
۳۴۔۔  سو اس سے قدرت کے بعض عظیم الشان مظاہر سے درس عبرت و بصیرت لینے کی تعلیم و تلقین فرمائی گئی ہے کہ دیکھو قدرت کا یہ کس قدر عظیم الشان کرشمہ ہے کہ پہاڑوں جیسے عظیم الشان اور دیو ہیکل جہاز سمندر کے سینے کو چیرتے ہوئے اس پر دوڑتے ہیں، ورنہ وہ اگر چاہے تو ہوا کو روک دے تو یہ اس کی پشت پر ہی کھڑے کے کھڑے رہ جائیں، اور یا وہ ان کو ان کے مسافروں سمیت سمندر میں غرق کر دے اور کوئی ان کو بچا نہ سکے، سو اس میں بڑی بھاری نشانیاں ہیں ہر اس شخص کے لئے جو سفر زندگی میں پیش آنے والے مصائب و مشکلات میں صبر و برداشت سے کام لیتا ہے، اور نعمتوں کے ملنے پر شکر سے، بحری جہازوں سے متعلق یہ تمثیل اگرچہ بنیادی طور پر بادبانی جہازوں سے متعلق ہے، کیونکہ نزول قرآن کے زمانے میں یہی جہاز دنیا میں موجود تھے، لیکن یہی تمثیل دور حاضر کے ترقی یافتہ، اور اسٹیم و بجلی وغیرہ سے چلنے والے جہازوں پر بھی پوری طرح منطبق ہوتی ہے، کیونکہ دور حاضر کے یہ ترقی یافتہ جہاز بھی اصل میں اللہ تعالیٰ ہی کی رحمت و عنایت سے چلتے ہیں، ورنہ یہ بھی تمام تر ترقی اور قوت کے باوجود معمولی کنکر پتھر کی طرح اپنے لاؤ لشکر سمیت سمندر کی تہ میں جا بیٹھتے ہیں، یا ایک بے جان لاشے کی طرح ہو جاتے ہیں جن کو دوسرے بڑے بڑے جہازوں کے ذریعے گھسیٹ کر ساحل پر لایا جاتا ہے، جیسا کہ آئے دن اخباروں میں اس طرح کی خبریں آتی رہتی ہیں۔ چنانچہ ابھی کچھ ہی عرصہ قبل روس کی جدید ترین سائنسی آلات سے لیس ایک دیو ہیکل ایٹمی آبدوز اپنے عملے اور ایک سو اٹھارہ ماہر سائنسدانوں سمیت سمندر سے غرق ہو گئی، اور روس کی پوری دنیا سے مدد کی اپیل، اور سب کی بھرپور کوششوں کے باوجود اس کو نہ بچایا جا سکا، اور اس کے اندر کام کرنے والے روس کے وہ ماہر اور مایہ ناز سائنسدان ہمیشہ ہمیشہ کے لئے اپنے انجام کو پہنچ کر رہے،
۴۵۔۔  سو اس سے ان منکرین و مکذبین کے ہولناک انجام کی تصویر پیش فرما دی گئی، کہ یہ لوگ آج تو اپنی دنیاوی ترقی کے غرے اور تکبر کی بناء پر حق بات کو سننے اور ماننے کے لئے تیار نہیں ہوتے، اور الٹا عذاب الٰہی کا مذاق اڑا رہے ہیں، لیکن جس روز ان کو اس عذاب پر پیش کیا جائے گا تو اس روز یہ ذلت سے اپنے سر جھکائے ہوئے اس عذاب کی طرف کن اکھیوں سے دیکھ رہے ہوں گے، یعنی بالکل اسی طرح جس طرح کہ کسی گردن زدنی مجرم کو جب اس کے مقتل کی طرف لے جایا جاتا ہے، تو وہ اپنے مقتل اور جلاد کی تلوار کو کھلی اور سیدھی آنکھوں سے دیکھنے کا حوصلہ نہیں رکھتا، بلکہ خوف اور دہشت کے مارے وہ کن اکھیوں سے دیکھتا ہے، سو یہی حال حساب کے اس یوم عظیم میں ان منکروں اور متکبر بدبختوں کا ہو گا، اس وقت اہل ایمان ان لوگوں کی اس ذلت و خواری اور ہلاکت و تباہی کو دیکھ کر پکار اٹھیں گے کہ اصل اور حقیقی نامراد وہی لوگ ہیں جنہوں نے اپنے آپ کو بھی قیامت کے دن خسارے میں ڈالا، اور ساتھ ہی اپنے اہل و عیال اور تعلق داروں کو بھی۔ اپنے زور اور دباؤ سے، یا اپنی غلط تعلیم و تلقین سے۔ یہ لوگ دنیا میں اپنی دنیاوی ترقی اور کامیابی کی بناء پر تو ہم لوگوں کو خسارے میں سمجھتے تھے اور حق بات سننے اور ماننے اور اس پر کان دھرنے کے لئے تیار ہی نہیں ہوتے تھے، حالانکہ دنیا کا خسارہ کوئی خسارہ نہیں تھا۔ کہ وہاں کی ہر چیز آنی جانی اور فانی اور وقتی تھی جبکہ آخرت کے اس جہاں کا یہ خسارہ جس میں آج یہ بدبخت لوگ مبتلا ہیں اصل اور حقیقی خسارہ ہے کہ اس سے نکلنے اور خلاصی پانے کی کوئی صورت اب ان کے لئے ممکن نہیں، اب ان کو ہمیشہ اسی دائمی عذاب میں رہنا ہو گا۔ دنیا کا ہر دکھ اور سکھ تو عارضی اور فانی تھا، لیکن یہاں کا یہ عذاب اب کسی بھی طور پر ان سے ٹالا نہیں جائے گا، سو یہی ہو گا سب سے بڑا اور انتہائی ہولناک خسارہ جو کہ خسران مبین ہو گا۔ والعیاذُ باللہ العظیم،
۴۷۔۔  سو اس سے ان غافل منکرین و مکذبین کے ضمیروں کو جھنجھوڑتے ہوئے ان کو بطور زجر و تنبیہ دعوت حق کو قبول کرنے کی تعلیم و تلقین فرمائی گئی ہے، کہ تم لوگوں کے لئے اب بھی اصلاح احوال اور اپنی بگڑی بنانے کا موقع موجود ہے، اس سے فائدہ اٹھانے کے لئے اپنے رب کی دعوت کو قبول کر لو۔ اور اس طرح اپنی عاقبت بنانے کا سامان کر لو۔ قبل اس سے کہ حیات دنیا کی یہ فرصت محدود و مختصر تمہارے ہاتھ سے نکل جائے۔ اور تم لوگوں کو ہمیشہ کے عذاب اور دائمی خسارے میں مبتلا ہونا پڑے۔ کیونکہ تمہارے رب کی طرف سے جب وہ دن آ جائے گا جو اٹل ہے تو اس وقت تمہارا اس کو قبول کرنا نہ کرنا ایک برابر ہو گا، اس دن نہ تمہارے لئے کوئی پناہ ممکن ہو گی۔ اور نہ ہی تمہارے اندر اس دن کسی چیز کو رد کرنے کی کوئی طاقت ہو گی۔ بلکہ اس دن جو کچھ تمہارے سامنے آئے گا تمہیں بے چون و چرا اس کے آگے سر جھکا دینا پڑے گا۔ سو اس سے حیات دنیا کو اس فرصت محدود کی قدر و قیمت بھی واضح ہو جاتی ہے کہ آخرت کی اَبَدی زندگی کی کمائی اور وہاں کی فوز و فلاح سے سرفرازی کے لئے کوشش اور محنت کا موقع اسی میں، اور صرف اسی میں ہے، اس کے بعد اس کے لئے نہ کوئی موقع ہو گا، اور نہ کسی طرح یا کوئی امکان، جبکہ آج دنیاوی زندگی کی اس فرصت میں آخرت کی کمائی کے اس عظیم الشان اور حقیقی مقصد کے حصول اور اس سے سرفرازی کے لئے ہر قسم کے مواقع موجود ہیں، وباللہ التوفیق لما یحب و یرید،
۵۰۔۔  سو اس سے عقیدہ توحید کو اس طرح نکھار کر پیش فرما دیا گیا کہ شرک کے تمام مداخل و منافذ بند ہو جاتے ہیں، پہلی حقیقت تو اس ضمن میں یہ واضح فرمائی گئی کہ آسمانوں اور زمین کی اس پوری کائنات کی ملکیت اور بادشاہی اللہ وحدہٗ لاشریک ہی کے لئے ہے، پس جس کو جو کچھ ملا یا ملتا ہے۔ یا ملے گا، وہ سب اسی وحدہٗ لاشریک کی طرف سے ہے، اسی طرح اولاد سے نوازنے کا معاملہ بھی اسی وحدہٗ لاشریک کے قبضہ قدرت و اختیار میں ہے، وہ جو چاہے پیدا کرے۔ جس کو چاہے بیٹے دے اور جس کو چاہے بیٹیاں دے۔ اور جس کو چاہے بیٹے اور بیٹیاں دونوں سے نواز دے، اور جس کو چاہے بانجھ کر دے، وہی ہے جو پورا علم بھی رکھتا ہے، اور کامل قدرت بھی۔ پس اس کا ہر کام کمال قدرت سے ناشی اور کمال علم و حکمت پر مبنی ہوتا ہے۔ سبحانہ و تعالیٰ، تو جب اصل صورت حال یہ ہے اور اس کے کمال قدرت و حکمت کا عالم یہ ہے، اور سب کچھ اسی کی قدرت و حکمت اور عطاء و بخشش پر موقوف ہے تو پھر اس کے سوا اور کسی سے مانگنے اور اس کے آگے دست سوال دراز کرنے کی ضرورت اور تک ہی کیا ہو سکتی ہے؟ اور اسی سے یہ حقیقت بھی واضح ہو جاتی ہے کہ جب اس کی ان صفات میں کوئی اس کا شریک و سہیم نہیں تو پھر اس کی عبادت و بندگی میں کوئی اس کا شریک و سہم کس طرح ہو سکتا ہے؟ پس معبود برحق بھی وہی واہب معلق ہے، جَلَّ جلالُہٗ وَعَمَّ نَوَالُہ، اور عبادت و بندگی کی ہر قسم اور اس کی ہر شکل اسی کا اور صرف اسی کا حق ہے۔ سبحانہ و تعالیٰ۔
۵۳۔۔  سو اس سے پیغمبر کے فرض منصبی کی بھی وضاحت فرما دی گئی۔ اور اس کی عظمت شان کی بھی اور اس کے نتیجہ و انجام کی بھی سو اس سے واضح فرما دیا گیا کہ پیغمبر کا کام اور ان کا منصب اور ان کی شان صراط مستقیم یعنی اس سیدھے راستے کی راہنمائی کرنا ہے جو دارین کی سعادت و سرخروئی سے سرفرازی کی راہ، اور واحد اور عظیم الشان راہ ہے، پس آپ کا کام اس راہ کی راہنمائی کرنا اور اس کو اپنانے کی دعوت دینا، اور اس کی تعلیم و تلقین فرمانا ہے، اور بس، آگے لوگوں کو اس پر ڈال اور چلا دینا نہ آپ کے بس میں ہے، اور نہ ہی یہ آپ کی ذمہ داری ہے کہ اس کا اصل دار و مدار لوگوں کی اپنی نیت اور ان کی طلب پر ہے، اور نیت و طلب کا تعلق چونکہ انسان کے دل سے ہے، اور دلوں کا حال اللہ وحدہٗ لاشریک ہی جانتا ہے، اور وہی جان سکتا ہے، کہ کس کے دل کی نیت کیا ہے، اور کس کے باطن کی کیفیت کیا ہے، اور کون کس لائق ہے، اس لئے وہ اسی کے مطابق معاملہ اور فیصلہ فرماتا ہے، سبحانہ و تعالیٰ، پس داعی کا کام یہ ہے کہ وہ دعوت حق کا فریضہ ادا کرنے کے بعد معاملہ اسی وحدہٗ لاشریک کے حوالے کر دے، اور صراط مستقیم کی یہ عظیم الشان راہ اس اللہ تک پہچانے والی واحد راہ ہے جو آسمانوں اور زمین کی اس پوری کائنات کا خالق و مالک اور اس میں حاکم و متصرف ہے، پس اس کی اس راہ کو صدق دل سے اپنانا دارین کی سعادت و سرخروئی سے سرفرازی کا ذریعہ و وسیلہ اور واحد ذریعہ و وسیلہ ہے اور اس سے اعراض و روگردانی دارین کی ہلاکت و تباہی کا باعث، والعیاذُ باللہ العظیم۔ اور تمام امور کا رجوع بہر حال اللہ ہی کی طرف ہے اس لئے ہر کوئی دیکھ لے اور خود غور کر لے کہ وہ اس کے حضور حاضری کے لئے کیا سامان کر رہا ہے؟ وباللہ التوفیق لما یحب و یرید،

(سورۃ الزخرف ۔ سورہ نمبر ۴۳ ۔ تعداد آیات ۸۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰ مٓ
۲۔۔۔     قسم ہے اس کتاب کی جو کہ کھول کھول کر بیان والی ہے 
۳۔۔۔     ہم ہی نے اس کو بنایا ہے قرآن عربی زبان کا تاکہ تم لوگ سمجھو 
۴۔۔۔     اور بلاشبہ یہ اصل کتاب میں ثبت ہے ہمارے یہاں بڑے ہی مرتبے والی حکمت بھری کتاب ہے
۵۔۔۔     تو کیا ہم تم سے اس نصیحت کو اس لئے پھیر دیں گے کہ تم لوگ حد سے گزرنے والے ہو؟
۶۔۔۔     اور ہم نے کتنے ہی پیغمبر بھیجے (ان سے) پہلے لوگوں میں 
۷۔۔۔     مگر ان کے پاس جو بھی کوئی پیغمبر آیا تو انہوں نے اس کا مذاق ہی اڑایا 
۸۔۔۔     آخرکار ہم نے ہلاک کر ڈالا ان کو جو طاقت میں (موجودہ دور کے منکرین حق سے) کہیں بڑھ کر سخت تھے اور گزر چکیں مثالیں پہلوں کی
۹۔۔۔     اور اگر آپ صلی اللہ علیہ و سلم ان سے پوچھیں کہ کس نے پیدا کیا آسمانوں اور زمین (کی اس کائنات) کو تو یہ ضرور بالضرور یہی جواب دیں گے کہ ان سب کو اسی زبردست علم والی ہستی نے پیدا کیا ہے 
۱۰۔۔۔     جس نے بنا دیا تمہارے لئے (اپنی قدرتِ کاملہ اور حکمتِ بالغہ سے) اس زمین کو ایک عظیم الشان بچھونا اور کھول دئیے اس میں طرح طرح کے راستے تاکہ تم لوگ راہ پا سکو (اپنی منزلِ مقصود تک رسائی کی)
۱۱۔۔۔     اور جس نے اتارا آسمان سے پانی ایک خاص اندازے کے ساتھ پھر جلا اٹھایا ہم نے اس کے ذریعے مردہ (اور ویران پڑی) زمین کو اسی طرح نکالا جائے گا تم لوگوں کو (تمہاری قبروں سے)
۱۲۔۔۔     اور جس نے پیدا فرمائے (قسما قسم کے) یہ تمام جوڑے اور اس نے بنا دیں تمہارے (طرح طرح کے فائدوں کے) لئے یہ کشتیاں (اور بحری جہاز) اور پیدا کر دیئے تمہارے (طرح طرح کے منافعوں کے) لئے وہ چوپائے جن پر تم لوگ سوار ہوتے ہو
۱۳۔۔۔     تاکہ تم ٹھیک (اور آرام دہ طریق سے) بیٹھو ان کی پیٹھوں پر پھر یاد کرو اپنے رب کے ان انعامات کو جن سے اس نے تم لوگوں کو نوازا ہے (اپنے فضل و کرم سے) پھر جب تم اس پر برابر بیٹھ جاؤ اور یوں کہو کہ پاک ہے وہ ذات جس نے (اپنے کرم سے) ہمارے تابع کر دیا اس سواری کو ورنہ ہم ایسے نہ تھے کہ از خود اس کو اپنے قابو میں لے آتے 
۱۴۔۔۔     اور یقینی طور پر ہم سب کو بہر حال اپنے رب ہی کی طرف لوٹ کر جانا ہے
۱۵۔۔۔     مگر (اس سب کے باوجود) لوگوں نے اس کے کچھ بندوں کو اس کا جز بنا ڈالا واقعی انسان بڑا کھلا ناشکرا ہے 
۱۶۔۔۔     کیا اس نے اپنے لئے تو اپنی مخلوق میں سے بیٹیاں چن لیں اور تمہیں بیٹوں سے نواز دیا؟
۱۷۔۔۔     اور ان لوگوں کا اپنا حال یہ ہے کہ جب ان میں سے کسی کو اس چیز کی خوشخبری دی جاتی ہے جس کو وہ خود (خدائے) رحمان کی طرف منسوب کرتا ہے تو اس کا چہرہ سیاہ ہو جاتا ہے اور وہ کڑھنے لگتا ہے 
۱۸۔۔۔     کیا اس کے لئے تم وہ مخلوق تجویز کرتے ہو جو زیوروں (اور آسائش و زیبائش) میں پروان چڑھے ؟ اور وہ بحث و حجت میں (اپنا مدعا بھی) پوری طرح واضح نہ کر سکے ؟
۱۹۔۔۔     نیز (اسی طرح) انہوں نے فرشتوں کو جو خدائے رحمان کے بندے ہیں عورتیں قرار دے دیا کیا یہ لوگ ان کی پیدائش کے وقت وہاں موجود تھے ؟ ان کی گواہی لکھ لی جائے گی اور ان کو اس کی جواب دہی کرنا ہو گی
۲۰۔۔۔     اور کہتے ہیں کہ اگر (خدائے) رحمان چاہتا تو ہم کبھی ان کی پوجا نہ کرتے ان کو اس بارے میں کچھ علم نہیں یہ تو محض اٹکلیں دوڑاتے ہیں 
۲۱۔۔۔     کیا ہم نے ان کو اس سے پہلے کوئی کتاب دے رکھی ہے جس کو یہ تھامے بیٹھے ہیں ؟
۲۲۔۔۔     (کچھ بھی نہیں) بلکہ یہ تو بس یہی کہے جا رہے ہیں کہ ہم نے اپنے باپ دادا کو ایک طریقے پر پایا ہے اور ہم ان ہی کے نقش قدم پر چلے جا رہے ہیں 
۲۳۔۔۔     اور اسی طرح ہم نے آپ سے پہلے جس بستی میں بھی کوئی نذیر بھیجا تو اس کے خوشحال لوگوں نے یہی کہا کہ ہم نے اپنے باپ دادا کو ایک طریقے پر پایا اور ہم بھی انہی کے نقش قدم کی پیروی کئے جا رہے ہیں 
۲۴۔۔۔     پیغمبر نے کہا کیا (تم اسی ڈگر پر چلے جاؤ گے) اگرچہ میں تمہارے پاس اس سے کہیں بہتر طریقہ لے آؤں جس پر تم نے اپنے باپ دادا کو پایا ہے ؟ تو ان لوگوں نے جواب دیا کہ ہم تو بہر حال اس طریقے کے قطعی طور پر منکر ہیں جس کو دے کر تمہیں بھیجا گیا ہے 
۲۵۔۔۔     آخرکار ہم نے ان سے بدلہ لیا (تکذیب اور انکارحق کے سنگین جرم کا) پھر دیکھو کیسا ہوا انجام جھٹلانے والوں کا؟
۲۶۔۔۔     اور (وہ بھی یاد کرو کہ) جب ابراہیم نے کہا (اپنی مشرک قوم کو خطاب کرتے ہوئے) کہ میں قطعی طور پر بیزار (و بری) ہوں ان سب سے جن کی پوجا تم لوگ کر رہے ہو
۲۷۔۔۔     سوائے اس ذات کے جس نے مجھے پیدا کیا کہ بلاشبہ وہی مجھے راہ دکھائی گی
۲۸۔۔۔     اور یہی بات ابراہیم اپنے پیچھے بھی چھوڑ گئے تاکہ لوگ رجوع کرتے رہیں (حق کی طرف)
۲۹۔۔۔     (پھر بھی ان لوگوں کے کفر پر میں نے ان کو مٹایا نہیں) بلکہ میں تو برابر سامان زندگی دیتا رہا ان کو بھی اور ان کے باپ دادا کو بھی یہاں تک کہ آگیا ان کے پاس یہ (صاف و صریح) حق اور کھول کھول کر سنانے والا عظیم الشان رسول
۳۰۔۔۔     مگر جب وہ حق ان کے پاس پہنچ گیا تو یہ کہنے لگے یہ تو جادو ہے اور ہم نے تو ہر قیمت پر اس کا انکار ہی کرنا ہے 
۳۱۔۔۔     اور کہا کہ کیوں نہ اتارا گیا اس قرآن کو (مکہ اور طائف کی) ان دو بستیوں میں کے کسی بڑے شخص پر؟
۳۲۔۔۔     کیا تیرے رب کی رحمت یہ لوگ تقسیم کرتے ہیں ؟ (جو یہ ایسی بڑکیں مارتے ہیں) ہم نے تو ان کے درمیان ان کی گزر بسر کے ذرائع کو بھی تقسیم کر دیا ہے ان کی اس دنیاوی زندگی میں اور ان میں سے بعض کو بعض پر فوقیت دے دی درجات (و مراتب) کے اعتبار سے تاکہ یہ ایک دوسرے سے خدمت لے سکیں اور تمہارے رب کی رحمت تو بہر حال کہیں زیادہ بہتر ہے ان چیزوں سے جن کو (جوڑنے اور) جمع کرنے میں یہ لوگ لگے ہوئے ہیں 
۳۳۔۔۔     اور اگر نہ ہوتی یہ بات (اور خدشہ و اندیشہ نہ ہوتا اس امر کا) کہ سب لوگ ایک ہی طریقے (یعنی کفر) پر ہو جائیں گے تو ہم ان لوگوں کو بھی جو (خدائے) رحمان کے ساتھ کفر کرتے ہیں (اتنی دنیا دے دیتے کہ) ان کے گھر کی چھتیں اور وہ سیڑھیاں بھی جن پر یہ لوگ چڑھتے (اترتے) ہیں چاندی کی کر دیتے 
۳۴۔۔۔     اور ان کے گھروں کے دروازے اور وہ تخت بھی جن پر یہ تکیے لگا کر بیٹھتے ہیں 
۳۵۔۔۔     اور سونے کے بھی کیونکہ یہ سب کچھ تو محض دنیاوی زندگی کا (چند روزہ) سامان ہے اور آخرت (جو کہ اس سے کہیں بہتر ہے) تمہارے رب کے یہاں بہر حال پرہیزگاروں ہی کے لئے ہے
۳۶۔۔۔     اور جو کوئی اندھا بن جاتا ہے (خدائے) رحمان کی یاد (دلشاد) سے تو ہم مسلط کر دیتے ہیں اس پر ایک شیطان کو (اس کے سوءِ اختیار کی بناء پر) پھر وہ اس کا (ہر وقت کا) ساتھی ہو جاتا ہے 
۳۷۔۔۔     اور یہ (شیاطین) ایسے لوگوں کو طرح طرح سے روکتے ہیں راہ (حق) سے مگر وہ (اپنی شومی قسمت سے) یہ سمجھتے ہیں کہ وہ راہ راست پر ہیں 
۳۸۔۔۔     یہاں تک کہ جب ایسا شخص ہمارے پاس آ پہنچے گا تو (اپنے اس ساتھی سے) کہے گا کہ اے کاش کہ میرے اور تیرے درمیان مشرق اور مغرب کی دوری ہوتی کہ تو بڑا ہی برا ساتھی ہے
۳۹۔۔۔     اور (اس وقت ان سے کہا جائے گا کہ دنیا میں) جب تم لوگ ظلم ہی پر ہی کمربستہ رہے تو اب تمہیں اس بات سے کوئی فائدہ نہیں پہنچے گا کہ تم سب اس عذاب میں باہم شریک ہو
۴۰۔۔۔     کیا آپ سنا سکتے ہیں بہروں کو؟ یا آپ راستہ دکھا سکتے ہیں اندھوں کو؟ اور ان کو جو (ڈوبے پڑے) ہیں کھلی گمراہی میں ؟
۴۱۔۔۔     پھر اگر ہم آپ کو (دنیا سے) لے جائیں تب بھی ہم نے ان سے (ان کے کئے کرائے کا) بدلہ لے کر رہنا ہے 
۴۲۔۔۔     یا ہم اگر آپ کو دکھلا دیں وہ (عذاب) جس کا وعدہ ہم نے ان سے کر رکھا ہے تب بھی (کوئی فرق نہیں پڑتا کہ) ہم ان پر بہر حال پوری طرح قابو رکھتے ہیں 
۴۳۔۔۔     پس آپ مضبوطی سے تھامے رکھیں اس (دین حق) کو جس کی وحی آپ کی طرف کی گئی ہے بلاشبہ آپ سیدھی راہ پر ہیں
۴۴۔۔۔     بلاشبہ یہ قرآن ایک بڑا شرف ہے آپ صلی اللہ علیہ و سلم کے لئے بھی اور آپ صلی اللہ علیہ و سلم کی قوم کے لئے بھی اور عنقریب ہی تم سب سے اس کے بارے میں پوچھا جائے گا
۴۵۔۔۔     اور پوچھ لیجئے آپ صلی اللہ علیہ و سلم (اے پیغمبر) ہمارے ان تمام رسولوں سے جن کو ہم آپ صلی اللہ علیہ و سلم سے پہلے بھیج چکے ہیں کیا ہم نے (خدائے) رحمان کے سوا کچھ دوسرے ایسے معبود مقرر کئے تھے جن کی بندگی کی جائے ؟
۴۶۔۔۔     اور بلاشبہ ہم ہی نے بھیجا موسیٰ کو اپنی نشانیوں کے ساتھ فرعون اور اس کے سرداروں کی طرف تو انہوں نے (ان سے) کہا کہ بے شک میں رسول ہوں پروردگار عالم کی طرف سے 
۴۷۔۔۔     مگر جب آپ پہنچ گئے ان لوگوں کے پاس ہماری ان نشانیوں کے ساتھ تو وہ لوگ چھوٹتے ہی ان کی ہنسی اڑانے لگے 
۴۸۔۔۔     اور ہم ان کو جو بھی کوئی نشانی دکھاتے وہ اپنے سے پہلے والی نشانی سے کہیں بڑھ کر ہوتی اور (اس طرح) ہم ان کو پکڑتے رہے عذاب میں تاکہ وہ باز آ جائیں 
۴۹۔۔۔     اور وہ (ہر موقع پر) کہتے اے جادوگر! دعا کر ہمارے لئے اپنے رب سے اپنے اس عہد کی بناء پر جو اس نے تم سے کر رکھا ہے ہم ضرور بالضرور ہدایت پر آ جائیں گے 
۵۰۔۔۔     مگر جب ہم دور کر دیتے ان سے اس عذاب کو تو وہ یکایک اپنا عہد توڑ دیتے 
۵۱۔۔۔     اور فرعون نے اپنی قوم میں پکار کر کہا کہ اے میری قوم کیا مصر کی بادشاہی میری نہیں ہے اور یہ نہریں میرے نیچے نہیں بہہ رہی ہیں ؟ تو کیا (یہ سب کچھ دیکھنے کے بعد بھی) تمہاری آنکھیں نہیں کھلتیں ؟
۵۲۔۔۔     کیا میں بہتر نہیں ہوں اس شخص سے جو کہ ذلیل ہے اور جو (اپنی بات بھی) کھول کر بیان نہیں کر سکتا؟
۵۳۔۔۔     سو (اگر یہ سچا ہے اپنے دعوے میں تو) کیوں نہیں اتار دیے گئے اس پر کنگن سونے کے ؟ یا کیوں نہیں اتر آئے اس کی اردل میں فرشتے پرے باندھ کر؟
۵۴۔۔۔     سو اس نے ہلکا (اور بے وقوف) بنا لیا اپنی قوم کو اور انہوں نے اس کی بات مان لی اور وہ تھے ہی فاسق (و بدکار) لوگ
۵۵۔۔۔     سو جب یہ لوگ ہمیں (ناراض کرتے اور) غصہ ہی دلاتے گئے تو آخرکار ہم نے ان سے انتقام (اور بدلہ) لیا (ان کے اس سنگین جرم کا) سو ہم نے غرق کر دیا ان سب کو
۵۶۔۔۔     ہم نے ان کو ایک قصہ پارینہ اور نمونہ عبرت بنا دیا پچھلوں کے لئے 
۵۷۔۔۔     اور جونہی ابن مریم کی مثال بیان کی گئی تو آپ صلی اللہ علیہ و سلم کی قوم کے لوگ اس سے چلا اٹھے
۵۸۔۔۔     اور کہنے لگے کیا ہمارے معبود بہتر ہیں یا وہ؟ اس کا ذکر بھی انہوں نے آپ سے محض جھگڑنے کے لئے کیا (اور یہ کوئی ایک دفعہ کی بات نہیں تھی) بلکہ یہ لوگ ہیں ہی جھگڑالو
۵۹۔۔۔     وہ (ابن مریم) تو محض ایک بندہ تھا جس پر ہم نے انعام کیا تھا اور اس کو ہم نے ایک نمونہ بنا دیا تھا بنی اسرائیل کے لئے 
۶۰۔۔۔     اور اگر ہم چاہیں تو تم سے بھی فرشتے پیدا کر دیں (اے لوگوں !) جو زمین میں تمہاری جگہ رہیں 
۶۱۔۔۔     اور بے شک وہ ایک عظیم الشان نشانی ہے قیامت کی پس تم لوگ کبھی اس کے بارے میں شک نہیں کرنا اور میری پیروی کرو یہ ہے سیدھا راستہ
۶۲۔۔۔     اور (خبردار !) تمہیں شیطان روکنے نہ پائے (راہ حق و صواب سے) بے شک وہ تمہارا دشمن ہے کھلم کھلا
۶۳۔۔۔     اور جب آ گئے عیسیٰ کھلے دلائل کے ساتھ تو آپ نے (بنی اسرائیل کو مخاطب کرتے ہوئے) کہا کہ بلاشبہ میں تمہارے پاس آگیا ہوں حکمت کے ساتھ (تاکہ تمہاری اصلاح کروں) اور تاکہ تمہارے سامنے کھول کر بیان کر دوں بعض ان چیزوں کی حقیقت جن کے بارے میں تم لوگ اختلاف میں پڑے ہو پس تم لوگ اللہ سے ڈرو اور میری اطاعت (و فرمانبرداری) کرو
۶۴۔۔۔     بے شک اللہ جو ہے وہی رب ہے میرا بھی اور رب ہے تمہارا بھی یہی ہے سیدھا راستہ
۶۵۔۔۔     مگر (اس کے باوجود) ان کے مختلف گروہ آپس میں اختلاف ہی میں پڑے رہے سو بڑی تباہی اور خرابی ہے ان لوگوں کے لئے جو ظلم ہی پر اڑے رہے ایک بڑے ہی دردناک دن کے عذاب سے 
۶۶۔۔۔     تو کیا اب یہ لوگ قیامت ہی کی انتظار میں ہیں کہ وہ ان پر ایسی اچانک ٹوٹ پڑے کہ ان کو خبر تک نہ ہو؟
۶۷۔۔۔     اس دن گہرے دوست بھی آپس میں ایک دوسرے کے دشمن ہو جائیں گے سوائے پرہیزگار لوگوں کے
۶۸۔۔۔     اے میرے بندوں (اب خوش رہو) نہ تو تم پر کوئی خوف ہو گا اور نہ ہی تمہیں کوئی غم لاحق ہو گا
۶۹۔۔۔     (یہ وہ ہوں گے) جو ایمان لائے ہوں گے ہماری آیتوں پر اور وہ فرمانبردار رہے ہوں گے 
۷۰۔۔۔     (ان سے کہا جائے گا کہ) داخل ہو جاؤ جنت میں تم بھی اور تمہاری بیویاں بھی تمہیں (ہر طرح سے) خوش رکھا جائے گا
۷۱۔۔۔     ان کے آگے سونے کے تھال اور (مشروبات بھرے) ساغر گردش کرائے جا رہے ہوں گے اور ان کو وہاں ہر وہ چیز ملے گی جو ان کے جی چاہیں گے اور جس سے آنکھوں کو لذت حاصل ہو گی اور (ان کو یہ بھی کہا جائے گا کہ) تم یہاں ہمیشہ رہو گے 
۷۲۔۔۔     اور (ان سے مزید کہا جائے گا کہ) یہی ہے وہ جنت جس کا تم کو وارث بنا دیا گیا تمہارے ان اعمال کے بدلے میں جو تم لوگ (دنیا میں) کرتے رہے تھے 
۷۳۔۔۔     تمہارے لئے وہاں پر ہر طرح کے پھل بکثرت موجود ہوں گے جن سے تم کھاؤ گے 
۷۴۔۔۔     رہے مجرم لوگ تو انہوں نے بلاشبہ ہمیشہ کے لئے جہنم کے عذاب میں رہنا ہو گا
۷۵۔۔۔     ان سے وہ (عذاب) ہلکا بھی نہیں کیا جائے گا اور وہ اسی میں ہر طرح سے مایوس پڑے رہیں گے 
۷۶۔۔۔     اور ہم نے ان پر کوئی ظلم نہیں کیا بلکہ وہ لوگ خود ہی (اپنے اوپر) ظلم کرتے رہے تھے
۷۷۔۔۔     اور وہ پکاریں گے کہ اے مالک! (درخواست کرو کہ) تمہارا رب ہمارا کام ہی تمام کر دے وہ جواب دے گا کہ تمہیں تو ہمیشہ اسی حال میں رہنا ہے 
۷۸۔۔۔     بلاشبہ ہم نے تمہارے پاس حق پہنچایا مگر تم میں سے اکثر لوگ تو حق سے نفرت ہی کرتے رہے 
۷۹۔۔۔     کیا انہوں نے کوئی بات طے کر دی ہے سو ہم بھی طے کرنے والے ہیں (ایک بات)
۸۰۔۔۔     کیا انہوں نے یہ سمجھ رکھا ہے کہ ہم نہیں سنتے (جانتے) ان کی راز کی باتوں اور ان کی سرگوشیوں کو؟ کیوں نہیں ؟ اور (مزید یہ کہ) ہمارے فرشتے بھی ان کے پاس لکھتے جا رہے ہیں
۸۱۔۔۔     (ان سے) کہو کہ اگر (بالفرض خدائے) رحمان کی کوئی اولاد ہوتی تو سب سے پہلے میں عبادت کرنے والا ہوتا
۸۲۔۔۔     پاک ہے فرماں روا آسمانوں اور زمین کا جو کہ مالک ہے عرش کا ان تمام باتوں سے جو یہ لوگ بناتے ہیں 
۸۳۔۔۔     پس چھوڑو دو ان کو کہ یہ پڑے رہیں اپنی بے ہودہ باتوں میں اور لگے رہیں اپنے کھیل تماشے میں یہاں تک کہ یہ خود دیکھ لیں اپنے اس (ہولناک) دن کو جس سے ان کو ڈرایا جا رہا ہے
۸۴۔۔۔     اور وہ (اللہ) وہی ہے جو کہ معبود برحق ہے آسمان میں بھی اور زمین میں بھی اور وہی ہے بڑا حکمت والا سب کچھ جانتا
۸۵۔۔۔     اور بڑی ہی برکت والی ہے وہ ذات جس کی بادشاہی (و فرمانروائی) ہے آسمانوں اور زمین میں اور اس (ساری کائنات) میں جو کہ ان دونوں کے درمیان ہے اسی کے پاس ہے قیامت کا علم اور اسی کی طرف لوٹ کر جانا ہے تم سب کو (اے لوگوں !)
۸۶۔۔۔     اور اس کے سوا جن کو یہ لوگ پوجتے پکارتے ہیں وہ تو کسی کی شفاعت کا بھی اختیار نہیں رکھتے مگر جنہوں نے حق کی گواہی بھی دی ہو اور وہ علم بھی رکھتے ہوں 
۸۷۔۔۔     اور اگر آپ ان سے پوچھیں کہ کس نے پیدا کیا ان کو؟ تو یہ سب ضرور بالضرور یہی کہیں گے کہ اللہ ہی نے پھر یہ کہاں پھیرے جا رہے ہیں ؟
۸۸۔۔۔     اور (مجھے) قسم ہے رسول کے اس قول کی کہ اے میرے رب یہ ایسے لوگ ہیں جو ایمان لانے والے نہیں 
۸۹۔۔۔     پس آپ ان سے درگزر ہی کرتے جائیں اور کہیں کہ سلام ہے (تم سب کو اے لوگوں !) سو عنقریب ہی انہیں خود معلوم ہو جائے گا


تفسیر

۴۔۔  سو اس سے قرآن حکیم کی عظمت شان کو واضح فرما دیا گیا کہ یہ کوئی معمولی کلام یا ہنسی مسخری کی چیز نہیں بلکہ یہ نہایت ہی عالی نسب اور عالی مرتبہ کلام ہے۔ اس کی عالی نسبی کے بیان کے لئے ارشاد فرمایا گیا کہ یہ اُمُّ الْکِتٰب یعنی لوح محفوظ میں ثبت و مندرج ہے اور اس کے عالی مرتبہ ہونے کی وضاحت کے لئے ارشاد فرمایا گیا کہ یہ بڑی ہی بلند مرتبہ اور حکمتوں بھری کتاب ہے، اور بعینہٖ یہی دو صفتیں یعنی عَلِیّ اور حکیم اللہ تعالیٰ کے لئے بھی بیان فرمائی گئی ہیں اور ہر کلام چونکہ اپنے متکلم کی صفات و خصوصیات کا حامل و آئینہ دار ہوتا ہے اس لئے خداوند قدوس کا کلام بھی علی و حکیم ہے سو یہ کتاب حکیم اس منبع نور سے نازل شدہ ہے جس کے نور سے آسمانوں اور زمین کی اس پوری کائنات کا وجود ہے اور جو تمام تر علم و حکمت کا حقیقی سرچشمہ ہے پس اس کی قدر کرنا، اور اس کو صدق دل سے اپنانا سعادت دارین سے سرفرازی کا ذریعہ و وسیلہ اور واحد ذریعہ و وسیلہ ہے، جبکہ اس سے اعراض و رُوگردانی سب سے بڑی بدبختی اور محرومی ہے، والعیاذُ باللہ العظیم۔
۸۔۔  ان تین آیات کریمات سے تاریخ کے حوالے سے اس مضمون کی تاکید فرمائی گئی ہے جو اوپر بیان ہوا ہے جس میں ایک طرف تو پیغمبر کے لئے تسلیہ و تسکین کا سامان ہے۔ اور دوسری طرف اس میں منکرین و مکذبین کے لئے تنبیہ و تذکیر بھی، سو پیغمبر کی تسکین و تسلیہ کے لئے ارشاد فرمایا گیا کہ ہم نے اس سے پہلے کے لوگوں میں کتنے ہی پیغمبر بھیجے، مگر ان لوگوں کا طریقہ اور وطیرہ اپنے پیغمبروں کے ساتھ ہمیشہ یہی رہا کہ جب بھی ان کے پاس کوئی پیغمبر آیا تو انہوں نے اس کا مذاق ہی اڑایا۔ سو آج آپ کے ساتھ اے پیغمبر! منکرین و مکذبین انکار و تکذیب اور استہزاء و مذاق کا جو معاملہ کر رہے ہیں یہ کوئی نئی اور انوکھی چیز نہیں، بلکہ آپ سے پہلے بھی ایسے ہی ہوتا آیا ہے، جیسا کہ دوسرے مقام پر ارشاد فرمایا گیا مَا یُقَالُ لَکَ اِلاَّ مَاقَدْ قِیْلَ لِلرُّسُلِ مِنْ قَلْلِکَ الایٰۃ (حٰم السجدۃ۔ ۴۳) یعنی آپ کو بھی وہی کچھ کہا جا رہا ہے جو آپ سے پہلے کے رسولوں کو کہا گیا۔ سو اس کا تقاضا یہ ہے کہ آپ بھی اسی طرح صبر سے کام لیں جس طرح کہ آپ سے پہلے کے ان اولوالعزم رسولوں نے صبر سے کام لیا۔ چنانچہ دوسرے مقام پر ارشاد فرمایا گیا فَاصْبِرْ کَمَا صَبَر اُولُواالْعَزْمِ مِنَ الرُّسُلِ وَلَا تَسْتَعْجِلْ لَّہُمْ الایٰۃ(الاحقاف۔۳۵) یعنی آپ بھی اسی طرح صبر و برداشت ہی سے کام لیں جس طرح کہ آپ سے پہلے کے رسولوں نے بھی اس سے کام لیا۔ اور ان منکروں کے بارے میں کہیں جلد بازی سے کام نہ لیں۔ دوسری طرف اس میں منکرین و مکذبین کے لئے تنبیہ و تذکیر ہے کہ حضرت انبیاء و رسل کی تکذیب و انکار اور استہزاء و مذاق کا نتیجہ و انجام بہر حال ہلاکت و تباہی ہے، چنانچہ تاریخ اس بات کی گواہ ہے کہ جن لوگوں نے پیغمبروں کی تکذیب کی اور ان کا مذاق اڑایا آخرکار ان کو ایسا تباہ و برباد کر دیا گیا کہ وہ قصہ پارینہ بن کر رہ گئیں۔ حالانکہ وہ موجودہ منکرین و مکذبین سے کہیں بڑھ کر قوت اور طاقت کی مالک تھیں وَمَضیٰ مَثلُ الْاَوَّلِیْنَ سے واضح فرما دیا کہ تاریخ میں ان کی مثالیں موجود ہیں۔ جیسے قوم نوح، قوم عاد اور قوم ثمود وغیرہ، جن کی داستانوں میں بڑے درسہائے عبرت و بصیرت پائے جاتے ہیں، لیکن غافل دنیا ہے کہ ان قوموں کی تاریخ اور ان کے حالات و واقعات سے متعلق سب کچھ جاننے کے باوجود کوئی درس عبرت نہیں لینی۔ سو غفلت و لاپرواہی محرومیوں کی محرومی ہے، والعیاذُ باللہ العظیم،
۱۴۔۔  سبحان اللہ، اس سے اندازہ کیا جا سکتا ہے کہ مسلمان کی شان کتنی عظیم شان ہے کہ اس کے دین و ایمان اور عقیدہ و یقین کی بناء پر اس کی دنیا بھی دین اور نیکی بن جاتی ہے، سو جب وہ سواری پر بیٹھتا ہے تو اس پر بیٹھتے ہی سب سے پہلا کلمہ جو اس کی زبان پر جاری ہوتا ہے وہ ہوتا ہے سُبْحَانَ الَّذِیْ سَخَّرَلَنَا ہٰذَا یعنی پاک ہے وہ ذات ہر نقص و عیب اور ہر شائبہ شرک سے، جس نے ہمارے لئے مسخر کر دیا اس سواری کو، ورنہ ہم ایسے نہ تھے کہ اس کو اپنے طور پر اور اپنے زور سے اپنے قابو میں کر لیتے۔ سو سبحان کا یہ کلمہ تنزیہہ کا کلمہ ہے، جس سے اللہ پاک سے ہر اس چیز کی نفی کی جاتی ہے جو اس کی شان اقدس و اعلیٰ اور اس کے تقاضوں کے خلاف ہو۔ اور تنزیہہ کا یہ کلمہ بندہ مومن کے اندر تفویض و رضا اور تسلیم و اطاعت کے جذبے کو ابھارتا ہے، اور یہ جذبہ وہ پاکیزہ اور عظیم الشان جذبہ ہے، جو انسان کو غرور و استکبار اور طُغیان و فساد سے بچا کر اس کے اندر شکر و سپاس اور نیاز مندی و فروتنی کے پاکیزہ جذبات پیدا کرتا ہے۔ جس سے انسان ایک پاکیزہ اور اپنے خالق و مالک کے حضور صدق دل سے جھکنے والا انسان بن جاتا ہے اور وہ دل و جان سے اس حقیقت کا اقرار و اعتراف کرتا ہے کہ ہم ایسے نہیں تھے، اور ایسے نہیں ہیں، کہ از خود اس کو اپنے قابو میں کر لیتے۔ بلکہ یہ اللہ تعالیٰ ہی کی شان اور اسی کا کرم و احسان ہے کہ اس نے اس سواری کو ہمارے قابو میں کر دیا۔ اور اس کو ہماری خدمت اور ہمارے کام میں لگا یا۔ سو اس طرح بندہ مومن اس سواری پر بیٹھنا بھی اس کے لئے نیکی اور خیر کی کمائی کا ذریعہ بن جاتا ہے۔ اور یہ ایک امر واقعہ اور حقیقت نفس الامری ہے کہ اس دنیا میں جو بھی چیزیں ہماری خدمت میں لگی ہوئی ہیں وہ محض اللہ تعالیٰ ہی کے فضل و کرم سے اور اسی کی تسخیر کے نتیجے میں ہمارے کام لگی ہوئی ہیں، ورنہ ہم ان میں سے کسی چھوٹی سے چھوٹی چیز کو بھی از خود اور اپنی تدبیر سے اپنے کام میں نہیں لگا سکتے۔ قدرت کی تسخیر و عنایت کے نتیجے میں ہم لوگ اونٹ اور ہاتھی جیسے عظیم الشان قوتوں کے مالک جانوروں پر سواری کر لیتے ہیں، اور ان کی پیٹھوں پر بیٹھ کر اپنی مرضی اور ارادہ کے مطابق ان کو جہاں جہاں اور جب اور جیسے چاہیں لے جاتے ہیں لیکن یہی کام اگر آپ جنگل کے درندوں کے ساتھ کرنا چاہیں تو ہزار جتنوں کے باوجود نہیں کر سکتے، چنانچہ آپ کسی شیر یا چیتے کی پیٹھ پر سوار نہیں ہو سکتے۔ سو یہ اللہ تعالیٰ کی مہربانی اور اس کا فضل و کرم ہے کہ اس نے مختلف قسم کے جانوروں کو پیدا فرما کر اس طرح ہمارے کام میں لگا دیا، کہ ہم اپنی مرضی اور خواہش کے مطابق جو کام اور جو خدمت ان سے لینا چاہیں، اور جب لینا چاہیں، بسہولت اور آسانی لے سکتے ہیں، پس حمد و شکر کا حقدار وہی وحدہٗ لاشریک ہے کہ اسی نے محض اپنے فضل و کرم سے ہمارے لئے یہ قسما قسم کی سواریاں پیدا فرمائیں، ان کو ہمارے لئے مسخر فرما دیا، اور ہمیں ایسی صلاحیتوں سے نوازا جن کی بناء پر ہم ان کو مختلف مقاصد میں استعمال کر سکتے ہیں۔ اور شب و روز ان سے مستفید و فیضیاب ہو سکیں، اور بالفعل ان سے مستفید و فیضیاب ہوتے ہیں دور حاضر میں بھاپ بجلی اور ایٹم وغیرہ پر انسان کو جو تصرف حاصل ہے وہ بھی خداوند قدوس ہی کی تسخیر اور اسی کی رحمت و عنایت کا نتیجہ ہے، اور یہ مادہ پرست انسان کی بدبختی اور ناشکری و محرومی ہے کہ وہ ان کو پا کر اس واہب مطلق جل و علا کا شکر گزار بننے کے بجائے الٹا ان سب کو اپنی قوت و قدرت کا نتیجہ قرار دیتا، اور اپنی فتوحات بتاتا ہے اور اسی بناء پر وہ مست وہ مغرور ہو کر اپنے آپ کو کون و مکان کا مالک سمجھنے لگا ہے، حالانکہ اللہ تعالیٰ جب چاہے ان چیزوں کو انسان کی قدرت سے آزاد کر کے ان کو اس کے لئے رحمت کے بجائے عذاب کا باعث بنا دے۔ اور بالفعل ایسے ہوتا بھی رہتا ہے، جس کے طرح طرح کے مظاہر آئے دن جگہ جگہ اور طرح طرح سے سامنے آتے رہتے ہیں۔ تاکہ یہ انسان ہوش کے ناخن لے۔ اور اپنی سرکشانہ روش سے باز آئے۔ لیکن ایسے غفلت شعاروں کو ہوش میں آنا کہاں نصیب ہوتا ہے؟ والعیاذُ باللہ جل و علا، آیت کریمہ کے آخر میں وَاِنَّا اِلیٰ رَبِّنَا لَمُنْقَلِبُوْنَ کے جملے سے ایک تو اس حقیقت کو واضح فرما دیا گیا کہ انسان اپنے اس سفر زندگی کو بھی یاد رکھے جو کہ اس کو مسلسل اور بہر حال درپیش ہے، اور دوسری یہ کہ بندہ مومن کو سواری پر بیٹھتے ہوئے صرف اتنی ہی بات نہیں یاد رکھنی چاہئیے، کہ ہم فلاں شہر سے فلاں شہر جانے والے ہیں، اور بس، بلکہ اس کو اس موقع پر اس اہم اور بنیادی حقیقت کو بھی اپنے ذہن میں تازہ کر لینا چاہیے کہ ہم نے یقیناً اور بہر حال ایک روز اپنے رب کے یہاں بھی حاضر ہونا ہے اور اس کے حضور حاضر ہو کر اپنے زندگی بھر کے کئے کرائے کا حساب دینا اور اس کا پھل پانا ہے، اور اس سواری سمیت جن گوناگوں نعمتوں سے اس نے ہمیں اپنے فضل و کرم سے نوازا ہے، ان کی شکر گزاری کے بارے میں ہم نے جواب دینا ہے سو اس طرح مومن کا سفر اور اس کا سواری پر بیٹھنا بھی دوسری تمام دنیا سے الگ ممتاز اور سبق آموز و باعث خیر و برکت بن جاتا ہے۔ و الحمدللہ جل وعلا،
۲۵۔۔  سو اس سے اس اہم اور بنیادی حقیقت کو واضح فرما دیا گیا کہ حق کے انکار و تکذیب کا نتیجہ و انجام بہر حال ہلاکت و تباہی ہے، ایسوں کو ڈھیل اور مہلت جتنی بھی ملے، وہ بہر حال ڈھیل اور مہلت ہی ہوتی ہے، جس نے بالآخر ختم ہو جانا ہوتا ہے، سو اس آیت کریمہ سے واضح فرما دیا گیا کہ جب ایسی منکر قومیں حق و ہدایت کی تکذیب اور انکار ہی پر کمربستہ رہیں؟ اور رسولوں کی بات کو سننے ماننے کے لئے تیار نہ ہوئیں، تو آخرکار ہم نے ان سے کفران نعمت اور انکار حق کا انتقام لیا، اور ان کو مٹا کر قصے کہانیاں بنا دیا، فَجَعَلْنَاہُمْ اَحَادِیْثَ، سو دیکھو کیسا ہوا انجام جھٹلانے والوں کا، پس کفر و انکار کا نتیجہ و انجام بہر حال ہلاکت و تباہی ہے، والعیاذ ُباللہ جل وعلا،
۲۷۔۔  سو اس سے حضرت ابراہیم کے شرک سے برأت و بیزاری کا بھی درس دے دیا گیا، اور اعلان توحید کا بھی، اور اس کے لئے دو دلیوں کو بھی ذکر فرما دیا گیا، بَرَاءٌ کا لفظ مصدر ہے، جو زَیْدٌ عَدْلٌ کی طرح مبالغے کے لئے استعمال فرمایا گیا ہے سو حضرت ابراہیم نے اپنے باپ اور اپنی قوم سے فرمایا کہ میں قطعی طور پر بری اور بیزار ہوں تمہارے ان خود ساختہ اور من گھڑت خداؤں سے جن کی پوجا پاٹ میں تم لوگ لگے ہوئے ہو، سوائے اس ذات اقدس و اعلیٰ کے جس نے مجھے پیدا فرمایا، اور وہی میری راہنمائی فرمائی ہے، سو جب خالق بھی وہی ہے، اور ہدایت بھی اسی کی طرف سے، اور اسی کے قبضہ قدرت و اختیار میں ہے، تو پھر معبود برحق بھی وہی ہے، اور جب خلق اور ہدایت کی ان دو صفتوں میں کوئی اس کا شریک و سہیم نہیں، تو پھر اس کی عبادت و بندگی میں کوئی اس کا شریک و سہیم کس طرح ہو سکتا ہے؟ پس معبود برحق وہی اللہ جَلَّ جلالُہٗ ہے، جو کہ میرا اور اس ساری کا خالق ہے، اور وہی اپنے بندوں کو ہدایت دیتا ہے، سبحانہ و تعالیٰ، پس جو لوگ اس خالق و مالک مطلق، اور ہادی کل جل جلالہ، کے سوا اوروں کی پوجا و بندگی کرتے ہیں وہ سراسر باطل کے پجاری، اور اپنی ہلاکت و تباہی کا سامان خود اپنے ہاتھوں کرتے ہیں، والعیاذُ باللہ العظیم،
۳۵۔۔  ان آیات کریمات سے متاع دنیا کی بے حقیقتی کو واضح فرما دیا گیا ہے کہ جس دنیا کے متاع فانی اور حُطامِ زائل پر تم لوگ ریجھے ہوئے ہو، اور جس کی بناء پر تم اتنے مست و مغرور ہو کہ حق بات سننے اور ماننے کو تیار ہی نہیں ہوتے، اس کی بے حقیقتی کا عالم یہ ہے کہ اگر اس بات کا خدشہ و خطرہ نہ ہوتا کہ سب لوگ ایک ہی ڈگر پر چل پڑیں گے، یعنی سب ہی کافر اور منکر ہو جائیں گے، تو اللہ تعالیٰ کفر کرنے والوں کو بھی اتنی دولت دے دیتا کہ ان کے گھروں کی چھتوں اور ان پر چڑھنے اترنے والے زینوں، ان کے دروازوں کو اڑوں، اور ان کے ٹیک لگانے کے تختوں وغیرہ سب کو سونے، اور چاندی کا کر دیتا۔ لیکن اگر ایسا کر دیا جاتا تو سب لوگ کفر کی راہ پر ہی چل پڑتے۔ اور کوئی بڑا ہی نصیبہ ور ہوتا جو ایسی سخت آزمائش میں اپنی دولت ایمان کو محفوظ رکھ سکتا، اس لئے اللہ تعالیٰ نے ایسے نہیں کیا، تاکہ لوگ ایسی شدید آزمائش میں مبتلا نہ ہو جائیں، ورنہ اللہ تعالیٰ کافروں اور منکروں کو بھی اتنی دولت دے دیتا۔ کیونکہ اس دنیا کی اللہ تعالیٰ کے یہاں کوئی حیثیت اور حقیقت ہی نہیں، بلکہ اصل دولت دین و ایمان کی دولت ہے، سو اس سے دنیاوی مال و دولت کی بے حقیقتی کا اندازہ کیا جا سکتا ہے پس بڑے ہی بدنصیب اور محروم ہیں وہ لوگ جو دنیاء کے اس متاع فانی اور حُطامِ زائل ہی کو اپنا اصل مقصد اور نصب العین بنائے ہوئے ہیں یہاں تک کہ اسی بناء پر وہ دعوت حق سے بھی منہ موڑے ہوئے ہیں جو کہ محرومیوں کی محرومی ہے، مگر ان کو اس کا کوئی شعور و احساس ہی نہیں، والعیاذُ باللہ العظیم،
۳۸۔۔  سو اس سے اندازہ کیا جا سکتا ہے کہ خدائے رحمان کی یاد دلشاد سے اعراض و روگردانی، اور غفلت و لاپرواہی انسان کو کہاں سے کہاں پہنچا دیتی ہے اور اس کو کس قدر بھیانک اور ہولناک انجام سے دوچار کر دیتی ہے، کہ اس کے نتیجے میں ایسے لوگوں پر شیطان کو مسلط کر دیا جاتا ہے، اور وہ اس کا ہمہ وقتی ساتھی بن کر اس کو ہلاکت و تباہی کے ہائے کی طرف ہانکتا اور کھینچتا جاتا ہے اور یہ اپنی بدبختی سے سمجھتا ہے کہ یہ راہ راست پر ہے، اس کو اپنی محرومی اور بے راہ روی کا احساس تک نہیں ہوتا۔ یہاں تک کہ جب یہ اپنے اسی گرو کے کہنے پر اور اسی کے پیچھے چلتے چلتے اپنے انتہائی ہولناک انجام کو پہنچ کر رہتا ہے، تو اس وقت اس پر یہ حقیقت کھلتی ہے کہ وہ کس قدر خسارے کی راہ پر چلتا رہا تھا۔ تب وہ اپنے اس قائد اور گرو کو کوسنے لگتا ہے جس نے اس کو اس ہاوئے تک پہنچایا۔ مگر اس کا کوئی فائدہ اس کو بہر حال نہیں ہو گا۔ والعیاذُ باللہ العظیم، بہرکیف اس سے اس سنت الٰہی کو ذکر اور بیان فرمایا گیا کہ جب تک انسان کا دل خداوند قدوس کی یاد دلشان سے آباد و سرشار رہتا ہے، اس وقت تک شیطان کو اس میں گھسنے اور اثر انداز ہونے کا کوئی موقع نہیں ملتا، لیکن جب وہ اس سے اعراض اور رُوگردانی برتتا ہے، اور اللہ تعالیٰ کی یاد سے غافل ہو جاتا ہے، والعیاذُ باللہ۔ تو شیطان اس میں گھس جاتا ہے، یہاں تک کہ وہ آہستہ آہستہ اس کے دل پر پورا قبضہ جما لیتا ہے، اور جب وہ قبضہ جما لیتا ہے تو پھر اس کے چنگل سے جان چھڑانا اس کے لئے آسان نہیں رہتا، اور اس کے بعد اس پر کوئی وعظ و تذکیر اور پند و نصیحت اثر نہیں کرتی۔ والعیاذُ باللہ العظیم، اللہ تعالیٰ ہمیشہ اور ہر حال میں اپنی عبادت و بندگی، اور اپنی یادِ دلشاد سے بہرہ مند و سرشار رہنے کی توفیق بخشے، اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے، آمین ثم آمین،
۴۰۔۔  سو اس میں پیغمبر کے لئے تسکین و تسلیہ کا سامان ہے کہ یہ لوگ جو حق کو سننے اور ماننے کے لئے تیار نہیں ہو رہے، تو اس میں آپ کی دعوت و تبلیغ کا کوئی قصور نہیں بلکہ قصور سب کا سب خود ان لوگوں کا ہے، کہ انہوں نے اپنے قوائے علم و ادراک کو سماع حق و ہدایت سے محروم اور ماؤف کر دیا ہے، سو یہ لوگ سماع حق سے بہرے، اور راہ حق کو دیکھنے سے اندھے ہو گئے، تو پھر آپ ایسے بہروں کو کیونکہ کلام حق سنا سکتے ہیں؟ اور ایسے اندھوں کو کس طرح راہ حق پر لا سکتے ہیں؟ اسی طرح اگر کسی کی گمراہی کسی خفا یا کم علمی اور بے خبری کی بناء پر ہو، تو اس کی تو راہ حق کے لئے راہنمائی کی جا سکتی ہے لیکن جو ایسی کھلی گمراہی میں پڑا ہو جس کی گمراہی اس پر بھی واضح ہو، تو اس کو ہدایت دینا اور راہ راست پر لے آنا کسی کے لئے آخر کس طرح ممکن ہو سکتا ہے؟ لہٰذا آپ ایسے اندھوں اور بہروں کی بے راہ روی پر کوئی افسوس نہ کریں، فَلاَ تَذْہَبْ نَفسُکَ عَلَیْہِمْ حَسَراتٍ۔
۴۳۔۔  یعنی یہ لوگ جب دعوت حق کو سنتے اور ماننے کے لئے تیار نہیں ہو رہے تو ان کو ان کے حال پر چھوڑ دیں، اور آپ اس دعوت توحید اور کتاب عزیز پر جمے اور ثابت قدم رہیں، جس کی وحی آپ کی طرف کی گئی ہے۔ کہ آپ بہر حال سیدھی راہ پر ہیں، یہ لوگ اگر اس سے اعراض و روگردانی ہی پر اڑے رہیں گے تو یہ راہ حق و ہدایت سے محروم رہیں گے، اور اس کا بھگتان ان کو بہر حال بھگتنا ہو گا والعیاذُ باللہ العظیم۔
۴۴۔۔  اس آیت کریمہ میں وارد لفظ ذکر کے دو مفہوم بن سکتے ہیں اور یہ دونوں ہی صحیح اور حضرات اہل علم سے مروی و منقول ہیں، اول یہ کہ ذکر سے یہاں پر مراد شرف اور مرتبہ ہے، جیسا کہ ترجمہ کے اندر بھی اسی کو اختیار کیا گیا ہے، یعنی یہ ایک عظیم الشان شرف اور مرتبہ ہے آپ کے لئے بھی اے پیغمبر! کہ کسی انسان کے لئے اس سے بڑا شرف و مرتبہ اور کوئی نہیں ہو سکتا کہ اس کو اللہ تعالیٰ اپنی وحی و رسالت کے لئے منتخب فرمائے۔ اور اس پر اپنا کلام نازل فرمائے۔ اور کسی قوم کے لئے بھی اس سے بڑا شرف و مرتبہ اور کوئی نہیں ہو سکتا کہ ان کے اندر اللہ تعالیٰ اپنے رسول کو مبعوث فرمائے جو ان کو حق اور ہدایت کا پیغام پہنچائے۔ سو ارشاد فرمایا گیا کہ تم لوگوں سے عنقریب ہی اس بارے پوچھ ہو گی کہ تم لوگوں نے اس قدر عظیم الشان شرف اور مرتبے کا کیا حق اداء کیا؟ (التسہیل لعلوم التنزیل، وغیرہ) جبکہ دوسرا قول و احتمال اس میں یہ ہے کہ یہاں پر ذکر سے مراد تذکیر و یاد دہانی ہے یعنی یہ ایک عظیم الشان تذکیر و یاد دہانی آپ کے لئے بھی اے پیغمبر! اور آپ کی قوم کے لئے بھی، اور ایک دن تم سب سے اس بارے پُرسش اور پوچھ ہو گی، پیغمبر سے پوچھ ہو گی کہ آپ نے اس وحی کو جوں کا توں اور بلا کم و کاست پہنچایا تھا کہ نہیں؟ اور یہ کہ قوم کی طرف سے آپ کو کیا جواب ملا تھا؟ اور قوم سے پوچھ ہو گی کہ تمہارے پاس کوئی نذیر آیا تھا یا نہیں؟ اور یہ کہ تمنے ان کو کیا جواب دیا تھا، سو یہ وہی مضمون ہے جس کو دوسرے مقام پر اس طرح بیان فرمایا گیا ہے کہ ہم نے ضرور پوچھنا ہے ان لوگوں سے جن کی طرف رسول بھیجے گئے اور ہم نے ضرور پوچھنا ہے رسولوں سے، پھر ہم ان کو خود ہی ساری سرگزشت سنا دیں گے پورے علم کی روشنی میں، اور ہم کہیں غائب نہیں تھے، (الاعراف۔۶۔۷) وباللہ التوفیق لما یحب و یرید وعلی ما یحب و یرید، اللہ تعالیٰ اپنی اس عظیم الشان نعمت کی قدر پہچاننے، اور اس کا حق اداء کرنے کی توفیق بخشے، ہمیشہ اور ہر حال میں راہ حق پر ثابت و مستقیم رہنے کی توفیق بخشے، اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے، آمین ثم آمین،
۵۱۔۔	سو اس سے ابنائے دنیا کی اس مادہ پرستانہ ذہنیت کا ایک نمونہ و مظہر سامنے آتا ہے جو ان کے اندر قدرِ مشترک کے طور پر ہمیشہ موجود رہی، کل بھی موجود تھی اور آج بھی موجود ہے۔ اور اس کے مظاہر اور نمونے مختلف شکلوں میں یہاں اور وہاں جگہ جگہ اور طرح سے نظر آتے ہیں کہ ان کے نزدیک معیار فضیلت ہمیشہ مادیت اور مادی وسائل و ترقی ہی رہی چنانچہ اسی ذہنیت کا اظہار صدیوں پہلے فرعون نے کیا اسی کا اظہار کفار قریش نے حضرت امام الانبیاء صلی اللہ علیہ و سلم کے مقابلے اس طرح کیا تھا لَوْلَا نُزِّلَ ہٰذَا الْقُرْاٰنُ عَلیٰ رَجُلٍ مِّنَ الْقَرْیَتَیْنِ عَظِیْمٍ (الزخرف۔۳۱) یعنی یہ قرآن (مکہ اور طائف کی) ان دو بستیوں کے کسی بڑے شخص پر کیوں نہیں اتارا گیا؟ اور اسی مادہ پرستانہ ذہنیت کا اظہار دور حاضر کے مادہ پرست آج بھی کر رہے ہیں، بہرکیف فرعون نے جب دیکھا کہ حضرت موسیٰ کے کھلے دلائل اور واضح معجزات کی بناء پر اس کی قوم کی عقیدت اور اس سے ان کا تعلق متزلزل ہو رہا ہے تو اس نے ان پر اپنا رعب قائم کرنے اور ان پر اپنی دہاک بٹھانے کے لئے یہ منادی کرائی کہ کیا ملک مصر کی بادشاہی میرے لئے نہیں ہے؟ اور کیا میرے نیچے سے یہ عظیم الشان نہریں نہیں بہتیں؟ جبکہ اس کے برعکس موسیٰ کے پاس ان میں سے کچھ بھی نہیں۔ اور مزید یہ کہ یہ شخص ایک غلام قوم سے تعلق رکھنے والا بے قدر شخص ہے اور یہ اپنی بات بھی کھول کر بیان نہیں کر سکتا۔ اب تم لوگ خود بتاؤ کہ یہ شخص بہتر ہے یا میں؟ جو اس پورے ملک پر حکمران اور اس کی تمام تر دولت و ثروت کا بلا شرکت غیرے مالک ہوں؟ مطلب یہ کہ ایسے میں یہ کس طرح ہو سکتا ہے کہ میرے مقابلے میں یہ شخص خدا کا رسول بن جائے؟ سو اس طرح مادی ترقی انسان کے لئے محرومی کا باعث بن جاتی ہے، اور اس کی بناء پر وہ کبر و غرور میں مبتلا ہو کر حق سے اور دور اور محروم ہو جاتا ہے۔ اور بالآخر ہلاکت و تباہی کے دہانے میں گر کر رہتا ہے والعیاذُ باللہ العظیم۔
۵۷۔۔	یعنی جب ان لوگوں نے حق کو قبول نہ کیا۔ بلکہ وہ اپنے تمرد اور سرکشی ہی پر اڑے رہے، تو آخرکار ہم نے ان سے انتقام لیا۔ اور ان سب کو غرق کر دیا۔ فرعون اپنے تمام اعیان وانصار کے ساتھ حضرت موسیٰ کے تعاقب میں نکلا تھا۔ اس لئے عذاب نے اس پوری جمعیت کو اپنی لپیٹ میں لے لیا۔ سو ان کے انجام کے بارے میں ارشاد فرمایا گیا کہ ان کو ہم نے پچھلوں کے لئے سلف اور مثل بنا دیا، سلف کے اصل معنی گزرنے کے آتے ہیں، اسی لئے اس کا استعمال گزرے ہوئے لوگوں کے بارے میں ہوتا ہے، اور سلف اچھے بھی ہو سکتے ہیں، اور بُرے بھی، یہاں پر یہ بُرے معنوں ہی میں استعمال ہوا ہے، یعنی ان کو ہم نے داستان ماضی اور قصہ پارینہ بنا دیا، جیسا کہ دوسرے مقام پر ارشاد فرمایا گیا وَجَعَلْنَاہُمْ اَحَادِیْثَ اور مثل کے معنی مثال اور نمونہ کے ہیں۔ یعنی ان کو پچھلوں کے لئے نمونہ عبرت بنا دیا۔ جس میں بڑے درسہائے عبرت و بصیرت ہیں مثلاً یہ کہ جو لوگ تکبر اور اپنی بڑائی کے زعم اور گھمنڈ میں مبتلا ہوتے ہیں، وہ نور حق و ہدایت سے محروم ہی رہتے ہیں، اور یہ کہ حق کی تکذیب و انکار کا نتیجہ و انجام بہرکیف ہلاکت و تباہی ہے، ایسوں کو ڈھیل جتنی بھی ملے وہ بہر حال ڈھیل ہی ہوتی ہے، اس لئے اس سے کسی کو دھوکے میں نہیں پڑنا چاہیے، ایسے لوگ آخرکار بہر حال اپنے ہولناک انجام کو پہنچ کر رہتے ہیں، والعیاذُ باللہ العظیم،
۶۱۔۔  سو اس ارشاد سے حضرت امام الانبیاء صلی اللہ علیہ و سلم کی زبان مبارک سے اس حق کا اعلان کروایا گیا۔ جس میں حضرت عیسیٰ علیہ الصلوٰۃ والسلام کے بارے میں جھگڑنے والے گمراہوں کے لئے بڑی تنبیہ ہے کہ حضرت عیسیٰ کی حیثیت وہ نہیں جس میں تم لوگ ان کو پیش کرتے ہو۔ کہ وہ معبود یا ابن اللہ یا خدا کی خدائی میں شریک تھے، سو ایسی کوئی بات نہیں تھی، بلکہ اس کے بالکل برعکس ان کی اصل حیثیت یہ تھی اور یہ ہے کہ وہ اللہ کے بندے اس کے رسول توحید کے داعی، اور قیامت کی ایک واضح نشانی اور قطعی حجت و برہان تھے، پس تم لوگ قیامت کے بارے میں شک میں نہ پڑو۔ بلکہ مناظرہ بازی اور الجھنے اور الجھانے کی اپنی روش کو ترک کر کے میری اتباع اور پیروی کرو۔ کہ حق و حقیقت اور فوز و فلاح کی راہ یہی ہے۔ جو عقل سلیم اور فطرت مستقیم کے تقاضوں کے عین مطابق ہے اور اسی میں تمہارا بھلا ہے۔ اور حضرت عیسیٰ کے قیامت کی بڑی حجت اور علامت ہونے کا ایک اہم پہلو یہ ہے کہ وہ واحد ہستی ہیں جو باپ کے توسط کے بغیر اور عام دستور و ضابطہ کے خلاف محض اللہ تعالیٰ کے کلمہ کن سے پیدا ہوئے، اسی لئے وہ کَلِمَۃُ اللّٰہ اور فرمان خداوندی کہلائے۔ اور یہ اس لئے کہ منکرین قیامت اور خاص کر مشرکین کو قیامت کے بارے میں سب سے بڑا شبہ یہی تھا کہ مر کھپ جانے کے بعد آخر ہم لوگ دوبارہ کس طرح زندہ ہوں گے؟ قرآن حکیم نے ان کے اس شبہے کا جا بجا رد اور ازالہ فرمایا۔ اور اس اہم اور بنیادی حقیقت کو واضح فرمایا کہ مرنے اور جینے کے سلسلے میں اصل دخل ظاہری اسباب کو نہیں بلکہ اللہ تعالیٰ کی قدرت اور مشیت کو ہے، وہ جو چاہے اور جیسا چاہے کرے، اس کے لئے کوئی مشکل نہیں۔ اور حضرت عیسیٰ کی بغیر باپ کے ولادت اس امر کا ایک واضح ثبوت اور کھلا نشان ہے، سو اسی طرح وہ جب چاہے گا تمام لوگوں کو انکی کی قبروں سے اٹھا کھڑا کر دے گا، اور اس میں اس کو کوئی مشکل پیش نہیں آئے گی، بلکہ اس کے لئے محض اس کے ایک حکم و ارشاد کی دیر ہو گی جیسا کہ دوسرے مقام پر ارشاد فرمایا گیا، فَاِنَّمَا ہِیَ زَجْرَۃٌ وَّاحِدَۃٌ۔ فَاِذَاہُمْ بِالسَّاہِرَۃِ (النازعات۱۳۔۱۴) یعنی وہ تو محض ایک ڈانٹ اور جھڑکی ہو گی، جس کے نتیجے میں سب لوگ یکایک اور بلا کسی مشکل اور رکاوٹ کے کھلے میدان میں آ موجود ہوں گے۔
۶۷۔۔  سو اس دن جب گہرے دوست بھی کسی کے کچھ کام نہیں آ سکیں گے، بلکہ وہ بھی الٹا ایک دوسرے کے دشمن بن جائیں گے تو پھر اور کون کسی کے کچھ کام آ سکے گا؟ اور کس طرح اور کیونکر؟پس وہ لوگ بڑے ہی دھوکے اور خسارے میں پڑے ہیں جو آج دنیا میں اپنے دوستوں یاروں انصار و مددگار اپنے قوم و قبیلہ اور من گھڑت و خود ساختہ شرکاء و شفعاء پر آسرا و تکیہ کئے اپنے انجام و آخرت سے نچنت و بے فکر بیٹھے ہوئے ہیں، سو ان کے لئے یہ حقیقت واضح رہنی چاہئیے کہ آنے والے اس یوم عظیم میں ان میں سے کوئی بھی چیز کسی کے کچھ کام نہیں آ سکے گی۔ یہ سب رشتے اور تعلق بالکل کٹ جائیں۔ اور نفسا نفسی کے اس جہاں میں ہر کسی کو اپنی ہی پڑی ہو گی۔ بلکہ اس سے بڑھ کر یہ ہو گا کہ گہرے دوست بھی اس دن آپس میں ایک دوسرے کے دشمن بن جائیں گے کہ وہ ایک دوسرے سے کہیں گے کہ تمہاری اس دوستی ہی نے ہمیں اس ہولناک انجام سے دوچار کیا۔ ورنہ اگر تم نہ ہوتے تو ہم ایمان لے آتے لَوْلَا اَنْتُمْ لَکُنَّا مُؤْمِنِیْنَ۔ سو اس روز ہر کوئی اپنی محرومی پر سر پیٹے گا۔ اپنے ساتھیوں کی ملامت کرے گا اور انہی کو اپنی ہلاکت اور تباہی کا ذمہ دار قرار دے گا۔ جیسا کہ بازی ہارنے پر ہارنے والوں کا طریقہ ہوتا ہے مگر اس دن کی اس لعنت ملامت کا ان کو کوئی فائدہ بہر حال نہیں ہو گا۔ سوائے ان کی آتش یاس و حسرت میں اضافے کے، البتہ متقی اور پرہیزگار لوگ اس روز اس انجام بد سے محفوظ اور اپنی کامیابی پر شاداں و فرحاں ہوں گے۔ اور اپنے ساتھیوں کا سلام و تحیت کے ساتھ خیر مقدم کریں گے، اور ایک دوسرے کو مبارکباد دیں گے کہ آپ نے ہمیں راہ حق پر ڈالنے اور اس پر مستقیم و ثابت قدم رہنے میں ہماری راہنمائی اور مدد کی تھی۔ جس سے آج ہم اللہ کے فضل و کرم اور اس کے اس انعام و احسان کے مستحق ٹھہرے، سو ایمان و تقویٰ کا رشتہ ہی وہ اصل حقیقی اور مبارک و مسعود رشتہ ہے جو اس دنیا کے بعد آخرت کے اس جہان حقیقی اور وہاں کی حیات ابدی میں بھی کام آئے گا۔ وباللہ التوفیق لما یحب و یرید، وعلی ما یحب و یرید،
۷۶۔۔	سو انہوں نے اپنے کفر و انکار، اعراض و استکبار اور اپنی روگردانی و ہٹ دھرمی سے اپنی جانوں پر خود ظلم کیا۔ جس کے نتیجے میں وہ اس ہولناک انجام اور دائمی عذاب میں مبتلا ہوئے۔ اللہ تعالیٰ نے تو اپنے فضل و کرم اور اپنی رحمت و عنایت سے ان کی ہدایت و راہنمائی کا بھرپور انتظام فرمایا تھا۔ اور اس کے لئے تمام ضروری اسباب فراہم فرما دیئے تھے، سو اس نے ان کو عقل کی روشنی اور فکر و فہم کی صلاحیتوں سے نوازا، کائنات کی کھلی کتاب کو ان کے سامنے رکھ دیا، اپنے انبیاء و رسل اور خاص کر حضرت امام الانبیاء کو ان کی ہدایت و راہنمائی کے لئے مبعوث فرمایا، ان پر آسمانی کتابیں نازل فرمائیں، اور خاص کر قرآن حکیم جیسی اس کتاب فصل کو نازل فرمایا جو تمام آسمانی کتابوں کی اہم اور بنیادی تعلیمات کی حامل اور ان کی جامع اور ان کے لئے مہیمن ہے، اور جو قیامت تک سب زبانوں اور جملہ انسانوں کی ہدایت و راہنمائی کے لئے ایک معجزہ خالدہ کے طور پر موجود اور فیضیاب رہیگی، مگر ان لوگوں نے اتباع ہوی و ہوس، اور اپنے عناد اور ہٹ دھرمی کی بناء پر ان سے اعراض و روگردانی اور کفر و انکار ہی سے کام لیا، اور یہ لوگ دعوت حق کو سننے ماننے کے لئے تیار نہ ہوئے، یہاں تک کہ فرصت عمر تمام ہو گئی، اور یہ اپنے اس آخری اور ہولناک انجام کو پہنچ کر رہے۔ جہاں نہ ان سے وہ عذاب کبھی ٹالا جائے گا۔ اور نہ ہی اس میں عارضی اور وقتی طور پر کسی طرح کی کوئی تخفیف ہو گی، بلکہ ان کو ہر طرح کی آس و  امید سے محروم و مایوس ہو کر ہمیشہ کے لئے اسی میں رہنا ہو گا۔ واالعیاذ باللہ العظیم بکل حالٍ من الاحوال۔
۸۰۔۔  سو اس سے گمراہی کے ایک بڑے سبب اور باعث کی نشاندہی فرما دی گئی، وہ یہ کہ گمراہ انسان اپنی بدبختی سے یہ سمجھتا ہے کہ اللہ تعالیٰ اس کے کرتُوتوں کو جانتا نہیں، اس لئے وہ طرح طرح کے پردوں وغیرہ ہیں چھپ کر برائیاں کرتا ہے، اور کہتا ہے کہ اس کے ان کرتُوتوں کی اس کو علم و آگہی نہیں، جس کے نتیجے میں وہ برائی پر دلیر ہو جاتا ہے، اور پھر اپنے نامہ اعمال کو سیاہ کرتا چلا جاتا ہے، جیسا کہ دوسرے مقام پر اس بارے ارشاد فرمایا گیا کہ قیامت کے روز ایسے لوگوں سے خطاب کر کے کہا جائے گا کہ تم لوگ ایسے نہیں تھے کہ تم اس سے چھپ جاتے کہ تمہارے کان، تمہاری آنکھیں، اور تمہاری کھالیں، تمہارے خلاف گواہی دیں، مگر تم لوگوں نے یہی سمجھ رکھا تھا کہ اللہ بہت سے ان کاموں کو نہیں جانتا جو تم کرتے رہے تھے، اور تمہارے اسی گمان نے جو تم لوگوں نے اپنے رب کے بارے میں قائم کر رکھا تھا تمہیں تباہی کے گھاٹ اتار دیا، جس کے نتیجے میں تم لوگ اس انتہائی ہولناک خسارے میں مبتلا ہو کر رہے، (حٰم السجدۃ۲۲۔۲۳) سو اسی تباہ کن غلط فہمی اور ظن و گمان باطل کی تردید کے لئے یہاں ارشاد فرمایا گیا کہ کیا ان لوگوں نے یہ سمجھ رکھا ہے کہ ہم ان کی راز کی باتوں اور ان کی سرگوشیوں کو سنتے جانتے نہیں؟ ہاں کیونکہ نہیں، بلکہ اس سے بھی آگے بڑھ کر یہ کہ ہمارے رسول ان کے پاس موجود لکھتے جا رہے ہیں ان کے تمام کرتُوتوں کو۔
۸۳۔۔  سو یہ ان ہٹ دھرموں کے لئے آخری جواب ہے جو حق بات سننے اور ماننے کے لئے تیار ہی نہ ہوتے ہوں، کہ ان کو ان کے انجام کے حوالے کر دیا جائے، کہ ایسوں سے الجھنے اور ان کو منہ لگانے کا کوئی فائدہ نہیں۔ سو ایسوں کے بارے میں ارشاد فرمایا گیا کہ ان کو ان کے حال پر چھوڑ دو۔ جو باتیں یہ بناتے ہیں بناتے رہیں۔ اور حق اور اہل حق کے خلاف جو ہنسی مذاق یہ لوگ کرتے ہیں کر لیں۔ اپنے ارمان پورے کر لیں۔ یہاں تک کہ وہ یوم عظیم ان کے سامنے آ جائے جس سے ان کو ڈرایا اور خبردار کیا جا رہا ہے اس روز تمام حقائق اپنی اصل شکل میں ان کے سامنے آ جائیں گے، اور یہ اپنے انجام کو خود اپنی آنکھوں سے دیکھ لیں گے، مگر اس دن کے افسوس اور وہاں کی ندامت و ملامت سے ان کو کوئی فائدہ بہر حال نہیں ہو گا۔ سوائے ان کی آتش یاس و حسرت میں اضافے کے، والعیاذُ باللہ العظیم
۸۴۔۔	سو اللہ وحدہٗ لاشریک ہی ہے جو آسمان میں بھی خداوند اور معبودِ برحق ہے، اور وہی زمین میں بھی خداوند اور معبود برحق ہے اور آسمان و زمین کے اس پُر حکمت نظام کا یہ باہمی توافق اس بات کی دلیل اور اس کا کھلا ثبوت ہے کہ ان دونوں کے اندر ایک ہی حکومت، اور ایک ہی ارادہ کار فرما ہے، اور یہ دونوں ایک ہی خدائے قادر وقیوم کی قدرت و حکمت اور اسی کی مشیت کے مطابق کام کر رہے ہیں، اگر یہ بات نہ ہوتی اور ان کے اندر کئی ارادے کار فرما ہوتے تو آسمان و زمین کا یہ نظام کبھی کا درہم برہم ہو چکا ہوتا، جیسا کہ دوسرے مقام پر ارشاد فرمایا گیا لَوْکَانَ فِیْہَا اٰلِہَۃُ اِلاَّ اللّٰہُ لَفَسَدَتَا۔ یعنی اگر آسمان و زمین کے اندر ایک اللہ کے سوا اور بھی کوئی معبود ہوتے تو یہ دونوں کبھی کے تباہ و برباد ہو چکے ہوتے۔ سو زمین و آسمان کی اس کائنات کے اندر پایا جانے والا یہ استحکام اللہ تعالیٰ کی قدرت و حکمت اور اس کی وحدانیت و یکتائی کا ایک واضح اور کھلا ثبوت ہے۔ اور وہ حکیم بھی ہے، اور علیم بھی، اس لئے اس کا ہر کام کمال علم و حکمت ہی پر مبنی ہے، سبحانہ و تعالیٰ۔
۸۹۔۔	سو اس سے پیغمبر کو ہدایت فرمائی گئی کہ اگر یہ لوگ اس سب کے باوجود حق بات کو سننے اور ماننے کے لئے تیار نہیں ہوتے، بلکہ اپنا انجام دیکھنے ہی کے درپے ہیں، تو ان کو ان کے حال پر چھوڑ دو۔ اور ان سے اسی طرح سلام وداع و متارکت کہہ کر الگ ہو جاؤ جس طرح حضرت ابراہیم اپنے ہٹ دھرم باپ سے سلام کر کے الگ ہو گئے تھے عنقریب ہی وہ وقت خود ان کے سامنے آ جائے گا جب یہ اپنے انجام کو اپنی آنکھوں سے خود دیکھ لیں گے، کہ تب ان کو سب کچھ خود معلوم ہو جائے گا۔ اور پوری طرح معلوم ہو جائے گا، جبکہ یہ مارے یاس و حسرت کے اپنے ہاتھ کاٹ کاٹ کر کھائیں گے، سو اس سے ان ہٹ دھرموں کے بارے میں متارکت اور علیحدگی کی تعلیم و تلقین فرمائی گئی ہے جو حق بات سننے اور ماننے کو تیار ہی نہ ہوتے ہوں، کہ ایسوں کے لئے آخری جواب یہی ہو سکتا ہے، وبہٰذا قد تم التفسیر المختصر لسورۃ الزخرف

(سورۃ الدخان ۔ سورہ نمبر ۴۴ ۔ تعداد آیات ۵۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰ مٓ
۲۔۔۔     قسم ہے اس کتاب کی جو کھول کر بیان کرنے والی ہے 
۳۔۔۔     بلاشبہ ہم نے ہی اتارا ہے اس (کتاب حکیم) کو ایک بڑی ہی بابرکت رات میں کہ ہمیں بہر حال خبردار کرنا ہے
۴۔۔۔     جس میں فیصلہ کیا جاتا ہے ہر حکمت والے کام کا 
۵۔۔۔     ہمارے حکم کی بناء پر بے شک ہمیں رسول بھیجنا تھا
۶۔۔۔     تیرے رب کی عظیم الشان رحمت کی بناء پر بلاشبہ وہی ہے جو (ہر کسی کی) سنتا (سب کچھ) جانتا ہے 
۷۔۔۔     جو کہ رب ہے آسمانوں اور زمین کا اور اس (ساری کائنات) کا جو کہ ان دونوں کے درمیان ہے اگر تم یقین کرنے والے ہو
۸۔۔۔     اس کے سوا کوئی معبود نہیں وہی زندگی بخشتا ہے اور اسی کا کام ہے موت دینا وہی رب ہے تمہارا بھی اور تمہارے اگلے باپ دادوں کا بھی 
۹۔۔۔     (مگر ان کو یقین پھر بھی نہیں) بلکہ وہ شک میں پڑے کھیل رہے ہیں 
۱۰۔۔۔     پس آپ انتظار کیجئے اس دن کا جب کہ آسمان ایک ایسا ظاہر دھواں لئے ہوئے آئے گا 
۱۱۔۔۔     جو کہ چھا جائے گا ان سب لوگوں پر یہ ایک بڑا دردناک عذاب ہو گا
۱۲۔۔۔     (اس دن یہ کہیں گے) اے ہمارے رب دور فرما دے ہم سے اس عذاب کو ہم یقیناً ایمان لانے والے ہیں 
۱۳۔۔۔     (مگر) کہاں (اور کیسے) کام آئے ان کو نصیحت حالانکہ (اس سے پہلے) ان کے پاس آ چکے (حق اور حقیقت کو) کھول کر بیان کرنے والے ایک عظیم الشان رسول
۱۴۔۔۔     پھر بھی یہ لوگ پھرے ہی رہے (راہ حق و ہدایت سے) اور کہا کہ یہ تو ایک سکھایا پڑھایا دیوانہ ہے 
۱۵۔۔۔     بے شک ہم (اتمام حجت کے لئے) ہٹائے دیتے ہیں اس عذاب کو تھوڑے عرصے کے لئے مگر تم لوگ یقیناً پھر وہی کرو گے جو پہلے کرتے تھے 
۱۶۔۔۔     (اور یاد کرو اس دن کو کہ) جب ہم پکڑیں گے اس بڑی سخت پکڑ میں کہ یقیناً ہم نے (بدلہ و) انتقام لینا ہے (مجرموں سے)
۱۷۔۔۔     اور بلاشبہ ہم ان سے پہلے آزمائش میں ڈال چکے ہیں فرعون کی قوم کو بھی اور ان کے پاس بھی ایک رسول آیا بڑا عزت والا
۱۸۔۔۔     (اس پیغام کے ساتھ) کہ میرے حوالے کر دو تم لوگ اللہ کے بندوں کو بے شک میں رسول ہوں (اس کا) تمہاری طرف امانت دار
۱۹۔۔۔     اور سرکشی مت کرو تم اللہ کے مقابلے میں بے شک میں آیا ہوں تمہارے پاس ایک کھلی سند کے ساتھ
۲۰۔۔۔     اور بے شک میں نے پناہ لے رکھی ہے اس کی جو کہ رب ہے میرا بھی اور تمہارا بھی اس بات سے کہ تم مجھے سنگسار کرو
۲۱۔۔۔     اور اگر تم مجھ پر ایمان نہیں لاتے تو مجھ سے الگ ہو جاؤ
۲۲۔۔۔     آخرکار موسیٰ نے اپنے رب کو پکار کر عرض کیا کہ (مالک !) یہ لوگ تو پکے مجرم ہیں 
۲۳۔۔۔     (جواب ملا کہ) اچھا تو پھر تم راتوں رات نکل جاؤ (یہاں سے) میرے بندوں کو اپنے ساتھ لے کر تمہارا پیچھا بہر حال کیا جائے گا
۲۴۔۔۔     اور (اسی طرح) چھوڑ دینا سمندر کو تھما ہوا کیونکہ (دشمن کے) اس سارے لشکر نے (وہیں) غرق ہونا ہے 
۲۵۔۔۔     سو ان لوگوں نے چھوڑ دیے کتنے ہی باغ اور چشمے 
۲۶۔۔۔     کھیتیاں اور عمدہ مکانات 
۲۷۔۔۔     اور نعمت کے وہ ساز و سامان جن میں یہ لوگ مزے کیا کرتے تھے 
۲۸۔۔۔     اسی طرح ہوا اور ہم نے وارث بنا دیا (اپنی قدرت و عنایت سے) ان چیزوں کا ایک دوسری قوم کو
۲۹۔۔۔     پھر نہ تو ان پر آسمان رویا نہ زمین اور نہ ہی ان کو کوئی مہلت ہی ملنے والی تھی 
۳۰۔۔۔     اور بلاشبہ ہم ہی نے نجات دی بنی اسرائیل (جیسی گھسی پٹی قوم) کو اس رسوا کن عذاب سے 
۳۱۔۔۔     یعنی فرعون سے واقعی وہ بڑا سرکش اور حد سے بڑھنے والوں میں سے تھا 
۳۲۔۔۔     اور بلاشبہ ہم نے ان کو چن لیا تھا علم کی بناء پر (ان کے اپنے دور کے) سب جہانوں پر
۳۳۔۔۔     اور ان کو ایسی (عظیم الشان اور امتیازی) نشانیوں سے نوازا تھا جن میں کھلی آزمائش تھی
۳۴۔۔۔     بلاشبہ (دور حاضر کے) یہ منکرین زور دے کر کہتے ہیں 
۳۵۔۔۔     کہ وہ (آخری حالت) تو بس ہمارا یہی دنیا کا مرنا ہے اور بس اور ہم دوبارہ اٹھائے جانے والے نہیں 
۳۶۔۔۔     پس تم لے آؤ ہمارے (اگلے) باپ دادوں کو اگر تم لوگ سچے ہو (اپنے دعوی میں)
۳۷۔۔۔     کیا یہ بہتر ہیں یا تبع کی قوم اور وہ لوگ جو اس سے بھی پہلے گزر چکے ہیں ؟ ان سب کو تو ہم نے ہلاک کر ڈالا کیونکہ وہ لوگ مجرم تھے 
۳۸۔۔۔     اور ہم نے آسمانوں اور زمین اور ان تمام چیزوں کو جو کہ ان دونوں کے درمیان ہیں کچھ کھیل کے طور پر تو پیدا نہیں کیا
۳۹۔۔۔     ہم نے تو ان کو برحق ہی پیدا کیا ہے مگر اکثر لوگ جانتے نہیں
۴۰۔۔۔     بلاشبہ فیصلے کا دن تو ان سب کے لئے ایک مقرر شدہ وقت ہے 
۴۱۔۔۔     جس دن نہ تو کوئی دوست کسی دوست کے کچھ کام آ سکے گا اور نہ (کہیں اور سے) ان کی کوئی مدد کی جائے گی
۴۲۔۔۔     سوائے اس کے کہ اللہ ہی کسی پر رحم فرما دے بلاشبہ وہی ہے سب پر غالب انتہائی مہربان
۴۳۔۔۔     بلاشبہ زقوم کا درخت 
۴۴۔۔۔     کھانا ہو گا بڑے گناہ گاروں کا
۴۵۔۔۔     تیل کی تلچھٹ جیسا چوپٹیوں میں اس طرح کھول رہا ہو گا
۴۶۔۔۔     جیسے ابلتا ہوا پانی کھولتا ہے
۴۷۔۔۔     (حکم ہو گا کہ) پکڑو اس کو پھر اس کو گھسیٹتے ہوئے لے جاؤ دوزخ کے بیچوں بیچ
۴۸۔۔۔     پھر انڈیل دو اس کے سر پر کھولتے ہوئے پانی کا عذاب 
۴۹۔۔۔     چکھ کہ تو تو بڑا زبردست عزت دار آدمی ہے 
۵۰۔۔۔     بلاشبہ یہ وہی ہے جس کے بارے میں تم لوگ شک کیا کرتے تھے 
۵۱۔۔۔     اس کے برعکس پرہیزگار لوگ ایک نہایت ہی امن (و سکون) والے مقام میں ہوں گے 
۵۲۔۔۔     یعنی طرح طرح کے عظیم الشان باغوں اور چشموں میں 
۵۳۔۔۔     باریک اور گاڑھا ریشم پہنے آمنے سامنے بیٹھے ہوں گے 
۵۴۔۔۔     یونہی ہو گا اور ہم نے ان کی شادی بھی کر دی ہو گی گوری رنگت کی آہو چشم عورتوں سے 
۵۵۔۔۔     وہاں وہ پورے امن و اطمینان کے ساتھ ہر قسم کی لذت بخش چیزیں طلب کر رہے ہوں گے 
۵۶۔۔۔     وہاں پر وہ موت کا مزہ بھی نہیں چکھیں گے سوائے اسی پہلی موت کے (جو کہ دنیا میں آ چکی تھی) اور اللہ نے ان کو بچا لیا ہو گا دوزخ کے عذاب سے
۵۷۔۔۔     یہ سب کچھ آپ کے رب کے فضل سے ہو گا یہی ہے وہ بڑی کامیابی
۵۸۔۔۔     سو ہم نے آسان کر دیا اس (کتاب حکیم) کو آپ کی زبان میں تاکہ یہ لوگ نصیحت حاصل کریں
۵۹۔۔۔     پس آپ انتظار کریں یہ لوگ بھی انتظار میں ہیں


تفسیر

۳۔۔  سو اس سے اس خاص اہتمام کو واضح فرمایا گیا ہے جو اللہ پاک سبحانہ و تعالیٰ کی طرف سے اس کتاب حکیم کے نازل کرنے کے لئے فرمایا گیا، تاکہ واضح ہو جائے کہ یہ کوئی معمولی چیز نہیں، بلکہ یہ اللہ تعالیٰ کی عظیم الشان سکیم کا ایک نہایت عظیم الشان حصہ ہے، سو اس کو اتارنے کے لئے اللہ تعالیٰ نے اس عظیم الشان رات کو منتخب فرمایا جو کہ بڑی ہی برکتوں بھری رات ہے جس کو اس کی طرف سے تمام امور حکمت کی تقسیم کے لئے مختص اور مقرر فرمایا گیا ہے، اور اس کتاب حکیم کے اتارنے سے اصل مقصد انذار ہے۔ یعنی اس کو اس لئے اتارا گیا کہ ان لوگوں کو خبردار کیا جائے جن کے آباء و اجداد کو خبردار نہیں کیا گیا تھا۔ جس کے نتیجے میں وہ غفلت میں بڑے ہوئے تھے۔ جیسا کہ دوسرے مقام پر ارشاد فرمایا گیا لِتُنْذِرْ قَوْمًا مَّا اُنْذِرْ اٰبآءُ ہُمْ فَہُمْ غَافِلُوْنَ (یس۔۶) تاکہ اس طرح ان پر اتمام حجت ہو جائے، اور کل قیامت میں یہ لوگ اس طرح کا کوئی عذر نہ کر سکیں، کہ ان کو انذار کے بغیر ہی پکڑا لیا گیا۔ اور مراد اس لیلہ مبارکہ (مبارک رات) سے لیلۃ القدر ہے۔ جیسا کہ سورہ قدر میں اس کی تصریح فرمائی گئی ہے، کہ قرآن حکیم کو اسی رات میں نازل فرمایا گیا ہے اور قرآن حکیم کو چونکہ رمضان المبارک ہی میں نازل فرمایا گیا ہے، جیسا کہ سورہ بقرہ کی آیت نمبر ۱٨۵ میں اس امر کی تصریح فرمائی گئی ہے، اس لئے یہ لیلہ مبارکہ بھی لازماً رمضان المبارک ہی کی کوئی رات ہو گی۔ جس کی تعیین کے بارے میں آگے مختلف اقوال ہیں جن کی تفصیل کا یہ موقع نہیں۔
۷۔۔  سو اس سے ایک تو اس حقیقت کو واضح فرما دیا گیا کہ رسول کی بعثت و تشریف آوری اللہ تعالیٰ کی عظیم الشان رحمت و عنایت کا نتیجہ و ثمرہ ہے، کہ یہ انسان کو دارین کی سعادت و سرخروئی سے سرفراز کرنے والی واحد راہ ہے۔ اور دوسری طرف اس میں پیغمبر کو خطاب فرمانے سے آنجناب کے لئے بھی تسکین و تسلیہ کا سامان ہے کہ آپ کی بعثت و تشریف آوری بہر حال قدرت کی ایک عظیم الشان رحمت ہے۔ پس جو لوگ اس سے اعراض و روگردانی برتیں گے وہ آپ کا کچھ نہیں بگاڑیں گے بلکہ اپنا ہی نقصان کریں گے، اور تیسری طرف اس سے اس حقیقت کو بھی واضح فرما دیا گیا کہ اللہ ہی ہے جو ہر کسی کی سنتا، اور سب کچھ جانتا ہے، اس لئے وہی ہے جو اپنے بندوں کی حاجتوں اور ضرورتوں کو جانتا اور ان کی دعاء و پکار کو سنتا ہے، اس لئے وہی ان کی حاجت روائی اور مشکل کشائی کا سامان کرتا ہے، اور وہی کر سکتا ہے، اسی لئے اس نے اپنے بندوں کی ہدایت و راہنمائی کے لئے اپنے رسول مبعوث فرمائے، اور ان پر اپنی کتابیں اتاریں۔ اور خاص کر خاتم الانبیاء حضرت محمد مصطفی صلی اللہ علیہ و سلم کو مبعوث فرمایا، جو تمام رسولوں کے امام اور سلسلہ انبیاء و رسل کے خاتم ہیں، اور اب قیامت تک آپ صلی اللہ علیہ و سلم ہی کی نبوت و رسالت کی روشنی دنیا کو راہ حق و ہدایت سے سرفراز و فیضیاب کرتی رہے گی، اور پھر آپ پر قرآن حکیم کی صورت میں وہ کتاب عظیم نازل فرمائی جو تمام آسمانی کتابوں کی جامع اور ان کی مہیمن ہے، اور جو قیامت تک کے سب زمانوں اور جملہ انسانوں کی ہدایت و راہنمائی کے لئے نور مبین کی شکل میں اور ایک بے مثال معجزہ خالدہ کے طور پر ہمیشہ موجود اور فیض بار رہے گی۔ اور چوتھی طرف یہاں پر اس حقیقت کو بھی واضح فرما دیا گیا کہ یہ کتاب حکیم اس رب العالمین کی طرف سے ہے جو کہ آسمانوں اور زمین کی اس پوری کائنات کا خالق و مالک ہے، اس سے جہاں ایک طرف یہ حقیقت واضح ہو جاتی ہے کہ اس کتاب حکیم کی عظمت شان بھی بے مثال ہے، اور یہ اس کی شان ربوبیت کی حامل و عکاس، اور اس کی مظہر و علمبردار ہے وہیں اس سے یہ حقیقت بھی واضح ہو جاتی ہے کہ اسی کا حق ہے کہ وہ ایسی کتاب عظیم نازل فرمائے تاکہ اس کے بندے اس کی کائنات میں اس کے قانون کے مطابق زندگی گزریں، اور اس کے نتیجے وہ میں دارین کی سعادت و سرخروئی سے سرفراز ہو سکیں، پھر جو خوش نصیب اس کو صدق دل سے اپنائیں گے وہ اس کی طرف سے ابدی سعادت اور دائمی نعمتوں سے سرفراز ہوں گے۔ اور جو بدبخت اس سے اعراض و روگردانی برتیں گے، وہ ابدی عذاب میں مبتلاء ہوں گے۔ والعیاذ باللہ جل وجلا، بکل حال من الاحوال
۱۸۔۔	سو اس سے حضرت موسیٰ نے اپنے مشن و نصب العین کے اہم حصے کی وضاحت بھی فرما دی، اور اس کی دلیل بھی بیان فرما دی، اور اپنے منصب و مقام کو بھی واضح فرما دیا۔ سو اپنے مشن کے اہم حصے کی تصریح کے طور پر آپ نے ان لوگوں سے فرمایا کہ تم لوگ اللہ کے بندوں کو میرے حوالے کر دو۔ سو عِبَادَاللّٰہِ (اللہ کے بندے) کہہ کر آپ نے اپنے دعوے اور مطالبے کی دلیل بھی پیش فرما دی کہ جب وہ بندے اللہ ہی کے ہیں تو پھر کسی کو کیا حق پہنچتا ہے کہ وہ ان کو اپنا بندہ بنائے؟ پس تم لوگ اے فرعونیو! اللہ کے ان بندوں کو میرے حوالے کر دو۔ تاکہ ہم اللہ کی بندگی جس طرح چاہیں کریں، اور پھر اپنی حیثیت اور مقام کی وضاحت کے طور پر ارشاد فرمایا کہ میں اللہ کا رسول ہوں امانت دار، پس میں جو کچھ تم لوگوں سے کہہ رہا ہوں وہ سب اسی کی طرف سے ہے۔ اس میں کسی طرح کی کوئی بھی کمی پیشی نہیں کرتا۔ پس تم لوگوں نے اگر میری بات کو نہ مانا تو یہ صرف میری نافرمانی نہیں ہو گی، بلکہ یہ درحقیقت اس اللہ کی نافرمانی ہو گی جس کا میں بھیجا ہوا ہوں۔ اور اس خالق و مالک کی نافرمانی کا انجام بڑا ہولناک ہوتا ہے۔ والعیاذُ باللہ العظیم اور بنی اسرائیل کی آزادی سے متعلق حضرت موسیٰ کے اس مشن اور مطالبے کا ذکر دوسرے مقام پر اس طرح بیان فرمایا گیا فَاَرْسِلْ مَعَنَا بَنِیْ اِسْرَائِیَلَ وَلَا تُعَذِّبْہُمْ الایٰۃ (طہ۔۴۷) یعنی تو بنی اسرائیل کو ہمارے ساتھ بھیج دے اور ان کو عذاب نہ دے۔ یعنی ان کو اپنی غلام سے آزاد کر دے،
۲۱۔۔  سو ان آیات کریمات سے ایک بات تو یہ بات واضح فرما دی گئی کہ حضرت موسیٰ نے ان لوگوں کو بطور تنبیہ فرمایا کہ تم میرے مقابلے میں سرکشی نہ کرنا، کیونکہ میرے مقابلے میں سرکشی اللہ کے مقابلے میں سرکشی ہو گی، کیونکہ میں اللہ کا رسول ہوں، اور اللہ کے مقابلے میں سرکشی کا انجام بہت برا ہوتا ہے، والعیاذ باللہ، اور میں تمہارے پاس کھلی سند لے کر آیا ہوں، یعنی عصا اور ید بیضا کے معجزے کی سند کے ساتھ، اس لئے تم لوگوں کو میری بات ماننی چاہئیے کہ یہی راہ حق و صواب ہے، اور اسی میں تم لوگوں کا بھلا ہے دنیا میں بھی، اور آخرت میں بھی، روایات کے مطابق اس پر آنجناب کو ان لوگوں کی طرف سے قتل دھمکیاں ملنا شروع ہو گئیں، تو اس پر آپ نے ان سے فرمایا کہ میں نے اپنے آپ کو اللہ کی پناہ میں دے دیا جو کہ رب ہے میرا بھی، اور تمہارا بھی، سو اس کے آگے سر تسلیم خم کر دینا تم لوگوں کے لئے دارین کی سعادت و سرخروئی سے سرفرازی کا ذریعہ و وسیلہ ہے، اور اس کا طریقہ یہ ہے کہ تم لوگ مجھ پر ایمان لے آؤ، کہ میں یقیناً اللہ کا رسول ہوں، اور اگر تم نے ایسے نہ کیا اور تم کو اس کی توفیق نصیب نہ ہو سکی تو تم میرے قتل اور سنگسار کرنے کے جرم کا ارتکاب نہ کرنا، اور کم از کم میری راہ میں مزاحم اور رکاوٹ نہ بننا، بلکہ میرا راستہ خالی کر دو، میں بنی اسرائیل کے ساتھ جہاں جانا چاہوں جا سکوں۔
۳۸۔۔  اس سے قیامت کی ضرورت اور اس کے تقاضائے عقل و فطرت ہونے کو واضح فرما دیا گیا۔ سو ارشاد فرمایا گیا کہ ہم نے آسمانوں اور زمین کو اور ان کے درمیان کی اس حکمتوں بھری کائنات کو یُوں ہی کھیل تماشے کے طور پر نہیں پیدا کیا، کہ یہ ہمیشہ یُونہی چلتی رہے، یا ایک دن یُوں ہی ختم ہو جائے، اور اس کے خلق و ایجاد کا کوئی نتیجہ ظاہر نہ ہو ایسا ہونا، اور ایسا سمجھنا اس کے خالق کی حکمت اور اس کی شان عدل و انصاف کے تقاضوں کے خلاف ہے۔ پس لازم ہے کہ ایک ایسا یوم فصل و تمیز آئے جس میں صدق شعاروں اور اپنے خالق و مالک کے اطاعت گزاروں اور اس کے فرمانبرداروں کو ان کے صدق و اخلاص اور عمل و کردار کا صلہ و ثمرہ ملے۔ اور ناشکرے و ناہنجار لوگوں کو ان کے کفر و شرک اور تمرد و سرکشی کی قرار واقعی سزا ملے۔ تاکہ اس طرح عدل و انصاف کے تقاضے پورے ہوں اور بدرجہ تمام و کمال پورے ہوں۔ سو وہی دن جزاء و سزا کا دن ہے۔ جس کو یُوْمُ الدِّیْن کہا جاتا ہے یعنی دلے کا دن، اور جس نے اس دنیا کے بعد بہر حال آ کر اور بپا ہو کر رہنا ہے کہ یہ حضرت خالق حکیم کی حکمت اس کی شان عدل و انصاف اور اس پُر حکمت کائنات کے وجود کا لازمی و بدیہی تقاضا ہے، ورنہ یہ دنیا اور اس کا وجود عبث و بے کار، اور باطل قرار پائے گا، جو عقل و نقل دونوں کے تقاضوں کے خلاف ہے۔
۳۹۔۔  سو اس آیت کریمہ میں نفی و اثبات کے ادوات حصر و قصر سے اس حقیقت کو واضح فرما دیا گیا ہے کہ آسمانوں اور زمین کی اس کائنات کو حضرت خالق جَلَّ مَجْدُہٗ نے حق کے ساتھ ہی پیدا فرمایا ہے۔ جو کہ دراصل عبارت ہے دو چیزوں سے ایک یہ کہ انسان اس حکمتوں بھری کائنات میں غور و فکر سے کام لے کر اپنے خالق و مالک کی معرفت سے سرفراز ہو، اور وہ اس کی قدرت بے پایاں، اس کی حکمت بے نہایت اور اس کی رحمت بے غایت، کے ان گوناگوں مظاہر کو دیکھ کر جو کہ اس کائنات میں ہر طرف اور جا بجا پھیلے بکھرے ہیں، اور ان میں صحیح طور پر غور و فکر سے کام لے کروہ دل و جان سے اس کے آگے جھک جھک جائے، اور بے ساختہ پکار اٹھے کہ رَبَّنَا مَاخَلَقْتَ ہٰذَا بِاطِلًاسُبْحَانَکَ فَقِنَا عَذَابَ النَّارِ یعنی پاک ہے تو اے ہمارے رب ! تو نے یہ سب کچھ بیکار اور بے مقصد پیدا نہیں فرمایا تو پاک ہے، ایسے ہر تصور سے، پس تو ہمیں بچا دے دوزخ کے عذاب سے، اور دوسری حقیقت بالحق کی تصریح سے یہ واضح ہو جاتی ہے کہ ان نعمتوں کا تقاضا یہ ہے کہ انسان اپنے خالق و مالک کے ذکر و شکر سے رطب اللّسان اور شاد کام ہو جائے، جس نے اپنے فضل و کرم سے دنیا کو ان عظیم الشان نعمتوں سے نوازا ہے، اور محض اپنے کرم و احسان سے نوازا ہے سو ذکر و شکر دو ایسی عظیم الشان صفات و خصال ہیں، جو اس حکمتوں بھری کائنات کے وجود اور اس کی تخلیق سے وابستہ ہیں، اور یہی دو صفتیں انسان کے لئے سعادت دارین سے سرفرازی کا ذریعہ و وسیلہ ہیں، اور یہ دونوں اس کائنات کی تخلیق بالحق کا بدیہی اور لازمی تقاضا ہیں۔ سو آسمانوں اور زمین اور ان دونوں کے درمیان کی عظیم الشان کائنات کو یونہی بے مقصد، اور محض کھیل تماشے کے طور پر نہیں پیدا کیا گیا، بلکہ اس کو ایک عظیم الشان مقصد اور برتر غایت کے لئے پیدا فرمایا گیا ہے، پس اس کا لازمی اور بدیہی تقاضا ہے کہ ایک ایسا یوم حساب بپا ہو جس میں اللہ تعالیٰ کے فرمانبردار اور نیکوکار بندوں کو انعام ملے، اور بدکاروں کو سزا سو وہی ہے قیامت کا دن، جو کہ اس کائنات کی تخلیق بالحق کا طبعی تقاضا اور منطقی نتیجہ ہے اس لئے اس نے اپنے وقت مقرر پر بہر حال واقع ہو کر، اور بپا ہو کر رہنا ہے۔
۴۶۔۔  سو زقوم یعنی تھوہر کا یہ درخت جو وہاں پر گنہگاروں کے لئے کھانا، اور ان کے لئے عذاب بنے گا دوزخ کا تھوہر ہو گا جس کی اصل حقیقت کو اس دنیا میں جاننا کسی کے بس میں نہیں اس کو اللہ تعالیٰ ہی جان سکتا ہے یا پھر وہ بدنصیب ہی جان سکیں گے جنہوں نے اس کو کھانا، اور اس سے پیٹ بھرنا ہو گا، والعیاذُ باللہ، تاہم اس لفظ کے استعمال سے اس کا کسی قدر تصور کیا جا سکتا ہے۔ ورنہ اس کی اصل حقیقت کو اس دنیا میں جاننا کسی کے بس میں نہیں ہو سکتا۔ سو اس کی ہولناکی کی تصویر کے طور پر ارشاد فرمایا گیا کہ وہ تیل کی تلچھٹ کی طرح ہو گا۔ گنہگار لوگوں کے پیٹوں میں جا کر وہ ایسے کھولے گا جس طرح گرم پانی کھولتا ہے سو جن کفار و منکرین کا انجام یہ ہونے والا ہے ان کو اگر اس چار روزہ دنیاوی زندگی میں دنیا بھر کی دولت بھی مل جائے تو بھی ان کو کیا ملا؟ جبکہ اس کے برعکس جن لوگوں کو ان کے اپنے ایمان و عمل کی بناء پر دوزخ سے بچا کر جنت کی سدا بہار اور اَبَدی نعمتوں سے سرفراز کر دیا جائے ان سے بڑھ کر خوش نصیب اور کون ہو سکتا ہے؟ اگرچہ دنیا میں ان کو نان جویں بھی میسر نہ آتی ہو۔ سو اصل دولت ایمان و یقین کی دولت ہے اور اصل کامیابی آخرت ہی کی کامیابی ہے۔ اللہ نصیب فرمائے آمین۔ثم آمین یا ربَّ العالمین
۵۶۔۔  سو اس سے واضح فرما دیا گیا کہ ان پر بس وہی موت آئے گی جو دنیا میں ان پر آ چکی، اور بس اس کے بعد اب ان پر کوئی موت کبھی نہیں آئے گی۔ بلکہ اب یہ اس عظیم الشان حیات سے سرفراز ہوں گے، جو کہ اَبَدی اور دائمی ہو گی، اور ان کا وہ عیش جو ان کو جنت کی اَبَدی اور سدا بہار نعمتوں کی شکل میں ملے گا وہ بھی ابدی اور جاوداں ہو گا، موت سے انہوں نے ہمیشہ کے لئے چھٹکارا پا لیا، اور دوزخ کے عذاب سے بھی ان کو ان کے رب نے اپنے فضل و کرم سے بچا لیا۔ سو یہی ہے اصل اور حقیقی کامیابی جس کو ہمیشہ کے لئے اپنا اصل مقصود اور حقیقی نصیب العین بنانا چاہئیے اور اسی کے لئے کوشش کرنی چاہئیے، کہ یہی تقاضائے عقل و نقل ہے، کہ لمثل ہذا فلیعمل العالمون۔
۵۷۔۔  جو کہ اصل اور حقیقی کامیابی ہے جس جیسی دوسری کوئی کامیابی نہ ہے، نہ ہو سکتی ہے، اور عقل و نقل دونوں کا تقاضا ہے کہ اسی کو اپنا اصل اور حقیقی مقصد، اور زندگی کا نصب العین قرار دیا جائے، نہ کہ دنیاوی مال و دولت اور جاہ و اقتدار کی ان ظاہری اور مادی کامیابیوں کو جن پر ابنائے دنیا ریجھے ہوئے ہیں، کہ یہ سب کچھ فانی وقتی اور عارضی ہے، اس لئے ایسی چیزوں کو اپنا اصل مقصد اور نصب العین بنا کر متاع حیات کو انہی کے پیچھے لگا دینا، اور آخرت کی اپنی اصل اور حقیقی زندگی اور اس کے تقاضوں کو پس پشت ڈال دینا، خساروں کا خسارہ ہے، والعیاذُ باللہ جل وعلا، یہاں پر فَضْلاً مِّنْ رَّبِّکَ کے کلمات سے اس حقیقت کو بھی واضح فرما دیا گیا کہ اخروی زندگی کی اس عظیم الشان اور بے مثال کامیابی سے سرفرازی محض اللہ تعالیٰ کے فضل و کرم سے نصیب ہو گی، البتہ اس کے اس فضل و کرم سے سرفرازی انسان کے ایمان و عقیدہ اور عمل صالح ہی کی بنیاد پر ہو گی، سو انسان کے بناؤ بگاڑ اور اس کی صحت و فساد کا اصل اور بنیادی تعلق اس کے اپنے قلب و باطن ہی سے ہے، کہ اس کا ارادہ و نیت کیا ہے، ورنہ اللہ تعالیٰ کی طرف سے تو بہر حال نوازنا ہی نوازنا ہے بہر حال میں اور ہر کسی کو نوازنا، سبحانہ و تعالیٰ فَاِیَّاہُ نساَلُ لمایُحِبُّ وَیَرْضیٰ مِنَ القول وَالْعمل، بِکُلِّ حَالٍ مِّنَ الاحوال، وفی کُلِّ مَوْطِنٍ مِّنَ المواطن فی الحیاۃ
۵۸۔۔  تیسیر کے معنی کسی چیز کو کسی مقصد کے لئے موزوں اور سازگار بنا دینے کے ہوتے ہیں، عربی میں کہتے ہیں یَسَّرَالْفَرَسَ لِلرَّکُوْب۔ یعنی اس نے گھوڑے کو زین، رکاب، لگام، اور دوسرے تمام لوازم سے آراستہ کر کے سواری کے لائق بنا دیا۔ اس لئے یَسَّرْنَا الْقراٰن لِلذِّکْرِ کے معنی ہوں گے کہ ہم نے قرآن حکیم کو اس کے اصل مقصد یعنی تعلیم و تذکیر کے لئے تمام ضروری لوازم سے آراستہ کر کے نہایت آسان اور موزوں بنا دیا۔ پس جن لوگوں نے اس کا یہ مطلب لیا کہ قرآن حکیم ایسی سہل اور آسان کتاب ہے کہ اس کے سیکھنے سکھانے اور پڑھنے پڑھانے کی ضرورت ہی نہیں، انہوں نے تیسیر کے لفظ کی حقیقت کو نہیں سمجھا۔ سو اگر ایسا ہوتا تو پیغمبر کو اس کی تعلیم کی ضرورت نہ ہوتی۔ بلکہ لوگ خود ہی اس کو سمجھ لیتے، حالانکہ تعلیم کتاب آپ کے مقاصد بعثت میں سے ایک اہم اور بنیادی مقصد ہے، اور آنحضرت صلی اللہ علیہ و سلم نے اپنی نبوت کی تیئس سالہ زندگی میں اس کو شب و روز سکھایا پڑھایا۔ اور اگر حضرات صحابہ کرام باوجود خالص عرب ہونے کے، اور خیرالقرون کے زمانہ خیر و برکت میں پائے جانے کے پیغمبر سے پڑھے بغیر قرآن نہیں سمجھ سکے، تو پھر اور کون ایسا ہو سکتا ہے جو استاد سے پڑھے بغیر قرآن کو از خود سمجھ سکے؟ سو ایسا کہنا اور ماننا عقل اور نقل دونوں کے خلاف ہے بہرکیف ارشاد فرمایا گیا کہ ہم نے قرآن کو آپ کی زبان میں آسان کر دیا تاکہ یہ لوگ سبق لیں، اور یاد دہانی حاصل کریں۔ یعنی یہ اس سبق کو یاد کریں جو ان کی عقل و فطرت کے اندر ودیعت فرمایا گیا ہے اور ان حقائق سے بھی سبق لیں جو آفاق و انفس کے اندر موجود و مضمر ہیں۔ اور ان تعلیمات سے بھی سبق لیں، جو گزشتہ انبیاء و رسل کے ذریعے دنیا کو ملی ہیں سو قرآن حکیم ان تمام باتوں کو بہترین زبان اور بہترین اسلوب و انداز میں پیش کرتا اور ان کی نہایت عمدہ طریقے سے تذکیر و یاد دہانی کراتا ہے۔ لیکن اس کا کیا کیا جائے کہ دنیا اس سب کے باوجود اس سے کوئی سبق نہیں لیتی۔ الا ماشاء اللہ۔
۵۹۔۔  یعنی یہ لوگ اگر اس سب کے باوجود اس کتاب حکیم سے فائدہ اٹھانے کے لئے تیار نہیں، بلکہ یہ اس عذاب کو دیکھنے ہی کے لئے بضد ہیں جس سے یہ کتاب حکیم ان کو خبردار کر رہی ہے، کہ یہ اس کو دیکھ کر ہی اس کو مانیں گے۔ تو پھر آپ بھی ان کو ان کے حال پر چھوڑ دیں، اور ان کے انجام اور اس عذاب ہی کا انتظار کریں۔ اس وقت معاملہ پوری طرح واضح ہو جائے گا۔ سو یہ ہٹ دھرموں کے لئے آخری جواب ہے کہ ایسوں سے اعراض و رُوگردانی ہی سے کام لیا جائے، کہ ایسوں سے الجھنے اور ان کے پیچھے پڑنے کا کچھ فائدہ نہیں، سوائے اپنی کوفت و تکلیف اور تضیع وقت کے، لہٰذا انکو ان کے انجام ہی کے حوالے کر دیا جائے، وبہذا قد تم التفسیر المختصر لسورۃ الدخان بتوفیق اللہ وعنایتہ، فلہ الحمد ولہ الشکر۔


(سورۃ الجاثیۃ ۔ سورہ نمبر ۴۵ ۔ تعداد آیات ۳۷)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰ مٓ
۲۔۔۔     یہ سراسر اتاری ہوئی کتاب ہے اس اللہ کی طرف سے جو سب پر غالب بڑا ہی حکمت والا ہے 
۳۔۔۔     بلاشبہ آسمانوں اور زمین میں بڑی بھاری نشانیاں ہیں ایمانداروں کے لئے 
۴۔۔۔     اور خود تمہاری اپنی پیدائش میں بھی اور ان جانوروں میں بھی جن کو وہ پھیلاتا ہے عظیم الشان نشانیاں ہیں ان لوگوں کے لئے جو یقین رکھتے ہیں 
۵۔۔۔     نیز رات اور دن کے ادلنے بدلنے (کے اس نہایت منظم اور پر حکمت سلسلے) میں بھی اور اس رزق (یعنی پانی) میں بھی جس کو اللہ اتارتا ہے آسمان سے (ایک نہایت ہی پر حکمت نظام کے تحت) پھر اس کے ذریعے وہ زندہ کرتا ہے اس زمین کو اس کے بعد کہ وہ مر چکی ہوتی ہے اور ہواؤں کی گردش میں بھی بڑی نشانیاں ہیں ان لوگوں کے لئے جو عقل سے کام لیتے ہیں 
۶۔۔۔     یہ اللہ کی آیتیں ہیں جو ہم پڑھ کر سناتے آپ کو حق کے ساتھ (اے پیغمبر !) پھر اللہ کی (ان عظیم الشان رحمتوں و عنایتوں اور اس کی) آیتوں کے بعد آخر یہ لوگ کس بات پر ایمان لائیں گے ؟
۷۔۔۔     بڑی تباہی ہے ہر اس بڑے جھوٹے بدکار انسان کے لئے 
۸۔۔۔     جو سنتا ہے اللہ کی ان آیتوں کو جو اس کو پڑھ کر سنائی جاتی ہیں پھر بھی وہ اڑا رہتا ہے اپنی بڑائی کے گھمنڈ (اور اپنی گمراہی) پر گویا کہ اس نے ان کو سنا ہی نہیں سو خوشخبری سنا دو اس کو ایک بڑے ہی دردناک عذاب کی
۹۔۔۔     اور جب ہماری آیتوں میں سے کوئی بات اس کے علم میں آ جاتی ہے تو وہ اس کا مذاق بنا لیتا ہے ایسے لوگوں کے لئے ایک بڑا ہی رسوا کن عذاب ہے 
۱۰۔۔۔     ان کے آگے جہنم ہے وہاں نہ تو وہ سازو سامان ان کے کچھ کام آ سکے گا جو یہ لوگ (دنیا میں) کماتے رہے تھے اور نہ ہی ان کے وہ حمایتی (اور سرپرست) جو انہوں نے اللہ کے سوا اپنا رکھے تھے اور ان کے لئے بہت بڑا عذاب ہو گا
۱۱۔۔۔     یہ (قرآن) تو سراسر ہدایت ہے اور جو لوگ (اس کے باوجود اس سے منہ موڑے) اپنے رب کی آیتوں کا انکار ہی کئے جا رہے ہیں ان کے لئے بلا کا ایک نہایت دردناک عذاب ہے 
۱۲۔۔۔     اللہ وہی تو ہے جس نے تمہارے کام میں لگا دیا سمندر کو تاکہ اس میں کشتیاں (اور جہاز) چلیں اسی کے حکم سے (تا کہ تم طرح طرح کے فائدے اٹھاؤ اس سے) اور تاکہ تم تلاش کر سکو اس کے فضل (روزی) میں سے اور تاکہ تم شکر ادا کرو (اس وحدہٗ لاشریک کا)
۱۳۔۔۔     اور اسی نے تمہارے لئے کام میں لگا دیا وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے سب کچھ اسی کی طرف سے ہے بلاشبہ ان سب باتوں میں بڑی نشانیاں ہیں ان لوگوں کے لئے جو غور و فکر سے کام لیتے ہیں
۱۴۔۔۔     کہہ دو (اے پیغمبر !) ایمان والوں سے کہ وہ (عفو و) درگزر ہی سے کام لیں ان لوگوں کے لئے جو امید نہیں رکھتے اللہ کے دنوں (کے آنے) کی تاکہ وہ خود ہی بھرپور بدلہ دے ہر قوم کو اس کی (زندگی بھر کی) کمائی کا
۱۵۔۔۔     جو کوئی اچھا کام کرے گا تو وہ اپنے ہی لئے کرے گا اور جو کوئی برائی کرے گا تو اس کا وبال بھی خود اسی کے سر ہو گا پھر تم سب کو بہر حال اپنے رب کے پاس ہی لوٹ کر جانا ہے 
۱۶۔۔۔     اور بلاشبہ ہم نے (اس سے پہلے) بنی اسرائیل کو بھی کتاب اور حکم سے نوازا ان کو نبوت (کے شرف عظیم) سے مشرف فرمایا ان کو طرح طرح کی پاکیزہ چیزوں سے بھی سرفراز فرمایا اور ان کو فضیلت و بزرگی بخشی (ان کے دور کے) تمام جہانوں پر
۱۷۔۔۔     اور ہم نے انہیں اس معاملے میں کھلی ہدایات بھی دیں سو انہوں نے اختلاف نہیں کیا مگر اس کے بعد کہ ان کے پاس آ چکا تھا علم (حق اور حقیقت کا) محض آپس کی ضد (اور حسد) کی بناء پر تمہارا رب یقیناً ان کے درمیان فیصلہ فرما دے گا (عملی اور قطعی طور پر) قیامت کے روز ان تمام باتوں کا جن کے بارے میں یہ لوگ اختلاف میں پڑے تھے 
۱۸۔۔۔     پھر ہم نے آپ کو بھی (دین کے) اس معاملے میں ایک خاص طریقے پر کر دیا پس آپ اسی کی پیروی کریں اور کبھی ان لوگوں کی خواہشات کی پیروی نہیں کریں جو علم نہیں رکھتے
۱۹۔۔۔     یقیناً یہ لوگ اللہ کے مقابلے میں آپ کے کچھ بھی کام نہیں آ سکتے اور بے شک ظالم لوگ آپس میں ایک دوسرے کے دوست (اور مددگار) ہیں اور اللہ دوست (اور مددگار) ہے پرہیزگاروں کا
۲۰۔۔۔     یہ (قرآن) مجموعہ ہے بصیرت افروز آیتوں کا سب لوگوں کے لئے اور سراسر ہدایت اور عین رحمت ہے ان لوگوں کے لئے جو یقین رکھتے ہیں 
۲۱۔۔۔     کیا ان لوگوں نے جو کہ برائیوں کا ارتکاب کئے جا رہے ہیں یہ سمجھ رکھا ہے کہ ہم انہیں ان لوگوں کی طرح کر دیں گے جنہوں نے ایمان لا کر نیک کام کئے ہوں گے ؟ کہ ان کا جینا اور مرنا ایک جیسا ہو جائے ؟ بڑا ہی برا فیصلہ ہے جو یہ لوگ کر رہے ہیں 
۲۲۔۔۔     اور اللہ ہی نے پیدا فرمایا آسمانوں اور زمین کو حق کے ساتھ (تاکہ انسان اس سے طرح طرح سے مستفید ہو) اور تاکہ پورا بدلہ دیا جائے ہر کسی کو اس کی (زندگی بھر کی) کمائی کا اور ان پر کوئی ظلم نہیں کیا جائے گا
۲۳۔۔۔     تو کیا تم نے اس شخص کے حال (اور اس کی بدبختی) پر بھی غور کیا جس نے اپنی خواہش کو ہی اپنا معبود بنا رکھا ہو اور اللہ نے اس کو گمراہی (کے گڑھے) میں ڈال دیا ہو اس کے علم کے باوجود اس کے کانوں اور اس کے دل پر اس نے مہر لگا دی ہو اور اس کی آنکھوں پر پردہ ڈال دیا ہو سو کون ہے جو ایسے شخص کو ہدایت دے سکے اللہ کے بعد؟ کیا تم لوگ پھر بھی کوئی سبق نہیں لیتے ؟
۲۴۔۔۔     اور کہتے ہیں کہ ہماری زندگی تو بس یہی دنیاوی زندگی ہے اسی میں ہمارا مرنا اور جینا ہے اور ہمیں ہلاک نہیں کرتا مگر یہی زمانہ حالانکہ ان کے پاس اس کا کوئی علم نہیں یہ لوگ محض ظن (و گمان) سے کام لیتے ہیں
۲۵۔۔۔     اور جب ان کو پڑھ کر سنائی جاتی ہیں ہماری کھلی کھلی آیتیں تو ان کے پاس کوئی حجت اس کے سوا نہیں ہوتی کہ یہ کہتے ہیں کہ لے آؤ تم لوگ ہمارے باپ دادوں کو اگر تم سچے ہو
۲۶۔۔۔     (ان سے) کہو کہ اللہ ہی ہے جو تمہیں زندگی بخشتا ہے پھر وہی تمہیں موت دیتا ہے پھر وہی جمع فرمائے گا تم سب کو قیامت کے اس دن جس میں کوئی شک نہیں مگر اکثر لوگ جانتے نہیں 
۲۷۔۔۔     اور اللہ ہی کے لئے ہے بادشاہی آسمانوں کی اور زمین کی اور جس دن آ کھڑی ہو گی قیامت کی وہ (ہولناک) گھڑی تو سخت خسارے میں پڑ جائیں گے اس روز باطل پرست
۲۸۔۔۔     اس دن تم ہر گروہ کو گھٹنوں کے بل گرا دیکھو گے ہر گروہ کو پکارا جا رہا ہو گا اس کے اپنے نامہ اعمال کی طرف (اور ان سے کہا جائے گا کہ) آج تمہیں پورا بدلہ دیا جائے گا تمہارے ان کاموں کا جو تم لوگ کرتے رہے تھے (اپنی دنیاوی زندگی میں)
۲۹۔۔۔     یہ ہماری کتاب بول رہی ہے تم پر حق کے ساتھ بلاشبہ ہم لکھوا لیا کرتے تھے وہ سب کچھ جو تم لوگ کر رہے تھے
۳۰۔۔۔     پھر جو لوگ ایمان لائے ہوں گے اور انہوں نے (ایمان کے مطابق) نیک کام بھی کئے ہوں گے تو ان کو داخل فرما دے گا ان کا رب اپنی خاص رحمت میں یہی ہے کھلی (اور حقیقی) کامیابی
۳۱۔۔۔     اور جو کفر ہی کرتے رہے ہوں گے تو (ان سے کہا جائے گا کہ) کیا یہ حقیقت نہیں کہ میری آیتیں تم لوگوں کو پڑھ پڑھ کر سنائی جاتی تھیں مگر تم لوگ اپنی بڑائی کے گھمنڈ میں مبتلا (ان سے منہ موڑے ہوئے) تھے اور تم لوگ مجرم بن کر ہی رہے ؟
۳۲۔۔۔     اور جب (تم سے) کہا جاتا تھا کہ اللہ کا وعدہ یقینی طور پر سچا ہے اور قیامت کے بارے میں کسی شک کی گنجائش نہیں تو تم لوگ کہتے تھے کہ ہم نہیں جانتے قیامت کیا ہوتی ہے ہم تو محض ایک گمان سا رکھتے ہیں (اس کا کوئی) یقین ہم کو بہر حال نہیں 
۳۳۔۔۔     اس وقت کھل جائیں گی ان کے سامنے ان کے اعمال کی برائیاں اور گھیر کر رہے گی ان کو وہ آفت جس کا وہ مذاق اڑایا کرتے تھے
۳۴۔۔۔     اور ان سے کہہ دیا جائے گا کہ آج ہم تم کو بھلائے دیتے ہیں جیسا کہ تم نے (دنیا میں) بھلا دیا تھا اپنے اس دن کی (حاضری و) پیشی کو اب تمہارا ٹھکانا (دوزخ کی دہکتی بھڑکتی) یہ آگ ہے اور تمہارا کوئی مددگار نہیں ہے 
۳۵۔۔۔     یہ اس لئے کہ تم لوگوں نے اللہ کی آیتوں کو مذاق بنا لیا تھا اور تم کو دھوکے میں ڈال رکھا تھا دنیاوی زندگی (اور اس کی چمک دمک) نے سو اب نہ تو ان لوگوں کو نکالا جائے گا اس (آگ) سے اور نہ ہی ان سے کوئی توبہ طلب کی جائے گی
۳۶۔۔۔     بس تعریف سب کی سب اللہ ہی کے لئے ہے جو مالک ہے آسمانوں اور زمین (کی اس ساری کائنات) کا جو پروردگار سارے جہانوں کا
۳۷۔۔۔     اور اسی کے لئے ہے بڑائی آسمانوں اور زمین (کی اس پوری کائنات) میں اور وہی ہے سب پر غالب نہایت ہی حکمتوں والا


تفسیر

۸۔۔	سو اس سے محروم اور بدبخت لوگوں کی محرومی و بدبختی، اور اس کے سبب اور باعث کو بھی واضح فرما دیا گیا اور ان کے مال و انجام کو بھی سو اس ضمن میں پہلا وصف جو ذکر فرمایا گیا وہ ہے جو کہ افک سے مشتق و ماخوذ ہے جس کے معنی الٹ دینے آتے ہیں پس وہ افاک وہ شخص ہوتا ہے جو قلب ماہیت کا مرتکب ہوتا ہے اور اپنی چالاکی اور عیاری سے وہ حق کو باطل کی شکل میں پیش کرتا ہے اور باطل کو حق کی صورت میں جس سے ظاہر ہے کہ معاملہ یکسر الٹا ہو جاتا ہے اور یہ وہ جرم بلکہ جرموں کا جرم ہے جس کا ارتکاب منکرین قریش نے اپنی بدبختی سے پیغمبر کے مقابلے میں کیا اور اس کے بعد آج تک ہر تحریف پسند منکر حق نے کیا اور آج تک کئے جا رہا ہے والعیاذ باللہ، اس کے بعد دوسرا وصف اثیم ذکر فرمایا گیا ہے جس کے معنی گنہگار ہی کے آتے ہیں لیکن اس میں اصل استعمال حقوق و فرائض کو تلف کرنے والے کے لیے ہوتا ہے سو افاق کے ساتھ اس لفظ کے ذکر سے اس حقیقت کو واضح فرما دیا گیا کہ حقائق کے بارے میں قلب ماہیت کے اس جرم میں مرتکب وہی لوگ ہوتے ہیں جو حضرت حق جل مجدہٗ کے حقوق و فرائض کی ادائے گی سے گریز و قرار اور معاصی و ذنوب کی زندگی پر اصرار کرنا چاہتے ہیں اس لیے وہ حق کے آگے جھکنے اور اس کو اپنانے کے بجائے الٹا حق کو اپنی خواہشات کے مطابق ڈھالنے کی کوشش کرتے ہیں جس کے نتیجے میں وہ حق سے خود بھی محروم ہوتے ہیں، اور دوسروں کو بھی محروم کرتے ہیں اور اس طرح وہ ضلال کے ساتھ اضلال کے بھی مرتکب ہوتے ہیں اور تیسری صفت ایسے لوگوں کی یہ بیان فرمائی کہ وہ اصرار علی الباطل سے کام لیتے ہیں جس کا باعث ان کا غرور و استکبار ہوتا ہے یعنی اپنی بڑائی کا چھوٹا زعم و گھمنڈ جس کے نتیجے میں وہ اللہ کی ان آیتوں کے بارے میں جو کہ ان کو پڑھ کر سنائی جاتی ہیں اور ایسا رویہ اختیار کرتے ہیں کہ گویا کہ انہوں نے ان کو سنا ہی نہیں سو جن لوگوں کا حق کے بارے میں یہ رویہ ہوا انکو حق کی دولت کیونکر نصیب ہوتی اس لیے ان کے بارے میں ارشاد فرمایا گیا کہ ان کو بڑے ہی دردناک عذاب کی خوشخبری سنا دو جوان کو بہر حال بھگتنا ہو گا، والعیاذ باللہ۔
۱۳۔۔  سو اس میں عظیم الشان نشانیاں ہیں حضرت خالق جَلَّ مَجْدُہٗ کی قدرت کا ملہ اس کی حکمت بالغہ، اور رحمت شاملہ کی، سو یہ کائنات پوری عظیم الشان نشانہائے قدرت و حکمت سے مملو و معمور ہے۔ مگر یہ نظر انہی لوگوں کو آتے ہیں جو صحیح طور پر غور و فکر سے کام لیتے ہیں، لیکن تفکر صحیح کا یہی گو ہر نایاب عنقا ہے، لوگ یا تو سرے سے غور و فکر سے کام لیتے ہی نہیں، بلکہ وہ حیوانوں کی طرح ان سے فائدے تو اٹھاتے ہیں اور دن رات اٹھاتے ہیں، لیکن وہ اس بارے کبھی سوچنے کی زحمت گوارا نہیں کرتے، کہ آخر یہ سب کچھ کس کا دیا بخشا ہے، اور اس کا ہم پر کیا حق واجب ہوتا ہے؟ اسی لئے بعض بدبخت ایسے بھی ہیں جو اس کائنات کے مختلف مظاہر اور ان کی عظمت و افادیت کو دیکھتے ہوئے انہی کے آگے جھکنے کی ذلت اٹھا کر، خود اپنی تذلیل اور ہلاکت و تباہی کا سامان کرتے ہیں، چنانچہ ایسے بدبخت سورج و چاند، سمندر و دریا، اور کتنے ہی حیوانات و نباتات وغیرہ کی پوجا کر کے شرک کے سب سے بڑے اور انتہائی ہولناک جرم کا ارتکاب کرتے، اور دوزخ کی راہ کو اپناتے ہیں، اور کتنے ہی ایسے ہیں جن کے غور و فکر محور و مدار اس کے مادی فوائد و منافع ہیں۔ سو وہ دن رات اسی فکر و کوشش اور تگ و دو میں لگے رہتے ہیں، کہ اس کے خزائن و دفائن سے کس طرح فائدہ اٹھایا جائے؟ اس کے لئے ایسے لوگ زمین کی تہوں تک پہنچنے، اور سمندروں کو کھنگالنے کے عمل میں دن رات ایک کر دیتے ہیں، اور اس کے عظیم الشان خزائن و دفائن سے طرح طرح کے فائدے اٹھاتے ہیں، مگر اس قادر مطلق خالق و مالک کو کبھی یاد کرنے کی سعادت سے بہرہ ور نہیں ہوتے، جس نے اپنی بے پایاں قدرت و حکمت سے یہ عظیم الشان خزانے اور طرح طرح کے دفینے اپنی اس حکمتوں بھری کائنات میں ودیعت فرمائے ہیں، جس کے باعث ایسے لوگ نہ معرفت خداوندی سے سرفراز و سرشار ہو سکتے ہیں، اور نہ ہی وہ اس کے ذکر و شکر کی لذت سے شاد کام ہو سکتے ہیں، سو مطلوب و مقصود وہ تفکر اور غور و فکر ہے جو حضرت خالق جَلَّ مَجْدُہٗ کی اس حکمتوں بھری کائنات میں ہو۔ اور صحیح طریقے سے اور صحیح زاویہ نگاہ سے ہو، وباللہ التوفیق
۱۸۔۔  شریعۃ کے معنی صاف راستے اور واضح طریقے کے ہیں سو اس سے واضح فرما دیا گیا کہ اہل کتاب نے جب اللہ کے دین کو بدل اور بگاڑ کر راہ حق و ہدایت کو ایسا گم کر دیا کہ اللہ تعالیٰ کی بتائی ہوئی صراط مستقیم سے آگاہ کرنے اور خلق خدا کو صحیح راہ بتانے کی کوئی صورت باقی نہ رہی تو ہم نے آپ کو اے پیغمبر! ایک خاص اور واضح شریعت پر مبعوث فرمایا۔ پس اب آپ اسی کی پیروی کریں۔ اور ان لوگوں کی خواہشات کی کبھی پیروی نہیں کرنا جو علم نہیں رکھتے حق اور حقیقت کا۔ سو اس سے ایک تو اس حقیقت کو واضح فرما دیا گیا کہ راہ حق و ہدایت اب وہی اور صرف وہی ہے جس کے ساتھ نبی آخر الزمان کو مبعوث فرمایا گیا ہے، اور دوسری یہ کہ اس راہ حق و ہدایت کے سوا دوسرے تمام ادیان دین نہیں، بلکہ وہ دراصل اہواء و خواہشات کے پلندے ہیں، جن کو ان کے پیروکاروں نے دین کے نام سے اپنا رکھا ہے، اور الَّذِیْنَ لَا یَعْلَمُوْنَ یعنی نہ جاننے والوں میں مشرکین اور یہود و نصاریٰ سب ہی شامل ہیں، مشرکین عرب تو ظاہر ہے کہ کتاب و شریعت سے بالکل ناآشنا اور اُمّی تھے، اور یہود و نصاریٰ اگرچہ حامل کتاب ہونے کے دعویدار تھے۔ لیکن انہوں نے اللہ کے دین کا حلیہ اسقدر بگاڑ دیا تھا کہ اصل حقیقت بالکل گم ہو گئی تھی، اور مزید یہ کہ یہ لوگ خواہشات کی پیروی، اور اپنے عناد اور ہٹ دھری میں، اس قدر آگے بڑھ گئے تھے کہ قرآن نے جب دین حق کو اس کی اصل اور صحیح شکل میں پیش کیا، تو یہ لوگ آگے بڑھ کر اس کو اپنانے کے بجائے الٹا اس کے سب سے بڑے مخالف بن کر کھڑے ہو گئے۔ اور اس مخالفت میں یہ مشرکین سے بھی آگے نکل گئے۔ اور یہاں پر جو پیغمبر کو خطاب کر کے ارشاد فرمایا گیا کہ آپ ان لوگوں کی پیروی نہیں کرنا جو علم نہیں رکھتے۔ تو اس کا یہ مطلب نہیں کہ آنحضرت صلی اللہ علیہ و سلم سے اس بات کا کوئی خدشہ تھا۔ نہیں اور ہرگز نہیں، بلکہ اس سے دراصل ان منکرین کو سنانا مقصود ہے کہ اگر وہ اس طرح کی کسی خام خیالی میں مبتلا ہوں کہ پیغمبر حق سے ہٹ کر ان کی خواہشات کی پیروی کر لیں گے، تو یہ اس کو کھرچ کر اپنے دل و دماغ سے نکال لیں، کہ ایسا نہ کبھی ہو گا نہ ہو سکتا ہے، اور یہ بات ان لوگوں کو براہ راست کہنے کے بجائے ان سے منہ پھیر کر پیغمبر کے واسطے سے ان کو کہلائی گئی ہے، جس میں بلاغت کا یہ اسلوب کار فرما ہے کہ اتباع ہویٰ یعنی خواہشات کی پیروی کے یہ مریض اور انکار حق کے یہ مجرم اس قابل نہیں کہ ان سے براہ راست خطاب کیا جائے، سو اس سے اس بات کا بھی اندازہ کیا جا سکتا ہے کہ اتباع ہویٰ یعنی خواہشات نفس کی پیروی اور انکار حق کے نتیجے میں انسان حق تعالیٰ کے یہاں کس قدر گر جاتا ہے؟ اور وہ کتنا مہین اور بے قدرا ہو کر رہ جاتا ہے، والعیاذ ُباللہ العظیم۔ پس انسان کی اصل قدر و قیمت اتباع ہُدیٰ یعنی ہدایت کی پیروی اور حق کو صدق دل سے اپنانے ہی سے وابستہ ہے وہ جتنا اس میں آگے بڑھے گا اتنا ہی اللہ تعالیٰ کے یہاں شرف و مرتبہ کا مستحق قرار پائے گا۔ وباللہ التوفیق لما یحب و یرید۔ وعلی مایُحِبُّ و یرید، بکل حالٍ من الاحوال،
۲۲۔۔  سو اس سے اس اہم اور بنیادی حقیقت کو واضح فرما دیا گیا کہ آسمانوں اور زمین کی اس کائنات کی تخلیق و تکوین نہایت با مقصد، اور پُر حکمت ہے، اور اس کا لازمی تقاضا ہے کہ ایک ایسا یوم حساب آئے جس میں ہر کسی کو اس کے زندگی بھر کے کئے کرائے کا پورا پورا صلہ و بدلہ ملے، تاکہ اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں، سو وہی دن قیامت کا یوم عظیم ہے، سو اس کا وقوع و قیام لازمی اور بدیہی امر ہے، ورنہ اگر یہ دنیا یونہی چلتی رہے، یا بغیر کسی نتیجے کے یونہی ختم ہو جائے، تو اس کی تخلیق بالحق اور با مقصد نہیں ہو گی، بلکہ عبث اور بیکار قرار پائے گی، جو کہ حضرت خالق حکیم کی حکمت بے پایاں کے تقاضوں کے خلاف ہے اور وَہُمْ لَایُظْلَمُوْنَ کے جملے سے شرک اور اس مشرکانہ عقیدہ شفاعت کی جڑ نکال دی گئی جس میں مشرک لوگ پہلے بھی مبتلاء تھے، اور آج بھی مبتلا ہیں، خواہ وہ اہل کتاب کے مشرک ہوں، یا دوسرے کھلے مشرک، ان لوگوں کا کہنا تھا، اور کہنا ہے، کہ ان کے من گھڑت اور خود ساختہ شرکاء و شفعاء اپنے زور و اثر اور اپنی شفاعت و سفارش سے ان کو بخشوا دیں گے، خواہ ان کے اعمال کیسے ہی کیوں نہ ہوں، ایسے میں بے لاگ انصاف کہاں اور کیسے ممکن ہو سکتا ہے؟ بلکہ ایسے میں تو بے لاگ انصاف کی نفی ہوتی ہے، کیونکہ اس صورت میں ہر ظلم اور بے انصافی کے لئے راستے کھلے رہیں گے، اس لئے اس جملے سے واضح فرما دیا گیا کہ اس روز بے لاگ انصاف ہو گا، اور کسی کے ساتھ کسی بھی پہلو سے کوئی بے انصافی نہیں ہو گی، بلکہ ہر کسی کو اس کے اپنے کئے کرائے کا صلہ و بدلہ بہر حال مل کر رہے گا، اور عدل و انصاف کے تقاضوں کے عین مطابق مل کر رہے گا۔
۲۴۔۔  سو قیامت کا آنا تو قطعی یقینی اور عقل و نقل سب کا تقاضا ہے، اس کی شہادت خود انسان کی فطرت کے اندر بھی موجود ہے، اور اس پوری کائنات کا وجود اور اس کا یہ پُر حکمت نظام بھی اس کی گواہی دے رہا ہے، جو اس کائنات کے خالق کی قدرت و حکمت اس کی رحمت و ربوبیت اور اس کی شان عدل و انصاف کا لازمی تقاضا ہے، سو اگر قیامت قائم نہ ہو تو اس پوری کائنات کا وجود عبث اور بیکار ہو کر رہ جاتا ہے، مگر اس سب کے باوجود ہوا و ہوس کے یہ پجاری کہتے ہیں کہ زندگی تو ہماری یہ دنیاوی زندگی ہی ہے اور بس، ہمارا جینا اور مرنا تو بس یہی ہے جو ہمیں اس دنیا میں پیش آتا ہے اور بس، اس کے بعد نہ کوئی زندگی ہے نہ موت، بس اسی دنیا میں جس نے عیش کر لی۔ اور جو یہاں محروم رہا وہ محروم ہی رہا۔ ہمیں کبھی دوبارہ نہیں اٹھایا جائے گا۔ وَمَا نَحْنُ بِمَبْعُوْثِیْنَ اور ان کا یہ کہنا کسی دلیل پر مبنی نہیں اور نہ ہی اس کے لئے کوئی دلیل ہو سکتی ہے، بلکہ یہ سب کچھ محض ظن و تخمین کی پیروی پر مبنی ہے۔ اور یہ لوگ محض اٹکل کے تیر چلا رہے ہیں، ان کا جی چونکہ قیامت کو ماننے کے لئے تیار نہیں ہوتا اس لئے یہ اس قطعی حقیقت کا انکار کرتے ہیں، تاکہ ان کی آزادی پر کوئی قید عائد نہ ہو۔ اور یہ ایک بے نتھے بیل کی طرح جہاں چاہیں منہ ماریں۔ سو قیامت کے یوم حساب کا انکار کر کے انسان انسانیت کے منصہ شرف سے گر کر حیوان محض بن کر رہنا چاہتا ہے جو کہ خساروں کا خسارہ ہے والعیاذُ باللہ العظیم، مگر اس کے باوجود دعوت حق سے منہ موڑنا، اور محض بطن و فرج کی خواہشات کی تکمیل کو اپنی زندگی کا مقصد بنا لینا، کتنی بڑی محرومی اور کس قدر ہولناک خسارہ ہے، جس میں بندگانِ مادہ و وحدہٗ مبتلا ہیں، اور بری طرح سے مبتلا ہیں، والعیاذُ اللہ العظیم،
۲۸۔۔  جاثیہ کا لفظ جَثَّا یَجُثُوْا جُثُوَّا سے مشتق و ماخوذ ہے، جس کی تشریح اہل لغت اس طرح کے الفاظ سے کرتے ہیں جَلَسَ عَلیٰ رُکْبَتَیْہِ یعنی وہ اپنے دونوں زانوؤں پر بیٹھا، اور ایسا بیٹھنا بالعموم غلاموں مجرموں اور محکوموں کا بیٹھنا ہوتا ہے۔ کہ ایسے لوگ اپنے آقاؤں اور حاکموں کے سامنے اسی طرح کا بیٹھنا بیٹھتے ہیں، سو اس سے ان لوگوں کی اس صورت حال کی تصویر پیش فرما دی گئی جس سے ان کو اس دن سابقہ پیش آئے گا۔ سو ارشاد فرمایا گیا کہ اس دن تم دیکھو گے کہ ہر گروہ اپنے گھٹنوں کے بل بیٹھا ہو گا۔ ہر گروہ کو اس کے نامہ اعمال کی طرف پکارا جائے گا، اور ان سے کہا جائے گا کہ آج تم لوگوں کو تمہارے ان ہی اعمال کا بدلہ دیا جائے گا جو تم خود کرتے رہے تھے اچھا ہے تو بھی اور برا ہے تو بھی۔ کسی سے کسی طرح کی کوئی زیادتی نہیں کی جائے گی اور نہ ہی کسی کی کوئی حق تلفی ہو گی اور اس دن مومن و کافر موحد و مشرک اور ابرار و فجار وغیرہ سب ہی کو وہاں حاضر ہونا ہو گا۔ کوئی بھی اس یوم عظیم کی اس حاضری سے مستثنیٰ نہیں ہو گا۔ تاکہ ہر کوئی اپنے کئے کرائے کا پھل پا سکے۔ اور بھرپور طریقے سے پا سکے۔ تاکہ اس طرح عدل و انصاف کے تقاضے پورے ہو سکیں، اور بدرجہ تمام و کمال پورے ہو سکیں۔ پس عقل سلیم اور فطرت مستقیم کا تقاضا یہی ہے کہ اس یوم عظیم اور اس کے تقاضوں کو ہمیشہ پیش نظر رکھا جائے، کہ وہاں انسان کو اپنا ایمان و عقیدہ اور عمل و کردار ہی کام آ سکے گا وباللہ التوفیق لما یحب و یرید
۲۹۔۔  سو ارشاد فرمایا گیا کہ اس روز ان سے کہا جائے گا کہ یہ ہماری کتاب تمہارے بارے میں حق ہی کے ساتھ بولی گی۔ اور تم لوگوں کا سب کیا کرایا پورے کا پورا اور ٹھیک ٹھیک بیان کرے گی اس لئے کہ تم میں سے ہر ایک کے کئے کرائے کا پورا ریکارڈ تحریر کی شکل میں موجود ہے تم لوگ اپنی زندگیوں میں جو کچھ کرتے رہے تھے وہ ہم لکھواتے جا رہے تھے۔ یعنی ہمارے فرشتے ہمارے حکم و ارشاد کے مطابق اس کو لکھتے جا رہے تھے۔ سو اس سے اس حقیقت کو واضح کر دیا جائے گا کہ اس دفتر سے کسی سہو و نسیان، یا کسی طرح کی زیادتی اور بے انصافی کا کوئی خدشہ و امکان نہیں ہو گا۔ سو فرشتوں کے تیار کردہ اس ریکارڈ کے مطابق سب لوگوں کے درمیان آخری اور عملی فیصلہ کر دیا جائے گا، جس کی تفصیل اگلی دو آیتوں میں بیان فرمائی گئی ہے، یعنی یہ کہ جو لوگ ایمان لائے ہوں گے، اور انہوں نے کام بھی نیک کئے ہوں گے، ان کو تو ان کا رب اپنی خاص رحمت میں داخل فرمائے گا جو کہ دراصل تعبیر ہے جنت اور اس کی سدا بہار نعمتوں سے، جہاں ان خوش نصیبوں کو ہمیشہ رہنا نصیب ہو گا، جَعَلَنَا اللّٰہُ مِنْہُمْ، اس کے برعکس جن لوگوں نے کفر و انکار ہی سے کام لیا ہو گا ان سے کہا جائے گا کہ کیا تم وہی لوگ نہیں ہو، جن کو ہماری آیتیں پڑھ پڑھ کر سنائی جاتی تھیں، مگر تم لوگوں نے اپنی بڑائی کے گھمنڈ میں ان کا انکار کیا تھا، اور تم مجرم ہی بنے رہے تھے، سو ان کے جرائم کو گنوانے کے بعد ان سے کہا جائے گا، کہ تم سب لوگوں کا ٹھکانا دوزخ ہے، والعیاذُ باللہ العظیم، سو اس روز کی کامیابی و ناکامی تمام تر مدار و انحصار انسان کے اپنے ایمان و عقیدہ، اور عمل و کردار کی بنیاد پر ہو گا، کسی قوم قبیلے، یا حسب و نسب، یا مشرکانہ عقیدہ شفاعت و سفارش، اور خود ساختہ و من گھڑت سفارشیوں حمایتیوں اور حاجت رواؤں و مشکل کشاؤں وغیرہ جیسی کوئی بھی چیز اس روز کام نہیں آ سکے گی، پس جن لوگوں نے ایسے خود ساختہ سہاروں پر تکیہ کر رکھا ہے، وہ سراسر خسارے میں ہیں، والعیاذُ باللہ العظیم،
۳۳۔۔  یہ دنیا چونکہ عمل و امتحان کا جہاں ہے اس لئے یہاں ہر چیز پس پردہ ہے، اور اس کی اصل حقیقت مخفی و مستور ہے، مگر آخرت کا وہ جہاں چونکہ کشف حقائق اور ظہور نتائج کا جہاں ہو گا، اس لئے وہاں پر ہر چیز اپنی اصلی اور حقیقی شکل و صورت میں سامنے آ جائے گی، سو دنیا میں لوگ جن مختلف عقلی اور اخلاقی جرائم کا ارتکاب کرتے ہیں ان کے برے نتائج چونکہ فوراً ان کے سامنے نہیں آتے، اس لئے وہ ایسے جرائم کے ارتکاب پر دلیر ہو جاتے ہیں، اور اس حد تک کہ وہ کسی ناصح کی نصیحت کو قبول کرنے اور اس پر کان دھرنے کے لئے کے لئے تیار ہی نہیں ہوتے بلکہ اس سے بڑھ کر یہ کہ وہ اخلاقیات کا درس دینے والے ایسے ناصحین کو الٹا بیوقوف سمجھنے اور ان کا مذاق اڑانے لگتے ہیں۔ لیکن قیامت کے روز جب حقائق سے پردہ اٹھے گا تو ان کو اپنے برے اعمال اپنی اصل شکل میں نظر آئیں گے اور اس طور پر کہ اس دن اندھے سے اندھے شخص کو بھی نظر آ جائے گا کہ اس نے دنیا میں برائیوں اور جرائم کی جو بس بھری فصل اس نے بوئی تھی اس کا انجام کس قدر ہولناک ہے اللہ کے رسولوں اور اس کے نیک بندوں نے ان کو جس انجام سے خبردار کیا تھا وہ اپنے انذار میں کتنے سچے اور کس قدر حق بجانب تھے۔ لیکن انہوں نے اس کی کوئی پرواہ نہیں تھی۔ تب یہ لوگ رہ رہ کر افسوس کریں گے، اور چیخ چیخ کر ایمان لانے کا اعلان کریں گے، اور کہیں گے اٰمَنَّا یعنی ہم ایمان لے آئے، مگر اس وقت کے ان کے ماننے حق کو تسلیم کرنے، اور افسوس کرنے کا ان کو کوئی فائدہ بہر حال نہیں ہو گا۔ سوائے ان کی آتش یاس وحسرت میں اضافے کے سو اس وقت وہی عذاب ان کو پوری طرح اپنے گھیرے میں لے چکا ہو گا۔ جس کا وہ اپنی دنیاوی زندگی میں بڑی دیدہ دلیری کے ساتھ مذاق اڑایا کرتے تھے۔ اور اس وقت وہ اس ہولناک عذاب میں اس طرح گھر چکے ہوں گے کہ ان کے لئے اس سے گریز و فرار کی کوئی راہ ممکن نہیں ہو گی، اور ان سے صاف طور پر کہہ دیا جائے گا کہ اب ہم نے تم لوگوں کو بھلا دیا جس طرح تم اپنے اس دن کی پیشی کو بھلا رکھا تھا، اور پھیلا دینے سے مراد اس کا لازم اور نتیجہ ہے، یعنی اب ہم تم پر کوئی رحمت و عنایت نہیں کریں گے، بلکہ تم لوگوں کو اس طرح نظر انداز کر دیں گے جس طرح کسی بھولی بسری چیز کو نظر انداز کر دیا جاتا ہے، پس اب تم کو ہمیشہ کے لئے اسی عذاب کے اندر رہنا ہے، کیونکہ آخرت کے اس حقیقی اور اَبَدی جہاں کے لئے کمائی کا موقع دنیاوی زندگی کی فرصت محدود ہی میں تھا جس کو تم لوگوں نے اپنے کفر و انکار، اور عناد و استکبار کی نذر کر دیا، اور وہ فرصت تمہارے ہاتھوں سے ہمیشہ کے لئے نکل گئی، پس اب تم سب کا ٹھکانا دوزخ ہے، جس میں تم نے ہمیشہ کے لئے رہنا ہے، اور تمہارے لئے اب کوئی مددگار بھی ممکن نہیں، والعیاذُ باللہ العظیم۔ وبہٰذا قدتم التفسیر المختصر لسورۃ الجاثیۃ، بحمد اللہ تعالیٰ وعونہ
۳۷۔۔	

(سورۃ الأحقاف ۔ سورہ نمبر ۴۶ ۔ تعداد آیات ۳۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     حٰم
۲۔۔۔     یہ سراسر اتاری گئی کتاب ہے اللہ کی طرف سے جو کہ بڑا ہی زبردست نہایت ہی حکمت والا ہے 
۳۔۔۔     ہم نے نہیں پیدا کیا آسمانوں اور زمین کو اور ان دونوں کے درمیان کی کائنات کو مگر حق کے ساتھ اور ایک مقرر وقت کے لئے مگر جو لوگ اڑے ہوئے ہیں اپنے کفر (و باطل) پر وہ اس حقیقت سے منہ موڑے ہوئے ہیں جس سے انہیں خبردار کیا گیا ہے 
۴۔۔۔     (ان سے) کہو کہ کیا تم نے ان چیزوں کو کبھی آنکھیں کھول کر دیکھا بھی جن کو تم لوگ (پوجتے) پکارتے ہو اللہ کے سوا مجھے دکھاؤ تو سہی کہ انہوں نے کیا پیدا کیا زمین میں سے یا ان کا کیا حصہ ہے آسمانوں میں ؟ دکھاؤ مجھے (اپنی تائید میں) اس سے پہلے کی کوئی کتاب یا کسی علم کا کوئی بقیہ اگر تم لوگ سچے ہو (اپنے قول و قرار میں)
۵۔۔۔     اور اس شخص سے بڑھ کر گمراہ اور کون ہو سکتا ہے جو اللہ کے سوا ایسوں کو (پوجے) پکارے جو قیامت تک اس کی پکار کا کوئی جواب نہ دے سکیں اور وہ ان لوگوں کی دعا (و پکار) سے بالکل بے خبر ہوں 
۶۔۔۔     اور جب اکٹھا کیا جائے گا سب لوگوں کو (قیامت کے اس ہولناک دن میں) تو یہ اپنے پکارنے والوں کے دشمن بن جائیں گے اور ان کی عبادت کے بھی منکر ہو جائیں گے 
۷۔۔۔     اور جب ان لوگوں کو پڑھ کر سنائی جاتی ہیں ہماری کھلی کھلی (اور صاف و واضح) آیتیں تو کافر لوگ (پوری ڈھٹائی سے) حق کے بارے میں کہتے ہیں جب کہ وہ ان کے پاس آ چکا ہوتا ہے کہ یہ تو ایک جادو ہے کھلا ہوا
۸۔۔۔     کیا یہ لوگ کہتے ہیں کہ آپ نے اس (قرآن) کو خود ہی گھڑ لیا ہے ؟ تو (ان سے) کہہ دو کہ اچھا تو اگر میں نے اسے خود گھڑ لیا ہے تو تم مجھے اللہ سے بچانے کی کچھ بھی طاقت نہیں رکھتے وہ تو خوب جانتا ہے ان سب باتوں کو جو تم لوگ اس کے بارے میں بناتے ہو کافی ہے وہ (وحدہٗ لاشریک) گواہی دینے کو میرے اور تمہارے درمیان اور وہی ہے نہایت درگزر کرنے والا انتہائی مہربان
۹۔۔۔     (ان سے) کہو کہ میں کوئی انوکھا رسول نہیں ہوں اور میں نہیں جانتا کہ کیا کیا جائے گا میرے ساتھ اور تمہارے ساتھ میں تو بس پیروی کرتا ہوں اس وحی کی جو بھیجی جاتی ہے میری طرف اور میرا کام تو خبردار کر دینا ہے کھول کر (حق اور حقیقت کو)
۱۰۔۔۔     (ان سے) کہو کہ کیا تم لوگوں نے کبھی اس امر پر بھی غور کیا کہ اگر یہ (کلام) اللہ کی طرف سے ہو اور تم اس کا انکار کرو جب کہ بنی اسرائیل کا ایک گواہ اس جیسے کلام پر گواہی دے چکا ہو سو وہ اس پر ایمان لایا ہو مگر تم اپنی بڑائی کے گھمنڈ میں (اس سے منہ موڑے) ہی رہے (تو پھر تمہارا انجام آخر کیا ہو گا؟) بے شک اللہ ہدایت (کی دولت) سے نہیں نوازتا ایسے ظالموں کو
۱۱۔۔۔     اور کافر لوگ ایمان والوں کے بارے میں کہتے ہیں کہ اگر یہ دین سچا ہوتا تو یہ لوگ ہم سے اس معاملے میں سبقت نہ لے جاتے اور جب یہ لوگ اس سے ہدایت نہیں پا سکے تو اب انہوں نے یہی کہنا ہے کہ یہ تو ایک پرانا جھوٹ ہے 
۱۲۔۔۔     حالانکہ اس سے پہلے موسیٰ کی کتاب بھی آ چکی ہے ایک عظیم الشان امام (و پیشوا) کے طور پر سراسر رحمت بن کر اور یہ کتاب بھی جو اس کی تصدیق کرنے والی ہے عربی زبان میں تاکہ یہ خبردار کرے ان لوگوں کو جو کمر بستہ ہیں ظلم پر اور خوشخبری سنائے (دارین کی فوز و فلاح کی) ان لوگوں کو جو نیکوکار ہیں 
۱۳۔۔۔     بلاشبہ جن لوگوں نے (صدق دل سے) کہا کہ ہمارا رب اللہ ہے پھر وہ اس پر ڈٹ گئے تو ان پر نہ کوئی خوف ہو گا اور نہ ہی وہ غمگین ہوں گے 
۱۴۔۔۔     ایسے لوگ جنتی ہیں وہ ہمیشہ اسی میں رہیں گے اپنے ان اعمال کے بدلے میں جو وہ (دنیا میں) کرتے رہے تھے 
۱۵۔۔۔     اور ہم نے تاکید کر دی انسان کو کہ وہ حسن سلوک کا معاملہ کرتا رہے اپنے ماں باپ کے ساتھ اس کی ماں نے اس کو پیٹ میں رکھا (مشقت پر) مشقت اٹھا کر اور اس کو جنا تو بھی (مشقت پر) مشقت اٹھا کر اور اس کے حمل اور اس کے دودھ چھڑانے کی مدت تیس مہینے ہے (پھر وہ برابر نشوونما پاتا رہا) یہاں تک کہ جب وہ اپنی (جوانی کی) بھرپور قوتوں کو پہنچ گیا اور چالیس سال کا ہو گیا تو اس نے کہا اے میرے رب مجھے توفیق دے کہ میں شکر ادا کر سکوں تیری ان نعمتوں کا جو تو نے (محض اپنے کرم سے) مجھ پر اور میرے ماں باپ پر فرمائی ہیں اور (اس کی بھی توفیق نصیب فرما کہ) میں ہمیشہ ایسے نیک عمل کروں جو تجھے پسند ہوں اور میرے (سکھ اور چین کے) لئے میری اولاد کو بھی نیک بنا دے میں (صدق دل سے) توبہ کرتا ہوں جناب کے حضور اور میں یقیناً فرمانبرداروں میں سے ہوں
۱۶۔۔۔     یہ وہ لوگ ہیں جن کے نیک کاموں کو ہم قبول کر لیں گے اور ان کی برائیوں سے ہم درگزر کر دیں گے یہ جنتی لوگوں میں سے ہوں گے اس سچے وعدے کے مطابق جو ان سے (دنیا میں) کیا جاتا رہا ہے 
۱۷۔۔۔     اور (اس کے برعکس) جس نے اپنے ماں باپ سے کہا کہ تف ہے تم پر کیا تم مجھے اس بات کا ڈراوا دیتے ہو کہ مجھے (مرنے کے بعد قبر سے) نکالا جائے گا؟ حالانکہ مجھ سے پہلے کتنی ہی نسلیں گزر چکی ہیں (اور ان میں سے کوئی اب تک نہیں اٹھا) جب کہ وہ دونوں اس کو اللہ کی دوہائی دے کر کہتے ہیں کہ ارے کم بخت مان جا یقیناً اللہ کا وعدہ سچا ہے مگر وہ پھر بھی کہتا ہے کہ یہ تو بس کہانیاں ہیں پہلے لوگوں کی
۱۸۔۔۔     یہ وہ لوگ ہیں جن پر پکی ہو گئی ہماری بات (کہ انہوں نے عذاب پانا ہے انہی جیسے) جنوں اور انسانوں کے ان مختلف گروہوں میں جو گزر چکے ہیں ان سے پہلے بلاشبہ یہ سب خسارہ اٹھانے والے ہیں
۱۹۔۔۔     اور ہر ایک کے لئے درجے ہیں ان کے ان اعمال کے مطابق جو وہ کرتے رہے (تاکہ اللہ کا وعدہ پورا ہو) اور تاکہ وہ پورا بدلہ دے ان کو ان کے اعمال کا اور ان پر کوئی ظلم نہیں کیا جائے گا
۲۰۔۔۔     اور جس دن پیش کیا جائے گا کافروں کو (دوزخ) کی اس ہولناک آگ پر (تو ان سے کہا جائے گا کہ) تم لوگ حاصل کر چکے اپنے حصے کی نعمتیں اپنی دنیاوی زندگی میں اور تم ان کے مزے وہیں لوٹ چکے سو اب تم کو ذلت کا عذاب ہی دیا جائے گا اس وجہ سے کہ تم لوگ اپنی بڑائی کے گھمنڈ میں مبتلا تھے ہماری زمین میں ناحق طور پر اور اس وجہ سے کہ تم لوگ حدوں سے نکل جایا کرتے تھے 
۲۱۔۔۔     اور ان کو ذرا عاد کے بھائی (ہود) کا قصہ بھی سنا دو جب کہ انہوں نے ڈرایا (اور خبردار کیا) اپنی قوم کو احقاف میں اور ایسے ہی خبردار کرنے والے اس سے پہلے بھی گزر چکے تھے اور اس کے بعد بھی آتے رہے کہ تم لوگ اللہ کے سوا کسی کی بندگی مت کرو مجھے تمہارے بارے میں سخت اندیشہ ہے ایک بہت بڑے (اور) ہولناک دن کے عذاب سے 
۲۲۔۔۔     انہوں نے کہا کیا تم ہمارے پاس اسی لئے آئے ہو کہ ہمیں پھیر دو ہمارے معبودوں سے ؟ پس لے آؤ ہم پر وہ عذاب جس سے تم ہمیں ڈرا رہے ہو اگر تم سچے لوگوں میں سے ہو
۲۳۔۔۔     ہود نے کہا کہ اس کا علم تو حقیقت میں اللہ ہی کے پاس ہے میں تو صرف وہ پیغام تمہیں پہنچا رہا ہوں جسے دے کر مجھے بھیجا گیا ہے مگر میں تمہیں دیکھ رہا ہوں کہ تم لوگ تو نری جہالت سے کام لے رہے ہو 
۲۴۔۔۔     آخرکار جب انہوں نے دیکھا اس (عذاب) کو ایک ایسے بادل کی شکل میں جو بڑھا چلا آ رہا تھا ان کی وادیوں کی طرف تو وہ کہنے لگے کہ یہ تو ایک بادل ہے جو ہم پر برسنے آ رہا ہے (ارشاد ہوا کہ نہیں) بلکہ یہ تو وہی عذاب ہے جس کے لئے تم لوگ جلدی مچا رہے تھے یہ تو ہوا کا ایک طوفان ہے جس میں ایک بڑا دردناک عذاب ہے 
۲۵۔۔۔     جو تباہ کر کے رکھ دے گی ہر چیز کو اپنے رب کے حکم (و ارشاد) سے چنانچہ اس کے نتیجے میں ان کا حال یہ ہو گیا کہ ان کے گھروں (کے کھنڈرات) کے سوا کچھ دکھائی نہ دیتا تھا اسی طرح ہم بدلہ دیتے ہیں مجرم لوگوں کو
۲۶۔۔۔     اور ہم نے ان لوگوں کو ان باتوں میں قدرت دی تھی جن میں تم کو نہیں دی (اے دور حاضر کے بدمست لوگوں !) اور ان کو ہم نے کان بھی عطا کئے تھے اور آنکھیں اور دل بھی مگر نہ ان کے کان ان کے کچھ کام آ سکے نہ ان کی آنکھیں اور نہ دل کیونکہ وہ (جان بوجھ کر) انکار کرتے تھے اللہ کی آیتوں کا اور گھیر کر رہی ان کو وہی چیز جس کا وہ مذاق اڑایا کرتے تھے
۲۷۔۔۔     اور بلاشبہ ہم تمہارے گرد و بیش کی اور بھی بہت سی بستیوں کو ہلاک کر چکے ہیں اور ہم نے (ان کے لئے بھی) اپنی آیتیں طرح طرح سے بیان کیں تاکہ وہ باز آ جائیں 
۲۸۔۔۔     پھر (عذاب آنے پر) کیوں نہ ان کی کوئی مدد کر سکیں وہ ہستیاں جن کو انہوں نے اللہ کے سوا قرب حاصل کرنے کے لئے اپنا معبود بنا رکھا تھا؟ بلکہ (اس وقت) ان سے کھو گئیں (اور گم ہو کر رہ گئیں) وہ سب کی سب اور یہ تھا نتیجہ (و انجام) ان کے اس جھوٹ کا (جو یہ لوگ بولا کرتے تھے) اور ان کے ان ڈھکوسلوں کا جو یہ گھڑا کرتے تھے 
۲۹۔۔۔     اور (ان سے اس کا بھی تذکرہ کیجئے کہ) جب ہم نے پھیر دیا آپ کی طرف (اے پیغمبر !) جنوں کے ایک گروہ کو جو کان لگا کر سن رہے تھے اس قرآن (عظیم) کو سو جب وہ وہاں پہنچ گئے تو آپس میں کہنے لگے کہ خاموش رہو پھر جب قرآن پڑھا جا چکا تو وہ واپس لوٹے اپنی قوم کی طرف خبردار کرنے والے بن کر
۳۰۔۔۔     (اور ان سے) کہا کہ اے ہماری قوم کے لوگوں ہم ایک ایسی عظیم الشان کتاب سن کر آئے ہیں جس کو اتارا گیا ہے موسیٰ کے بعد جو تصدیق کرنے والی ہے ان تمام کتابوں کی جو آ چکی ہیں اس سے پہلے یہ (کتاب عظیم) راہنمائی کرتی ہے حق اور سیدھے راستے کی
۳۱۔۔۔     اے ہماری قوم کے لوگوں تم قبول کر لو اللہ کی طرف بلانے والے کی دعوت کو اور (صدقِ دل) سے ایمان لے آؤ اس پر اللہ معاف فرما دے گا تمہارے گناہوں کو اور بچا دے گا تم کو ایک بڑے ہی دردناک عذاب سے 
۳۲۔۔۔     اور جو کوئی بات نہیں مانے گا اللہ کے داعی کی تو وہ (اپنا ہی نقصان کرے گا کہ وہ) ایسا نہیں کہ نکل جائے اس کی گرفت (و پکڑ) سے نہ زمین میں (کہیں چھپ کر) اور نہ ہی اس کے کوئی مددگار ہو سکتے ہیں (جو اسے بچا سکیں) ایسے لوگ پڑے ہیں (صاف اور) کھلی گمراہی میں 
۳۳۔۔۔     کیا ان لوگوں نے کبھی اس امر میں غور نہیں کیا کہ جس اللہ نے پیدا فرمایا آسمانوں اور زمین کو اور اس کو ان کے پیدا کرنے سے کوئی تکان نہیں ہوئی وہ اس پر قادر ہے کہ زندہ کر دے مردوں کو؟ (ہاں) کیوں نہیں بلاشبہ وہ ہر چیز پر (پوری) پوری قدرت رکھتا ہے 
۳۴۔۔۔     (اور یاد کرو اے لوگوں قیامت کے اس ہولناک دن کو کہ) جس دن پیش کیا جائے گا کافروں کو (دوزخ کی) اس ہولناک آگ پر (اور ان سے کہا جائے گا کہ) کیا یہ حق نہیں ہے ؟ تو وہ کہیں گے ہاں قسم ہے ہمارے رب کی (یہ قطعی طور پر حق ہے) حکم ہو گا کہ اچھا تو اب چکھتے رہو تم لوگ مزہ اس عذاب کا اپنے اس کفر کی پاداش میں جو تم کرتے رہے تھے (دنیا میں)
۳۵۔۔۔     پس آپ صبر ہی سے کام لیتے رہیں (اے پیغمبر !) جس طرح کہ صبر سے کام لیا ہمارے دوسرے اولوالعزم رسولوں نے اور جلدی نہیں کرنا ان (لوگوں کے عذاب کے) لئے جس دن یہ خود دیکھ لیں گے اس چیز کو جس سے ان کو ڈرایا جا رہا ہے تو ان کو یوں لگے گا کہ جیسے یہ دنیا میں دن کی ایک گھڑی بھر سے زیادہ نہیں رہے تھے یہ ایک عظیم الشان پیغام ہے جو پہنچا دیا گیا سو اب کیا اور کوئی ہلاک ہو گا سوائے نافرمان لوگوں سے ؟


تفسیر

۳۔۔  سو بالحق اور اَجَلٍ مُّسَمًّی کے ان دو لفظوں سے دو عظیم الشان حقیقتوں کو واضح فرما دیا گیا، کہ آسمانوں اور زمین اور ان دونوں کے درمیان کی یہ عظیم الشان کائنات کوئی عبث اور بیکار چیز نہیں، بلکہ یہ نہایت ہی پُر حکمت اور با مقصد مخلوق ہے۔ اور اس کے بالحق اور با مقصد ہونے کے دو اہم پہلو ہیں۔ اول یہ کہ اس میں صحیح طور پر غور و فکر سے کام لے کر انسان اپنے خالق و مالک کی معرفت سے سرشار ہو۔ کہ حکمتوں بھری اس کائنات میں حضرت خالق حکیم کی قدرت بے نہایت اور اس کی رحمت و عنایت بے غایت کے گوناگوں اور عظیم الشان مظاہر موجود ہیں۔ اور دوسرا پہلو اس کا یہ ہے کہ جس خالق کل اور مالک مطلق نے اپنے بندوں کو ان عظیم الشان نعمتوں سے نوازا ہے، اور محض اپنے فضل و کرم سے نوازا ہے، وہی معبود برحق، اور ہر قسم کی عبادت و بندگی، حمد و ثنا، اور شکر کا مستحق ہے۔ پس اس کا تقاضا ہے کہ انسان ہر قسم کی عبادت و بندگی اسی کے لئے مخصوص کرے۔ اور اس کے ذکر و شکر سے ہمیشہ اور ہر حال میں سرشار اور رطب اللسان رہے۔ یہ اس معبود برحق کا اس کے بندوں پر حق بھی ہے، اور اسی میں ان کے لئے دارین کی سعادت و سرخروئی سے سرفرازی کا سامان بھی ہے، سو ذکر و شکر دو عظیم الشان نعمتیں ہیں، اور ان سے سرفرازی اسی صورت میں نصیب ہوتی ہے، اور ہو سکتی ہے، جبکہ انسان ان کو صحیح نقطہ نگاہ سے دیکھے، اسی سے انسان کو ایمان و یقین کی پختگی، اور عقیدہ توحید سے سرفرازی نصیب ہوتی ہے، جیسا کہ حضرت ابراہیم کے اپنی مشرک قوم پر حجت قائم کرنے کے واقعہ سے واضح ہو جاتا ہے، اسی لئے حضرت ابراہیم کے بارے میں ارشاد فرمایا گیا وَلَذَالِکَ نُرِیْ اِبْرَاہَیْمَ مَلَکُوْتُ السَّمٰوٰتِ وَالْاَرْضِ وَلِیَکُوْنَ مِنَ الْمُؤْمِنِیْنَ (الانعام۔۷۶) یعنی ہم اسی طرح دکھاتے رہے ابراہیم کو آسمانوں اور زمین کی بادشاہی تاکہ وہ اس سے حق اور توحید پر استدلال کریں، اور تاکہ وہ یقین کرنے والوں میں سے ہو جائیں، وباللہ التوفیق لما یحب و یرید، وعل ما یحب و یرید بکل حال من الاحوال، جبکہ دوسرے لفظ یعنی وَاَجَلٍ مُّسَمًّی سے اس اہم حقیقت کو واضح فرما دیا گیا کہ اس کائنات کے مخلوق ہونے کا تقاضا یہ ہے کہ یہ ہمیشہ اسی طرح نہ چلتی رہے، بلکہ ضروری ہے کہ یہ ایک مقرر اور معین مدت ہی تک چلے، اس کے بعد یوم حساب و جزاء آئے، تاکہ ہر کسی کو اس کی زندگی بھر کے کئے کرائے کا صلہ و بدلہ ملے۔ جس نے راہ حق و ہدایت کو اپنا کر اپنی آخرت کے لئے کمائی کی، اس کو اس کے صلہ میں دائمی انعام ملے۔ اور جس نے اس کے برعکس راہ حق و ہدایت سے منہ موڑ کر تمردو سرکشی اور اعراض و روگردانی کی روش کو اپنایا، اور بدی کی کمائی کی، اس کو اس کے کئے کرائے کی قرار واقعی سزا ملے۔ تاکہ اسطرح عدل و انصاف کے تقاضے پورے ہوں، اور بدرجہ تمام و کمال پورے ہوں۔ جو کہ تقاضا ہے حضرت خالق حکیم کی صفت عدل و حکمت کا، اور خود اس کائنات کے وجود کا۔ سو وہی دن قیامت کا یوم عظیم ہے، جس نے اس دنیا کے خاتمے کے بعد بپا ہونا ہے۔ اور ہر حال میں بپا ہونا ہے۔ ورنہ اس کائنات کی تخلیق و تکوین، اور اس کا وجود عبث و بیکار ہو کر رہ جائے گا، جو کہ اس کی تخلیق بالحق کے تقاضوں کے خلاف ہے، اور پھر آیت کریمہ کے آخر میں منکرین کے انکار اور ان کی محرومی کے اصل سبب اور باعث سے بھی آگاہ فرما دیا گیا، کہ وہ ہے ان لوگوں کا اعراض و رُوگردانی، جس عذاب اور ہولناک انجام سے ان کو خبردار کیا جاتا ہے یہ اس سے منہ موڑے ہوئے ہیں، سو جب کوئی سننے ماننے کو تیار ہی نہ ہو تو اس کو راہ حق و ہدایت سے سرفرازی آخر کیسے نصیب ہو سکتی ہے۔ والعیاذ باللہ العظیم
۷۔۔  سو اس سے ہٹ دھرم منکرین و کفار کے عناد اور ہٹ دھری کا ایک اور نمونہ اور مظہر سامنے آتا ہے کہ جب ان کو راہ حق و ہدایت سے متعلق ایسی کھلی اور واضح آیتیں پڑھ کر سنائی جاتی ہیں جن سے توحید خداوندی اور قیامت و آخرت سے متعلق وہ حقائق پوری طرح واضح ہو جاتے ہیں۔ جن کی تعلیم اور دعوت قرآن دیتا ہے، اور قرآن کی دعوت اور اس کے دلائل کا جب ان سے کوئی جواب نہیں بن سکتا، اور اس کی تاثیر و تسخیر کو مانے بغیر جب ان کے لئے کوئی چارہ باقی نہیں رہتا، تو یہ لوگ بجائے اس کے کہ اس کی عظمت و صداقت کے آگے جھک جاتے، اور اس کی دعوت حق و صدق کو صدق دل سے اپنا کر اپنے لئے دارین کی سعادت و سرخروئی سے سرفرازی کا سامان کرتے۔ یہ الٹا اس کے لئے کہتے ہیں کہ یہ تو ایک جادو ہے کھلم کھلا۔ اور لَمَّا جَاءَ ہُمْ کی تصریح سے ان کے اس فعل انکار و تکذیب کی شناعت کو اور زیادہ واضح فرما دیا گیا کہ ان لوگوں نے اپنی بدبختی سے اس کو جادو اس وقت قرار دیا جبکہ وہ ان کے پاس پہنچ گیا، یعنی حق کے بارے میں کوئی غلط فہمی اگر اس وقت ہو جبکہ وہ ان کے پاس آیا نہ ہو، تو اس کے لئے پھر بھی کسی عذر کی گنجائش ہو سکتی ہے۔ لیکن اس کے آ جانے کے بعد اس کے انکار کی شناعت اور بڑھ جاتی ہے، کیونکہ ایسے میں یہ بات دیکھنے کے بعد کھڈے میں گرنے کے مترادف ہے۔ اور اس طرح ایسے لوگ خود محروم ہونے کے ساتھ ساتھ دوسروں کی بھی محرومی کا سبب بنتے ہیں، جس سے ان کا جرم دوہرا اور ڈبل ہو جاتا ہے، والعیاذُ باللہ العظیم من کل زیغ و ضلال۔
۱۰۔۔  اس ارشاد سے منکرین کے دلوں پر دستک دی گئی ہے، کہ تم لوگ جو اس قدر ڈھٹائی کے ساتھ اس کتاب حکیم کا انکار کرتے ہو۔ اور اس کو اللہ پر افتراء قرار دیتے ہو، تو آخر تم اتنا تو سوچو کہ اگر یہ کتاب اللہ تعالیٰ ہی کی طرف سے ہو تو پھر تم لوگوں کا کیا بنے گا؟ اور خاص کر ایسی صورت میں جبکہ بنی اسرائیل میں کا ایک شاہد اسی طرح کی ایک چیز پر گواہی دے چکا ہے، پھر وہ اس پر ایمان بھی لا چکا ہے، جبکہ تم لوگ اپنی بڑائی کے گھمنڈ میں اس سے اعراض اور رُوگردانی ہی برت رہے ہو۔ بیشک اللہ تعالیٰ ایسے ظالم لوگوں کو نور ہدایت سے نہیں نوازتا جو ظلم ہی پر کمربستہ ہوتے ہیں۔ والعیاذُ باللہ، یہاں پر شاہد بنی اسرائیل (بنی اسرائیل کے گواہ) سے کون مراد ہے؟ اس کے بارے میں حضرات مفسرین کرام کے اقوال مختلف ہیں۔ جن میں سے ایک قول جسے بعض اہل علم نے کئی اہم وجوہ کی بناء پر راجح قرار دیا ہے، یہ ہے کہ شاہد بنی اسرائیل سے یہاں پر مراد حضرت عیسیٰ ہیں۔ کہ حضرت عیسیٰ وہ ہستی ہیں جنہوں نے اپنی بعثت و تشریف آوری کا مقصد ہی یہ بتایا کہ میں نبی آخر الزمان کی بشارت و خوشخبری دینے آیا ہوں۔ جیسا کہ سورہ صف کی چھٹی آیت کریمہ میں تصریح فرمائی گئی ہے، وَمُبَشِّرًا بِرَسُوْلٍ یَّاتِیْ مِنْ بَعْدِی اسْمُہ اَحْمَدُ یعنی میں اپنے بعد آنے والے ایک ایسے عظیم الشان رسول کی خوشخبری دینے آیا ہوں، جن کا نام نامی احمد ہے۔ اسی طرح مختلف انجیلوں میں بھی حضرت عیسیٰ کی اس خوشخبری کا ذکر موجود ہے، اور حضرت عیسیٰ کی اس شہادت ہی کا اثر تھا کہ موجودہ محرف عیسائیت سے پہلے جو لوگ اصل نصرانیت پر قائم تھے۔ وہ نزول قرآن کے بعد بڑے جوش و خروش کے ساتھ اس پر ایمان لائے۔ جیسا کہ سورہ مائدہ کی آیت نمبر٨۲،٨۳ میں اس کی تصریح موجود و مذکور ہے۔ چنانچہ ان میں ان کے اس ایمان اور شہادت کا ذکر اس طرح فرمایا گیا ہے رَبَّنَا امَنَّا فَاکْتُبْنَا مَعَ الشَّاہِدِیْنَ یعنی اے ہمارے رب! ہم ایمان لے آئے پس تو ہمیں گواہی دینے والوں کے ساتھ لکھ دے، یہاں پر آیت زیر بحث میں اِنْ کَانَ مِنْ عِنْدِ اللّٰہِ کی شرط کا جواب ذکر نہیں فرمایا گیا۔ سو اس کا حذف بلاغت کے اس معروف اسلوب پر مبنی ہے کہ اس کا جواب ایسے ہولناک عواقب و نتائج پر مشتمل اور ان کو متضمن ہے کہ الفاظ و کلمات ان کی تعبیر سے قاصر ہیں۔
۱۷۔۔  سو اس سے مذکورہ بالا نمونے کے بالکل برعکس دوسرے نمونے کو پیش فرمایا گیا ہے، جو مادر پدر آزاد اور لا ابالیانہ زندگی گزارنے والے لوگوں کا نمونہ ہے، الذی کا کلمہ یہاں پر تمثیل کے لئے ہے، اور ایسے موقع پر یعنی جبکہ یہ کلمہ تمثیل کے لئے استعمال کیا جاتا ہے ضروری نہیں ہوتا کہ اس سے مراد کوئی خاص شخص ہی ہو، بلکہ ایسے موقع پر اس سے ہر وہ شخص مراد ہوتا ہے جس پر یہ تمثیل منطبق ہوتی ہو، خواہ وہ کوئی بھی ہو، اور کہیں کا بھی ہو، بہرکیف اس سے اس دوسرے نمونے کے ذکر و بیان اور اس کی توضیح و تمثیل کے لئے ارشاد فرمایا گیا کہ ایسے شخص کو جب اس کے ماں باپ اس کی بے راہ راہی پر ٹوکتے، اور اس کو خداوند قدوس اور آخرت کی تذکیر و یاد دہانی کرتے ہیں، تو یہ نہایت بے دردی کے ساتھ اور گستاخانہ انداز میں ان کو جھڑک دیتا ہے، اس کے ماں باپ نہایت ہمدردی اور شفقت کے ساتھ اس کو سمجھاتے ہیں، کہ بیٹے! ایمان کی راہ اختیار کر، تمردو سرکشی کی راہ کو چھوڑ دے، اللہ تعالیٰ کے وعدے نے بہر حال پورا ہو کر رہنا ہے، تو یہ اس کے جواب میں ان کے سامنے نہایت تمرد اور سرکشی کے ساتھ پیش آتا ہے اور ان سے کہتا ہے کہ تم مجھے بیوقوف بناتے ہو، اور مجھے یہ ڈراوے سناتے ہو، حالانکہ مجھ سے پہلے کتنی ہی نسلیں ایسی گزر چکی ہیں جن میں سے کوئی بھی واپس نہیں آیا، یہ تو وہی سب اگلے لوگوں کے افسانے اور قصے ہیں، جن کو میں ماننے کے لئے تیار نہیں۔
۱۸۔۔  سو ایسے متمرد اور سرکش لوگوں کے انجام کے بارے میں ارشاد فرمایا گیا کہ یہ وہ لوگ ہیں جن پر اللہ کی بات پکی ہو گئی، اللہ کی بات سے یہاں پر مراد اس کی وہی بات ہے جو اس نے ابلیس لعین کے چیلنج کے جواب میں ارشاد فرمائی تھی، کہ میں ضرور بالضرور جہنم کو بھر دوں گا، تجھ سے اور ان سے اور سب سے جو تیری پیروی کریں گے خواہ وہ انسانوں میں سے ہوں یا جنوں میں سے، فِیْ اُمُمٍ کے کلمات سے یہاں پر ایسے بدبختوں کے زمرے کو ذکر فرما دیا گیا، یعنی انہوں نے جنوں اور انسانوں کے انہی گروہوں میں شامل ہو کر دوزخ میں داخل ہونا ہے، جو ان سے پہلے اسی طرح کی تمرد و سرکشی کی زندگی گزار کر اس ہولناک انجام سے دو چار ہو چکے ہیں، سو یہ لوگ بڑے ہی خسارے والے لوگ ہیں، سو ان آیات کریمات سے دونوں گروہوں کے حال و مال کو پوری طرح واضح فرما دیا، کہ جن لوگوں نے والدین کی اطاعت و فرمانبرداری کی وہ اس کے نتیجے میں رب کی معرفت و اطاعت سے سرشار ہو کر جنت کی سدا بہار نعمتوں سے سرفراز ہو گئے، اور اس کے برعکس جنہوں نے والدین کی نافرمانی کی، وہ آخرکار جہنم سے ہمکنار ہو کر رہے، والعیاذُ باللہ العظیم، سو اس سے یہ اہم اور بنیادی حقیقت واضح ہو جاتی ہے کہ والدین کے حق کی معرفت اور اس کی ادائے گی ایک ایسی عظیم الشان سعادت ہے جو انسان کو رب کے حق کی معرفت سے سرشار کرتی، اور اس کے لئے دارین کی سعادت وسرخروئی سے محرومی کا باعث ہے، والعیاذُ بالل العظیم بکل حالٍ من الاحوال، وفی کل موطنٍ مِّن المواطن فی الحیاۃ،
۲۱۔۔  کہ ان کے اس قصے میں بڑے درس ہائے عبرت و بصیرت ہیں۔ اَخَا عاد (عاد کے بھائی) سے یہاں پر مراد حضرت ہود علیہ السلام ہیں، جن کو اس قوم کی طرف مبعوث فرمایا گیا تھا۔ یہ چونکہ اس قوم ہی کے ایک فرد اور انہی میں سے، اور انہی کے ہم قوم تھے۔ اس لئے ان کو قوم عاد کا بھائی فرمایا گیا۔ رسول کا اپنی قوم میں سے، اور انہی کا ایک فرد ہونا اپنے اندر اتمام حجت کے کئی اہم پہلو رکھتا ہے۔ اس لئے یہاں پر ان کا ذکر اسی لفظ کے ساتھ فرمایا گیا ہے۔ احقاف حِقْف کی جمع ہے، اور اس کا اطلاق ریت کے ان لمبے لمبے ٹیلوں پر ہوتا ہے جو بلندی میں پہاڑوں کی حد تک کو نہ پہنچے ہوں۔ اور یہاں پر اس سے مراد وہ ریگستان ہے جو صحرائے عرب (الربع الخالی) کے جنوب مغربی حصے میں واقع ہے۔ جہاں آج کسی آبادی کا کوئی نام و نشان نہیں، جبکہ یہی علاقہ کسی زمانے میں قوم عاد کا اصل مسکن تھا جو کہ اپنے دور کی بڑی ترقی یافتہ قوم تھی۔ سو اس نام سے ان کے ذکر کرنے میں اس عبرتناک انجام کی طرف توجہ مبذول کرائی گئی ہے، جس سے اس قوم کو دوچار ہونا پڑا۔ جو کسی زمانے میں بڑی شان و شوکت کے ساتھ اس علاقہ میں آباد تھی۔ اور ظاہر ہے کہ جس دور میں قوم عاد یہاں آباد رہی ہو گی۔ اس دور میں یہ علاقے نہایت سرسبز و شاداب اور عظیم تمدنی شان و شوکت اور اس قوم کے تعمیری کارناموں سے معمور رہا ہو گا۔ لیکن اب وہی علاقہ ایک ایسے بے آب و گیاہ علاقے، اور لق و دق صحرا کی شکل میں پایا جاتا ہے جس کو دیکھ کر کوئی اس بات کا تصور بھی نہیں کر سکتا کہ کبھی یہاں بھی تعمیر و ترقی اور تہذیب و تمدن کا کوئی نقش قائم ہوا ہو گا۔ سو اس سے باغی اور سرکش قوموں کے انجام کا اندازہ کیا جا سکتا ہے۔ والعیاذ باللہ العظیم جل وعلا
۲۵۔۔  سو اس باغی اور سرکش قوم پر جب وہ عذاب آیا جس کے لئے یہ لوگ جلدی مچا رہے تھے تو اس سے ان کو تباہی کے ایسے ہولناک گھاٹ پر اتار دیا کہ ان کو قصہ پارینہ بنا کر رکھ دیا گیا۔ جیسا کہ دوسرے مقام پر ارشاد فرمایا گیا فَجَعَلْنَاہُمْ اَحَادِیْثَ ان کی وہ بستیاں اس طرح اجڑ کر اور نیست و نابود ہو کر رہ گئیں، کہ انکے مکانوں اور ان کے کھنڈرات کے سوا وہاں کچھ نظر نہیں آ رہا تھا۔ اور پھر کَذَالِکَ نَجْزِی الْقَوْمِ الْمُجْرِمِیْنَ کے جملے سے دو اہم حقیقتوں کو واضح فرما دیا گیا ایک یہ کہ مجرم لوگوں کو ڈھیل خواہ جتنی بھی ملے۔ وہ بہر حال ڈھیل ہی ہوتی ہے۔ آخرکار انہوں نے اپنے انجام کو بہر حال پہنچ کر رہنا ہوتا ہے۔ عاد کی اس بدبخت قوم کا انجام اس کی ایک واضح مثال ہے، اور دوسری حقیقت اس سے یہ واضح فرما دی گئی کہ اللہ تعالیٰ کا عذاب و عتاب کسی خاص قوم کے لئے نہیں، بلکہ ہر مجرم قوم کے لئے ہے، خواہ وہ کوئی بھی ہو۔ اور کہیں کی بھی ہو۔ کہ اس کا قانون عام، بے لاگ اور سب کے لئے یکساں ہے۔ سو وہ عذاب جس طرح کل کی ان مجرم قوموں پر آیا۔ آج بھی ایسے لوگوں پر آ سکتا ہے، اور بالفعل آتا بھی ہے۔ جس کے طرح طرح کے نمونے اور مظاہر ہم لوگ اپنی آنکھوں سے وقتاً فوقتاً جگہ جگہ دیکھتے رہتے ہیں۔ چنانچہ ابھی کوئی دو ماہ قبل ایک ہولناک سمندری طوفان انڈونیشیاء، سری لنکا، تھائی لینڈ اور ہندوستان کی ساحلی ریاستوں سمیت آٹھ مختلف ملکوں میں آیا۔ جس نے ایسی ہولناک تباہی مچائی کہ ماضی قریب میں اس کی کوئی مثال نہیں ملتی، جس کو سونامی طوفان کا نام دیا گیا۔ جس میں یکایک سو سو فٹ کی ایسی بلند طوفانی لہریں اٹھیں کہ شہروں کے شہروں کو خس و خاشاک کی طرح بہا لے گئیں۔ تقریباً تین لاکھ لوگ لقمہ اجل بن گئے۔ لاکھوں بلکہ کروڑوں بے گھر ہو گئے۔ شہروں کے شہر ویران ہو گئے۔ اربوں کھربوں کے مال کا نقصان ہوا۔ وغیرہ وغیرہ، والعیاذُ باللہ العظیم بکل حالٍ من الاحوال،
۲۶۔۔  سو اس سے قریش کو براہ راست خطاب کر کے ان کے دلوں پر دستک دی گئی، اور ان کو جھنجھوڑا گیا کہ ماضی کی ان بدبخت قوموں کو ہم نے اسباب و وسائل کی جو فراوانی بخشی تھی، اور تعمیر و تمدن اور مادی ترقی کے سلسلے میں جو عظمت و شوکت ان کو حاصل ہوئی تھی، وہ ان کو حاصل نہیں ہوئی، بلکہ دوسرے مقام پر اس بارے ارشاد فرمایا گیا وَمَا بَلَغُوْا مِعْشَارَ مَا اٰتَیْنَاہُمْ الایٰۃ(سبا۔۴۵) یعنی یہ لوگ اس کے عشر عشیر کو بھی نہیں پہنچے، جو کچھ کہ ہم نے ان کو دیا تھا۔ لیکن آخرکار جب ہم نے ان کو پکڑا تو وہ کسی بھی طرح ہماری پکڑ سے نہ بچ سکے۔ ہم نے ان کو کانوں آنکھوں اور دلوں کی تمام عظیم الشان قوتوں اور صلاحیتوں سے نوازا تھا۔ مگر انہوں نے چونکہ ہماری آیتوں کی روشنی کو قبول نہ کیا، بلکہ ان کا انکار ہی کرتے گئے، تو اس کے نتیجے میں ان کے کان آنکھ اور دل وغیرہ سب بیکار ہو گئے، وہ ان کے کچھ کام نہ آ سکے۔ بلکہ وہ اپنی ساری ذہانت و فطانت کے باوجود اسی عذاب کی گرفت میں آ کر رہے جس کا وہ مذاق اڑاتے رہے تھے۔ سو اس سے یہ اہم حقیقت بھی واضح ہو جاتی ہے کہ انسان کے کانوں آنکھوں اور ان کے دلوں کے اندر بھی اصل اور حقیقی روشنی اللہ تعالیٰ کی آیات ہی سے پیدا ہوتی ہے، پس جو آنکھیں کان اور دل و دماغ آیات الٰہی کے نور سے منور نہ ہوں، وہ ادراک حق و حقیقت کے اعتبار سے ماؤف اور بیکار ہو کر رہ جاتی ہیں، ان کی ساری رسائی صرف محسوسات تک ہی محدود ہو کر رہ جاتی ہے۔ اور محسوسات کے سلسلے میں بھی ان کا سارا زور ان کے مادی اور محسوس فوائد ہی کے حاصل کرنے کے لئے صرف ہوتا ہے اور بس، اور اس طرح وہ ایک حیوان عاقل بن کر رہ جاتے ہیں، بلکہ اس سے بھی کہیں بڑھ کر برے اور بدتر ہو کر رہ جاتے ہیں، اس لئے کہ چار ٹانگوں والے معروف حیوان کو چونکہ عقل و فکر کی صلاحیتیں نہیں ملی ہوتیں، اس لئے وہ اپنی حیوانیت کے تقاضے اپنے محدود دائرے کے اندر، اور لگے بندھے طریقوں کے مطابق ہی پورے کرتا ہے، دوسرے کسی کو کچھ نہیں کہتا، اور اگر کبھی کسی کو کچھ کہے گا بھی تو وہ بھی اپنے محدود دائرے میں اور لگے بندھے طریقوں کے مطابق ہی یعنی کسی کو سینگ مار کر، یا لات مار کر، یا دانتوں سے کاٹ کر وغیرہ، لیکن دو ٹانگوں والا انسان جب حیوان بنتا ہے تو یہ اپنی عقل و فکر کی قوتوں کو استعمال کر کے وہ وہ ظلم کرتا اور قیامت ڈھاتا ہے کہ حیوان لایعقل کے لئے اس کا تصور کرنا بھی ممکن نہیں، چنانچہ یہ ایسے ایسے آلات اور مشینیں ایجاد کرتا ہے کہ صرف ایک بٹن دبا کر آن کی آن میں ہزاروں جانوں کو بھسم کر سکتا ہے اور بالفعل ایسے کرتا ہے، اور ہنستے بستے شہروں کو اجاڑ کر رکھ دیتا ہے، اور مزید یہ کہ ان کی اس مادہ پرستانہ ذہنیت اور محسوس پرستی کا نتیجہ یہ ہوتا ہے کہ ادراک حق و حقیقت کے سلسلے میں ان کی تمام اعلیٰ صلاحیتیں کند ہو کر رہ جاتی ہیں، اور ایسے لوگ اشیاء کے محسوس اور مادی پہلو کے سوا اور کسی طرف دیکھنے سوچنے کے لئے تیار ہی نہیں ہوتے، حالانکہ غور و فکر کے لائق اصل میں روحانی پہلو ہی ہوتا ہے، کہ وہی انسان کا امتیاز ہے، اور اسی سے انسان انسان بنتا ہے، اسی لئے ایسے لوگوں کے بارے میں قرآن کہتا ہے کہ ان کے دل ہیں جن سے یہ سوچتے نہیں، ان کی آنکھیں ہیں، جن سے یہ دیکھتے نہیں، ان کے کان ہیں جن سے یہ سنتے نہیں۔ یہ چوپایوں جیسے ہیں، بلکہ ان سے بھی کہیں بڑھ کر گمراہ اور بھٹکے ہوئے، یہی ہیں غافل (الاعراف۔۱۷٩) والعیاذُ باللہ جل وعلا،
۳۵۔۔	اس سے منکرین و مکذبین کو انذار فرمایا گیا ہے کہ کیا ان لوگوں نے کبھی اس بارے غور و فکر سے کام نہیں لیا کہ جس اللہ نے آسمانوں اور زمین کی اس عظیم الشان کائنات کو پیدا فرمایا، اس کو نیست سے ہست کیا، اور حیطہ عدم سے نکال حیز وجود میں لایا، اور اس کو اس کام میں کوئی مشکل پیش نہیں آئی، تو کیا وہ مردوں کو دوبارہ زندہ نہیں کر سکتا؟ پھر خود ہی جواب دیا ہاں کیوں نہیں، جبکہ وہ ہر چیز پر پوری قدرت رکھتا ہے، اور خود جواب دینے کا مطلب یہ ہے کہ یہ ایک ایسی قطعی حقیقت ہے کہ مخاطب کے لئے اس سے گریز و فرار، اور انکار کی کوئی گنجائش نہیں، سو آسمانوں اور زمین کی اس عظیم الشان اور حکمتوں بھری کائنات کا اس عظمت شان کے ساتھ موجود ہونا اس بات کی دلیل ہے کہ اللہ تعالیٰ کے لئے مُردوں کا دوبارہ زندہ کر کے اٹھانا کچھ بھی مشکل نہیں، بلکہ اس اعتبار سے اس کے لئے یہ کام نہایت ہی آسان ہے، اس حقیقت کو قرآن حکیم نے دوسرے مختلف مقامات پر بھی مختلف انداز میں ذکر فرمایا ہے مثلاً ایک جگہ ارشاد فرمایا گیا لَخَلْقُ السَّمٰوٰتِ وَالْاَرْضِ اَکْبَرُ مِنْ خَلْقِ النَّاسِ وَلٰکِنْ اَکْثَرَ النَّاسِ لَایَعْلَمُوْنَ (المومن۔ ۵۷) یعنی آسمانوں اور زمین کا پیدا کرنا، لوگوں کے پیدا کرنے سے کہیں زیادہ بڑھ کر اور بڑا اہم ہے، لیکن اکثر لوگ جانتے نہیں، حق اور حقیقت کو،
سو اس سے اس سورہ کریمہ کے آخر میں پیغمبر کو خطاب کر کے ان کو صبر و برداشت کی تعلیم و تلقین فرمائی گئی ہے کہ آپ اسی طرح صبر و برداشت سے کام لیں جس طرح کہ آپ سے پہلے کے اولو العزم رسولوں نے صبر و برداشت سے کام لیا، اور منکروں کی طرف سے عذاب کے لئے جلدی مچانے کے جواب میں ان کے عذاب کے لئے جلدی نہیں کرنا۔ سو راہ حق ثبات و استقامت سے کام لینا دیں حنیف کے مطالب جلیلہ، اور اس کے مقاصد عظیمہ میں سے ایک ایک جلیل القدر مطلب اور عظیم الشان مقصد ہے، اس لئے پیغمبر کو اس کی بطور خاص ہدایت فرمائی گئی کہ آپ صبر و برداشت ہی سے کام لیں۔ اور منکرین و معاندین کے لئے کبھی کسی طرح کی جلد بازی سے کام نہیں لینا، کہ انہوں نے تو اپنے عذاب اور انجام کو بہر حال پہنچ کر رہنا ہے۔ کہ یہ انکار اور تکذیب حق کا لازمی نتیجہ اور منطقی انجام ہے، اور جس دن یہ اس عذاب کو دیکھیں گے جس سے ان کو ڈرایا جا رہا ہے اور جس کے لئے یہ آج جلدی مچا رہے ہیں تو اس دن ان کو یوں لگے گا کہ گویا کہ یہ دنیا میں دن کی ایک گھڑی رہے تھے اور بس، آج جس فرصت اور مہلت کو یہ لوگ طویل سمجھ رہے ہیں، اس دن ان کو یہ گھڑی بھر سے زیادہ نہیں معلوم ہو گی۔ آپ کا کام تو صرف اتنا ہے کہ آپ ان کو پیغام حق پوری طرح پہنچا دیں اور بس تاکہ حق پوری طرح واضح ہو جائے اور کسی کے لئے کوئی عذر باقی نہ رہے۔ اس کے بعد اگر یہ تباہ ہوئے تو اس کی ذمہ داری خود انہی پر ہو گی۔ اور آخرکار ہلاکت و تباہی فاسق اور بدکار لوگوں ہی کی ہو گی سو فسق و فجور، اور کفر و ججود بہر حال باعث ہلاکت و تباہی ہے، اور ایسے لوگوں نے بہر حال اپنے آخری اور ہولناک انجام کو پہنچ کر رہنا ہے، والعیاذُ باللہ العظیم،


(سورۃ محمد ۔ سورہ نمبر ۴۷ ۔ تعداد آیات ۳۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جن لوگوں نے کفر کیا اور روکا (دوسروں کو) اللہ کی راہ سے اللہ نے اکارت کر دیا ان کے اعمال کو
۲۔۔۔     اور اس کے برعکس جو لوگ (صدقِ دل) سے ایمان لائے اور (اس کے مطابق) انہوں نے کام بھی نیک کئے اور (خاص طور پر) وہ ایمان لائے اس (دین حق) پر جسے اتارا گیا ہے محمد پر اور وہی حق ہے ان کے رب کی جانب سے تو اللہ نے مٹا دیں ان سے ان کی برائیاں اور اس نے درست کر دیا ان کے حال کو
۳۔۔۔     یہ سب اس لئے کہ جن لوگوں نے کفر کیا انہوں نے (حق کی بجائے) باطل کی پیروی کی اور جو ایمان لائے انہوں نے پیروی کی اس حق کی جو (ان کے پاس) ان کے رب کی جانب سے آیا اللہ اسی طرح (کھول کر) بیان کرتا ہے لوگوں کے لئے ان کی مثالیں 
۴۔۔۔     پس جب کفار سے تمہارا مقابلہ ہو تو تم ان کی گردنیں مارو یہاں تک کہ جب تم ان کو کچل کر رکھ دو تو پھر مضبوط باندھ لو (قیدیوں کو) پھر اس کے بعد (تمہاری مرضی) یا تو تم احسان کر کے ان کو یونہی چھوڑ دو یا فدیہ لے لو یہاں تک کہ لڑائی ڈال دے اپنے ہتھیار یہ ہے تمہارے کرنے کا کام اور اگر اللہ چاہتا تو ان سے خود ہی نبٹ لیتا مگر (اس نے جہاد فرض کیا) تاکہ وہ تم لوگوں کو آزمائے ایک دوسرے کے ذریعے اور جو لوگ مارے گئے اللہ کی راہ میں تو اللہ کبھی ضائع نہیں فرمائے گا ان کے اعمال کو
۵۔۔۔     وہ جلد ہی پہنچا دے گا ان کو (ان کے مقصود تک) اور درست فرما دے گا ان کی حالت کو
۶۔۔۔     اور وہ ان کو داخل فرما دے گا (اپنے کرم سے) اس جنت میں جس کی پہچان وہ انہیں کرا چکا ہے 
۷۔۔۔     اے وہ لوگوں جو ایمان لائے ہو اگر تم مدد کرو گے اللہ کی تو وہ (قادر مطلق) تمہاری مدد فرمائے گا اور وہ جما دے گا تمہارے قدموں کو
۸۔۔۔     اور جو لوگ اڑے رہے اپنے کفر (و باطل) پر تو ان کے لئے بڑی تباہی ہے اور اللہ نے اکارت کر دیا ان کے اعمال کو
۹۔۔۔     یہ اس لئے کہ انہوں نے ناپسند کیا اس (دین حق) کو جس کو نازل فرمایا اللہ نے (خود ان کی بہتری و بھلائی کے لئے) اس کے نتیجے میں اللہ نے اکارت فرما دیا ان کے اعمال کو
۱۰۔۔۔     تو کیا ان لوگوں نے خود چل پھر کر دیکھا نہیں (اللہ کی عبرتوں بھری) اس زمین میں کہ کیسا ہوا (مآل و) انجام ان لوگوں کا جو گزر چکے ہیں ان سے پہلے اللہ نے ڈال دیا ان پر (ان کے کئے کرائے کی بناء پر) تباہی کو اور کافروں کے لئے ایسے ہی عذاب (و نتائج) مقرر ہیں
۱۱۔۔۔     یہ اس لئے کہ اللہ حامی ہے ان لوگوں کا جو ایمان لائے اور جو کافر ہیں ان کا کوئی بھی حامی نہیں
۱۲۔۔۔     بے شک اللہ داخل فرمائے گا (اپنے کرم سے) ان لوگوں کو جو ایمان لائے اور انہوں نے کام بھی نیک کئے ایسی عظیم الشان جنتوں میں جن کے نیچے بہہ رہی ہوں گی طرح طرح کی عظیم الشان نہریں اور جو لوگ اڑے ہوئے ہیں اپنے کفر (و باطل) پر وہ عیش کر رہے ہیں (اس دنیا میں) اور کھاتے ہیں جیسے چوپائے کھاتے ہیں مگر (واضح رہے کہ) ان کا آخری ٹھکانہ (دوزخ کی دہکتی بھڑکتی) وہ ہولناک آگ ہے
۱۳۔۔۔     اور کتنی ہی بستیاں ایسی ہوئی ہیں جو قوت میں کہیں بڑھ کر سخت (اور زیادہ) تھیں آپ کی اس بستی سے جس (کے باشندوں) نے نکال دیا آپ کو اپنے یہاں سے ہم نے ان کو ہلاک کر دیا (سو ایسی افتاد پڑنے پر) ان کے لئے کوئی بھی مددگار نہ تھا
۱۴۔۔۔     تو کیا وہ شخص جو اپنے رب کی طرف سے ایک کھلی نشانی پر ہو ان لوگوں کی طرح ہو سکتا ہے جن کے لئے خوشنما بنا دیا گیا ہو ان کے برے عمل کو اور (اس کے نتیجے میں) وہ (مست اور بے فکر ہو کر) چلے جا رہے ہوں اپنی خواہشات کے پیچھے 
۱۵۔۔۔     شان اس جنت کی جس کا وعدہ پرہیزگار لوگوں سے کیا گیا ہے یہ ہے کہ اس میں نہریں ہوں گی ایسے پانی کی جو کبھی خراب نہ ہو اور نہریں ہوں گی ایسے دودھ کی جس کا مزہ کبھی تبدیل نہ ہو اور نہریں ہوں گی ایسی شراب کی جو سراسر لذت ہو گی پینے والوں کے لئے اور نہریں ہوں گی ایسے شہد کی جس کو صاف کر دیا گیا ہو گا (ہر طرح کی آلائش سے) اور ان کے لئے وہاں ہر طرح کے پھل ہوں گے اور ان کے رب کی طرف سے عظیم الشان بخشش بھی کیا ایسے لوگ ان جیسے ہو سکتے ہیں جن کو ہمیشہ رہنا ہو گا (دوزخ کی دہکتی بھڑکتی) اس ہولناک آگ میں اور ان کو پلایا جائے گا ایسا کھولتا ہوا پانی جو کاٹ کاٹ کر رکھ دے گا ان کی انتڑیوں کو؟
۱۶۔۔۔     اور ان لوگوں میں سے کچھ ایسے ہیں جو کان لگا کر سنتے ہیں آپ کی بات کو یہاں تک کہ جب وہ آپ کے پاس سے نکل کر جاتے ہیں تو ان لوگوں سے جنہیں علم دیا گیا ہے پوچھتے ہیں کہ ان صاحب نے ابھی کیا کہا؟ یہ وہ لوگ ہیں جن کے دلوں پر ٹھپہ لگا دیا اللہ نے (ان کی اپنی بدنیتی کی وجہ سے) اور یہ پیچھے لگ گئے اپنی خواہشات کے
۱۷۔۔۔     اور جو لوگ سرفراز ہو گئے (نور حق) و ہدایت سے اللہ ان کو نوازے گا مزید (نور حق و) ہدایت سے اور اللہ ان کو عطا فرمائے گا ان (کے درجے) کا تقویٰ (و پرہیزگاری)
۱۸۔۔۔     تو کیا اب یہ لوگ (قیامت کی) اس ہولناک گھڑی ہی کے منتظر ہیں کہ وہ ان پر اچانک ٹوٹ پڑے ؟ سو اس کی نشانیاں تو آ ہی چکی ہیں پھر جب وہ خود آ پہنچے گی تو پھر ان کو کیا فائدہ اس وقت کے ان کے سمجھنے کا؟
۱۹۔۔۔     پس آپ یقین جان رکھو کہ اللہ کے سوا کوئی معبود نہیں اور معافی مانگو اپنے گناہ کے لئے اور ایماندار مردوں اور عورتوں کے لئے بھی اللہ جانتا ہے تم لوگوں کے چلنے پھرنے کو بھی اور تمہارے رہنے سہنے کو بھی
۲۰۔۔۔     اور کہتے وہ لوگ جو ایمان لائے کہ کیوں نہیں اتاری جاتی کوئی سورت؟ پھر پر جب اتاری جاتی ہے کوئی ایسی محکم سورت جس میں ذکر ہوتا ہے (جہاد و) قتال کا تو آپ دیکھیں گے ان لوگوں کو جن کے دلوں میں بیماری ہوتی ہے کہ وہ آپ کی طرف ایسے دیکھتے ہیں جیسے کسی پر چھا رہی ہو بے ہوشی موت کی سو بڑی خرابی (اور ہلاکت) ہے ایسے لوگوں کے لئے 
۲۱۔۔۔     فرمانبرداری اور بھلی بات کرنا (خود انہی کے لئے بہتر ہے) پھر جب معاملہ طے پا گیا تو اگر یہ لوگ سچے ہوتے اللہ کے ساتھ تو یہ خود انہی کے لئے بہتر ہوتا
۲۲۔۔۔     پھر کیا تم لوگوں سے اس کے سوا کوئی اور توقع کی جا سکتی ہے کہ اگر تم پھر گئے (راہ حق و صواب سے) تو تم (خرابی اور) فساد مچاؤ (ہماری) اس زمین میں اور کاٹ ڈالو آپس کے رشتوں (ناطوں) کو
۲۳۔۔۔     یہ وہ لوگ ہیں جن پر لعنت (و پھٹکار) کر دی اللہ نے سو اس نے بہرہ کر دیا ان کے کانوں کو اور اندھا کر دیا ان کی آنکھوں کو
۲۴۔۔۔     کیا یہ لوگ غور نہیں کرتے اس قرآن (عظیم) میں ؟ یا (ان کے) دلوں پر ان کے تا لے پڑے ہوئے ہیں 
۲۵۔۔۔     بے شک جو لوگ پھر گئے (راہِ حق و ہدایت سے) پیٹھ دے کر اس کے بعد کہ پوری طرح واضح ہو گئی تھی ان کے لئے (راہ حق و) ہدایت تو یقیناً ان کو فریب میں مبتلا کر دیا شیطان نے اور اس نے پھانس دیا ان کو امیدوں کے ایک جال میں
۲۶۔۔۔     یہ اس وجہ سے ہوا کہ انہوں نے کہا ان لوگوں سے جو کہ ناپسند کرتے ہیں اس (حق و ہدایت) کو جس کو اللہ نے نازل فرمایا ہے کہ ہم تمہاری بات بخوشی مان لیں گے بعض معاملات میں اور اللہ خوب جانتا ہے ان کی ان راز داریوں (اور خفیہ باتوں) کو
۲۷۔۔۔     پھر کیا حال ہو گا ان کا اس وقت جبکہ فرشتے ان کی جان قبض کریں گے اور وہ مار رہے ہوں گے ان کے مونہوں اور ان کی پیٹھوں پر؟
۲۸۔۔۔     یہ اس وجہ سے ہوا کہ انہوں نے پیروی کی اس طریقے کی جو اللہ کی ناراضگی کا باعث تھا اور انہوں نے پسند نہ کیا اس کی رضا (کے راستے) کو جس کے باعث اس نے اکارت کر دیا ان کے سب اعمال کو
۲۹۔۔۔     کیا ان لوگوں نے جن کے دلوں میں روگ ہے (نفاق کا) یہ سمجھ رکھا ہے کہ اللہ ظاہر نہیں کرے گا ان کے دلوں کے کھوٹ؟
۳۰۔۔۔     حالانکہ ہم اگر چاہیں تو یہ لوگ آپ کو اس طرح دکھا دیں کہ آپ ان کو ان کی صورت سے ہی پوری طرح پہچان لیں اور ان کے طرزِ کلام سے تو آپ صلی اللہ علیہ و سلم ان کو اب بھی ضرور (اور بخوبی) پہچان لیں گے اور اللہ خوب جانتا ہے تم سب لوگوں کے تمام اعمال کو
۳۱۔۔۔     اور ہم ضرور بالضرور آزمائش کریں گے تم سب کی تاکہ ہم دیکھ لیں تم میں سے جہاد کرنے والوں کو بھی اور ان کو بھی جو ثابت قدم رہنے والے ہیں اور تاکہ ہم آزمائش کریں تمہاری خبروں (اور حالتوں) کی
۳۲۔۔۔     بے شک جن لوگوں نے کفر کیا اور (دوسروں کو) روکا اللہ کی راہ سے اور انہوں نے مخالفت کی اللہ کے رسول کی اس کے بعد کہ راہ (حق و) ہدایت ان کے لئے پوری طرح واضح ہو چکی تو وہ یقیناً اللہ کا کچھ بھی نقصان نہیں کریں گے اور اللہ اکارت کر دے گا ان کے سب اعمال کو
۳۳۔۔۔     اے وہ لوگوں جو ایمان لائے ہو حکم مانو تم اللہ کا اور حکم مانو اس کے رسول کا اور مت برباد کرو اپنے اعمال کو
۳۴۔۔۔     بے شک جن لوگوں نے کفر کیا اور انہوں نے روکا (دوسروں کو) اللہ کی راہ سے پھر (وہ اپنے کفر ہی پر اڑے رہے یہاں تک کہ) وہ مرے بھی کفر ہی کی حالت میں تو یقیناً اللہ ان کی کبھی بھی بخشش نہیں فرمائے گا
۳۵۔۔۔     پس (اے مسلمانو !) نہ تو تم سستی دکھاؤ اور نہ ہی صلح کی درخواست کرو کیونکہ غالب بہر حال تم ہی ہو اور اللہ تمہارے ساتھ ہے اور وہ تمہارے اعمال (کے ثواب) میں ہرگز کوئی کمی نہیں فرمائے گا
۳۶۔۔۔     دنیا کی زندگی تو اس کے سوا کچھ نہیں کہ ایک کھیل اور تماشا ہے اور اگر تم لوگ قائم رہے اپنے ایمان (و یقین) پر اور تم نے اپنائے رکھا تقوی (و پرہیزگاری) کو تو اللہ تم کو تمہارے اجر (پورے پورے) عطا فرمائے گا اور تم سے تمہارے مال نہیں مانگے گا
۳۷۔۔۔     اگر وہ تم سے کہیں تمہارے مال مانگ لیتا اور سب کے سب تم سے طلب کر لیتا تو تم بخل کرے لگتے اور اس طرح وہ نکال باہر کرتا تمہارے (دلوں کے کھوٹ اور) ناگواریوں کو
۳۸۔۔۔     ہاں تو تم وہی ہو کہ تمہیں دعوت دی جا رہی ہے کہ تم خرچ کرو اللہ کی راہ میں (تاکہ خود تمہارا بھلا ہو) تو تم میں سے کچھ بخل سے کام لیتے ہیں حالانکہ جو کوئی بخل کرتا ہے وہ دراصل اپنے آپ ہی سے بخل کرتا ہے کیونکہ اللہ بے نیاز ہے (ہر کسی سے اور ہر اعتبار سے) اور تم ہی سب اس کے محتاج ہو اور اگر تم منہ موڑو گے تو وہ تمہاری جگہ کسی اور قوم کو لے آئے گا پھر وہ تم جیسے نہ ہوں گے


تفسیر

a۔۔  یعنی ان کے ان اعمال کو جن کو یہ لوگ نیکی اور خیر کے کام سمجھ کر کرتے تھے جیسے بیت اللہ کی خدمت و مجاورت، حاجیوں کو پانی پلانا، مہمانوں کی مہمان نوازی کرنا، رشتہ داروں کے ساتھ صلہ رحمی کا برتاؤ کرنا، اور غریبوں اور محتاجوں کی مدد کرنا وغیرہ۔ جن کو عرب مکارمِ اخلاق میں شمار کرتے تھے، سو ان میں سے کسی بھی عمل کا کوئی اجر ثواب ان کو نہیں ملے گا، کیونکہ کفر و انکار اور اللہ تعالیٰ کے راستے سے روکنے کا جرم اتنا سنگین اور اس قدر ہولناک جرم ہے اس کے بعد اس طرح کے کسی بھی عمل کا اللہ تعالیٰ کے یہاں کوئی وزن نہیں، اسی لئے ان کے اعمال کے بارے میں دوسرے مقام پر تصریح فرمائی گئی کہ قیامت کے یوم حساب میں ان کے ایسے اعمال کو تتر بتر کر دیا جائے گا۔ چنانچہ ارشاد فرمایا گیا وَقَدِمْنَا اِلَی مَاعَمِلُوْا مِنْ عَمَلٍ فَجَعَلْنَاہُ ھبَاء مّنْثُوْرًا (الفرقان۔۲۳) اسی طرح اس ارشاد میں یہ بھی داخل ہے کہ یہ لوگ دین حق کا راستہ روکنے کے لئے جو طرح طرح کی سازشیں اور کوششیں کرتے ہیں، اللہ تعالیٰ نے ان کو بھی اکارت اور بیکار کر دیا، بس ان کی یہ کوششیں اس حق مبین کا راستہ روکنے میں کبھی کامیاب نہیں ہو سکیں گی، کہ یہ اللہ کا اتارا ہوا حق ہے، اسی طرح ان کے اعمال کے اکارت کر دینے میں یہ بھی داخل اور شامل ہے کہ اس نے ان لوگوں کے اس جرم یعنی کفر باللہ اور صد عن سبیل اللہ کے نتیجے میں ان کو اعمال خیر کی توفیق سے محروم کر دیا، جس کے باعث نہ ان کوششیں اور محنتیں صحیح راستے میں صرف ہو سکیں گی، اور نہ ہی ان کو صحیح مقاصد اور صحیح راستوں کو اپنانے کی توفیق ملے گی۔ بلکہ ان کی تمام دوڑ دھوپ غلط راستوں اور غلط مقاصد ہی کے لئے ہو گی اور ان کی ساری کارگزاری خیر و ہدایت کے بجائے ضلالت و گمراہی ہی کے لئے ہو گی پس اَضَلَّ اَعْمَالَہُمْ کے عموم میں یہ تینوں صورتیں داخل ہیں سو کفر و انکار اور صد عن سبیل اللہ محرومیوں کی محرومی اور باعث ہلاکت و تباہی ہے۔ والعیاذُباللہ العظیم۔
۲۔۔  سو اس سے ناکام و نامراد لوگوں کے مقابلے میں فائز المرام اور نیک بخت لوگوں کی تعیین بھی فرما دی گئی، اور ان کے مآل و انجام کو بھی واضح فرما دیا گیا۔ سو اس بارے ارشاد فرمایا یا کہ جو لوگ ایمان لائے اور انہوں نے نیک کام بھی کئے۔ اور خاص کر یہ کہ وہ اس دین پر ایمان لائے ہوں جس کو محمد پر اتارا گیا ہے، کہ وہی حق ہے ان کے رب کی طرف سے تو اللہ تعالیٰ ان سے، ان کی برائیوں کو بھی مٹا دے گا، اور ان کے حال کو بھی درست فرما دے گا۔ سو فائز المرام اور سعادت مند لوگوں کی تعیین و نشاندہی کے سلسلے میں واضح فرما دیا گیا کہ یہ وہ لوگ ہیں جو ایمان لائے، اور انہوں نے اپنے اس ایمان کے مطابق نیک کام بھی کئے۔ اور اس ضمن میں خاص کر اس بات کی تصریح فرمائی گئی کہ وہ اس کتاب ہدایت اور دین حق پر ایمان لائے ہوں جس کو اتارا گیا محمد پر، اور یہ اس لئے کہ حضرت محمد صلی اللہ علیہ و سلم کی بعثت و تشریف آوری کے بعد خدا و آخرت اور گزشتہ انبیاء و رسل اور ان کی کتابوں پر ایمان لانا اس وقت تک کافی نہیں جب تک کہ حضرت محمد صلی اللہ علیہ و سلم پر ایمان نہ لایا جائے، کیونکہ اب حق وہی اور صرف وہی ہے جس کو آنحضرت صلی اللہ علیہ و سلم نے دنیا کے سامنے پیش فرمایا ہے اور یہ ایک ایسی اہم اور بنیادی حقیقت ہے جس کو دوسری مختلف نصوص میں طرح طرح سے واضح فرمایا گیا ہے، پس ایسے لوگوں سے اللہ تعالیٰ ان کی ان برائیوں کو بھی مٹا دے گا جو ان سے بتقاضائے بشریت سرزد ہو گئی ہوں گی، اور ان کی ان خرابیوں کو بھی دور فرما دے گا جو ان کے عقائد و اخلاق اور اعمال و کردار میں سرایت کر گئی ہوں گی۔ اور ان کی حالت کو بھی درست کر دے گا۔ سو وہ ان کی پچھلی حالت بدل کر ان کو صحیح راستے پر ڈال دے گا۔ جس سے ان کی زندگیاں سنور جائیں گی۔ اور وہ ان کے برے حالات کو اچھے حالات سے بدل دے گا۔ سو ایمان و یقین اصلاح احوال کی اساس و بنیاد، اور سعادت دارین سے سرفرازی کا ذریعہ و وسیلہ ہے۔ وباللہ التوفیق لما یحب و یرید، وعلی ما یحب و یرید، بکل حالٍ من الاحوال،
۱۰۔۔  سو اس سے کفار و مشرکین کے دلوں پر دستک دی گئی ہے کہ کیا ان لوگوں نے اللہ کی اس عبرتوں بھری زمین میں چل پھر کر دیکھا نہیں، اور انہوں نے اس سے کوئی سبق نہیں لیا، کہ کیا اور کیسا انجام ہوا ان منکرین و مشرکین کا جو ان سے پہلے گزر چکے ہیں؟ کہ انکو ان کے کفر و انکار اور تکذیب حق کے نتیجے میں آخرکار ہلاک اور تباہ و برباد کر کے رکھ دیا گیا، سو اس سے واضح ہو جاتا ہے کہ کفر و انکار اور تکذیب حق کا نتیجہ و انجام بہر حال ہلاکت و تباہی ہے، سو ایسوں کو مہلت اور ڈھیل جتنی بھی ملے وہ بہر حال ایک مہلت اور ڈھیل ہی ہے جس نے اپنے وقت مقرر پر بہر حال ختم ہو کر رہنا ہے، اور وَلِلْکَافِرِیْنَ اَمْثَالُہَا سے واضح فرما دیا گیا کہ دور حاضر کے منکرین و مکذبین کے لئے بھی ایسے ہی نتائج مقرر ہیں اگر انہوں نے اپنی روش نہ بدلی۔ اور یہ کفر و انکار اور تکذیب حق سے باز نہ آئے کہ اللہ تعالیٰ کا قانون بے لاگ اور سب کے لئے یکساں اور ایک برابر ہے۔ سبحانہ و تعالیٰ
۱۱۔۔  سو اس سے منکرین و مکذبین کی ہلاکت و تباہی اور ان کے ہولناک انجام کے سبب اور باعث کو واضح فرما دیا گیا۔ وہ یہ کہ اس کائنات کا کارساز اللہ وحدہٗ لاشریک ہی ہے، اور اس کی حمایت و کارسازی کے اہل اور حق دار وہ لوگ ہیں جو اس پر ایمان رکھتے ہیں، رہ گئے کافرو مشرک لوگ اور منکرین و مکذبین تو انہوں نے چونکہ اس سے تعلق کاٹا ہوا ہے، بلکہ اس سے بھی بڑھ کر یہ اس کے باغی و سرکش بنے ہوئے ہیں، اس لئے ان کو اس کی کارسازی نصیب نہیں ہو سکتی اور جن کو انہوں نے از خود اپنے طور پر اور اپنے مفروضوں اور ڈھکوسلوں کی بناء پر اپنا کارساز بنا رکھا ہے ان کی کوئی اصل اور حقیقت ہے ہی نہیں اس لئے ان کا کوئی کارساز نہیں، والعیاذُ باللہ،
۱۲۔۔  سو اس سے اہل ایمان اور اہل کفر و باطل کے مآل و انجام کو واضح فرما دیا گیا، کہ اہل ایمان کے اعمال مثمر بار آور اور ان کو ان عظیم الشان جنتوں سے سرفراز کرنے والے ہوں گے جن کے نیچے سے طرح طرح کی عظیم الشان نہریں بہہ رہی ہوں گی، یہ وہاں کی ان سدا بہار نعمتوں سے ہمیشہ ہمیشہ مستفید و فیضیاب ہوں گے، اور یہی ہے کہ اصل اور حقیقی کامیابی، جس جیسی دوسری کوئی کامیابی ہو سکتی ہی نہیں، اہل ایمان نے چونکہ اپنی دنیاوی زندگی میں آخرت کی اسی کامیابی کو اپنا اصل مقصد اور حقیقی نصب العین بنائے رکھا تھا، اور وہ زندگی بھر اسی کے لئے عمل اور محنت کرتے رہے تھے، اس لئے ان کو اللہ تعالیٰ اپنی رحمتوں و عنایتوں اور اپنے فضل و کرم سے اس سے سرفراز فرمائے گا، جبکہ اہل کفر و باطل نے اپنا اصل مقصد اور نصب العین دنیاوی زندگی ہی کو بنا رکھا تھا، اور وہ حلال و حرام اور جائز و ناجائز کی سب حدود کو بھول کر حیوانوں کی طرح کھاتے اور اپنے پیٹ بھرنے کا سامان کرتے تھے، اس لئے ان کا ٹھکانا دوزخ کی دہکتی بھڑکتی آگ ہی ہو گی، جس میں ان کو ہمیشہ ہمیشہ کے لئے رہنا ہو گا، والعیاذ باللہ العظیم، سو اس سے ایک مرتبہ پھر یہ اہم اور بنیادی حقیقت واضح ہو جاتی ہے کہ انسان کی اصلاح و فلاح اور اس کے بناؤ بگاڑ کا اصل تعلق اور اس کا مدار و انحصار اس کے اپنے قلب و باطن اور اس کی ارادہ و نیت پر ہے، جو دینا چاہے گا اس کو اسی میں سے جو کچھ ملنا ہو گا، ملے گا، مگر آخرت میں اس کو کوئی حصہ نہیں ہو گا، اور اس کے برعکس جو آخرت چاہے گا اس کی آخرت بھی بنے گی جو کہ اس کا اصل مقصد تھی، اور دنیا میں سے بھی اس کو وہ کچھ ملے گا جو اللہ تعالیٰ کو منظور ہو گا، اور اس مضمون کو قرآن حکیم کے مختلف مقامات میں ذکر و بیان فرمایا گیا ہے، وباللہ التوفیق لمایُحِبُّ و یرید، وفی کل موطنٍ مِّن المواطن فی الحیاۃ،
۱۴۔۔  سو اس سے منکرین و مکذبین کے دلوں پر دستک دی گئی ہے کہ تمہارے سامنے دو نمونے ہیں، ایک نمونہ اس شخص کا ہے جو اپنے رب کی طرف سے کھلی نشانی پر ہے۔ بینہ یعنی کھلی نشانی سے مراد وہ نور فطرت ہے جو اللہ تعالیٰ نے اپنی رحمت و عنایت اور اپنی قدرت و حکمت سے ہر انسان کی فطرت کے اندر ودیعت فرمایا ہے، پھر اس کی تائید مزید کے لئے اس نے اس کو نور وحی و ہدایت سے بھی نوازا ہے اور ان دونوں کے ملنے سے ایسا خوش نصیب انسان نورٌ  علیٰ نور کا مصداق بن جاتا ہے۔ اور اس کا ظاہر و باطن سب منور ہو جاتا ہے، جبکہ دوسرا نمونہ اس بدبخت انسان کا ہے جو نور وحی و ہدایت سے منہ موڑ کر کفر و انکار اور ہویٰ و ہوس کی پیروی کی راہ کو اپناتا ہے جس سے اس کا نور فطرت بھی بجھ جاتا ہے، اور وہ اندھیرا در اندھیرا میں ڈوب کر اور فِیْ ظُلُمٰتٍ بَعْضُہَا فَوْقَ بَعضٍ کا مصداق بن کر رہ جاتا ہے۔ اب تم ہی لوگ بتاؤ کہ کیا یہ دونوں قسم کے لوگ باہم ایک برابر ہو سکتے ہیں؟ کہ ان کا جینا اور مرنا ایک ہی جیسا ہو جائے (سَوَائً مَحْیَاہُمْ وَمَمَاتُہُمْ) جب نہیں اور یقیناً نہیں، کہ ایسا ہونا عقل و نقل دونوں کے تقاضوں کے خلاف ہے، تو پھر لازماً ایک ایسا دن آئے گا جس میں ان دونوں کا انجام نتیجے کے اعتبار سے الگ اور واضح ہو جائے۔ سو وہی دن قیامت کا یوم حساب ہے جس میں ان دونوں گروہوں کے درمیان آخری اور عملی فیصلہ کر دیا جائے گا، ایمان و عمل صلح والے خوش نصیبوں کو ابدی آرام و راحت اور دائمی انعام سے نوازا جائے گا۔ اور انکار و تکذیب کے مرتکب بدبختوں کو ان کے اس ہولناک انجام کے حوالے کیا جائے گا جس کے وہ اپنے کفر و انکار کے نتیجے میں مستحق ہوں گے۔ جس کی تفصیل اگلی آیت کریمہ میں فرما دی گئی۔ وباللہ التوفیق لما یحب و یرید وعلی ما یحب و یرید، بکل حالٍ من الاحوال
۱۶۔۔  اس سے ان منافق لوگوں کا نمونہ پیش فرمایا گیا ہے جو ظاہر میں مسلمانوں کے ساتھ ہوتے ہیں انہی کے ساتھ اٹھتے بیٹھتے، اور انہی کی ہمدردی کے زبانی کلامی دعوے کرتے ہیں، لیکن اندر سے ان کا تعلق اہل کفر و باطل ہی کے ساتھ ہوتا ہے اور ان کی سب ہمدردیاں ان ہی کے لئے ہوتی ہیں۔ اس لئے یہاں پر پیغمبر کو خطاب کر کے یہ ارشاد فرمایا گیا اور آپ کو ان سے متعلق آگہی بخشی گئی ہے تاکہ آپ خود اور دوسرے تمام اہل ایمان آستین کے ان سانپوں اور ان کے طرز عمل سے محفوظ رہیں، سو انکے بارے میں ارشاد فرمایا گیا کہ ان میں سے کچھ ایسے بھی ہیں جو سننے کو تو آپ کی بات کان لگا کر سنتے ہیں، لیکن اپنے خبث باطن اور سُوئے نیت کی بناء پر وہ سمجھتے جانتے کچھ بھی نہیں۔ اسی لئے یہ لوگ جب آپ کی مجلس سے نکلتے ہیں تو علم والوں سے پوچھتے ہیں کہ ابھی انہوں نے کیا کہا؟ اور ان کے اس پوچھنے میں بھی ان اشرار کے شر کے دو پہلو مضمر ہے ایک تو اس طرح یہ لوگ اہل ایمان کے سامنے اپنے شوق عمل کو ظاہر کرتے کہ عمل کرنے کو تو ہم دل و جان سے حاضر ہیں لیکن ابھی بات ہماری سمجھ میں نہیں آئی کہ آنجناب فرمانا کیا چاہتے ہیں؟ سو اس طرح یہ لوگ اپنی منافقت پر پردہ ڈالنے کی کوشش کرتے۔ اور دوسری طرف یہ لوگ اپنے اس طرز عمل سے سچے اور مخلص اہل ایمان پر درپردہ یہ طنز کرتے کہ ہم ان کی طرح نہیں کہ یونہی بے سوچے سمجھے ہر بات پر اٰمَنَّا وَصَدَّقْنَا کہہ دیں بلکہ ہم لوگ تو بات کو اچھی طرح سمجھ اور سوچ کر اپنانے والے لوگ ہیں سو اس طرح نور ایمان سے محروم اور کفر و نفاق کے یہ روگی ایک طرف تو اپنی منافقت پر پردہ ڈالنے کی کوشش کرتے۔ اور دوسری طرف یہ مخلص اہل ایمان پر طنز کر کے اپنے باطن کی تسکین کا سامان کرتے اور ظاہر ہے کہ اس طرح وہ لوگوں کو تو دھوکہ دے سکتے تھے، اور دے لیتے تھے، لیکن حضرت عَلَّامُ الْغُیوب جَلَّ جلالُہٗ۔ سے ان کی یہ منافقت اور بد باطنی آخر کس طرح چھپ سکتی تھی، اس لئے اس نے انکے باطن کے ان خیایا  و نوایا کو اس طرح واضح کر دیا۔ اور اپنی اس کتاب حکیم میں جو کہ قیامت تک پڑھی جاتی رہے گی اور ان کی منافقت کے یہ رنگ دنیا کے سامنے آتے رہیں گے اور اس طرح ان کی وہ چالاکی جس پر ان کو بڑا ناز تھا وہ خود ان کی اپنی ہی ہلاکت و تباہی اور دائمی تذلیل کا باعث بن گئی۔ چنانچہ ارشاد فرمایا گیا کہ اللہ نے مہر لگا دی ان کے دلوں پر، یعنی ان کے اپنے اسی خبث باطن کی بناء پر، اور یہ پیچھے لگ گئے اپنی خواہشات کے۔ اور راہ حق سے ہٹ کر اپنی خواہشات کے پیچھے لگ جانا ہلاکتوں کی ہلاکت اور محرومیوں کی محرومی ہے۔ اور منافق لوگ اپنی منافقت کے نتیجے میں نہایت ہولناک خسارے میں پڑ جاتے ہیں، مگر ان کو اس کا احساس و شعور ہی نہیں والعیاذُ باللہ العظیم۔
۱۸۔۔  یعنی یہ لوگ اگر حق بات سننے اور ماننے کو تیار نہیں ہوتے، اور یہ اسی بات کے منتظر ہیں کہ جب قیامت اچانک ان پر ٹوٹ پڑے تو یہ تب مانیں گے، تو ان کے لئے واضح رہنا چاہئیے کہ قیامت کی نشانیاں تو ان کے پاس پہنچ چکی ہیں، یعنی وہ علامات اور نشانیاں جن سے واضح ہو جاتا ہے کہ اس کی آمد کا وقت اب قریب ہی آ لگا ہے، جن میں سے سب سے بڑی اور اہم نشانی خود حضرت خاتم الانبیاء صلی اللہ علیہ و سلم کی بعثت و تشریف آوری ہے۔ کیونکہ آپ صلی اللہ علیہ و سلم کی بعثت و تشریف آوری کے بعد اب قیامت تک کوئی نبی و رسول آنے والا نہیں۔ چنانچہ صحیح بخاری و مسلم وغیرہ میں حضرت انس، حضرت سہل بن سعد الساعدی اور حضرت بریدہ رضی اللہ عنہم سے مروی ہے کہ آنحضرت صلی اللہ علیہ و سلم نے اپنی انگشت شہادت اور بیچ والی انگلی کو ملا کر کھڑا کیا۔ پھر آپ نے ان دونوں کی طرف اشارہ کرتے ہوئے ارشاد فرمایا بُعِثَتُ اَنَا وَالسَّاعَۃُ کَہَاتَیْنِ یعنی میری بعثت اور قیامت اس طرح ہے جس طرح یہ دو انگلیاں، یعنی جس طرح ان دو انگلیوں کے درمیان کسی تیسری انگلی کا کوئی فاصلہ نہیں۔ اسی طرح اب میرے اور قیامت کے درمیان کسی پیغمبر کا کوئی فاصلہ نہیں ہو گا، پس اب میرے بعد کوئی اور نبی و رسول مبعوث ہونے والا نہیں۔ بلکہ اب میرے بعد قیامت ہی آنے والی ہے سو اس کا تقاضا یہ ہے کہ اب یہ لوگ ایمان لے آئیں، ورنہ قیامت کے آ جانے کے بعد ان کو ایمان کا کوئی موقع نصیب نہ ہو گا۔
۱۹۔۔  یعنی جب قیامت کی وہ گھڑی قریب آ لگی ہے تو تم اس بات کو اچھی طرح جان لو کہ اللہ کے سوا کوئی معبود نہیں، پس تم لوگ اسی کی عبادت و بندگی، اور اس کی رضا و خوشنودی کے حصول کو اپنا اصل مقصد بناؤ، کہ یہی چیز قیامت کے اس روز حساب میں کام آنے والی ہے، اور اپنی کوتاہیوں اور اہل ایمان کی کوتاہیوں کے لئے اپنے رب سے معافی مانگو، اور اللہ جانتا ہے تم لوگوں کے چلتے پھرنے کو بھی، اور تمہارے ٹھکانے کو بھی، اس لئے اس سے کسی بھی شخص کی کوئی حالت مخفی و مستور نہیں رہ سکتی، اور ہر ایک نے بالآخر اور بہرکیف اسی وحدہٗ لاشریک کے حضور حاضر ہونا اور اپنے کئے کرائے کا حساب دینا اور اس کا پھل پانا ہے، اس لئے عقل و نقل سب کا تقاضا یہی ہے، کہ ہمیشہ اور ہر حال میں اسی وحدہٗ لاشریک کے ساتھ معاملہ صحیح اور صاف رکھنے کی فکر و کوشش کی جائے، پس تم لوگ ہمیشہ اس سے اپنا معاملہ صحیح رکھو۔ وباللہ التوفیق، لما یحب و یرید، وعلیٰ ما یحب و یرید، بکل حالٍ من الاحوال،
۲۵۔۔  سو اس سے اس حقیقت کو واضح فرما دیا گیا کہ منافقین کی یہ روش دراصل ارتداد کی روش ہے ان پر یہ حقیقت اچھی طرح واضح ہو چکی ہے کہ راہِ حق و صواب وہی ہے جس کی طرف اللہ کے پیغمبر بلا رہے ہیں۔ چنانچہ ان لوگوں نے آگے بڑھ کر اس کو قبول بھی  کر لیا۔ لیکن جب آزمائشوں سے سابقہ پڑا، اور شیطان نے ان کو فریب دیا، تو یہ اس کے فریب میں مبتلا ہو گئے، اور خداوند قدوس نے بھی ان کو ڈھیل دے دی، کہ وہ کسی کو اس کے جرم و قصور پر فوراً پکڑتا بھی نہیں، اور جو لوگ جان بوجھ کر محض اپنی خواہشات کی پیروی میں راہ حق سے انحراف اختیار کرتے ہیں ان کو وہ اسی طرح ڈھیل دے دیتا ہے، تاکہ وہ اپنی خواہش اور مرضی کے مطابق جس وادی میں چاہیں بھٹکتے پھریں۔ سو قلب و باطن کا فساد انسان کو اسی طرح ہلاکت کی راہ پر ڈال دیتا ہے، جس کے نتیجے میں آخرکار وہ ہولناک خسارے میں مبتلاء ہو کر رہتا ہے والعیاذ باللہ العظیم۔ اللہ تعالیٰ ہر قسم کے زیغ و ضلال سے ہمیشہ اپنی حفاظت و پناہ میں رکھے۔ آمین ثم آمین
۲۷۔۔  سو یہ لوگ تو اپنی اس منافقانہ روش پر خوش ہوتے ہیں، اور اس کو اپنی چالاکی سمجھ رہے ہیں، لیکن یہ نہیں جانتے کہ اس کا نتیجہ اور انجام ان کے حق میں کتنا برا ہو گا۔ والعیاذُ باللہ۔ سو ارشاد فرمایا گیا کہ ایسے لوگوں کی روحیں قبض کرنے کے لئے جب فرشتے ان کے پاس پہنچتے ہیں تو وہ مار رہے ہوتے ہیں ان کے مونہوں اور ان کی پیٹھوں پر، سو ایسے لوگ ذرہ سوچ لیں کہ اس وقت ان کا کیا حال ہو گا سو وہ بڑا ہی ہولناک منظر ہو گا۔ اللہ تعالیٰ کے وہ سخت گیر فرشتے ان کی روحیں قبض کرنے کے اس موقع پر ان کے مونہوں اور ان کی پیٹھوں پر اسطرح مار رہے ہوں گے مگر کوئی نہیں ہو گا جو ان کو ان کی مار سے چھڑا سکے یا ان کے کچھ بھی کام آ سکے۔ سو جس کفر و نفاق کے اختیار کو آج یہ لوگ اپنی چالاکی اور ہوشیاری سمجھتے ہیں، اس کا نتیجہ و انجام یہ ہو گا، کہ ان کا عذاب ان کی موت کے وقت ہی شروع ہو جائے گا۔ سو یہ چالاکی نہیں ہے کہ انسان طرح طرح کے حیلوں بہانوں سے راہ حق و صواب سے گریز و فرار اختیار کرے، بلکہ یہ پرلے درجے کی حماقت اور محرومی ہے، کہ اس کا انجام نہایت ہولناک ہے، والعیاذُ باللہ، پس عقلمندی اور ہوشیاری دراصل یہ ہے کہ انسان پیغام حق و ہدایت کو صدق دل سے اپنائے۔ کہ دارین کی سعادت و سرخروئی سے سرفرازی کا راستہ اور واحد راستہ یہی ہے جیسا کہ صحیح حدیث میں ارشاد فرمایا گیا اَلْکَیَسُ مَنْ دَانَ نَفْسَہٗ وَعَمِلَ لِمَا بَعْدَ الْمَوْتِ، یعنی عقلمند اور سمجھ دار انسان وہ ہے جو اپنے نفس کو قابو میں کر کے اس کو حق کے آگے جھکا دے، اور موت کے بعد آنے والی زندگی کے لئے کام کرے، کہ ایمان اور عمل صالح سے سرفرازی اور حیات اُخروی کے لئے کمائی کی فرصت اور اس کا موقع یہی دنیاوی زندگی ہے اور بس، اس کے بعد اس کا کوئی موقع نہیں ہو گا۔ یہ آیت کریمہ منجملہ ان آیات کریمات کے ہے جن میں عذاب برزخ یعنی عذاب قبر کی تصریح فرمائی گئی ہے۔ کیونکہ اس میں اس بات کی تصریح فرما دی گئی کہ کفار و منافقین پر عذاب ان کی موت کے وقت ہی شروع ہو جاتا ہے، اور یہ عذاب ان کے اس عذاب سے مختلف ہو گا جو قیامت میں ان کے مقدمے کا فیصلہ ہونے کے بعد دیا جائے گا، والعیاذُ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے ہمیشہ اور ہر حال میں اپنا ہی بنائے رکھے ارادہ و نیت کے لحاظ سے بھی، اور عمل و کردار کے اعتبار سے بھی، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین، یا ربَّ العالمین
۳۳۔۔  اس آیت کریمہ میں اہل ایمان کو خطاب کر کے اس بارے میں تنبیہ بھی فرما دی گئی کہ اپنے اعمال کی پونجی کو ضائع نہیں کرنا۔ سو ایمان کے تقاضے کے طور پر ان کو حکم و ارشاد فرمایا گیا کہ تم لوگ اطاعت کرو اللہ کی اور اطاعت کرو اس کے رسول کی۔ یعنی ان کے ہر حکم و ارشاد کو صدق دل سے بجا لاؤ، کہ یہ ان کا تم پر حق بھی ہے اور اسی میں خود تمہارا بھلا بھی ہے دنیا کی اس عارضی اور فانی زندگی میں بھی، اور آخرت کے اس حقیقی اور ابدی جہاں میں بھی، جو کہ اس دنیا کے بعد آنے والا ہے، اور اللہ اور اس کے رسول کی اطاعت و فرمانبرداری غیر مشروط ہے، کیونکہ ان کا ہر حکم و ارشاد سراسر حق و صدق اور خود تمہارے ہی بھلے اور فائدے کے لئے ہے، اور ان کے کسی بھی حکم ارشاد میں کسی خطاء و تقصیر کا کوئی خدشہ و امکان نہیں۔ اس لئے ان کے ہر حکم و ارشاد کو صدق و اخلاص کے ساتھ اور دل و جان سے دیا کرو، نیز ہدایت فرمائی گئی کہ اپنے اعمال کو ضائع نہیں کرنا، اور اعمال کو ضائع کرنے والے بنیادی طور پر دو بڑے سبب ہیں ایک شرک، جس کے بارے میں دوسرے مقام پر ارشاد فرمایا گیا، اور صاف و صریح طور پر، اور ادوات تاکید کے ساتھ ارشاد فرمایا گیا، لَئِنْ اَشْرَکْتَ لَیَحْبَطَنَّ عَمَلُکَ وَلَتَکُوْنَنَّ مِنَ الْخَاسِرِیْنَ(الزمر۔ ۶۵) اور دوسری چیز جو اعمال کو ضائع کرنے والی ہے وہ ہے ریاکاری اور دکھلاوا۔ کیونکہ یہ چیز بھی شرک ہی ہے جیسا کہ حدیث نبوی میں ارشاد فرمایا گیا اور صاف و صریح طور پر ارشاد فرمایا گیا مَنْ صَلَّی یُرَائِیْ فَقَدْ اشْرَکَ وَمَنْ صَامُ یُرَائِیْ فقد اشرک، وَمَنْ تصدَّق یُرائی فقد اشرک، یعنی جس نے دکھلاوے کی نماز پڑھی اس نے شرک کیا، جس نے دکھلاوے کا روزہ رکھا اس نے شرک کیا۔ اور جس نے دکھلاوے کا صدقہ کیا اس نے شرک کیا۔ والعیاذ باللہ۔ اللہ تعالیٰ کی ہمیشہ اپنی حفاظت و پناہ میں رکھے آمین ثم آمین
۳۶۔۔  سو جس طرح چھوٹے بچے مختلف کھیل کھیلتے ہیں اسی طرح یہ پوری دنیا بھی ایک کھیل اور تماشہ ہے، جس میں تمام دنیا مشغول اور منہمک ہے، اور جس طرح بچے کھیل تماشے میں لگ کر اپنے اصل مقصد سے غافل ہو جاتے ہیں، اسی طرح ابناء دنیا بھی اس میں مشغول و منہمک ہو کر اپنے انجام سے غافل ہو جاتے ہیں۔ پس دنیا کی محبت میں محو و مشغول ہو کر اپنی آخرت اور انجام سے غافل ہو جانا، خساروں کا خسارہ ہے، والعیاذُ باللہ، پس دنیا کی کوئی قدر و قیمت اگر ہے تو صرف اسی صورت میں کہ اس کو رب کی رضا و خوشنودی کے حصول اور آخرت کی کمائی کا ذریعہ بنایا جائے۔ سو اگر کسی نے اس کو اس کے صحیح مصرف میں صرف نہیں کیا۔ اور اس کو اپنے رب کی رضا اور آخرت کی کمائی کا ذریعہ نہیں بنایا، تو وہ سراسر خسارے میں رہا، والعیاذُ باللہ اور جو کچھ تم لوگ اللہ کی راہ میں اور اس کی رضا کے لئے کرو گے وہ کبھی ضائع نہیں جائے گا۔ بلکہ اگر تم لوگ ایمان اور تقویٰ کی زندگی گزارو گے۔ اور اپنے مال اللہ کی راہ میں اور اس کی رضا کے لئے خرچ کرو گے تو وہ تم کو ہر عمل کے بھرپور صلہ و بدلہ سے نوازے گا۔ اور تم دنیا کے ان خزف ریزوں کے عوض آخرت میں ابدی بادشاہی اور اس کے تخت وتاج سے سرفراز ہوؤ گے۔ وباللّٰہ التوفیق لما یحب و یرید، وعلیٰ ما یحب و یرید، بکل حالٍ مِّن الاحوال، وفی کل موطنٍ مّن المواطن فی الحیاۃ،
۳۸۔۔	پس اللہ کا دین تمہارا یا کسی اور قوم قبیلے کا محتاج نہیں۔ اگر تم لوگوں کو اس کی خدمت کی توفیق و سعادت نصیب ہوتی ہے تو اس کو غنیمت جانو اور اپنی سعادت مندی سمجھو۔ ورنہ تم لوگ اگر اس سے پھر گئے۔ والعیاذُ باللہ، تو وہ تمہاری جگہ دوسرے ایسے لوگوں کو لے آئے گا جو تم جیسے نہیں ہوں گے۔ بلکہ وہ دل و جان سے اس کی خدمت کریں گے ولنعم ماقال العارف الشیرازی  منت منہہ کہ خدمت سلطان میکنی۔ منت از و شناس کہ بخدمت گزاشتت، یعنی تم بادشاہ پر احسان مت جتلاؤ کہ اس کی خدمت کر رہے ہو۔ بلکہ احسان اس کا سمجھو کہ اس نے تم کو خدمت کے لئے رکھا ہے، وبہذا قدم تم التفسیر المختصر لسورۃ محمد بتوفیق اللہ تعالیٰ وعنایتہ، ولہ الحمد قبل کل شیئ وبعد کل شی


(سورۃ الفتح ۔ سورہ نمبر ۴۸ ۔ تعداد آیات ۲۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ۴۶۳۰ بے شک ہم نے عطا کر دی آپ کو (اے پیغمبر !) ایک عظیم الشان کھلی فتح
۲۔۔۔     تاکہ اللہ معاف فرما دے آپ کی اگلی پچھلی سب خطائیں اور تاکہ وہ تکمیل فرما دے آپ پر اپنے انعام کی اور ڈال دے آپ کو سیدھی راہ پر 
۳۔۔۔     اور تاکہ اللہ مدد فرمائے آپ کی بڑی ہی زبردست مدد 
۴۔۔۔     وہ (اللہ) وہی ہے جس نے سکینت (و اطمینان کی کیفیت) نازل فرمائی ایمان والوں کے دلوں میں تاکہ اور بڑھ جائے ان کا ایمان ان کے (پہلے) ایمان کے ساتھ اور اللہ ہی کے لئے ہیں لشکر آسمانوں اور زمین کے اور اللہ بڑا ہی علم والا نہایت ہی حکمت والا ہے 
۵۔۔۔     تاکہ وہ داخل فرما دے (اپنے کرم سے) ایماندار مردوں اور ایماندار عورتوں کو ایسی عظیم الشان جنتوں میں جن کے نیچے سے بہہ رہی ہوں گی (طرح طرح کی اور بے مثل) نہریں جن میں ان کو ہمیشہ رہنا نصیب ہو گا اور تاکہ اللہ مٹا دے ان سے ان کی برائیاں اور یہ اللہ کے نزدیک بہت بڑی (اور حقیقی) کامیابی ہے 
۶۔۔۔     اور تاکہ اللہ عذاب دے ان منافق مردوں اور منافق عورتوں اور مشرک مردوں اور مشرک عورتوں کو جو کہ گمان کرتے ہیں اللہ کے بارے میں برے گمان (حالانکہ) خود انہی پر ہے برائی کا پھیر اللہ کا غضب ہوا ان پر اور اس کی لعنت (و پھٹکار) اور اس نے تیار کر رکھا ہے ان کے لئے دوزخ (کا عذاب) اور بڑا ہی برا ٹھکانا ہے وہ دوزخ
۷۔۔۔     اور اللہ ہی کے لئے ہیں لشکر آسمانوں اور زمین کے اور اللہ بڑا ہی زبردست نہایت ہی حکمت والا ہے
۸۔۔۔     اور بے شک ہم ہی نے بھیجا آپ کو (اے پیغمبر !) گواہی دینے والا خوشخبری سنانے والا اور خبردار کرنے والا بنا کر
۹۔۔۔     تاکہ تم (اے لوگوں !) ایمان لاؤ اللہ پر اور اس کے رسول پر اور تاکہ تم تعظیم (و توقیر) کرو اس کی اور تسبیح کرو اس کی صبح و شام (یعنی ہمہ وقت)
۱۰۔۔۔     بے شک جو لوگ بیعت کر رہے تھے آپ کے ہاتھ پر (اے پیغمبر !) تو وہ درحقیقت بیعت کر رہے تھے اللہ سے اللہ کا ہاتھ ان کے ہاتھوں کے اوپر تھا سو جس نے (اس کے بعد) توڑ لیا اپنے عہد کو تو اس کا وبال خود اس کی اپنی ہی جان پر ہو گا اور جو کوئی پورا کرے گا اپنے اس عہد کو جو اس نے اللہ سے باندھا ہے تو عنقریب ہی اللہ اس کو نوازے گا ایک بہت بڑے اجر سے 
۱۱۔۔۔     عنقریب کہیں گے آپ سے (اے پیغمبر !) وہ بدوی (اور دیہاتی) لوگ جن کو پیچھے چھوڑ دیا گیا تھا (ان کی اپنی پست ہمتی اور سوء اختیار کی بناء پر) کہ ہمیں مشغول کر دیا تھا ہمارے مالوں اور بال بچوں (کی فکر اور انکی ضروریات) نے پس آپ بخشش کی دعاء فرما دیں ہمارے لئے یہ لوگ اپنی زبانوں سے وہ کچھ کہتے ہیں جو ان کے دلوں میں نہیں (ان سے) کہو کہ اچھا تو پھر کون ہے جو تمہارے بارے میں اللہ کے فیصلے کو روک دینے کا کچھ بھی اختیار رکھتا ہو؟ اگر وہ تمہیں کوئی نقصان پہنچانا چاہے یا نفع بخشنا چاہے (اور تمہارا حال اللہ سے مخفی نہیں) بلکہ اللہ کو پوری خبر ہے تمہارے ان سب کاموں کی جو تم لوگ کرتے رہے ہو
۱۲۔۔۔     (اصل وجہ یہ نہیں جو تم بیان کر رہے ہو) بلکہ تم لوگوں نے تو یہ سمجھ رکھا تھا کہ رسول اور دوسرے مسلمان تو اپنے گھر والوں کی طرف کبھی کسی طرح لوٹ کر آہی نہیں سکیں گے اور یہ خیال تمہارے دلوں کو لبھا رہا تھا اور تم نے بڑے برے گمان قائم رکھے تھے اور تم تو تھے ہی برباد ہونے والے لوگ
۱۳۔۔۔     اور جو کوئی (صدق دل سے) ایمان نہیں لایا اللہ اور اس کے رسول پر تو یقیناً (وہ اپنا ہی نقصان کرے گا کہ بے شک) ہم نے تیار کر رکھی ہے کافروں کے لئے ایک بڑی ہی ہولناک دہکتی بھڑکتی آگ
۱۴۔۔۔     اور اللہ ہی کے لئے ہے بادشاہی آسمانوں اور زمین کی وہ جسے چاہے معاف فرما دے اور جسے چاہے سزا دے اور اللہ بڑا ہی بخشنے والا نہایت مہربان ہے 
۱۵۔۔۔     عنقریب کہیں گے تم سے (اے مسلمانو !) وہ لوگ جن کو پیچھے چھوڑ دیا گیا تھا (اس سفرِ خیر و برکت سے ان کے اپنے سوءِ اختیار کی بناء پر) جب تم نکلو گے اموالِ غنیمت لینے کے لئے کہ ہمیں بھی اپنے ساتھ چلنے دو یہ لوگ یہ چاہیں گے کہ بدل دیں اللہ کے کلام (اور اس کے وعدوں) کو (اس وقت ان سے) کہنا کہ تم لوگ ہرگز ہمارے ساتھ نہیں چل سکتے اللہ تعالیٰ نے پہلے سے ہی یوں فرما دیا ہے اس پر وہ کہیں گے کہ نہیں بلکہ تم لوگ ہم پر حسد کرتے ہو نہیں بلکہ اصل حقیقت یہ ہے کہ یہ لوگ خود ہی (صحیح بات کو) سمجھتے نہیں مگر بہت ہی کم
۱۶۔۔۔     کہو ان بدوؤں سے جن کو پیچھے چھوڑ دیا گیا ہے کہ عنقریب ہی تمہیں بلایا جائے گا ایسے لوگوں سے لڑنے کے لئے جو بڑے سخت زور آور ہیں تم ان سے لڑو گے یا وہ اطاعت قبول کر لیں پس (اس وقت) اگر تم نے حکم مان لیا تو اللہ تمہیں نوازے گا ایک بڑے ہی عمدہ اجر سے اور اگر اس وقت بھی تم پھر گئے جیسا کہ اس سے پہلے (حدیبیہ وغیرہ میں) پھر گئے تھے تو وہ تمہیں ڈالے گا ایک بڑے ہی دردناک عذاب میں 
۱۷۔۔۔     نہ اندھے پر کوئی گناہ ہے نہ لنگڑے پر اور نہ ہی بیمار پر اور جو کوئی (صدق دل سے) کہا مانے گا اللہ کا اور اس کے رسول کا تو اللہ اس کو داخل فرمائے گا (اپنے کرم سے) ایسی عظیم الشان جنتوں میں جن کے نیچے سے بہہ رہی ہوں گی طرح طرح کی (عظیم الشان) نہریں اور جس نے منہ موڑا (حق و ہدایت کی طرف سے) تو وہ اس کو ڈالے گا ایک بڑے ہی (ہولناک اور) دردناک عذاب میں 
۱۸۔۔۔     بلاشبہ اللہ راضی ہو گیا ان (خوش نصیب) ایمانداروں سے جو بیعت کر رہے تھے آپ صلی اللہ علیہ و سلم سے (اے پیغمبر !) اس درخت کے نیچے سو اللہ نے جان لیا جو کچھ (صدق و اخلاص) ان کے دلوں میں تھا اور اس نے نازل فرما دی ان پر سکون (و اطمینان) کی کیفیت اور اس نے نواز دیا ان کو اس کے (صلہ و) عوض میں قریب ہی ملنے والی ایک عظیم الشان فتح (و کامرانی) سے
۱۹۔۔۔     اور دوسری بہت سی ان غنیمتوں سے جو کہ (وہ عنقریب ہی) حاصل کریں گے اور اللہ بڑا ہی زبردست نہایت ہی حکمت والا ہے 
۲۰۔۔۔     اللہ نے وعدہ فرمایا لیا تم سے (اے مسلمانو !) بہت سی غنیمتوں کا جن کو تم لوگ (آسانی اور سہولت سے) حاصل کرو گے مگر یہ اس نے تم کو فوری عطا فرما دی اور اسی نے روک دیا (اپنے کرم سے) لوگوں کے ہاتھوں کو تم سے (تاکہ تم محفوظ رہو ان کے شر سے) اور تاکہ یہ ایک نشانی ہو ایمان والوں کے لئے اور تاکہ وہ ڈال دے تم سب کو سیدھی راہ پر
۲۱۔۔۔     اور اس کے علاوہ اللہ نے تم سے اور بھی ایسی غنیمتوں کا وعدہ فرما دیا ہے جن پر تمہیں ابھی تک قدرت حاصل نہیں مگر اللہ نے اپنے احاطہ قدرت میں لے رکھا ہے ان سب کو اور اللہ ہر چیز پر پوری قدرت رکھتا ہے
۲۲۔۔۔     اور اگر (اس حال میں بھی) تم سے لڑائی ہو جاتی ان کافروں کی تو بھی یقیناً انہوں نے بھاگنا تھا پیٹھ دے کر پھر یہ (اپنے لئے) نہ کوئی یار پا سکتے نہ مددگار
۲۳۔۔۔     اللہ کے اس دستور کے مطابق جو چلا آیا ہے اس سے پہلے سے اور تم ہرگز نہیں پا سکو گے اللہ کے دستور کے لئے (کسی طرح کی) کوئی تبدیلی
۲۴۔۔۔     اور وہ (قادرِ مطلق) وہی ہے جس نے روک دیا ان کے ہاتھوں کو تم سے اور تمہارے ہاتھوں کو ان سے مکہ کی وادی میں اس کے بعد کہ اللہ نے تم کو ان پر کامیابی عطا فرما دی تھی اور اللہ پوری طرح دیکھتا ہے ان تمام کاموں کو جو تم لوگ کر رہے ہو
۲۵۔۔۔     یہ وہی لوگ ہیں جو اڑے ہوئے ہیں اپنے کفر (و باطل) پر اور انہوں نے تم کو روکا مسجد حرام سے اور قربانی کے جانوروں کو ان کی قربانی کی جگہ پہنچنے سے اور اگر نہ ہوتے (مکہ میں) کچھ ایسے ایماندار مرد اور ایماندار عورتیں جن کو تم نہیں جانتے تھے اور اس بات کا خدشہ نہ ہوتا کہ تم ان کو روند ڈالو گے انجانے میں جس کے نتیجے میں تم پر حرف آتا (سو اگر ایسے نہ ہوتا تو ان کا قصہ چکا دیا جاتا مگر ایسے نہیں کیا کہ) تاکہ اللہ داخل فرمائے اپنی رحمت میں جس کو چاہے اگر یہ لوگ الگ ہو گئے ہوتے (اہل مکہ سے) تو ہم ضرور ایک دردناک عذاب دے دیتے اہل مکہ میں سے ان لوگوں کو جو اڑے ہوئے تھے اپنے کفر (و باطل) پر
۲۶۔۔۔     (اور اسی بناء پر اس وقت) جب کہ بٹھا دی ان کافروں نے اپنے دلوں میں جاہلیت کی آڑ تو اللہ نے (اپنے فضل و کرم سے) اتار دیا اپنا سکون و اطمینان اپنے رسول اور (صدق دل سے) ایمان لانے والوں پر اور اس نے پابند کر دیا ان کو (اس نازک موقع پر) تقوی (و پرہیزگاری) کی بات کا اور وہی سب سے زیادہ اس کے حقدار بھی تھے اور اس کے اہل (اور لائق) بھی اور اللہ تو ہر چیز کو پوری طرح جانتا ہے 
۲۷۔۔۔     بلاشبہ اللہ نے سچا خواب دکھایا اپنے رسول کو جو کہ ٹھیک ٹھیک حق کے مطابق تھا تم لوگ ضرور بالضرور داخل ہوؤ گے مسجد حرام میں پورے امن و امان کے ساتھ تم میں سے کچھ اپنے سروں کو منڈوائے ہوں گے اور کچھ اپنے بالوں کو چھوٹا کرائے ہوں گے تمہیں کسی کا خوف نہ ہو گا سو اللہ جانتا تھا ان تمام باتوں کو جن کو تم نہیں جانتے تھے سو (اسی بناء پر) اس نے تمہیں اس سے پہلے ہی نواز دیا ایک قریبی فتح سے 
۲۸۔۔۔     وہ (وحدہٗ لاشریک) وہی ہے جس نے بھیجا اپنے رسول کو ہدایت (کی دولت) اور دین حق (کی نعمت) کے ساتھ تاکہ وہ غالب کر دے اس (دین حق) کو تمام دینوں پر اور کافی ہے اللہ گواہی دینے کو (حق اور حقیقت کے لئے)
۲۹۔۔۔     محمد اللہ کے رسول ہیں اور جو لوگ آپ کے ساتھ ہیں وہ کافروں کے مقابلے میں بڑے سخت اور آپس میں انتہائی مہربان ہیں تم انہیں دیکھو گے تو ان کو رکوع و سجود کرنے والے اور (ہر حال میں) اللہ کا فضل اور اس کی خوشنودی کی تلاش کرتے پاؤ گے ان کی نشانی (چمک رہی ہو گی) ان کے چہروں میں سجدوں کے اثرات کی بناء پر یہ ہے ان کی صفت تورات میں اور ان کی صفت انجیل میں مثل اس کھیت کے جس نے اپنی سوئی نکالی پھر اس نے اس کو قوت دی جس سے وہ موٹی ہو گئی پھر وہ سیدھی کھڑی ہو گئی اپنے تنے پر جو خوشی کا سامان بنتی ہے کاشتکاروں کے لئے تاکہ وہ جلائے ان کے ذریعے کافروں (کے دلوں) کو وعدہ فرمایا ہے اللہ نے ان میں سے ان (خوش نصیبوں) سے جو (صدق دل سے) ایمان لائے اور (اس کے مطابق) انہوں نے کام بھی نیک کئے عظیم الشان بخشش اور بہت بڑے اجر و (ثواب) کا


تفسیر

۱۔۔  اس فتح مبین سے مراد صلح حدیبیہ ہے جیسا کہ ظاہر اور واضح ہے، اور اس کو فتح مبین قرار دینے کے کئی پہلو ہیں۔ مثلاً یہ کہ یہ پہلا موقع تھا کہ قریش نے مسلمانوں کا بیت اللہ پر حق تسلیم کیا۔ اور یہ تسلیم کرنا کوئی احسان کے طور پر نہیں تھا، بلکہ اصل حقیقت کے اعتبار سے یہ مسلمانوں سے دب کر تھا، جیسا کہ آگے آیت نمبر۲۴ سے واضح ہو جاتا ہے کہ اگر معاہدہ نہ ہوتا اور جنگ چھڑ جاتی تو فتح یقینی طور پر مسلمانوں ہی کی تھی، قریش کو چونکہ اس بات کا اچھی طرح سے اندازہ ہو گیا تھا اس لئے وہ اس معاہدہ کے دل سے خواہشمند تھے البتہ اپنی ناک کو ذرہ اونچا رکھنے کے لئے انہوں نے یہ چاہا اور مسلمانوں سے اس کا مطالبہ کیا کہ وہ اسی سال عمرہ کرنے پر اصرار نہ کریں۔ بلکہ اگلے سال آ کر عمرہ کریں۔ اور مسلمانوں کو اس بات پر راضی کرنے کے لئے انہوں نے ان سے یہ پیشکش بھی کی کہ اگلے سال ہم آپ لوگوں کے لئے شہر کو تین دن کے لئے بالکل خالی کر دیں گے۔ تاکہ ان تین دنوں میں مسلمان اپنی مرضی کے مطابق، اور پورے امن و امان کے ساتھ اس میں رہیں۔ اور اس دوران کسی قسم کے تصادم کا کوئی خدشہ و اندیشہ نہ رہے۔ دوسرا پہلو اس معاہدہ کے فتح عظیم ہونے کا یہ ہے کہ اس معاہدے کی رو سے قریش نے مسلمانوں کو اپنے برابر کی ایک حریف قوت تسلیم کر لیا، ورنہ اس سے پہلے وہ مسلمانوں کے بارے میں کہتے تھے کہ یہ کچھ باغی اور غدار لوگوں کا ٹولہ ہے۔ والعیاذُ باللہ، سو اس معاہدے کی رو سے انہوں نے مان لیا کہ یہ باغیوں کا گروہ نہیں، بلکہ ہمارے برابر کے درجے کی ایک قوت ہے، اسی لئے اس معاہدے کی رو سے انہوں نے ان کے لئے یہ حق تسلیم کیا کہ عرب کے جو قبائل ان کے حلیف بننا چاہیں یہ ان کو اپنا حلیف بنا سکتے ہیں، اور تیسرا اہم پہلو اس کا یہ تھا کہ انہوں نے مسلمانوں کی جنگی صلاحیت کا لوہا بھی اس حد تک مان لیا کہ انہوں نے خود اصرار کر کے اس معاہدے میں دس سال کے لئے جنگ بندی کی شرط رکھوائی۔ سو اس موقع پر اللہ تعالیٰ نے جو اپنے پیغمبر اور مسلمانوں کو جنگ کی اجازت نہیں دی، تو یہ بات مسلمانوں کی کمزوری کی بناء پر نہیں تھی، بلکہ اس وجہ سے تھی کہ مکہ مکرمہ میں اس وقت تک بہت سے ظاہر اور مخفی مسلمان ایسے موجود تھے جو ابھی تک وہاں سے ہجرت نہیں کر سکے تھے۔ اس لئے جنگ کی صورت میں ان کو مسلمانوں کے ہاتھوں نقصان پہنچنے کا اندیشہ تھا جیسا کہ آگے آیت نمبر۲۵ میں اس کی تصریح موجود ہے، ورنہ غلبہ بہر حال مسلمانوں ہی کا تھا۔ سو ایسی وجوہ کی بناء پر صلح حدیبیہ واقعی فتح مبین تھی، و الحمد للہ،
۷۔۔  سو زمین و آسمان کی اس عظیم الشان اور حکمتوں بھری کائنات اور اس کے اندر موجود و کار فرما ساری قوتیں اور طاقتیں اسی وحدہٗ لاشریک کی مخلوق اور اسی کی مملوک و ملکیت ہیں، وہ ان سے جب اور جس طرح چاہے کام لے، اور جو اور جیسا چاہے کام لے۔ اس کے لئے اس میں نہ کوئی مشکل اور نہ کسی طرح کی کوئی مزاحمت اور رکاوٹ ہو سکتی ہے بلکہ محض اس قادر مطلق کے ارادے اور اشارے کی دیر ہے، اور زمین و آسمان کی اس کائنات میں جو اور جس قدر لشکر کار فرما ہیں ان کو اس کے سوا کوئی جان بھی نہیں سکتا۔ جیسا کہ دوسرے مقام پر ارشاد فرمایا گیا وَمَا یَعلَمُ جُنُوْدَ ربِّکَ اِلاَّ ہُوَ یعنی تمہارے رب کے لشکروں کو اس کے سوا کوئی جان بھی نہیں سکتا، سو یہ منافق لوگ اگر صدق و اخلاص سے کام لے کر اس کے دین کی خدمت اور اس کی رضا کی راہوں کو اپنانا نہیں چاہتے۔ بلکہ یہ اپنے کفر و نفاق کی راہوں ہی پر چلنا اور اس کے نتیجے میں دوزخ کا ایندھن ہی بننا چاہتے ہیں تو بنتے رہیں۔ نہ اللہ کو ان کی ضرورت ہے، اور نہ اس کا دین ان کا محتاج ہے، اس کے لئے تو آسمان و زمین کی اس کائنات کے سب لشکر موجود ہیں، وہ ان سے جو چاہے اور جیسا چاہے کام لے۔ وہ ہر چیز پر غالب و قادر بھی ہے، اور نہایت حکمت والا بھی۔ اس لئے وہ اپنے ان لشکروں کو اپنی حکمت بے پایاں کے تقاضوں کے مطابق ہی استعمال فرماتا ہے، سبحانہ و تعالیٰ
۹۔۔  ان دونوں آیتوں میں سے پہلی آیت میں پیغمبر کو خطاب کر کے ان کی خاص صفات کا ذکر و بیان فرمایا گیا ہے تاکہ اس سے رسول کا مرتبہ و مقام، اور ان کی عظمت شان واضح ہو جائے، جبکہ دوسری آیت میں مسلمانوں کو خطاب کر کے بعثت رسول سے متعلق ان کی ذمہ داریوں اور تقاضوں کو واضح فرمایا گیا ہے، چنانچہ پہلی آیت میں رسول کو خطاب کر کے ارشاد فرمایا گیا کہ ہم نے آپ کو شاہد مبشر، اور نذیر، بنا کر بھیجا ہے، سو ان تینوں صفات و کلمات سے بعثت پیغمبر سے متعلق تین اہم گوشوں کو واضح فرما دیا گیا، پہلی صفت آپ کی شاہد بیان فرمائی گئی ہے، کہ آپ کا اصل اور اہم کام حق کی گواہی دینا ہے، چنانچہ آپ صلی اللہ علیہ و سلم نے حق کی گواہی دی، اور دنیا کے سامنے حق کو پوری طرح واضح فرما دیا، اور اس طور پر، اور اس حد تک کہ آج دنیا میں حق کی جو دولت موجود ہے وہ آپ صلی اللہ علیہ و سلم ہی کی شہادت و تبلیغ کا نتیجہ ہے، ورنہ دنیا نور حق و ہدایت سے سراسر محروم تھی، اور آج بھی جو آنجناب کے پیغام حق سے منہ موڑے ہوئے ہیں وہ سراسر اس دولت کبری سے سراسر محروم ہیں، اور اپنی اسی شہادت حق کی بناء پر اور اس کے نتیجے میں آپ صلی اللہ علیہ و سلم قیامت کے روز بھی گواہی دیں گے کہ میں نے دنیا کو حق پہنچا دیا تھا، پس جنہوں نے اس سے منہ موڑا وہ اپنی محرومی اور ہلاکت کے ذمہ دار خود ہیں، اور دوسری صفت آپ کی یہاں پر مبشر بیان فرمائی گئی ہے، جس کے معنی خوشخبری دینے والے کے ہیں، کہ جو لوگ آپ کی شہادت کو قبول کر کے اپنی زندگیوں کو سنواریں گے ان کو جنت کی سدا بہار نعمتوں کی خوشخبری دیں، اس کے برعکس جو لوگ آپ کی دعوت سے منہ موڑیں گے ان کے لئے دوزخ کا عذاب ہے، اس لئے تیسری صفت آپ کی نذیر بیان فرمائی گئی ہے، یعنی خبردار کرنے والا اس کے بعد مسلمانوں کو خطاب کر کے ارشاد فرمایا گیا کہ رسول کو ان صفات کے ساتھ اس لئے مبعوث فرمایا گیا کہ تاکہ تم لوگ اللہ اور اس کے رسول پر ایمان لاؤ، اور ان کی تعظیم و توقیر کرو، اور صبح و شام اللہ تعالیٰ کی تسبیح کرو۔ پس اسطرح تم لوگ خود اپنے لئے دارین کی سعادت و سرخروئی سے سرفرازی کا سامان کرو، ورنہ اس سے اعراض  و رُو گردانی کی صورت میں خود تمہارا اپنا ہی خسارہ اور نقصان ہے، والعیاذُباللہ العظیم،
۱۲۔۔  اوپر والی آیت کریمہ میں ان کے دلوں کے جس بھید کی طرف اشارہ فرمایا گیا تھا اس سے اس کی تصریح اور وضاحت فرما دی گئی، کہ تم لوگوں کو اس مبارک و مسعود سفر سے جس چیز نے روکا وہ تمہارا یہ گمان بد تھا کہ مٹھی بھر یہ لوگ جو بالکل نہتے اور احرام باندھے اپنے دشمنوں یعنی قریش کے پاس خود ان کے گھر میں پہنچیں گے، تو یہ ان کے لئے ایک نوالہ تر ثابت ہوں گے۔ وہ ان کو کچا ہی چبا جائیں گے، اور ان کو اور ان کے پیغمبر کو کبھی واپس آنا، اور اپنے اہل و عیال کا منہ دیکھنا نصیب نہیں ہو گا۔ اور کفر و نفاق پر مبنی تمہارا یہ گمان باطل تمہارے دلوں میں بہت مزین کر دیا گیا تھا، اور سنت خداوندی کے مطابق اس کو تمہارے دلوں میں خوب کھبا دیا گیا تھا، جس کے نتیجے میں تم لوگوں نے اسلام کے مستقبل کے بارے میں نہایت برے گمان قائم کر لئے تھے، اور تم یہ سمجھ بیٹھے تھے کہ آئندہ کچھ ہی دنوں میں اس کا قصہ تمام ہو جائے گا۔ سو تم لوگ تو اپنے طور پر اسلام اور مسلمانوں کی تباہی اور ان کے خاتمے کے منتظر بن گئے تھے، لیکن اللہ تعالیٰ نے تمہارے ان مزاعم کے علی الرغم مسلمانوں کو اسی مبارک و میمون سفر کے نتیجے میں اور ان کے صدق و اخلاص کے صلہ و ثمرہ کے طور پر ایک عظیم الشان اور بے مثال فتح (فتح مبین) سے سرفراز فرما دیا۔ ایک ایسی فتح سے جس نے آگے ان کے لئے کئی عظیم الشان فتوحات کے دروازے کھول دیئے۔ اور تم جو اپنی اس منافقانہ روش پر نازاں و فرحاں تھے۔ اور سمجھ رہے تھے کہ پیغمبر کا ساتھ نہ دے کر تم نے بڑی دانشمندی اور کامیاب سیاست کو اختیار کیا ہے، تم لوگ ہلاکت و بربادی کے ہولناک کھڈے میں جا گرے۔ بُوْر جمع ہے بائر کی، جیسے ہُلک جمع ہے ہالک کی جس کے معنی تباہ و برباد ہونے والے کے ہیں، سو اس سے واضح ہو جاتا ہے کہ ایمان و یقین اور صدق و اخلاص کی دولت دارین کی سعادت و سرخروئی سے سرفرازی کا ذریعہ وسیلہ ہے، اور کفر و نفاق کا نتیجہ و انجام بہر حال ہلاکت و تباہی ہے، والعیاذ باللہ العظیم۔ نیز اس سے یہ بھی واضح ہو جاتا ہے کہ بدنیتی انسان کو ہر خیر سے محروم کر دیتی ہے، سو اس کے نتیجے میں انسان خیر و برکت کی توفیق سے محروم ہو جاتا ہے، اسی لئے یہاں پر ان لوگوں کو مُخَلَّفُوْنَ کے لفظ سے ذکر فرمایا گیا ہے جس کے معنی ہوتے ہیں پیچھے چھوڑ دیئے گئے، یعنی یہ وہ لوگ ہیں جن کو ان کی بدنیتی اور خبث باطن کے نتیجے میں پیچھے چھوڑ دیا گیا۔ اور یہ کار خیر میں اشتراک کے شرف سے محروم ہو گئے۔ نیز اس سے یہ حقیقت بھی واضح ہو جاتی ہے کہ یہ کلام حکیم کسی انسان اور بشر کا کلام نہیں ہو سکتا۔ بلکہ یہ اس عَلَّام الغیوب کا کلام ہے جو علیم بذات الصدور یعنی سینوں کے بھیدوں کو جاننے والا ہے۔ یعنی اللہ وحدہٗ لاشریک، کہ یہ صرف اسی کی صفت و شان ہے، نیز اس سے یہ حقیقت بھی واضح ہو جاتی ہے کہ انسان کے بناؤ و بگاڑ کا اصل تعلق اس کے اپنے قلب و باطن سے بھی ہے۔ سو جن کی نیتیں اور ارادے درست ہوتے ہیں، وہ اس واہب مطلق جَلَّ جلالُہٗ کی رحمت و عنایت کے مستحق قرار پاتے ہیں، اور جن کی نیتیں بری اور ارادے فاسد ہوتے ہیں وہ حرمان نصیبی کا شکار ہوتے ہیں، والعیاذ ُباللہ العظیم، اللہ تعالیٰ ہمیشہ اور ہر حال میں اور ظاہر و باطن ہر اعتبار سے اپنا ہی بنائے رکھے، ہر قدم اپنی رضاء و خوشنودی ہی کی راہوں ہی پر اٹھانے کی توفیق بخشے، اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے۔ آمین ثم اٰمین یا ربَّ العالمین۔
۱۸۔۔  سو اس سے ان بندگان صدق و صفا اور پیکران اخلاص و یقین کا ذکر فرمایا گیا ہے، جو بیعت رضوان کی اس عظیم الشان بیعت میں شرکت کے شرف سے مشرف ہوئے تھے، جس جیسی دوسری کسی بیعت کی کوئی مثال چشم فلک نے شاید ہی کبھی دیکھی ہو، سو اس سے اس بیعت کی عظمت شان کو بھی واضح فرما دیا گیا۔ اور اس میں شریک ہونے والے ان مخلصین کے بے مثال انعام کا بھی، سو آیت کریمہ کا آغاز ہی اس بشارت سے کیا گیا۔ اور وہ بھی تاکید در تاکید کے انداز و اسلوب میں ارشاد فرمایا گیا کہ بلاشبہ اللہ راضی ہو گیا ان اہل ایمان سے جنہوں نے آپ کے ہاتھ پر بیعت کی اے پیغمبر! جبکہ وہ آپ کے ہاتھ پر اس درخت کے نیچے بیعت کر رہے تھے، اس شجرہ سے مراد کیکر کا درخت ہے کہ اسی کے نیچے یہ عظیم الشان بیعت ہوئی تھی۔ اور تَحْتَ الشَّجَرَۃِ (اس درخت کے نیچے) کی اس تصریح سے غربت و مسافرت کی اس حالت کی طرف اشارہ فرما دیا گیا جس میں تاریخ کی یہ عظیم الشان اور بے مثال بیعت وقوع پذیر ہوئی تھی۔ یعنی یہ بیعت غربت و مسافرت میں اور بے سرو سامانی کے اس عالم میں ہوئی تھی، کہ کیکر کے ایک درخت کے سائے کے سوا کسی اور چیز کا سایہ بھی میسر نہ تھا۔ اور بیعت تھی حضرت امام الانبیاء علیہ وعلی سائر ہم الصلوٰۃ والسلام کے ہاتھ پر۔ اور بیعت بھی تھی جہاد اور موت پر۔ اور وہ بھی اس  حال میں کہ کل چودہ سو نفوس قدسیہ تھے جو اپنے اصل مستقر (مدینہ منورہ) سے کوئی چھ سو کلو میٹر سے بھی زیادہ دُوری پر تھے۔ اور وہ بھی جنگی لباس کے بجائے احرام کی چادروں میں ملبوس تھے، جبکہ ان کے دشمن وہاں سے کل کوئی سولہ سترہ کیلومیٹر کے فاصلے پر اپنے اصل مستقر میں تھے۔ جہاں ان کے پاس ہر قسم کا سامان حرب و ضرب موجود تھا، جبکہ لباس احرام میں ملبوس ان اہل ایمان کے پاس ایک ایک تلوار کے سوا کچھ نہ تھا۔ سو ان حالات میں ان صدق شعاروں کا اللہ کے رسول کے حکم و ارشاد پر بغیر کسی پس و پیش، اور بدون کسی طرح کے لیت و لعل اور تسویف و تاخیر کے آپ صلی اللہ علیہ و سلم کے ہاتھ پر بیعت کرنا۔ اور پوری وفاداری اور صدق شعاری کے ساتھ موت اور جہاد کے لئے تیار ہو جانا، اس بات کی کھلی شہادت اور واضح ثبوت ہے کہ یہ حضرات اپنے ایمان میں سچے، مخلص اور اللہ اور اس کے رسول کی اطاعت و فرمانبرداری میں درجہ کمال پر فائز تھے۔ اسی لئے اللہ تعالیٰ نے ان کو صاف اور صریح طور پر اور تاکیدی الفاظ میں اپنی رضا و خوشنودی کی سند سے نوازا۔ اور یہ ایسا منفرد اور بے مثال انعام و اعزاز ہے جو نبی اکرم صلی اللہ علیہ و سلم کے ان صحابہ کرام کے سوا پوری امت میں اور کسی کو نہ نصیب ہوا ہے نہ ہو سکتا ہے۔ اور اس ضمن میں یہ امر بھی واضح رہنا چاہئیے کہ آنحضرت صلی اللہ علیہ و سلم نے حضرات صحابہ کرام سے یہ بیعت اس وقت لی تھی جبکہ آپ کو یہ خبر پہنچی تھی، کہ کفار مکہ نے حضرت عثمان بن عفان کو شہید کر دیا ہے، جو کہ آپ صلی اللہ علیہ و سلم کے سفیر کے طور پر آپ کی طرف سے ان لوگوں کے ساتھ بات کرنے وہاں گئے تھے، اس پر آپ صلی اللہ علیہ و سلم نے خون عثمان کا بدلہ لینے اور کفار سے جہاد کرنے کے لئے یہ بیعت لی تھی۔ لیکن جب کفار مکہ کو آنحضرت صلی اللہ علیہ و سلم کی طرف سے اس بیعت اور جہاد کی تیاری کی خبر ملی تو ان پر رعب طاری ہو گیا، اور انہوں نے فوراً حضرت عثمان رضی اللہ کو رہا کر دیا، اور صلح کی عرض پیش کی۔ اور اس بارے میں مسلمانوں کو خوش کرنے کے لئے ان کو یہ پیشکش بھی کی کہ اگلے سال آپ لوگ تین دن کے لئے یہاں آئیں۔ ان تین دنوں میں ہم شہر کو آپ کے لئے خالی کر دیں گے، تاکہ آپ لوگ امن و امان کے ساتھ اس میں رہیں (ابن کثیر، ابن جریر، قرطبی، اور صفوہ، وغیرہ) پھر اس ضمن میں فَعَلِمَ مَافِیْ قُلُوْبِہِمْ فَاَنْزَلَ السَّکِیْنَۃَ عَلَیْہِمْ کی تصریح سے اس اہم حقیقت کو بھی واضح فرما دیا گیا کہ اللہ تعالیٰ نے ان کے دلوں کے حال کو جان لیا۔ اور ان کے دلوں کے صدق و صفا کے نتیجے میں ان پر سکون و اطمینان کی خاص کیفیت نازل فرما دی۔ اور اسی صدق و اخلاص کے نتیجے میں اس نے ان کو قریب کی فتح یعنی فتح خیبر سے سرفراز فرمایا۔ اور بہت سے دوسری غنیمتوں سے نوازا جو ان کو اس کے بعد نصیب ہوئیں، جس سے یہ حقیقت بھی واضح ہو گئی کہ حدیبیہ کا معاہدہ ان کی شکست نہیں فتح تھی، اور یہی فتح بعد میں فتح مکہ کا مقدمہ اور اس کا دیباچہ قرار پائی۔ سو اس سے اندازہ کیا جا سکتا ہے کہ حضرات صحابہ کرام کی صداقت و حقانیت اور ان کی عظمت شان کے بارے میں قرآن حکیم کی ان تصریحات کے باوجود اور حضرت عثمان بن عفان کے اس انفرادی حیثیت و شان کے یا وصف جو آپ کے سوا اور کسی کو نصیب نہیں ہوئی، اس سب کے باوجود جو لوگ ان قدسی صفت حضرات صحابہ کرام پر زبان طعن و تشنیع دراز کرتے ہیں، اور ان کے ایمان تک میں کیڑے نکالنے کی کوشش کرتے ہیں، وہ کتنے بہکے بھٹکے، اور کس قدر ظالم اور بدبخت لوگ ہیں، بھلا جن حضرات کے دلوں کا امتحان اللہ پاک لے۔ اور اس کے بعد وہ ان کو رَضِیَ اللّٰہُ عَنْہُمْ وَرَضُوْا عَنْہُ کے عظیم الشان اور بے مثال سرٹیفکیٹ سے نواز دے۔ ان سے بڑھ کر پاکیزہ اور صدق شعار انسان اور کون ہو سکتا ہے؟ اور کس طرح اور کیونکر؟ فرضی اللہ عنہم وارضا ہم وعنا معہم اجمعین۔ یہاں پر ایک اور بات بھی یہ قابل ذکر ہے جو کہ کیکر کے اس درخت سے متعلق ہے جس کا ذکر تحت الشجرۃ کے لفظ سے فرمایا گیا ہے، سو اس کے بارے میں ایک مشہور روایت وہ ہے جو نافع مولی ابن عمر سے مروی ہے کہ لوگ اس درخت کے پاس جا جا کر نمازیں پڑھنے لگے، تو حضرت عمر کو جب اس کا علم ہوا تو آپ نے اس پر لوگوں کو ڈانٹا، اور اس درخت کو کٹوا دیا، (طبقات ابن سعدج ۲ ص ۱٠٠) لیکن اس سے متعلق اس کے علاوہ اور بھی کئی روایات پائی جاتی ہیں مثلاً خود حضرت نافع ہی سے دوسری روایت اس بارے یہ مروی و منقول ہے کہ بیعت رضوان کے کئی سال بعد حضرات صحابہ کرام نے اس درخت کو تلاش کیا مگر وہ اس کو نہ پہچان سکے۔ اور ان کے درمیان اس بارے اختلاف ہو گیا کہ وہ کونسا درخت ہے، اور ان کی یہ روایت بھی طبقات ابن سعد ہی میں مروی و منقول ہے، (طبقات ج ۲ ص ۱٠۵) جبکہ دوسری روایت جو کہ بخاری ومسلم اور طبقات ابن سعد میں حضرت سعید بن مسیب سے مروی ہے اس میں وہ فرماتے ہیں کہ میرے والد بیعت رضوان میں شریک تھے، انہوں نے مجھ سے کہا کہ صلح حدیبیہ کے دوسرے سال جب ہم لوگ عمرۃ القضاء کے لئے گئے تو ہم اس درخت کو بھول چکے تھے۔ تلاش کرنے کے بعد بھی ہم اس کو نہ پاس کے۔ اور تیسری روایت جو ابن جریر سے مروی ہے اس میں کہا گیا کہ حضرت عمر کا اپنے عہد خلافت میں ایک مرتبہ جب حدیبیہ کے مقام سے گزر ہوا تو آپ نے اس درخت کے بارے میں دریافت کیا کہ وہ درخت کہاں ہے، جس کے نیچے بیعت ہوئی تھی؟ تو کسی نے کہا وہ فلاں درخت ہے، اور کسی نے کہاں فلاں تو اس پر آپ صلی اللہ علیہ و سلم نے فرمایا چھوڑو اس تکلف کی کیا ضرورت ہے؟ سو ان روایات سے واضح ہو جاتا ہے کہ اس درخت کے بارے میں کچھ پتہ نہیں تھا حالانکہ وہ ایک ایسا عظیم الشان درخت تھا کہ اس کی دوسری کوئی نظیر و مثال نہ موجود ہے، اور نہ ہو سکتی ہے، کہ اس کا ذکر قرآن پاک میں آیا ہے اور حضرت امام الانبیاء نے اس کے نیچے صحابہ کرام سے بیعت لی۔ مگر اس کے باوجود آج اس کا کوئی نام و نشان موجود نہیں، سو اس میں ان مشرکوں کے لئے بڑا درس عبرت ہے، جنہوں نے طرح طرح ایسے درختوں کو مقدس قرار دیکر ان کی پوجا شروع کر رکھی ہے، جن کی نہ کوئی اصل ہے نہ اساس، سو اس طرح کی مظاہر و ظواہر پرستی کا دین حنیف کی تعلیمات مقدسہ سے کوئی لگاؤ نہیں۔
۲۰۔۔  سو اس سے صلح حدیبیہ کی خیرات و برکات میں سے بعض کی طرف اشارہ کے طور پر مسلمانوں کو خطاب کر کے ارشاد فرمایا گیا کہ اللہ تعالیٰ نے تم لوگوں سے بہت سی غنیمتوں کا وعدہ فرمایا ہے، جن کو تم عنقریب ہی حاصل کرو گے، اور مستقبل کے ان وعدوں کی تصدیق کے طور پر تم کو جلد اور نقدا نقد ملنے والی اس غنیمت سے نواز دیا، تاکہ اس طرح تمہاری حوصلہ افزائی بھی ہو، اور اسلام کے غلبے کی نشانی بھی، اور جلد ملنے والی اس فتح سے مراد حضرات مفسرین کرام کے نزدیک فتح خیبر ہے، جو کہ سفر حدیبیہ سے واپسی کے فوراً بعد ہی نصیب ہوئی تھی، اور کَفَّ اَیْدِیَ النَّاسِ عَنْکُمْ میں النّاس سے مراد قریش ہیں، جو صلح حدیبیہ کے نتیجے میں دس سال تک جنگ بندی کے لئے پابند ہو گئے تھے، جس سے مسلمانوں کو یہ فائدہ حاصل ہوا کہ ان کو یہود خیبر کے خلاف اقدام کے لئے ایک اچھا موقع میسر آگیا، اور دوسری طرف اس سے ان کو یہ فائدہ بھی حاصل ہو گیا، کہ یہود کے اس خیال سے کہ اب ان کو قریش کی پشت پناہی حاصل نہیں ہو سکے گی، ان کے حوصلے ٹوٹ گئے، اور وہ مسلمانوں کے خلاف کسی قابل ذکر مزاحمت کے قابل بھی نہ رہے، سو اس طرح صلح حدیبیہ نے مسلمانوں کے لئے اس قریبی فتح کی راہ ہموار کر دی، سو اللہ تعالیٰ نے اپنے فضل و کرم سے مسلمانوں کو خیبر کی اس نقدا نقد غنیمت سے نوازا، تاکہ یہ صلح حدیبیہ کے فتح مبیں ہونے کی ایک دلیل بھی بن سکے، اور مستقبل میں اسلام کے غلبہ و تمکن کی ایک نشانی بھی، اور اس طرح اللہ تعالیٰ حق و ہدایت کی اس صراط مستقیم کو پھر کھول دے جس کو اعدائے حق نے بند کر رکھا تھا، اور اس کے لئے اصل نشان راہ کی حیثیت چونکہ خانہ کعبہ کو حاصل تھی، اس لئے اس ارشاد میں اس کے کفار کے تسلط سے آزاد ہونے کی اور مسلمانوں کو اس کی تولیت ملنے کی، بشارت بھی مضمر ہے، و الحمدللہ،
۲۱۔۔  اس سے فتح مکہ کی طرف اشارہ فرما دیا گیا ہے سو ارشاد فرمایا گیا کہ اللہ تعالیٰ تم کو ایک اور بہت بڑی کامیابی سے نوازے گا، جس کا اس نے تم لوگوں سے وعدہ فرما رکھا ہے، یہ کامیابی اگرچہ اب تک تم لوگوں کو حاصل نہیں ہو سکی، لیکن اب اس میں زیادہ دیر نہیں، کہ اللہ نے اس کا احاطہ کر رکھا ہے، اور جس کا اللہ نے احاطہ کر رکھا ہو وہ چیز قابو سے باہر نہیں ہو سکتی، اللہ چونکہ ہر چیز پر پوری قدرت رکھتا ہے اس لئے وہ جو چاہے اور جیسا چاہے کرے، اس لئے وہ اپنی قدرت کا یہ کرشمہ بھی بہت جلد دکھا دے گا، سبحانہ و تعالیٰ، سو یہ سب ثمرات ہیں صدق ایمان اور اطاعت مطالقہ کے، پس سو ایمان و اطاعت دارین کی سعادت و سرخروئی سے سرفرازی کا ذریعہ و وسیلہ ہیں، اور معاملہ چونکہ اس خالق و مالک کے ساتھ ہے جو دلوں کے بھید جاننے والا، اور عَلِیْمٌ بِذَاتِ الصُّدُور ہے، اس لئے وہاں پر ظاہر داری نہیں چلے گی، بلکہ صدق و اخلاص کی ضرورت ہے، اس لئے ہمیشہ کوشش اسی کی ہو کہ اس مالک الملک کے ساتھ ہمارا معاملہ صحیح ہو، ظاہر کے اعتبار سے بھی، اور باطن کے لحاظ سے بھی، وباللہ التوفیق لمایُحِبُّ و یرید، وعلیٰ مایُحِبُّ و یرید، بکل حالٍ مِّن الاحوال،
۲۸۔۔  اس آیت کریمہ میں دراصل فتح مکہ کی بشارت دی گئی ہے، کیونکہ مکہ مکرمہ کی فتح پر پورے ملک میں دین حق کے غلبے کا انحصار تھا چنانچہ اس کے فتح ہو جانے کے بعد وہ تمام ادیان اسلام کے آگے سرنگوں ہو گئے، جو سرزمین عرب میں موجود تھے، اور تھوڑی ہی مدت کے اندر وہ وقت آگیا کہ جب آنحضرت صلی اللہ علیہ و سلم نے یہ اعلان فرمایا کہ اس ملک میں دو دین جمع نہیں ہو سکتے۔ یعنی اب یہاں صرف دین حق اسلام ہی کا دور دورہ ہو گا، سو ارشاد فرمایا گیا کہ وہ اللہ جس نے اپنی وہ شانیں دکھائیں جن کا ذکر اوپر ہوا وہی ہے جس نے اپنے رسول کو ہدایت اور دین حق کے ساتھ بھیجا تاکہ وہ اس کو تمام دینوں پر غالب کرے کیونکہ حق یہی ہے اور حق ہی کا یہ حق ہے کہ وہ سب دینوں پر غالب ہو کر رہے کہ اسی میں اللہ کے بندوں کا بھلا ہے دنیا میں بھی، اور آخرت میں بھی، اور حق کی شان ہی غالب رہنا ہے، نہ کہ مغلوب ہونا، فَاِنَّ الْحَقَّ یَعْلُوْا وَلَا یُعْلیٰ عَلَیْہِ سو اس سے واضح فرما دیا گیا کہ یہ تقدیر کا اٹل فیصلہ ہے جس نے بہر حال واقع ہو کر رہنا ہے۔ نہ اس کو مشرکین بدل سکتے ہیں اور نہ یہود و  نصاریٰ، اللہ تعالیٰ کا یہ فیصلہ سب کے علی الرغم نافذ ہو کر رہے گا، اور اللہ کافی ہے گوائی دینے کو، پس مخالفین و منکرین اس کو خواہ کتنا ہی بعید از قیاس سمجھیں یہ بہر حال ایک حقیقت ہے۔ جس کی صداقت کے لئے اللہ کی گواہی کافی ہے۔ اور جب اللہ گواہی دے جو کہ اس ساری کائنات کا خالق و مالک اور قادرِ مطلق ہے تو پھر اس حقیقت کے ظہور و وقوع میں کسی طرح کے شک یا شبہے کی کیا گنجائش ہو سکتی ہے؟ سو غلبہ حق دین حق کے مطالب جلیلہ میں سے ایک اہم مطلب ہے، کہ اسی میں عباد و بلاد سب کا بھلا ہے، اور اسی لئے اہل حق کا غلبہ حق کے لئے اپنے مقدور کی حدت ک کوشش کرنا ان کا فرض منصبی ہے، وباللہ التوفیق لمایُحِبُّ و یرید، یُحِبُّ و یرید،
۲۹۔۔  پس جو لوگ ان صفات کے حامل و مصداق اور ایمان و عمل میں راسخ ہوں گے۔ ان کو اللہ تعالیٰ مغفرت و بخشش سے بھی نوازے گا، اور اجر عظیم سے بھی، رہ گئے وہ لوگ جو زبانی کلامی طور پر ایمان و اسلام کے دعوے تو بہت کرتے ہیں لیکن حقیقت و واقع کے اعتبار سے، اور عمل و کردار کے لحاظ سے وہ کھوٹے ہیں، اور انکی ہمدردیاں اللہ اور اس کے رسول سے زیادہ دشمنان اسلام کے ساتھ ہیں جس کے نمونے انہوں نے حدیبیہ کے موقع پر اس بارے دکھلائے جن کا ذکر اوپر ہوا تو وہ اس انعام کے مستحق نہیں ہو سکتے، اور انہوں نے اگر اپنی روش نہ بدلی تو وہ اس انجام سے دو چار ہو کر رہیں گے جو دشمنان اسلام کے لئے مقرر ہے، سو اللہ تعالیٰ کے یہاں صرف زبانی کلامی دعووں سے کام نہیں چلے گا، اور نہ وہاں منافقانہ عمل و کردار کی کوئی قدر و قیمت ہو سکتی ہے، بلکہ وہاں تمام تر دارو مدار صدق و اخلاص اور ایمان و کردار پر ہے، جتنا کسی کا ایمان پختہ اور اس کا کردار صحیح و صالح ہو گا اتنا ہی وہ اس کی عنایات اور اس کی رحمتوں کا اہل اور حقدار قرار پائے گا، وباللّٰہ التوفیق لمایُحِبُّ و یرید، وعلیٰ مایُحِبُّ و یرید، بِکُلِّ حالٍ مِّنَ الاحوال، وفی کُلِّ مَوْطِنٍ مِّنَ المواطن فِی الحیاۃِ، وبہذا قد تم التفسیر المختصر لسورۃ الفتح بعون اللہ تعالیٰ وعنایۃ فلہ الحمد ولہ الشکر قبل کل شیئ وبعد کل شیئ

(سورۃ الحجرات ۔ سورہ نمبر ۴۹ ۔ تعداد آیات ۱۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے وہ لوگوں جو ایمان لائے ہو پیش قدمی مت کرنا تم اللہ اور اس کے رسول کے (حکم کے) آگے اور (ہمیشہ اور ہر حال) میں ڈرتے رہا کرو تم اللہ سے بے شک اللہ (ہر کسی کی) سنتا (سب کچھ) جانتا ہے
۲۔۔۔     اے وہ لوگوں جو ایمان لائے ہو بلند نہیں کرنا اپنی آوازوں کو پیغمبر کی آواز سے اور نہ ہی ان سے ایسی اونچی آواز میں بات کرنا جس طرح کہ تم آپس میں ایک دوسرے سے بات کرتے ہو کہیں ایسا نہ ہو کہ اکارت ہو جائیں تمہارے سب عمل اور تمہیں خبر بھی نہ ہو
۳۔۔۔     بے شک جو لوگ پست رکھتے ہیں اپنی آوازوں کو اللہ کے رسول کے حضور اللہ نے جانچ (اور پرکھ) لیا ان کے دلوں کو قوی (و  پرہیزگاری) کے لئے ایسے (خوش نصیب) لوگوں کے لئے عظیم الشان بخشش بھی ہے اور بہت بڑا اجر بھی
۴۔۔۔     بلاشبہ جو لوگ پکارتے ہیں آپ کو (اے پیغمبر !) حجروں کے باہر سے ان میں سے اکثر بے عقل ہیں 
۵۔۔۔     اور اگر یہ لوگ صبر سے کام لیتے یہاں تک کہ آپ صلی اللہ علیہ و سلم خود ہی ان کے پاس نکل آتے تو یہ زیادہ بہتر ہوتا خود ان کے لئے اور اللہ بڑا ہی درگزر کرنے والا انتہائی مہربان ہے 
۶۔۔۔     اے وہ لوگوں جو ایمان لائے ہو اگر کوئی فاسق آدمی تمہارے پاس کوئی خبر لایا کرے تو تم اس کی اچھی طرح تحقیق کر لیا کرو کہیں ایسا نہ ہو کہ تم کوئی نقصان پہنچا بیٹھو کسی قوم کو جہالت (و نادانی) کی بناء پر تو پھر اس کے نتیجے میں تمہیں خود اپنے کئے پر ندامت اٹھانا پڑ جائے 
۷۔۔۔     اور خوب جان رکھو کہ تمہارے درمیان اللہ کا رسول موجود ہے اگر وہ بہت سی باتوں میں تمہارا کہنا مان لیا کرے تو تم لوگ خود ہی سخت مشکلات میں پڑ جاؤ لیکن اللہ نے تم کو (اس سے بچا کر) ایمان کی محبت سے نواز دیا اور اس کو مزین (و محبوب) بنا دیا تمہارے دلوں میں اور تمہارے اندر نفرت (و کراہیت) پیدا کر دی کفر نافرمانی اور گناہ سے ایسے ہی لوگ راہ راست پر ہیں
۸۔۔۔     محض اللہ کے فضل اور اس کے احسان سے اور اللہ سب کچھ جانتا نہایت حکمت والا ہے 
۹۔۔۔     اور اگر مسلمانوں کے دو گروہ آپس میں لڑ پڑیں تو تم ان کے درمیان صلح کرا دیا کرو پھر اگر ان میں سے ایک دوسرے پر زیادتی کرے تو تم اس سے لڑو جو زیادتی کرتا ہے یہاں تک کہ وہ لوٹ آئے اللہ کے حکم کی طرف پھر اگر وہ لوٹ آئے پس تم صلح کرا دو ان دونوں کے درمیان عدل (و انصاف) کے ساتھ اور یوں بھی انصاف ہی کیا کرو کہ بے شک اللہ محبت کرتا ہے انصاف کرنے والوں کے ساتھ
۱۰۔۔۔     سوائے اس کے نہیں کہ ایمان والے آپس میں بھائی ہیں پس (اختلاف کی صورت میں) تم صلح کرا دیا کرو اپنے دونوں بھائیوں کے درمیان اور (ہر حال میں) ڈرتے رہا کرو تم لوگ اللہ سے (اور بچتے رہا کرو اس کی نافرمانی سے) تاکہ تم پر رحم کیا جائے 
۱۱۔۔۔     اے وہ لوگوں جو ایمان لائے ہو نہ مرد مذاق اڑائیں دوسرے مردوں کا ہو سکتا ہے کہ وہ ان (مذاق اڑانے والوں) سے کہیں بڑھ کر اچھے ہوں اور نہ عورتیں مذاق اڑائیں دوسری عورتوں کا ہو سکتا ہے کہ وہ ان (مذاق اڑانے والیوں) سے کہیں بڑھ کر اچھی ہوں نہ تم آپس میں ایک دوسرے کو طعنے دو اور نہ ایک دوسرے کے برے نام رکھو کہ بڑا برا نام ہے گنہگاری (دولتِ) ایمان (سے سرفرازی) کے بعد اور جو باز نہیں آئیں گے تو وہی ہیں ظالم
۱۲۔۔۔     اے وہ لوگوں جو ایمان لائے ہو بچتے رہا کرو تم بہت سے گمانوں سے کہ بعض گمان یقیناً گناہ ہوتے ہیں اور نہ تم تجسس کرو (اور نہ کسی کے عیب تلاش کرو) اور نہ ہی تم میں سے کوئی کسی کی غیبت کرے کیا تم میں سے کوئی یہ پسند کرے گا کہ وہ گوشت کھائے اپنے مرے ہوئے بھائی کا؟ اس کو تو تم لوگ خود ہی برا سمجھتے ہو اور (ہر حال میں) ڈرتے رہا کرو تم اللہ سے (اور بچتے رہا کرو اس کی نافرمانی سے) اللہ بڑا ہی توبہ قبول کرنے والا انتہائی مہربان ہے 
۱۳۔۔۔     اے لوگوں یقیناً ہم نے تم سب کو ایک ہی مرد اور عورت سے پیدا کیا ہے اور تمہیں مختلف قوموں اور خاندانوں میں (محض اس لئے) تقسیم کر دیا کہ تاکہ تم آپس میں پہچان کر سکو بے شک اللہ کے یہاں تم میں سے سب سے بڑا عزت دار وہ شخص ہے جو سب سے زیادہ متقی (و پرہیز گار) ہو بے شک اللہ پوری طرح جانتا ہے (تمہارے عمل و کردار کو اور وہ) پوری طرح باخبر ہے (تمہاری احوال سے)
۱۴۔۔۔     یہ بدوی لوگ کہتے ہیں کہ ہم ایمان لے آئے (ان سے) کہو کہ تم ایمان نہیں لائے ہاں یوں کہو کہ ہم مسلمان ہو گئے کہ ایمان تو ابھی تمہارے دلوں میں داخل نہیں ہوا اور اگر تم نے (صدق دل سے) اطاعت و فرمانبرداری کی اللہ اور اس کے رسول کی تو اللہ تمہارے اعمال میں سے کچھ بھی کم نہیں کرے گا بلاشبہ اللہ بڑا ہی درگزر فرمانے والا انتہائی مہربان ہے 
۱۵۔۔۔     مومن تو حقیقت میں وہی لوگ ہیں جو (صدق دل سے) ایمان لائے اللہ اور اس کے رسول پر پھر انہوں نے کوئی شک نہیں کیا اور انہوں نے جہاد کیا اپنے مالوں اور اپنی جانوں کے ساتھ اللہ کی راہ میں یہی لوگ ہیں سچے
۱۶۔۔۔     (ان سے) کہو (اے پیغمبر !) کہ کیا تم اللہ کو آگاہ کر رہے ہو اپنے دین کے بارے میں ؟ حالانکہ اللہ جانتا ہے وہ سب کچھ جو کہ آسمانوں میں ہے اور جو زمین میں ہے اور اللہ ہر چیز کو پوری طرح جانتا ہے 
۱۷۔۔۔     یہ لوگ آپ پر احسان رکھتے ہیں اس بات کا یہ اسلام لائے ہیں (ان سے) کہو کہ اپنے اسلام کا احسان مجھ پر نہ رکھو بلکہ احسان تو اللہ نے تم پر فرمایا ہے کہ اس نے تمہیں ایمان کی ہدایت سے نوازا اگر تم سچے ہو (اپنے دعوی ایمان میں)
۱۸۔۔۔     بلاشبہ اللہ جانتا ہے آسمانوں اور زمین کے غیب (اور ان کی چھپی باتوں) کو اور اللہ پوری طرح نگاہ میں رکھے ہوئے ہے ان تمام کاموں کو جو تم کرتے ہو


تفسیر

۱۔۔  سو اس آیت کریمہ سے اس اہم اور بنیادی حقیقت کو واضح فرما دیا گیا کہ ایمان کا تقاضا یہ ہے کہ انسان اللہ اور اس کے رسول کے آگے کبھی پیش قدمی نہ کرے۔ نہ کبھی ان کے سامنے اپنی رائے پیش کرنے میں پہل کرے، اور نہ کبھی اپنی کسی رائے کو ان کے کسی حکم و ارشاد پر مقدم سمجھے، اور نہ ہی کبھی ان کی ہدایت و تعلیمات سے آزاد اور لاپرواہ ہو کر اپنے فیصلے آزادانہ طور پر خود کرے، کہ یہ سب باتیں تقاضاء ایمان کے خلاف ہیں کیونکہ ایمان کا اصل اور حقیقی تقاضا یہی ہے کہ انسان زندگی کے ہر معاملے میں اللہ اور اس کے رسول کے ہر حکم و ارشاد کی صدق دل سے اطاعت و اتباع اور فرمانبرداری و پیروی کرے، اور اللہ تعالیٰ کی ہدایات و تعلیمات کتاب اللہ کی شکل میں اور اس کے رسول کے ارشادات سنت نبوی کی صورت میں اپنی اصلی اور حقیقی صورت میں آج بھی موجود ہیں، اور قیامت تک موجود رہیں گے، پس انکی اطاعت و اتباع ہر مسلمان کے ذمے لازم اور اس کے ایمان کا تقاضا ہے، اور یہ اصولی ہدایت مسلمانوں کے تمام ہی معاملات پر حاوی اور ان پر محیط و مشتمل ہے اس سے نہ مسلمانوں کا کوئی فرد آزاد اور مستثنیٰ ہو سکتا ہے، اور نہ ہی ان کی کوئی حکومت اور عدالت و پارلیمنٹ، کہ یہ ان کے ایمان و عقیدہ کا لازمی اور بدیہی تقاضا ہے، سو اس سے اندازہ کیا جا سکتا ہے کہ دین و ایمان کا تقاضا کیا ہے، اور آج کے مسلمان کا عمل اور سلوک کیا گیا ہے؟ دین حنیف کے کتنے ہی صریح احکام ہیں جن کی علی الاعلان خلاف ورزی کی جا رہی ہے۔ اور کتنے ہی بدبخت ایسے ہیں جو اپنی اہوا و اغراض پر مبنی خود ساختہ فلسفوں اور اپنی شخصی آراء کو دین متین کے صریح احکام پر مقدم سمجھتے ہیں، اور اس کے لئے وہ طرح طرح کی منطق بگھارتے ہیں۔ اللہ اور اس کے رسول کے احکام و ارشادات کی اس طرح کھلی اور اعلانیہ مخالفت اور پھر دعوی ہے ایمان و اسلام اور اطاعت و فرمانبرداری کا؟ مجھے تو بتا سہی کہ پھر کافری اور کیا ہے؟ فالی اللہ المشتکیٰ اور آیت کریمہ کے آخر میں بطور تنبیہ و تذکیر اس حقیقت سے آگہی بخشی گئی ہے کہ تم لوگ اس بات کو ہمیشہ پیش نظر رکھو کہ تمہارا معاملہ اس اللہ کے ساتھ ہے جو تمہاری ہر بات کو سنتا، اور تمہارے ظاہر و باطن کو ایک برابر اور پوری طرح جانتا ہے، اس سے نہ تمہارا کوئی عمل مخفی و مستور رہ سکتا ہے، اور نہ اس کے وہ باطنی محرکات جو تمہارے اندر کار فرما ہیں، پس تم لوگوں کو اپنے کئے کرائے کا بھگتان آخرکار، اور بہر حال بھگتنا ہو گا، والعیاذُ باللہ العظیم
۲۔۔  سو اس سے اسی بات کے دوسرے پہلو کو ذکر فرمایا گیا ہے، جس کا ذکر اوپر فرمایا گیا ہے جس سے ادب رسالت سے متعلق اہم اور بنیادی تعلیم و ہدایت بھی ملتی ہے، اور شان رسالت کی عظمت بھی واضح ہو جاتی ہے، سو اس سے ادب رسالت سے متعلق یہ تعلیم و ہدایت فرمائی گئی ہے، کہ تم لوگ پیغمبر کے انتہائی ادب و احترام اور ان کی عظمت شان کو ہمیشہ اور ہر طرح سے ملحوظ خاطر رکھو۔ پس نہ تو تم میں سے کسی کی آواز ان کی آواز سے بلند ہونے پائے، اور نہ ہی تم ان کے سامنے اس طرح بات کرو جس طرح کہ تم آپس میں ایک دوسرے سے بات کرتے ہو۔ بلکہ ہمیشہ اس بات کو اپنے پیش نظر رکھا کرو کہ تم کسی عام آدمی سے بات نہیں کر رہے۔ بلکہ تم اللہ کے رسول سے مخاطب ہو۔ علیہ الصلوٰۃ والسلام کہیں ایسا نہ ہو کہ اکارت چلے جائیں تمہارے وہ سب عمل جن کو تم لوگ اپنے طور پر نیکی سمجھتے ہو اور وہ بھی اس طرح اکارت جلے جائیں کہ تم لوگوں کو اس کی خبر بھی نہ ہو، اور تم لوگ اس کے احساس و شعور ہی سے محروم ہوؤ۔ اور کل تم لوگ جب قیامت کے یوم حساب میں پہنچو تو تمہارے پاس ان میں سے کچھ بھی باقی نہ ہو، والعیاذُ باللہ سو اس سے رسالت اور صاحب رسالت کی عظمت شان کا اندازہ کیا جا سکتا ہے، کہ اس سلسلے میں گستاخی و بے ادبی حبط اعمال کا باعث ہو سکتی ہے، والعیاذُ باللہ العظیم،
۷۔۔  اس آیت کریمہ میں ایک طرف تو پیغمبر کی عظمت شان اور اس کے تقاضے کو ذکر فرمایا گیا ہے، اور دوسری طرف اس فضل و کرم کا ذکر فرمایا گیا ہے، جس سے حضرت حق جَلَّ مَجْدُہٗ نے ایمان والوں کو نوازا۔ اور تیسری طرف اس سے اس انعام کا بھی ذکر فرما دیا گیا جس سے حق تعالیٰ نے سچے اہل ایمان کو نوازا ہے، سو اس سلسلہ میں ارشاد فرمایا گیا کہ تم لوگ اس بات کو یاد رکھا کرو کہ تمہارے اندر اللہ کا رسول موجود ہے، جس کا تم لوگوں پر یہ حق ہے کہ تم اس کی اطاعت و اتباع کرو۔ کیونکہ وہ جو بھی قدم اٹھاتا ہے اللہ تعالیٰ کی ہدایت و راہنمائی ہی میں اٹھاتا ہے، اس لئے ان کی کسی بھی بات میں کسی خطاء و قصور کا کوئی خدشہ و امکان بہر حال نہیں ہو سکتا پس ان کی اطاعت و اتباع ان کا تم پر حق بھی ہے، اور اسی میں خود تم لوگوں کا بھلا بھی ہے دنیا کی اس عارضی زندگی میں بھی اور آخرت کے اس حقیقی اور ابدی جہاں میں بھی، جو اس کے بعد آنے والا ہے پس تم لوگ کبھی اپنی کسی رائے اور مشورہ کو اتنی اہمیت مت دو کہ رسول کو بھی اپنے پیچھے چلانے کی کوشش کرنے لگو۔ کیونکہ تمہاری بہت سی باتیں خام اور راہ راست سے ہٹی ہوئی ہوتی ہیں تو اللہ کا رسول اگر کہیں تمہاری بہت سی باتوں کو مان لیا کرے تو تم لوگ یقیناً بڑی مشکل اور مصیبت میں پڑ جاؤ، کیونکہ کوئی مریض اگر طبیب کی بات ماننے کے بجائے الٹا اس کو اپنے پیچھے چلانا چاہے تو اس مریض کا بیڑا یقیناً غرق ہو جائے گا پس تم میں سے کسی کو اگر پیغمبر کی خدمت میں کوئی رائے پیش کرنی ہو تو وہ نہایت ادب و احترام سے ان کی خدمت میں اس کو پیش کر دیا کرے، اور پھر معاملہ انہی کی صوابدید پر چھوڑ دے۔ اپنی رائے پر اصرار کبھی نہ کرے، کیونکہ صاحب وحی کے سامنے اس طرح کا اصرار کرنے کا راستہ بہت خطرناک راستہ ہے، کہ اس میں پیغمبر کے مقابلے میں اپنی بڑائی کا عنصر پایا جاتا ہے، جو کہ باعث ہلاکت و تباہی ہے، والعیاذُ باللہ العظیم، اس کے بعد اہل ایمان پر اللہ تعالیٰ کے فضل و کرم اور انعام و احسان کا ذکر فرمایا گیا کہ اس نے اپنے فضل و کرم سے ایمان کو ان کے سامنے محبوب بنا کر پیش کر دیا۔ اور اس کو ان کے دلوں میں مزین و خوشنما بنا دیا اور اس کے مقابلے میں کفر و فسوق اور عصیان کو اس کے سامنے مبغوض و مکروہ بنا کر پیش کیا، جس کے نتیجے میں انہوں نے ایمان کو صدق دل سے اپنا لیا۔ اور وہ کفر و فسوق و عصیان کو دل سے برا جاننے لگے۔ حالانکہ اس سے پہلے دور جاہلیت کی تاریکی میں تمام اقدار تلپٹ ہو کر رہ گئی تھیں، اور ایسی اور اس حد تک کہ حق و باطل کے درمیان فرق و تمیز کرنا بھی کسی کے بس میں نہیں رہ گیا تھا ابلیس نے ایمان کو لوگوں کی نظروں میں مکروہ و مبغوض بنا دیا تھا اور اس کے برعکس کفر وفسوق کو اس نے ان کے سامنے محبوب و مطلوب بنا دیا تھا۔ جیسا کہ جاہلیت جدیدہ کے اس دور میں جس سے آج ہم لوگ گزر رہے ہیں، اسی تلبیس ابلیس کے طرح طرح کے نمونے اور مظاہر ہم لوگ اپنی آنکھوں سے جا بجا دیکھ رہے ہیں، سو جاہلیت اولیٰ کی تاریکی کے اس دور میں شیطان کی شیطانی کوششوں کے نتیجے میں ایمان کو طرح طرح کے اور تہ بہ تہ پردوں کے اندر اس قدر محجوب و مستور کر دیا تھا کہ ان تمام پردوں کو چاک کر کے اس کے حقیقی حسن و جمال کو مخلوق کے لئے بے نقاب کر دینا کسی کے لئے ممکن نہیں تھا۔ سوائے اللہ وحدہٗ لاشریک کے۔ اس کے برعکس اس ملعون نے کفر و فسوق اور عصیان کو مصنوعی غازوں کے اندر ایسا دلکش خوشنما اور پُر فریب بنا دیا تھا، کہ ان کو انکی اصل حقیقی اور گھناؤنی شکل میں دیکھنا اور دکھانا کسی کے لئے ممکن نہیں رہا تھا سوائے حضرت حق جَلَّ مَجْدُہٗ کے، جو کہ قادر مطلق بھی ہے اور رحمان و رحیم بھی سو اس نے اپنے فضل و کرم سے ان سب پردوں کو چاک کر کے ایمان کو اس کے اصل اور حقیقی جمال جہاں آرا کو بھی سب کے سامنے رکھ دیا۔ اور کفر و فسوق و عصیان کو انکی حقیقی اور مکروہ شکل میں دکھا دیا۔ جس سے دنیا کے سامنے حق و باطل کے درمیان فرق و تمیز کرنا بالکل پوری طرح واضح ہو گیا سو اس کے بعد جن سلیم الفطرت لوگوں نے ایمان و یقین کی دولت کو اپنایا، اور وہ کفر و فسوق اور عصیان سے دور و نفور رہے، ان کے لئے ارشاد فرمایا گیا اور حصر و قصر کے انداز و اسلوب میں ارشاد فرمایا گیا کہ یہی لوگ ہیں رشد و ہدایت والے، یعنی جو راہ راست پر ہیں، پس جو لوگ ان کے طریقے اور راستے کے خلاف ہیں وہ رشد و ہدایت کی دولت سے محروم اور اندھیروں میں ہیں، والعیاذُ باللہ العظیم
۱۱۔۔  اس ارشاد کے ذریعے ان باتوں سے روکا اور منع کیا گیا ہے جو ایمان کے تقاضوں کے خلاف ہیں، اور جن سے دلوں کے اندر فساد اور بگاڑ کی تخم ریزی ہوتی ہے، سو اس سے ایک تو یہ ہدایت فرمائی گئی ہے کہ نہ مردوں کی کوئی جماعت دوسرے مردوں کا مذاق اڑائے، ہو سکتا ہے کہ وہ ان سے بہتر ہوں، اور یہ اس لئے کہ اللہ تعالیٰ کے یہاں عزت و ذلت اور شرافت و رذالت کا تعلق انسان کے ایمان و عقیدہ اور اس کے عمل و کردار سے ہے، اور کسی کے قلب و باطن اور اس کے صدق و اخلاص کو اللہ تعالیٰ ہی بہتر جانتا ہے، ہو سکتا ہے کہ ایک شخص اپنے آپ کو بہت بڑی چیز سمجھتا ہو، لیکن قیامت کے روز اللہ تعالیٰ کی میزان عدل میں وہ پر کاہ کے برابر بھی نہ ہو، اور اس کے برعکس یہ بھی ہو سکتا ہے کہ ایک شخص کی اہل دنیا کی نظروں میں کوئی قدر و قیمت نہ ہو، لیکن وہ حقیقت میں وہ ایسا ہو کہ قیامت کے روز اللہ تعالیٰ کے یہاں اس کا درجہ و مرتبہ اتنا بڑا ہو کہ وہ وہاں کی ابدی بادشاہی کا مستحق ٹھہرے، اور دوسری چیز جس سے اس آیت کریمہ میں روکا گیا ہے وہ ہے لَمْزِ اَنْفُس، یعنی دوسروں کو طعنے دینا اور عیب لگانا، کیونکہ یہ چیز ایسی ہے کہ اس سے عیب لگانے والوں کے اندر حسد اور کبر کے وجود کا بھی پتہ چلتا ہے، اور دوسروں کی تحقیر و تذلیل کا بھی، اور یہ دونوں چیزیں اہل ایمان اور مسلم معاشرے کی شان کے خلاف ہیں، اور تیسری چیز جس سے اس آیت کریمہ میں روکا اور منع فرمایا گیا ہے وہ ہے تَنَابُزْ بِالْاَلْقَابِ، یعنی ایک دوسرے پر برے القاب چسپاں کرنا، کیونکہ یہ چیز بھی عیب لگانے والوں کے تکبر اور دوسروں کی تذلیل و تحقیر کا نتیجہ ہوتی ہے، اور یہ دونوں ہی چیزیں اہل ایمان کی شان اور اسلامی معاشرے کے تقدس کے منافی ہیں، اور آیت کریمہ کے آخر میں ایسے لوگوں کی تنبیہ کے طور پر ارشاد فرمایا گیا کہ جو لوگ اس قدر توضیح و تصریح کے باوجود ان باتوں سے توبہ نہیں کریں گے، وہیں ہیں ظالم، سو ان کو اپنے اس ظلم کا بھگتان بھگتنا ہو گا۔ والعیاذُ باللہ العظیم، بہرکیف ان آیات کریمات سے ان اہم اور عظیم الشان معاشرتی آداب سے متعلق تعلیمات دی گئی ہیں، جن کے اپنانے سے معاشرے کے اندر طرح طرح کے مفاسد پیدا ہونے کے راستے بند ہو جاتے ہیں، اور معاشرے کو امن و سکون کی پر کیف فضا نصیب ہوتی ہے، جس میں ایک دوسرے کے لئے عزت و احترام، الفت و محبت، اور حسن ظن کے پاکیزہ جذبات جنم لیتے ہیں، اور بدگمانی اور دوسروں کی تحقیر و تذلیل جیسی بد اخلاقیوں اور خصال شر کی بیخ کنی ہوتی ہے، بشرطیکہ ان مقدس اور پاکیزہ تعلیمات کو صدق دل سے اپنایا جائے کہ اللہ تعالیٰ کے یہاں اصل قدر و قیمت صدق و اخلاص ہی کی ہے محض ظاہر داری اہل دنیا کے یہاں تو جل سکتی ہے اور جل جاتی ہے لیکن اللہ پاک کے یہاں نہیں جل سکتی سبحانہ و تعالی وباللہ التوفیق لما یحب و یرید وعلی ما یحب و یرید
۱۵۔۔  سو اس سے سچے اور حقیقی مومنوں کی صفت اور ان کی شان کو واضح فرما دیا گیا،چنانچہ سو اس سے صاف کر دیا گیا کہ ایمان کا ہر مدعی اللہ تعالیٰ کے نزدیک مومن نہیں ہو سکتا، بلکہ یہاں پر اِنّما کے کلمہ حصر و قصر کے ساتھ اس حقیقت کو واضح فرما دیا گیا کہ سچے اور حقیقی مومن اللہ تعالیٰ کے نزدیک وہی لوگ ہیں جو سچے دل سے ایمان لائے اللہ اور اس کے رسول پر، پھر وہ کسی شک اور تذبذب میں مبتلا نہیں ہوئے۔ بلکہ انہوں نے اس کے نتیجے میں اللہ تعالیٰ کی راہ میں جہاد بھی کیا اپنے مالوں کے ساتھ بھی اور اپنی جانوں کے ساتھ بھی، پس یہی لوگ ہیں جو اپنے دعوی ایمان میں سچے ہیں، رہ گئے وہ لوگ جو اپنے ایمان کا دعوی تو بڑے زورو شور سے کرتے ہیں لیکن اپنے تذبذب کے سبب وہ اس راہ میں نہ کوئی چوٹ کھانے کے لئے تیار ہیں اور نہ ہی وہ جان و مال کی قربانی دینے کا حوصلہ رکھتے ہیں، تو ایسوں کی اور ان کے دعوی ایمان کی اللہ تعالیٰ کے یہاں کوئی قدر و قیمت نہیں۔ دنیا کے اس دارالامتحان میں جو کہ ابتلاء و آزمائش کا گھر ہے، اس طرح کے لوگ ایسے دعوے کرتے رہیں، اس میں ان پر اس سلسلے میں کوئی پابندی اور قدغن نہیں، لیکن کل قیامت کے اس یوم حساب میں جو کہ کشف حقائق اور ظہور نتائج کا دن ہو گا، ان کے ان دعووں کی قلعی کھل جائے گی، تب انکو معلوم ہو جائے گا کہ وہ سب کچھ سراب و خواب تھا، جس پر ایسے لوگ مست و مگن تھے، اس کی کوئی حقیقت نہیں تھی، کہ وہاں پر قدر و قیمت حق و سچ، اور صدق و اخلاص ہی کی ہو گی، جس سے ایسے لوگ محروم اور تہی دامن ہوں گے، تب ان کی یاس و حسرت کی کوئی حد و انتہا نہیں ہو گی، مگر بے وقت کے اس پچھتاوے کا ان کو کوئی فائدہ بہر حال نہیں ہو گا، سوائے ان کی آتش یاس و حسرت میں اضافے کے، والعیاذُ باللہ العظیم
۱۸۔۔  پس اپنے ایمان و اسلام کے بارے میں زبانی کلامی دعوے کرنے اور ان کو زیادہ بڑھا چڑھا کر پیش کرنے کی ضرورت نہیں، بلکہ اصل ضرورت جس چیز کی ہے وہ ہے صدق ایمان اور صفائے عمل و کردار، کیونکہ معاملہ اس اللہ وحدہٗ لاشریک کے ساتھ ہے جو آسمانوں اور زمین کی سب چھپی باتوں کو جانتا ہے، اور پوری طرح جانتا ہے، اور وہ تمہارے ان اعمال کو بھی پوری طرح دیکھ رہا ہے جو تم لوگ ظاہر کرتے ہو، اور ان کو بھی جو تم لوگ چھپاتے ہو، کیونکہ اس کے یہاں غیب و شہادت اور نہاں و عیاں دونوں ایک برابر ہیں، اس لئے وہاں پر محض ظاہری داری نہیں چل سکے گی، پس معاملہ اس کے ساتھ صاف رکھنے کی ضرورت ہے۔ اور اس طور پر کہ جس طرح اس کو منظور ہو، اور جس کی وضاحت اس نے اپنی کتاب عزیز کی تعلیمات مقدسہ، اور اپنے رسول عظیم کے ارشادات عالیہ کے ذریعے پوری طرح فرما دی، اور ایسے اور اس طور پر کہ اس میں کسی طرح کا کوئی خفا و غوض باقی نہیں، وباللہ التوفیق لما یحب و یرید، وعلی ما یحب و یرید بکل حال من الاحوال، وفی کل موطن من المواطن فی الحیاۃ وبٰہذا قد تم التفسیر المختصر لسورۃ الحجرات بتوفیق اللہ تعالیٰ وعنایتہ۔


(سورۃ ق ۔ سورہ نمبر ۵۰ ۔ تعداد آیات ۴۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قٓ قسم ہے اس قرآن کی جو بڑا ہی عزت و شان والا ہے
۲۔۔۔     (ان لوگوں کا انکار کسی بنیاد پر مبنی نہیں) بلکہ ان کو تعجب اس بات پر ہوا کہ ان کے پاس ایک خبردار کرنے والا آگیا خود انہی میں سے جس پر یہ کافر کہنے لگے کہ یہ تو بڑی عجیب بات ہے 
۳۔۔۔     کیا جب ہم مر کر مٹی ہو جائیں گے (تو دوبارہ اٹھائے جائیں گے ؟) یہ لوٹنا تو بہت بعید (از عقل) ہے 
۴۔۔۔     حالانکہ ہمیں پوری طرح معلوم ہے وہ سب کچھ جو کہ زمین کھاتی ہے ان کے جسموں میں سے اور ہمارے پاس ایک ایسی کتاب ہے جس میں سب کچھ محفوظ ہے 
۵۔۔۔     (اور تعجب ہی نہیں) بلکہ انہوں نے صاف (اور صریح) طور پر جھٹلا دیا حق کو جب کہ وہ ان کے پاس پہنچ گیا جس کے باعث یہ لوگ ایک بڑے ہی الجھن والے معاملے میں پڑے ہیں 
۶۔۔۔     تو کیا انہوں نے کبھی دیکھا نہیں اپنے اوپر (تنے ہوئے) اس آسمان کو کہ کس طرح بنایا ہم نے اس کو (مضبوطی اور حکمت کے ساتھ) اور اس کو مزین (و آراستہ) کر دیا (ستاروں کے ان عظیم الشان چراغوں کے ساتھ) اور (اس طور پر کہ) اس میں کوئی رخنہ تک نہیں 
۷۔۔۔     اور زمین (کے اس عظیم الشان کرے) کو بھی ہم ہی نے بچھایا ہے اور اس میں (پہاڑوں کے) عظیم الشان لنگر بھی ہم ہی نے ڈالے ہیں اور ہم ہی نے اس میں اگائی ہر قسم کی (عمدہ اور) خوشنما پیداوار
۸۔۔۔     سامان بصیرت اور یاد دہانی کے طور پر ہر اس بندے کے لئے جو رجوع کرنے والا ہو (حق اور حقیقت کی طرف)
۹۔۔۔     اور ہم ہی نے اتارا آسمان سے برکتوں بھرا پانی پھر اس کے ذریعے ہم نے اگائے طرح طرح کے باغات اور غلے کھیتوں کے 
۱۰۔۔۔     اور کھجوروں کے ایسے لمبے لمبے درخت بھی جن کے خوشے تہ بہ تہ لگے (اور خوب گندے ہوئے) ہوتے ہیں 
۱۱۔۔۔     روزی دینے کے لئے اپنے بندوں کو اور اسی (پانی) کے ذریعے ہم زندگی بخش دیتے ہیں کسی مردہ پڑی ہوئی زمین کو اسی طرح ہو گا نکلنا (مردوں کا اپنی قبروں سے اپنے وقت مقرر پر)
۱۲۔۔۔     (اسی طرح) جھٹلایا (حق اور حقیقت کو) ان سے پہلے قوم نوح نے اور کنوئیں والوں نے اور قوم ثمود نے 
۱۳۔۔۔     اور قوم عاد اور فرعون نے اور لوط کے بھائیوں نے 
۱۴۔۔۔     اور ایکہ والوں نے اور تبع کی قوم نے بھی ان سب نے جھٹلایا ہمارے رسولوں کو آخرکار (ان پر) چسپاں ہو کر رہی میری وعید
۱۵۔۔۔     تو کیا ہم عاجز ہو گئے پہلی مرتبہ پیدا کرنے سے ؟ (کچھ بھی نہیں) بلکہ یہ لوگ شک (اور شبہے) میں پڑے ہیں نئی پیدائش کے بارے میں 
۱۶۔۔۔     اور بلاشبہ ہم ہی نے پیدا کیا ہے انسان کو اور ہم پوری طرح جانتے ہیں اس کے ان وسوسوں کو جو اس کے دل میں گزرتے ہیں اور ہم اس سے اس کی رگ جان سے بھی زیادہ قریب ہیں
۱۷۔۔۔     (اور ہمارے اس براہ راست علم کے علاوہ یہ حقیقت بھی دھیان میں رہے کہ) جب اخذ کر رہے ہوتے ہیں دو اخذ کرنے والے (ان میں سے) ایک داہنے بیٹھا ہوتا ہے اور ایک بائیں 
۱۸۔۔۔     وہ منہ سے کوئی بات بھی نکالنے نہیں پاتا مگر اس کے پاس ایک حاضر باش نگران موجود رہتا ہے 
۱۹۔۔۔     اور (یہ لو) آ پہنچی سختی موت کی حق کے ساتھ (تب کہا جائے گا اس غافل انسان سے کہ) یہ ہے وہ چیز جس سے تو بھاگتا تھا
۲۰۔۔۔     اور پھونک مار دی جائے گی صور میں (دوسری مرتبہ جس سے سب از سر نو زندہ ہو جائیں گے) یہ ہے وہ دن جس سے تمہیں ڈرایا جاتا تھا (دنیا میں)
۲۱۔۔۔     اور آگیا ہر شخص (میدان حشر میں اپنے کئے کرائے کا حساب دینے کو) اس حال میں کہ اس کے ساتھ ایک ہانکنے والا ہو گا اور ایک گواہ
۲۲۔۔۔     (کہا جائے گا کہ) تو تو اس سے بالکل غفلت میں تھا پس ہٹا دیا ہم نے تجھ سے تیرا پردہ سو آج تیری نگاہ بڑی تیز ہے 
۲۳۔۔۔     اس کا ساتھی (فرشتہ) کہے گا کہ یہ ہے وہ (روزنامچہ) جو میری سپردگی میں تھا (حاضر و) تیار
۲۴۔۔۔     (حکم ہو گا کہ) ڈال دو جہنم (کی اس دہکتی بھڑکتی آگ) میں ہر کٹے کافر کو جو عناد (اور دشمنی) رکھنے والا تھا (حق اور اہل حق سے)
۲۵۔۔۔     جو بھلائی سے روکنے والا حد سے بڑھنے والا اور شک میں ڈالنے والا تھا 
۲۶۔۔۔     جس نے اللہ کے ساتھ کسی اور (فرضی معبود) کو خدا بنا رکھا تھا سو ڈال دو اس کو ایسے نہایت سخت (اور انتہائی ہولناک) عذاب میں 
۲۷۔۔۔     اس کا دوسرا ساتھی (شیطان) کہے گا کہ اے ہمارے رب میں نے اس کو (کوئی جبرا) گمراہ نہیں کیا تھا بلکہ یہ خود ہی پڑا تھا پرلے درجے کی گمراہی میں 
۲۸۔۔۔     ارشاد ہو گا کہ جھگڑا مت کرو میرے حضور یقیناً میں نے تم کو پہلے ہی (صاف و صریح طور پر) خبردار کر دیا تھا اس انجام بد سے 
۲۹۔۔۔     میرے یہاں نہ بات بدلی جاتی ہے اور نہ ہی میں کوئی ظلم کرنے والا ہوں اپنے بندوں پر
۳۰۔۔۔     (لوگو! یاد کرو اس ہولناک دن کو کہ) جس دن ہم جہنم سے کہیں گے کہ کیا تو بھر گئی؟ تو وہ کہے گی کہ کیا کچھ اور بھی ہے ؟
۳۱۔۔۔     اور قریب کر دیا جائے گا (اس روز) جنت کو پرہیزگاروں کے (اور اس قدر کہ) وہ ان سے کچھ بھی دور نہ ہو گی
۳۲۔۔۔     (اور ان سے کہا جائے گا ان کے سرور کو دو بالا کرنے کے لئے کہ) یہ ہے وہ چیز جس کا تم لوگوں سے وعدہ کیا جاتا تھا ہر اس شخص کے لئے جو بہت رجوع رہنے والا اور بڑا پابندی کرنے والا تھا
۳۳۔۔۔     جو ڈرتا رہتا تھا (خدائے) رحمان سے بن دیکھے اور وہ حاضر ہوا (اپنے رب کے حضور) دل گرویدہ کے ساتھ
۳۴۔۔۔     (سو ایسوں کو ارشاد ہو گا کہ) داخل ہو جاؤ تم اس (جنت) میں سلامتی کے ساتھ یہ ہے ہمیشہ رہنے (اور حیاتِ ابدی سے سرفراز ہونے) کا دن
۳۵۔۔۔     ان کے لئے وہاں وہ سب کچھ ہو گا جو وہ چاہیں گے اور ہمارے پاس (ان کے لئے) اس سے بھی زیادہ بہت کچھ موجود ہو گا
۳۶۔۔۔     اور کتنی ہی قوموں کو ہم ہلاک کر چکے ہیں ان سے پہلے (ان کے کئے کرائے کی پاداش میں) جو ان (موجودہ کفار) سے کہیں بڑھ کر سخت تھیں (اپنی طاقت و قوت کے اعتبار سے) سو انہوں نے چھان مارا تھا (شہروں) اور ملکوں کو تو کیا (ہماری پکڑ کے وقت) وہ پا سکے کوئی جائے پناہ؟
۳۷۔۔۔     بے شک اس میں بڑا بھاری درس عبرت اور (سامان فکر و بصیرت) ہے ہر اس شخص کے لئے جو دل رکھتا ہو یا وہ توجہ کرے (درسِ عبرت کی طرف) دل لگا کر
۳۸۔۔۔     اور بلاشبہ ہم ہی نے پیدا کیا آسمانوں اور زمین کو اور ان دونوں کے درمیان کی اس ساری کائنات کو چھ دنوں (کی مدت) میں اور ہمیں چھوا تک نہیں کسی قسم کی تکان نے 
۳۹۔۔۔     سو آپ صبر ہی سے کام لیتے رہیں (اے پیغمبر !) ان تمام باتوں پر جو یہ لوگ بناتے ہیں (حق اور اہل حق کے خلاف) اور تسبیح کرتے رہو اپنے رب کی حمد (و ثنا) کے ساتھ سورج کے طلوع ہونے سے پہلے بھی اور اس کے چھپنے سے پہلے بھی
۴۰۔۔۔     اور رات کے کچھ حصے میں بھی اس کی تسبیح کیا کرو اور (اس کے حضور) سجدہ ریزیوں کے بعد بھی
۴۱۔۔۔     اور کان لگا کر سنو (حال اس دن کا) جس دن کہ پکارے گا پکارنے والا ایسی جگہ سے جو (ہر شخص کے) بالکل قریب ہی ہو گی
۴۲۔۔۔     جس دن کہ سب لوگ سنیں گے (آواز آہ حشر کی) اس ہولناک آواز کو یہ دن ہو گا (مردوں کے) نکلنے کا (ان کی قبروں سے)
۴۳۔۔۔     بلاشبہ زندگی بھی ہم ہی بخشتے ہیں اور موت بھی ہم ہی دیتے ہیں اور آخرکار ہماری ہی طرف لوٹنا ہے (سب کو)
۴۴۔۔۔     جس دن کہ پھٹ پڑے گی زمین ان (مردوں) سے (اور یہ نکلتے ہی) دوڑے جا رہے ہوں گے (میدان حشر کی طرف) یہ جمع کرنا ہمارے لئے بہت آسان ہے 
۴۵۔۔۔     ہم خوب جانتے ہیں ان تمام باتوں کو جو یہ لوگ بنا رہے ہیں (حق اور اہل حق کے خلاف) اور آپ صلی اللہ علیہ و سلم ان پر کوئی جبر کرنے والے نہیں ہیں پس آپ نصیحت (و یاددہانی) کرتے رہیں اس قرآن کے ذریعے ہر اس شخص کو جو ڈرتا ہو میری وعید (اور پکڑ) سے


تفسیر

۱۔۔  مجید ماخوذ ہے مَجْد سے، جس کے معنی عظمت، بزرگی بڑائی، اور برتری، کے ہیں، پس مجید کے معنی ہوئے بڑا ہی عظیم الشان نہایت ہی بزرگ اور برتر اور یہ اللہ تعالیٰ کی بھی صفت ہے، اور قرآن مجید کی بھی، اور یہ ایک واضح حقیقت ہے، کیونکہ ہر کلام اپنے متکلم کی صفات کا مظہر اور آئینہ دار ہوتا ہے، کہ جس طرح خداوند قدوس مجید اور نہایت ہی بزرگ، اور بالاتر اور عظیم الشان اور بے مثال ہستی ہے اسی طرح اس کا نازل فرمودہ یہ کلام مجید بھی نہایت ہی عظیم الشان اور بے مثال کلام ہے، اور اس کی یہ عظمت و برتری اس کی ایک ایک آیت کریمہ سے نمایاں اور واضح ہے، اور ایسی اور اس حد تک کہ ممکن نہیں کہ کوئی صاحب ذوق اس کو پڑھے یا سنے اور وہ اس کی اس عظمت شان سے متاثر نہ ہو، سو اگر کوئی اس کی عظمت شان اور جلالت قدر سے متاثر نہیں ہوتا، تو پھر یا تو وہ عقل و فکر کی صلاحیتوں سے بالکل کورا ہے یا اس کا دل بالکل سیاہ ہو گیا ہے والعیاذُ باللہ، اور یہ تو ایسا کلام ہے کہ اگر اس کو پہاڑوں پر بھی اتار دیا جاتا، تو وہ بھی اللہ کے خوف اور اس کی خشیت سے پارہ پارہ ہو جاتے۔ جیسا کہ سورہ حشر کے آخر میں اس کی تصریح فرمائی گئی ہے وَالْقُرْاٰنِ الْمَجِیْدِ کا جواب قسم یہاں پر محذوف ہے جو اِنَّہ لَحَقٌّ وغیرہ جیسے کسی مناسب و موزوں جملے سے مقدر و محذوف مانا جا سکتا ہے یعنی یہ قرآن مجید اور جو کچھ اس میں بتایا گیا ہے وہ سب قطعی طور پر حق اور صدق ہے، جس کا ثبوت اور اس کی دلیل و شاہد یہ کتاب حکیم قرآن مجید خود ہے، پس غلط کہتے اور جھوٹ اور ظلم کا ارتکاب کرتے ہیں، وہ لوگ جو اس کو سحر، یا شعر، یا کہانت، وغیرہ کہتے ہیں، ایسی باتیں خود ایسے لوگوں کی کوڑا مغزی، مت ماری، اور ان کی سیاہ بختی کا ثبوت ہیں، والعیاذُ باللہ، جل وعلا،
۸۔۔	اس آیت کریمہ میں دو لفظ استعمال فرمائے گئے ہیں۔ ایک تَبْصِرَہ اور دوسرا ذِکْریٰ۔ سو یہ دونوں ہی لفظ بڑے اہم ہیں، تبصرہ سے مراد ہے سامان بصیرت سے نوازنا۔ یعنی ظاہر کو دیکھنے والی ان آنکھوں کے اندر وہ نور بصیرت پیدا کر دینا جس کے نتیجے میں یہ ظاہر سے گزر کر اس اصل حقیقت تک پہنچ سکیں، جو ان ظواہر و مظاہر کے پیچھے کار فرما ہے، اور ذِکْریٰ یا تذکرہ سے مراد ہے ان پردوں کو ہٹا دینا جو غفلت و لاپرواہی کا باعث بنتے ہیں، سو اللہ تعالیٰ نے آسمان و زمین اور ان کے درمیان کی اس حکمتوں بھری کائنات کو طرح طرح کے ایسے عجائب اور کرشموں سے بھر دیا ہے، جو آنکھوں کو نور بصیرت سے نوازنے اور دلوں کو غفلت و لاپرواہی کے پردوں سے نکال کر ان میں تذکیر و یاد دہانی پیدا کر دینے کے لئے کافی و وافی ہیں، لیکن یہ کرشمے کارگر انہی لوگوں پر ہو سکتے ہیں جن کے اندر اثر پذیری کی حس موجود ہو۔ اور وہ اپنے اندر انابت و رجوع الی اللہ کی صفت و شان رکھتے ہوں، رہ گئے وہ لوگ جو اپنی محسوس پرستی کی بناء پر اپنی اس حس لطیف اور صفت خاص کو برباد کر چکے ہوں ان کے لئے اس سب کے اندر نہ کوئی درس ہے، اور نہ کوئی سامان عبرت و بصیرت، بلکہ ان کے لئے یہ ساری کائنات ایک عالم ظلمات ہے اور ان کی زندگیوں کا حاصل اور مقصد بطن و فرج کی خواہشات کی تحصیل و تکمیل ہے اور بس، اور ان کی زندگی حیوانات کی زندگی بلکہ اس سے بھی کہیں بڑھ کر بدتر ہے۔ اور یہی ہے سب سے بڑا خسارہ والعیاذُ باللہ العظیم، اللہ تعالیٰ ہمیشہ ہر حال میں، اور ہر اعتبار سے اپنی رضا و خوشنودی کی راہوں پر ہی چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین،
۱۶۔۔  سو اس آیت کریمہ سے اللہ تعالیٰ کے کمال علم اور بندوں سے اس کے غایت قرب کو واضح فرما دیا گیا، چنانچہ ارشاد فرمایا گیا کہ ہم ہی نے انسان کو پیدا کیا ہے۔ اور ہم اس کے ان وسوسوں سے بھی واقف و آگاہ ہیں جو اس کے دل میں گزرتے ہیں، اور ہم اس کی رگ جان سے کہیں زیادہ قریب ہیں، اور یہ ایک طبعی امر اور بدیہی بات ہے کیونکہ وہ جب خالق ہے اور اس نے انسان کے ایک ایک جوڑ بند کو درست کیا ہے، تو لازم ہے کہ وہ اس کے تمام اجزاء اور سب پرزوں کے در و بست اور ان کے عمل سے پوری طرح واقف و آگاہ ہو۔ اسی حقیقت کو دوسرے مقام پر اس طرح بیان فرمایا گیا ہے۔ الَاَ یَعْلَمُ مَنْ خَلَقَ وَ ہُوَ اللَّطِیْفُ الْخَبِیْر (الملک۔۱۴) یعنی کیا وہی نہیں جانے گا جس نے پیدا کیا ہے جبکہ وہ بڑا ہی باریک بیں، اور پوری طرح باخبر ہے، اور استفہام اس میں ظاہر ہے کہ تقریری ہے، یعنی ہاں وہ اس کے ایک ایک کل پرزے سے اور اس کے عمل سے پوری طرح باخبر ہے، اور جب وہ انسان کے دل میں گزرنے والے وسوسوں تک سے واقف و آگاہ ہے اور پوری طرح واقف و آگاہ ہے تو پھر یہ کس طرح ممکن ہو سکتا ہے کہ انسان کے اعمال میں سے کوئی عمل اس سے مخفی اور پوشیدہ رہ جائے؟ سبحانہ و تعالیٰ، اور وَرِیْد رگ جان کو کہا جاتا ہے، اور یہ عربی زبان کا محاورہ ہے جو غایت قرب کے اظہار و بیان کے لئے استعمال کیا جاتا ہے سو اس سے واضح فرما دیا گیا کہ کوئی شخص اس طرح کی کسی غلط فہمی میں مبتلا نہ رہے، کہ جس طرح ہم اللہ کو نہیں دیکھ رہے اسی طرح وہ بھی ہم سے کہیں دُور ہو گا، سو ایسے نہیں، اور ہرگز نہیں، بلکہ وہ ہم سے ہماری رگ جان یعنی شہ رگ سے بھی زیادہ قریب ہے اس لئے اس کا علم اور اس کی قدرت بندے کے ہر پہلو کو احاطہ کئے ہوئے ہے، سبحانہ و تعالیٰ، پس انسان کے ظاہر اور اس کے باطن کی کوئی بھی حالت اور کیفیت اس سے کسی بھی طرح مخفی و مستور نہیں ہو سکتی، سو اس سے اہل بدعت کے اس مشرکانہ فلسفے کی جڑ نکل جاتی ہے جس کی بناء پر یہ لوگ اس وحدہٗ لاشریک کو دنیاوی بادشاہوں اور حکمرانوں پر قیاس کر کے اس تک رسائی کے لئے طرح طرح کے من گھڑت وسیلے اور واسطے اختیار کرتے ہیں، بھلا جو ذات اقدس و اعلیٰ اپنے بندوں سے ان کی شہ رگ سے بھی زیادہ قریب ہو، اور جس سے انسان کے ظاہر و باطن کی کوئی بھی حالت و کیفیت مخفی نہ ہو۔ اس کو دنیاوی بادشاہوں اور حکمرانوں پر قیاس کرنا کس طرح اور کیونکر درست ہو سکتا ہے؟ اور اس کے حضور حاضری کے لئے اس طرح کے من گھڑت اور خود ساختہ وسیلوں اور واسطوں کی آخر ضرورت اور تک ہی کیا ہو سکتی ہے؟ سو اس کے حضور حاضری اور رسائی کا طریقہ اس پر ایمان و اطاعت اور اس کے رسول کی اطاعت و اتباع ہے، اور بس، باقی سب باتیں من گھڑت اور بے بنیاد ہیں، والعیاذُ باللہ العظیم، اور دین حنیف نے اس کے حضور حاضری اور عرض و گزارش کے لئے بلاواسطہ حاضری اور دعاء و درخواست ہی کی تعلیم دی ہے، اس لئے ہر مسلمان اپنی ہر نماز اور اس کی ہر رکعت میں اس کے حضور براہ راست عرض کرتا ہے اِیَّاکَ نَعَبُدُ وَاِیَّاکَ نَسْتَعِیْنُ یعنی مالک! ہم تیری ہی بندگی کرتے اور تجھ ہی سے مدد مانگتے ہیں، اور قرآن و سنت میں جو بے شمار دعائیں تلقین فرمائی گئی ہیں، ان سب میں رَبَّنَا (اے ہمارے رب!) اور رَبِّیْ (اے میرے رب!) ہی کی تعلیم و تلقین فرمائی گئی ہے۔
۳۰۔۔  سو اس سے دوزخ کی وسعت کا اندازہ کیا جا سکتا ہے، کہ اتنی لاتعداد مخلوق کے اس کے اندر بھر دیئے جانے کے بعد بھی جب اس سے کہا جائے گا۔ ہَلِ امْتَلَأتِ؟ (کیا تو بھر گئی؟) تو اس کے جواب میں وہ کہے گی ہَلْ مِنْ مَّزِیْدٍ؟ (کیا کچھ اور بھی ہے؟) روایات کے مطابق اس کے بعد حضرت حق جَلَّ مَجْدُہٗ اس میں اپنا قدم رکھیں گے، تو وہ چیخ اٹھے گی، اور کہے گی، قَطْ قطْ وَعِزَّتِکَ وکرمک، یعنی بس بس، تیری عزت اور کرم کی قسم، اور یہ حدیث بخاری ومسلم وغیرہ کی روایت سے ہے۔ اور حق تعالیٰ شانہ کے قدم اور اس کے دوزخ میں رکھنے کی کیفیت وغیرہ عالم غیب کے ان متشابہات میں سے ہیں، جن کی حقیقت کو جاننا ہمارے لئے ممکن نہیں، بس ہم ان پر ویسے ہی ایمان رکھیں گے جیسا کہ یہ نصوص میں وارد ہوئے ہیں اور بس، رہ گئی بات دوزخ سے اس سوال و جواب کی حقیقت کی۔ تو یہ مجاز پر بھی محمول ہو سکتا ہے۔ جس سے صورت حال کی تصویر پیش فرمائی گئی ہے، جیسا کہ عربی کی اس کہاوت میں کہا گیا ہے قال الجدار للمسمار لم تشقنی؟ قال سل من یَّدُقْنِیْ۔ یعنی دیوار نے کیل سے کہا کہ تو مجھے کیوں شق کرتی ہے؟ تو کیل نے کہا اس سے پوچھ جو مجھے ٹھوک رہا ہے، لیکن دوسرا احتمال اس میں یہ بھی ہے کہ یہ کلام مجاز پر نہیں بلکہ حقیقت پر مبنی ہو۔ کیونکہ اللہ تعالیٰ قادر مطلق ہے وہ جو چاہے کرے، اور جب اور جیسا چاہے کرے، صامت اور بے زبان چیزوں کو قوت گویائی عطاء کر دینا اس کے لئے کچھ بھی مشکل نہیں، جیسا کہ قرآن حکیم نے دوسرے مقام پر اس کی تصریح فرمائی ہے، کہ قیامت کے روز جب مجرموں کے اعضاء و جوارح ان کے خلاف گواہی دیں گے تو وہ حیرت اور دہشت کے مارے ان سے کہیں گے لِمَ شَہِدْ تُمَّ عَلَیْنَا؟ یعنی تم نے ہمارے خلاف گواہی کیوں دی؟ تو وہ اس کے جواب میں کہیں گے اَنْطَقَنَا اللّٰہُ الَّذِیْ اَنْطَقَ کُلَّ شَیْءٍ (حٰم السجدۃ۔۲۱) یعنی ہمیں اسی اللہ نے گویائی بخشی ہے جس نے ہر چیز کو گویا کیا۔ اور جیسا کہ صحیح مسلم وغیرہ میں مروی ہے کہ آخری زمانے میں مسلمان یہودیوں سے لڑیں گے یہاں تک کہ جو یہودی کسی درخت یا پتھر کے پیچھے چھپے گا، تو وہ درخت اور پتھر پکار کر مسلمان سے کہے گا، یا عَبْدَ اللّٰہ ہٰذَا یَہُوْدِیٌ وَرائی تعال فَاقَتُلْہ،۔ یعنی اے اللہ کے بندے یہ ایک یہودی میرے پیچھے چھپا ہوا ہے آکر اس کو قتل کر۔ سو دوزخ کے اس کلام میں یہ دونوں احتمال موجود ہیں، اور معنی و مطلب دونوں ہی صورتوں میں صحیح بنتا ہے، و الحمدللہ عزوجل، اس سوال و جواب سے اللہ تعالیٰ کی شان بے نیازی، اور اس کے شدت غضب کی تصویر بھی سامنے آ جاتی ہے، والعیاذ بہ جل وعلا و تبارک و تعالی، سو وہ پوری بے نیازی سے سب محرموں کو جہنم میں پھینکوا دے گا، سبحانہ و تعالیٰ، اور پھر جہنم سے پوچھے گا کہ کیا تیرا پیٹ اچھی طرح بھر گیا؟ پس کوئی اس غلط فہمی میں نہ رہے کہ اتنی بے شمار مخلوق کو جہنم میں پھینکنے کے بعد اللہ تعالیٰ کو کچھ افسوس ہو گا کہ اپنی پیدا کردہ اتنی مخلوق کو جہنم کی آگ میں جھونک دیا، سو ایسی کوئی بات نہیں ہو گی، بلکہ اس کا غیظ و غضب پورے جوش پر ہو گا، والعیاذ باللہ جل وعلا، اور یہی تقاضا ہو گا اس کے عدل و قسط کا، سبحانہ و تعالیٰ، اللہ تعالیٰ ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین،
۳۷۔۔  یعنی تاریخ کے ان واقعات کے اندر بڑا سامان عبرت و بصیرت موجود ہے، لیکن اس سے مستفید و فیضیاب وہی لوگ ہو سکتے ہیں جن میں عبرت حاصل کرنے والے دل موجود ہوں۔ یا کم از کم ان کے اندر بات کو توجہ سے سننے والے کان موجود ہوں اللہ تعالیٰ نے دل کو احساس کرنے، عبرت حاصل کرنے اور سوچنے سمجھنے کے لئے بنایا ہے، جب تک آدمی کا دل یہ کام کرتا رہتا ہے، اس وقت اس کا دل زندہ رہتا ہے۔ اور جب تک دل زندہ ہے اس وقت تک انسان بھی زندہ ہے، اس لئے کہ آدمی کی زندگی اور اس کی اصل اور حقیقی زندگی اس کے دل ہی سے ہے۔ اور دل اگر اپنی یہ خصوصیات کھو کر مر جائے، تو پھر آدمی بھی مر جاتا ہے۔ اگرچہ اس کی رگوں کے اندر کتنا ہی خون کیوں نہ دوڑتا ہو، اور اگر کسی کا دل پوری طرح بیدار نہ ہو تو پھر کم سے کم درجہ یہ ہے کہ اگر کوئی معقول بات اس کو سنائی جائے تو وہ اس کی توجہ سے سنے۔ کیونکہ یہ توجہ بھی انسان کے لئے بڑی خیر و برکت کا باعث بن جاتی ہے، کہ اس سے بھی بسا اوقات دل کی غفلت دور ہو جاتی ہے اور اس کی عبرت پذیری کی صلاحیت زندہ ہو جاتی ہے لیکن جس بدبخت کا نہ دل بیدار ہو، اور نہ ہی وہ کسی معقول بات کو سننے کے لئے اپنے کان کھولنے کو تیار ہو تو پھر اس کے اندر کوئی معقول بات آخر کس طرح راہ پا سکتی ہے؟ سو اس سے ایک مرتبہ پھر یہ حقیقت واضح ہو جاتی ہے جس کا ذکر ہم کئی جگہ کر چکے ہیں کہ انسان کی صحت و فساد اور اس کے بناؤ بگاڑ کا اصل تعلق اس کے اپنے قلب و باطن سے ہے۔ اور اصل کا مدار و انحصار اس کی اپنی نیت و ارادہ اور اس کی خواہش و چاہت پر ہے، وباللہ التوفیق لما یحب و یرید، وعلی ما یحب و یرید، بکل حالٍ من الاحوال، وفی کل موطنٍ من الموطن فی الحیاۃ
۴۰۔۔  ان دونوں آیتوں میں پیغمبر کو دشمنوں کی غوغہ آرائیوں اور ان کی ایذاء رسانیوں پر صبر و برداشت کی تعلیم و تلقین بھی فرمائی گئی، اور ان کے حصول کی تدبیر بھی ارشاد فرما دی گئی، سو ارشاد فرمایا گیا کہ آپ ان لوگوں کی ان باتوں پر صبر ہی سے کام لیں، اور اس کی تدبیر کی تعلیم و تلقین کے طور پر ارشاد فرمایا گیا، کہ آپ اپنے رب کی حمد کے ساتھ اس کی تسبیح کریں، کیونکہ دشمنوں کے مقابلے میں ایسے صبر کا حصول رب کی حمد و ثنا اور اس کی تسبیح و تقدیس ہی سے حاصل کیا جا سکتا ہے، جیسا کہ دوسرے مقام پر ارشاد فرمایا گیا وَمَا صَبْرُکَ اِلاَّ بِاللّٰہِ، یعنی آپ صبر نہیں کر سکتے مگر اللہ تعالیٰ ہی کی مدد سے، اس کی مدد کے حصول کا ذریعہ اس کی حمد کے ساتھ اس کی تسبیح ہے، تسبیح میں اللہ تعالیٰ کی تنزیہہ کا پہلو غالب ہے یعنی اللہ تعالیٰ کو ہر ایسی چیز سے پاک اور منزہ قرار دینا، جو اس کی شان اعلیٰ و اقدس کے منافی ہو، جبکہ حمد کے اندر اثبات کا پہلو غالب ہے، یعنی یہ کہ اللہ تعالیٰ کو ہر اس خوبی سے موصوف و متصف قرار دینا جو اس کی شایان شان ہو، کہ ہر خوبی کا منبع و مصدر وہی وحدہٗ لاشریک ہے، اور تسبیح و  تحمید کی سب سے عمدہ صورت ہے نماز جو ان تمام خوبیوں کی جامع ہے، اس لئے ان اوقات کے ذکر سے پانچ وقت کی نمازوں کے خاص اوقات کی طرف اشارہ فرما دیا گیا، کہ دشمنوں کی باتوں کے مقابلے میں ایسے صبر و برداشت اور استقامت کا حصول نماز ہی کے ذریعے ممکن ہے، پس اس کا بطور خاص اہتمام و التزام کیا جائے، وباللّٰہ التوفیق لمایُحِبُّ و یرید، وعلیٰ مایُحِبُّ و یرید، بِکُلِّ حالٍ مِّنَ الْاَحوال، وفی کُلِّ مَوْطِنٍ مِّنَ المواطنِ فی الحیاۃ۔
 سو اس سے سورہ کریمہ کے خاتمے پر اس اہم اور بنیادی حقیقت کو واضح فرما دیا گیا کہ آپ کوئی جَبَّار نہیں ہیں کہ لوگوں سے حق بات کو منوا کر چھوڑیں، اور ان کو راہ حق پر ڈال کر رہیں کہ یہ بات نہ آپ کے بس میں ہے، اور نہ ہی یہ آپ کی ذمہ داری ہے۔ بلکہ آپ کا کام تو صرف تذکیر و یاد دہانی ہے، پس آپ اس قرآن کے ذریعے تذکیر و یاد دہانی کراتے رہیں ہر اس شخص کو جو میری وعید اور پکڑ سے ڈرتا ہو۔ کہ اس تذکیر و یاد دہانی سے مستفید و فیضیاب ایسے ہی لوگ ہو سکتے ہیں جو اپنے اندر خوف خدا کی دولت رکھتے ہوں رہ گئے وہ ہٹ دھرم جو عذاب دیکھ کر ہی ماننا چاہتے ہوں تو ان کو ان کے انجام کے حوالے کر دیں۔ کہ ہٹ دھرموں کے لئے آخری علاج یہی ہو سکتا ہے والعیاذُ باللہ العظیم، وبہذا قد تَمَّ التفسیر المختصر لسورۃ ق بتوفیق اللہ تعالیٰ وعنایۂ




(سورۃ الذاریات ۔ سورہ نمبر ۵۱ ۔ تعداد آیات ۶۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے ان ہواؤں کی جو بکھیرتی ہیں اڑا کر 
۲۔۔۔     پھر ان بادلوں کو جو اٹھاتے ہیں ایک (بھاری بھر کم) بوجھ کو
۳۔۔۔     پھر ان کشتیوں کی جو چلتی ہیں نرمی سے 
۴۔۔۔     پھر ان فرشتوں کی جو تقسیم کرتے ہیں حکم کے مطابق
۵۔۔۔     بلاشبہ جس چیز کا تم سے وعدہ کیا جا رہا ہے (اے لوگو) وہ قطعی طور پر سچی ہے 
۶۔۔۔     اور بلاشبہ جزا و سزا (اور عدل و انصاف کے عمل) نے بہر حال ہو کر رہنا ہے 
۷۔۔۔     قسم ہے راستوں والے آسمان کی 
۸۔۔۔     بے شک تم لوگ پڑے ہو ایک سخت ہی اختلاف والی بات میں 
۹۔۔۔     اس سے وہی پھیرا جاتا ہے جو (ازل سے ہی) پھیر دیا گیا
۱۰۔۔۔     ہلاک ہو گئے وہ اٹکل پچو باتیں بنانے والے 
۱۱۔۔۔     جو نشے میں پڑے بھولے ہوئے ہیں 
۱۲۔۔۔     جو (استہزاء کے طور پر) کہتے ہیں کہ کب ہو گا جی بدلے کا وہ دن؟
۱۳۔۔۔     (سو وہ اس دن ہو گا کہ) جس دن ان کو جلایا جائے گا اس (انتہائی ہولناک) آگ میں 
۱۴۔۔۔     (اور ان سے کہا جائے گا کہ) لو اب چکھو تم مزہ اپنے فتنے کا یہی ہے وہ چیز جس کی تم لوگ جلدی مچایا کرتے تھے 
۱۵۔۔۔     (اس کے برعکس) پرہیزگار لوگ (عیش کر رہے) ہوں گے عظیم الشان جنتوں اور طرح طرح کے چشموں میں 
۱۶۔۔۔     (وہ بڑھ بڑھ کر) لے رہے ہوں گے ان نعمتوں کو جو انکو بخشی ہوں گی ان کے رب نے کیونکہ وہ اس دن سے پہلے (دنیا میں) نیکوکار تھے 
۱۷۔۔۔     وہ راتوں کو بھی کم ہی سویا کرتے تھے اور 
۱۸۔۔۔     (اس سب عبادت گزاری کے باوجود) وہ رات کے پچھلے پہروں میں (اپنے رب سے) معافی مانگا کرتے تھے 
۱۹۔۔۔     اور ان کے مالوں میں حق ہوتا تھا مانگنے والے کا بھی اور نہ مانگنے والے محتاج کا بھی 
۲۰۔۔۔     اور یقین لانے والوں کے لئے بڑی نشانیاں ہیں اس زمین میں بھی 
۲۱۔۔۔     اور خود تمہاری اپنی جانوں میں بھی (اے لوگو) تو کیا تمہیں دکھلائی نہیں دیتا؟
۲۲۔۔۔     اور آسمان (یعنی عالم بالا) ہی میں تمہاری روزی بھی ہے اور وہ سب کچھ بھی جس کا تم لوگوں سے وعدہ کیا جاتا ہے 
۲۳۔۔۔     پس قسم ہے آسمان اور زمین کے رب کی یہ قطعی طور پر حق ہے (ایسے ہی) جیسے تم لوگ آپس میں باتیں کرتے ہو
۲۴۔۔۔     کیا آپ کو ابراہیم کے ان معزز مہمانوں کی خبر پہنچی ہے ؟
۲۵۔۔۔     جب کہ وہ آپ کے پاس آئے پھر انہوں نے آپ کو سلام کیا ابراہیم نے بھی سلام کا جواب دیا (اور کہا کہ) کچھ اوپرے سے لوگ ہی
۲۶۔۔۔     پھر آپ چپکے سے اپنے گھر والوں کے پاس گئے اور کچھ زیادہ دیر نہیں ہوئی تھی کہ آپ ایک موٹا تازہ (بھنا ہوا) پورا بچھڑا لے آئے 
۲۷۔۔۔     اور اسے ان کے سامنے رکھ کر کہا کیا آپ حضرات کھاتے نہیں ہیں ؟
۲۸۔۔۔     پھر (بھی ان کے نہ کھانے پر) آپ نے اپنے دل میں ایک خوف سا محسوس کیا انہوں نے کہا ڈرو نہیں اور (مزید یہ کہ) انہوں نے آپ کو خوشخبری بھی دی ایک بڑے (ہونہار اور) عالم فرزند کی
۲۹۔۔۔     اس پر آپ کی اہلیہ بولتی پکارتی نکل آئیں چنانچہ انہوں نے اپنے ماتھے پر ہاتھ مارا اور کہا میں تو ایک بڑھیا ہوں بانجھ
۳۰۔۔۔     انہوں نے کہا یونہی فرمایا ہے آپ کے رب نے بلاشبہ وہی حکمت والا سب کچھ جانتا
۳۱۔۔۔     تب ابراہیم نے ان سے پوچھا کہ اچھا تو آپ حضرات کی اصل مہم کیا ہے اے فرستادو؟
۳۲۔۔۔     تو انہوں نے بتایا کہ ہم کو تو دراصل بھیجا گیا ہے ایک ایسی قوم کی طرف جو کہ سخت مجرم ہے 
۳۳۔۔۔     تاکہ ہم برسا دیں ان پر پکی ہوئی مٹی کے ایسے پتھر 
۳۴۔۔۔     جن پر نشان لگے ہوئے ہوں گے آپ کے رب کے یہاں سے حد سے بڑھنے والوں کے لئے 
۳۵۔۔۔     پھر نکال دیا ہم نے اس بستی سے جو بھی کوئی ایماندار وہاں موجود تھا
۳۶۔۔۔     مگر ہم نے اس میں ایک کے سوا مسلمانوں کا کوئی گھر پایا ہی نہیں
۳۷۔۔۔     اور چھوڑ دی ہم نے اس (واقعے) میں ایک بھاری نشانی ان لوگوں کے لئے جو ڈرتے ہیں دردناک عذاب سے 
۳۸۔۔۔     اور موسیٰ (کے قصے) میں بھی جب کہ ہم نے ان کو بھیجا (رسول بنا کر) فرعون کی طرف ایک کھلی سند (اور دلیل) کے ساتھ
۳۹۔۔۔     مگر اس نے سرتابی ہی کی اپنے ارکان سلطنت کے ساتھ اور اس نے (پوری رعونت کے ساتھ) کہا کہ یہ شخص یا تو کوئی جادوگر ہے یا دیوانہ
۴۰۔۔۔     آخرکار ہم نے پکڑا اس کو بھی اور اس کے لشکروں کو بھی پھر ان سب کو ہم نے (کچرے کی طرح) پھینک دیا سمندر میں اس حال میں کہ وہ ملامت زدہ تھا
۴۱۔۔۔     اور عاد (کے قصہ) میں بھی (ہم نے بڑی بھاری نشانی رکھ دی) جب کہ ہم نے ان پر وہ انتہائی سخت آندھی بھیجی وہ (ایسی ہولناک ہوا تھی کہ) جس چیز پر سے بھی وہ گزرتی اس کو بوسیدہ کر کے رکھ دیتی
۴۲۔۔۔     وہ (ایسی ہولناک ہوا تھی کہ) جس چیز پر سے بھی وہ گزرتی اس کو بوسیدہ کر کے رکھ دیتی
۴۳۔۔۔     اور ثمود میں بھی جب کہ ان سے کہہ دیا گیا تھا کہ تم لوگ مزے کر لو ایک خاص وقت تک 
۴۴۔۔۔     مگر (اس تنبیہ و انذار کے باوجود) وہ لوگ سرتابی (و سرکشی) ہی کرتے چلے گئے اپنے رب کے حکم سے سو آخرکار آ پکڑا ان کو اس ہولناک کڑک نے جو (ان کے لئے مقدر ہو چکی تھی) ان کے دیکھتے ہی دیکھتے 
۴۵۔۔۔     سو اس کے بعد نہ تو ان میں کھڑے ہونے کی کوئی سکت تھی اور نہ ہی اپنے بچاؤ کی کوئی طاقت (و قوت)
۴۶۔۔۔     اور قوم نوح کو بھی (ہم نے ہلاک کیا) اس سے پہلے بے شک وہ بھی بڑے بدکار لوگ تھے 
۴۷۔۔۔     اور آسمان (کے اس عظیم الشان گنبد) کو بھی ہم ہی نے بنایا (اپنی قوت و) زور سے اور بے شک ہم بڑی ہی قدرت والے ہیں 
۴۸۔۔۔     اور زمین (کے اس عظیم الشان کرے) کو بھی ہم ہی نے بچھایا سو ہم کیا ہی خوب بچھانے والے ہیں
۴۹۔۔۔     اور ہر چیز کے ہم نے جوڑے بنائے تاکہ تم لوگ (اس سے) سبق لو
۵۰۔۔۔     پس تم سب دوڑو اللہ کی طرف (اے لوگو!) بے شک میں تم سب کے لئے اس کی طرف سے صاف صاف خبردار کرنے والا ہوں 
۵۱۔۔۔     اور مت بناؤ تم اللہ کے ساتھ کوئی دوسرا معبود بلاشبہ میں تمہارے لئے اس کی طرف سے صاف صاف خبردار کرنے والا ہوں 
۵۲۔۔۔     اسی طرح ان سے پہلوں کے پاس بھی جب بھی کوئی رسول آیا تو انہوں نے بھی یہی کہا کہ یہ ایک جادوگر ہے یا دیوانہ 
۵۳۔۔۔     کیا ان لوگوں نے آپس میں اس بات پر کوئی سمجھوتہ کر لیا تھا؟ (نہیں) بلکہ یہ سب ہی سرکش لوگ ہیں 
۵۴۔۔۔     پس آپ رخ پھیر لیں ان (کی ان بے ہودگیوں اور سرکشیوں) سے اس میں آپ پر کوئی الزام نہیں 
۵۵۔۔۔     اور (یوں عام) نصیحت کرتے رہو کہ بے شک نصیحت بہر حال فائدہ دیتی ہے ایمان والوں کو
۵۶۔۔۔     اور میں نے جنوں اور انسانوں کو اس کے سوا اور کسی کام کے لئے پیدا نہیں کیا کہ وہ میری بندگی کریں 
۵۷۔۔۔     نہ تو میں ان سے کوئی روزی چاہتا ہوں اور نہ ہی میں یہ چاہتا ہوں کہ یہ مجھے کھلائیں 
۵۸۔۔۔     بلاشبہ اللہ ہی سب کو روزی دینے والا بڑی قوت والا انتہائی زور والا ہے 
۵۹۔۔۔     پس ان لوگوں کے لئے جو اڑے ہوئے ہیں اپنے ظلم (و باطل) پر یقیناً ایک حصہ ہے جیسا کہ انہی جیسے دوسرے لوگوں کو اپنا حصہ مل چکا ہے لہٰذا یہ لوگ مجھ سے جلدی نہ مچائیں 
۶۰۔۔۔     سو انجام کار بڑی (ہی خرابی اور) ہلاکت ہے ان لوگوں کے لئے جو اڑے ہوئے ہیں اپنے کفر (و باطل) پر ان کے اس دن سے جس سے ان کو ڈرایا (اور خبردار) کیا جا رہا ہے


تفسیر

۴۔۔  ان چار صفتوں کے موصوفوں کے بارے میں حضرات مفسرین کرام کے اقوال میں کچھ اختلافات پائے جاتے ہیں، لیکن وہ اختلاف اس طرح کے نہیں کہ ان کے معانی و مطالب میں کوئی بنیادی فرق واقع ہو۔ بلکہ اصل مطلب اور حقیقی مدعا بہر حال ایک ہی رہتا ہے، ہم نے جس قول و احتمال کو اختیار کیا ہے وہ بہت سے اصحاب علم و فضل کا اختیار ہے، حضرت تھانوی رحمۃ اللہ علیہ نے بھی اسی قول و احتمال کو اپنایا ہے۔ سو ہواؤں اور بادلوں وغیرہ کا یہ پُر حکمت نظام جہاں حضرت حق جَلَّ مَجْدُہٗ کی قدرت بے نہایت اور اس کی حکمت بے غایت کا ثبوت ہے، وہیں یہ اس بات کی بھی ایک واضح دلیل اور علامت ہے کہ نہ یہ کارخانہ قدرت عَبَثَ و بیکار ہو سکتا ہے اور نہ ہی اس کا مخدوم و مُطاع یہ انسان عبث و بیکار ہو سکتا ہے۔ بلکہ اس کا لازمی تقاضا ہے کہ انسان اس پُر حکمت نظام میں صحیح طور پر غور و فکر سے کام لیکر اپنے خالق و مالک کی معرفت سے سرفراز و سرشار ہو۔ اور اس کے نتیجے میں وہ دل و جان سے اس کے آگے جھک جائے، اور ہمیشہ جھکا جھکا ہی رہے، کہ یہ اس کے خالق و مالک کا اس پر حق بھی ہے اور اسی میں خود اس کا اپنا بھلا بھی ہے، دنیا کی اس عارضی اور فانی زندگی میں بھی۔ اور آخرت کے اس حقیقی اور ابدی جہاں میں بھی، جو اس کے بعد آنے والا ہے نیز اس پُر حکمت نظام کا تقاضا ہے کہ ایک ایسا یوم فصل و تمیز آئے، جس میں اللہ تعالیٰ کے فرمانبرداروں اور نا فرمانوں کے درمیان فرق و تمیز ہو۔ تاکہ اللہ تعالیٰ کے اطاعت گزاروں اور فرمانبرداروں کو ان کی اطاعت و فرمانبرداری کا صلہ و بدلہ ملے، اور سرکشوں و نا فرمانوں کو ان کی سرکشی وسرتابی کی سزا ملے۔ تاکہ اس طرح عدل و انصاف کے تقاضے پورے ہو سکیں، جو حکمتوں بھری اس کائنات کی تخلیق اور اس کے وجود کا طبعی نتیجہ اور بدیہی تقاضا ہے، ورنہ اس کا وجود عبث اور بیکار ہو کر رہ جائے گا، جو حضرت خالق حکیم کی حکمت اور اس کی پُر حکمت کائنات کی تخلیق و تکوین کے تقاضوں کے خلاف ہے، سو وہی یوم فصل و تمیز قیامت کا یوم عظیم ہے، جس نے اپنے وقت پر بہر حال قائم اور بپا ہو کر رہنا ہے، پس اس کے تقاضوں سے غفلت و لاپرواہی خساروں کا خسارہ ہے۔ والعیاذ باللہ العظیم، سو کائنات کی اس کھلی کتاب میں صحیح طور پر غور و فکر سے کام لینے میں حضرت خالق حکیم جَلَّ مَجْدُہٗ کی توحید و وحدانیت، رسالت اور معاد و آخرت کے تینوں بنیادی عقائد کے لئے عظیم الشان دلائل اور ثبوت موجود ہیں مگر انہی لوگوں کے لئے جو صحیح طور پر غور و فکر سے کام لیں، وباللہ التوفیق لمایُحِبُّ و یرید،
۲۳۔۔  سو آفاق و انفس کے دلائل کو سمیٹتے ہوئے اور ان کے تقاضوں کو واضح کرتے ہوئے آسمان اور زمین کے رب کی قسم کھا کر ارشاد فرمایا گیا کہ یہ بات یعنی جزاء وسزا کے وقوع سے متعلق یہ بات قطعی طور پر حق اور صدق ہے، جس میں کسی شک و شبہ کی کوئی گنجائش نہیں سو جس روز جزا وسزا کی تم لوگوں کو تذکیر و یاد دہانی کرائی جا رہی ہے، اور پیغمبر کی تکذیب کے جس نتیجہ انجام سے تم کو خبردار کیا جا رہا ہے، وہ ایسے ہی ایک ہونی شدنی چیز ہے جس طرح کہ تم لوگ بولتے ہو سو جس طرح تمہیں اپنے اس کلام کے بارے میں کوئی شک نہیں ہو سکتا جو تم اپنے مونہوں سے نکالتے ہو۔ اسی طرح جزاء وسزا کے اس معاملے میں بھی کسی شک و شبہے کی کوئی گنجائش نہیں ہو سکتی۔ اور جس طرح تمہیں اپنے مونہوں سے کوئی لفظ نکالنے کے سلسلے میں کوئی مشکل پیش نہیں آتی۔ اسی طرح حضرت حق جَلَّ مَجْدُہٗ کے لئے اس یوم جزا کو واقع کرنے میں کوئی مشکل پیش نہیں آئے گی، بلکہ محض اس کے ایک کلمہ کُنْ سے یہ سب کچھ واقع ہو کر رہے گا، کہ اس کی شان کُنْ فَیَکُوْنَ ہی کی شان ہے، جیسا کہ دوسرے مقام پر ارشاد فرمایا گیا اور کلمہ حصر وقصر کے ساتھ ارشاد فرمایا گیا اِنَّمَا قَوْلُنَا لِشَیْ ءٍ اِذَا اَرَدْنٰہُ اَنْ نَّقُوْلَ لَہٗ کُنْ فَیَکُوْنُ (النحل۔۴٠) یعنی ہم جب کوئی کام کرنا چاہتے ہیں تو اس کے لئے ہمیں صرف اتنا کہنا ہوتا ہے کہ ہو جا تو وہ ہو جاتا ہے اور اسی حقیقت کو ایک اور مقام پر اس طرح بیان فرمایا گیا ہے اِنَّمَآ اَمْرُہ اِذَا اَرَادَ شَیْئًا اَنْ یَّقُوْلَ لَہ کُنْ فَیَکُوْنُ(یٰس۔ ٨۲) یعنی وہ جب کوئی کام کرنا چاہتا ہے تو اس کے لئے بس اتنا کہتا ہے کہ ہو جا تو وہ ہو جاتا ہے، یہاں پر یہ امر بھی واضح رہے کہ آسمان اور زمین کے رب کی جو قسم کھائی گئی ہے تو اس میں ایک اور اہم حقیقت کی طرف بھی ایک لطیف اشارہ پایا جاتا ہے کہ جس طرح ہر مصنوع سے اس کے صانع کے مزاج کا اندازہ ہوتا ہے۔ اسی طرح آسمان و زمین کی اس کائنات اور اس کے اندر پائی جانے والی نشانیوں سے ان کے خالق کی صفات کا بھی اندازہ ہوتا ہے، سو اس سے ظاہر ہوتا ہے کہ وہ جزاء و سزا دینے والا ہے کیونکہ آسمان و زمین کی اس کائنات کے اندر پایا جانے والا عدل و قسط اور پُر حکمت توازن و بیلنس اپنی زبان حال سے اس چیز کا تقاضا کرتا ہے۔ کیونکہ جب یہ پوری کائنات اور اس کی ایک ایک چیز نہایت ہی با مقصد، اور عدل و قسط پر مبنی ہے، تو پھر یہ کس طرح ممکن ہو سکتا ہے کہ اس پوری کائنات کا وجود اور اس کے گل سر سبد، اور اس کے مخدوم و مطاع انسان، کا وجود عَبَثَ و بیکار ہو؟ سو ایسا نہ ہے اور نہ ہو سکتا ہے، کہ یہ حکمتوں بھری اس کائنات کے وجود اور حضرت خالق حکیم کی حکمت بے پایاں کے تقاضوں کے منافی ہے، سبحانہ و تعالیٰ، پس اس کا لازمی تقاضا ہے کہ ایک ایسا یوم حساب واقع ہو جس میں عدل و قسط کے تقاضے پورے ہوں، اور عملی طور پر اور بدرجہ تمام و کمال پورے ہوں، سو فصل و تمیز اور جزاء و سزا کا وہی دن یوم قیامت ہے، جس کا وقوع اس کائنات کے وجود کا طبعی تقاضا اور منطقی انجام ہے۔ سو اس یوم عظیم نے اپنے وقت پر بہر حال واقع ہو کر رہنا ہے، تاکہ ہر کسی کو اس کے زندگی بھر کے کئے کرائے کا پورا پورا صلہ اور بدلہ ملے، تاکہ اسطرح اللہ کے نیکوکار اور فرمانبردار لوگ جنت کی اَبَدی اور سدا بہار نعمتوں سے سرفراز ہوں اور اس کے باغی و سرکش اپنے کفر و بغاوت کے نتیجے میں دوزخ کے عذاب الیم سے دو چار ہوں، والعیاذُ باللہ العظیم،
۳۵۔۔  اس سے اس سنت خداوندی کی طرف اشارہ فرمایا گیا ہے جو عذاب یافتہ قوموں کے بارے میں اللہ تعالیٰ کی طرف سے ہمیشہ پائی گئی، وہ یہ کہ اللہ تعالیٰ اتمام حجت کے بعد جب کسی قوم پر فیصلہ کن عذاب بھیجنا چاہتا ہے تو اس کے ظہور سے پہلے ان لوگوں کو وہاں سے بچا کر باہر نکال لیتا ہے جو اس سے پہلے اس کے پیغمبر پر ایمان لا چکے ہوتے ہیں، اس سنت الٰہی کو تمام رسولوں کی سرگزشتوں میں واضح فرمایا گیا ہے، اور حضرت لوط کی سرگزشت کے ضمن میں اس سنت الٰہی کا ذکر دوسرے مقام پر اس تصریح کے ساتھ فرمایا گیا ہے، کہ آپ اے لوط! آپ اپنے اٰل واَتْباع کو لے کر صبح ہونے سے پہلے پہلے ہی اس بستی کی حدود سے نکل جائیں جس پر عذاب آنے والا ہے، اور اس طور پر نکل جائیں کہ آپ لوگوں میں سے کوئی پیچھے مڑ کر بھی نہ دیکھے الخ (ہود۔٨۱) کیونکہ اس کے بعد اس بدبخت قوم پر وہ فیصلہ کُنْ اور انتہائی ہولناک عذاب آنے والا تھا، جس نے اس کا قصہ تمام کر دینا تھا، اور ان کے وجود کو ہمیشہ ہمیشہ کے لئے مٹا کر رکھ دینا تھا، سو اس طرح ان کو ہمیشہ کے لئے قصہ پارینہ بنا کر رکھ دیا گیا، جیسا کہ دوسرے مقام پر ان سے متعلق ارشاد فرمایا گیا فَجَعَلْنَا عَالِیَہَا سَافِلَہَا وَاَمْطَرْنَا عَلَیْہِمْ حِجَارَۃً مِّنْ سِّجِیْلٍ اِنَّ فِیْ ذٰلِکَ لَایٰٰتٍ لِّلْمُتَوَسِّمِیْنَ (الحجر، ۷۳۔ ۷۴) یعنی ہم نے ان کی ان بستیوں کو تہ و بالا کر کے رکھ دیا، اور ان پر کھنگروں کے پتھروں کی انتہائی ہولناک بارش برسائی، بلاشبہ اس میں بڑی بھاری نشانیاں ہیں تاڑ رکھنے والوں کیلئے۔ وباللہ التوفیق لمایُحِبُّ و یرید،
۳۶۔۔  سو اس سے اس قوم کی محرومی اور بدبختی واضح ہو جاتی ہے کہ اس پوری بستی کے اندر ایک کے سوا کوئی بھی ایمان لانے والا متنفس موجود نہیں تھا۔ اور اس گھرانے سے مراد جیسا کہ ظاہر ہے حضرت لوط ہی کا گھرانہ تھا، سو ان کے سوا اور کسی کو بھی ایمان لانے کی سعادت نصیب نہیں ہوئی تھی، سو اس سے یہ حقیقت واضح ہو جاتی ہے کہ اللہ تعالیٰ کی طرف سے فیصلہ کن عذاب کسی قوم پر اسی وقت نازل ہوتا ہے، جبکہ اس کا قومی مزاج بحیثیت مجموعی فاسد ہو جاتا ہے، اہل ایمان اس کے اندر سرے سے پائے ہی نہیں جاتے، یا ان کی تعداد اتنی کم ہوتی ہے کہ وہ نہ ہونے ہی کے برابر ہوتے ہیں، اور ایسی صورت میں ظاہر ہے کہ کسی قوم کے موجود اور باقی رہنے کا حق ختم ہو جاتا ہے، اس لئے ان کو مٹا کر ختم کر دیا جاتا ہے، تاکہ اللہ کی دھرتی ان کے ناپاک و ناروا وجود کے بوجھ سے پاک ہو جائے، والعیاذُ باللہ جل وعلا بکل حالِ من الاحوال، نیز اس سے یہ حقیقت بھی واضح ہو جاتی ہے کہ حضرات انبیاء و رسل اور ان کے سچے پیروکاروں کا وجود رحمت خداوندی کے نزول اور اس سے سرفرازی کا ذریعہ و وسیلہ ہوتا ہے، کہ انہی سے دنیا کو حق و ہدایت کا نور ملتا ہے، اور خداوند قدوس کی عبادت و بندگی کا مقصد پورا ہوتا ہے، جو کہ جن وانس کی تخلیق اور ان کے وجود کا اصل مقصد ہے، اس لئے ان کے وجود سے خالی اور محروم ہو جانا ایسی بستیوں اور ایسے لوگوں پر عذاب الٰہی کے نزول کا پیش خیمہ ہوتا ہے، والعیاذ باللّٰہ جَلَّ وعلا، بِکُلِّ حَالٍ مِّنَ الْاَحوال، وفی کُلِّ موطنٍ مِّنَ المواطن فی الحیاۃ، وَہُوَ العزیز الوہّاب، سبحانہ و تعالیٰ،
۴۸۔۔  سو اصول عقائد کے بارے میں تاریخی دلائل و شواہد کے ذکر وبیان کے بعد اب ان دونوں آیتوں میں آسمان و زمین کی ان دونوں عظیم الشان خلقتوں اور ان کے اندر پائے جانے والے درسہائے عبرت و بصیرت کے بارے میں غور و فکر کی دعوت دی گئی ہے، اور یہ اس لئے کہ آسمان و زمین کی یہ دونوں عبرتوں بھری خلقتیں ہر وقت ہر موقع پر اور ہر حال میں انسان کے سامنے رہتی ہیں، وہ اگر نیچے دیکھے تو اس کو اپنے پاؤں تلے بچھے ہوئے اس عظیم الشان بچھونہ ارضی اور اس میں پائے جانے والے نشان ہائے قدرت و حکمت کے عظیم الشان مظاہر نظر آئیں گے، اور وہ اگر نظر اٹھا کر اپنے اوپر دیکھے تو اس کو آسمان کی عظیم الشان چھت اور اس میں جھلمل جھلمل کرتے ان گنت ستاروں سیاروں اور دوسرے طرح طرح کے عظیم الشان اور جلیل القدر مظاہر قدرت دعوت غور و فکر دیتے نظر آئیں گے اور زمین و آسمان کی اس حکمتوں اور عبرتوں بھری کائنات اور اس میں پائے جانے والے طرح طرح کے ان نشان ہائے قدرت و حکمت اور رحمت و عنایت کا تقاضا ہے کہ ایک ایسا یوم حساب آئے جس میں حق تعالیٰ شانہ کی طرف سے ان لوگوں کو انعام دیا جائے جنہوں نے راہ حق کو اپنا کر اپنی زندگی اپنے خالق و مالک کی مرضی کے مطابق گزاری ہو گی۔ اور اس کے برعکس ان لوگوں کو انکے کئے کرائے کی سزا ملے جنہوں نے حضرت خالق جل مجدہٗ کی مرضی کے بجائے من مانی کی ہو گی۔ اور تمرد و سرکشی کی زندگی گزاری ہو گی۔ تاکہ اس طرح عدل و انصاف کے تقاضے پورے ہوں۔ اور بدرجہ تمام و کمال پورے ہوں۔ کہ یہ حضرت خالق حکیم جَلَّ مَجْدہٗ کی حکمت کا بھی تقاضا ہے، اور حکمتوں بھری اس کائنات کے وجود کا بھی، نیز آسمان اور زمین کی تخلیق میں یہ درس عظیم بھی ہے کہ جس خدائے قادر و قیوم نے آسمان کی اس عظیم الشان چھت کو اس پُر حکمت طریقے سے ساری دنیا پر تن دیا ہے اس کے لئے انسان کو دوبارہ پیدا کرنا آخر کیونکر اور کیا مشکل ہو سکتا ہے؟ جیسا کہ دوسرے مقام پر اس کی تصریح اس طرح فرمائی گئی۔ لَخَلْقُ السَّمٰوٰتِ وَالْاَرْضِ اَکْبَرُ مِنْ خَلْقِ النَّاسِ الایٰۃ (المؤمن۔۵۷) یعنی آسمانوں اور زمین کا پیدا کرنا انسانوں کے پیدا کرنے سے کہیں بڑھ کر بڑا کام ہے، اور اسی حقیقت کو دوسرے مقام پر استفہام تقریری کے طور پر اس طرح ذکر و بیان فرمایا گیا ءَ اَنْتُمْ اَشَدُّ خَلْقًا اَمِ السَّمَآءُ بَنٰہَا الخ (النازعات۔۲۷) یعنی کیا تم لوگوں کا پیدا کیا جانا زیادہ مشکل ہے یا آسمان کا؟ اس کو اللہ تعالیٰ نے بنا دیا، سو آسمان و زمین کی اس کائنات کی تخلیق و تکوین میں اللہ تعالیٰ کی قدرت و حکمت اس کی وحدانیت و یکتائی، اس کی رحمت و عنایت، ضرورت بعثت و رسالت، اور معاد و آخرت اور قیامت و بعث بعدالموت جیسے سب ہی بنیادی عقائد اور جلیل القدر حقائق کے بارے میں کھلے واضح اور عظیم الشان دلائل و شواہد موجود ہیں جو اپنی زبان حال سے پکار پکار کر لوگوں کو غور و فکر کی دعوت دے رہے ہیں، تاکہ وہ صرف حیوانوں کی طرح اس کائنات سے استفادہ نہ کریں، بلکہ ان میں غور و فکر سے کام لے کر اپنے خالق و مالک کی معرفت، سے سرشار اور اپنے مقصد حیات کی طرف متوجہ ہوں، لیکن یہ سب کچھ انہی لوگوں کے لئے ہے جو صحیح طور پر غور و فکر سے کام لیتے ہیں وباللہ التوفیق لمایُحِبُّ و یرید، وعلیٰ مایُحِبُّ و یرید،
۶۰۔۔  کیونکہ ایسے لوگوں نے اپنے کفر و انکار کی بناء پر لاپرواہی اور لاابالی کی زندگی گزاری، اور آخرت کی اس حقیقی اور اَبَدی زندگی کے لئے کوئی تیاری نہیں کی۔ جو اس دنیائے فانی کے بعد آنے والی تھی، یہاں تک کہ فرصت عمل تمام ہو گئی اور یہ ہمیشہ کے لئے محرومی کا شکار ہو گئے اور اس حد تک کہ اب ان کے لئے تلافی و تدارک کی کوئی صورت ممکن نہیں ہو گی اور یہی ہے اصل حقیقی دائمی اور کھلا ہوا خسارہ۔ وذالک ہو الخسران المبین۔ والعیاذ باللہ العظیم



(سورۃ الطور ۔ سورہ نمبر ۵۲ ۔ تعداد آیات ۴۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے طور کی 
۲۔۔۔     اور اس کتاب کی جو لکھی ہوئی ہے 
۳۔۔۔     ایک کھلے ہوئے دفتر میں 
۴۔۔۔     اور اس آباد گھر کی
۵۔۔۔     اور اس اونچی چھت کی
۶۔۔۔     اور اس جوش مارتے ہوئے سمندر کی
۷۔۔۔     بے شک تمہارے رب کے عذاب نے بہر حال ہو کر رہنا ہے 
۸۔۔۔     اسے کوئی ٹالنے والا نہیں 
۹۔۔۔     جس دن کہ لرز اٹھے گا آسمان کپکپا کر 
۱۰۔۔۔     اور چل پڑیں گے پہاڑ اپنی اپنی جگہوں کو چھوڑ کر 
۱۱۔۔۔     سو اس دن بڑی ہی خرابی (اور ہلاکت) ہے ان جھٹلانے والوں کے لئے 
۱۲۔۔۔     جو اپنی حجت بازیوں (کی دلدل) میں پڑے کھیل رہے ہیں
۱۳۔۔۔     جس دن کہ ان کو دھکے مار مار کر لے جایا جائے گا دوزخ کی اس آتش (سوزاں) کی طرف
۱۴۔۔۔     (اور تحقیر و تذلیل مزید کے لئے ان سے کہا جائے گا کہ لو) یہ ہے وہ آگ جس کو تم لوگ جھٹلایا کرتے تھے 
۱۵۔۔۔     اب بتاؤ کیا یہ جادو ہے یا تمہیں سوجھتا نہیں ؟
۱۶۔۔۔     اب داخل ہو جاؤ تم اس میں پس اب تم صبر کرو یا نہ کرو تم پر برابر ہے تمہیں تو بس ان ہی اعمال کا بدلہ دیا جا رہا ہے جو تم لوگ خود کرتے رہے تھے (اپنی دنیاوی زندگی میں)
۱۷۔۔۔     اس کے برعکس متقی (و پرہیزگار) لوگ طرح طرح کے عظیم الشان باغوں اور قسما قسم کی نعمتوں میں (رہ بس رہے) ہوں گے 
۱۸۔۔۔     لطف اندوز ہو رہے ہوں گے وہ ان طرح طرح کی چیزوں سے جو ان کو وہاں عطا فرمائی ہوں گی ان کے رب نے اور بچا لیا ہو گا ان کو ان کے رب نے دوزخ کے عذاب سے 
۱۹۔۔۔     (اور ان کے لطف و سرور کو مزید دو بالا کرنے کے لئے ان سے کہا جائے گا کہ) کھاؤ پیو تم اپنے ان اعمال کے صلہ (و بدلہ) میں جو تم کرتے رہے تھے (اپنی فرصت حیات میں)
۲۰۔۔۔     وہ (نہایت آرام و سکون سے) ٹیک لگائے بیٹھے ہوں گے آمنے سامنے بچھے عظیم الشان تختوں پر اور ہم نے ان کو بیاہ دیا ہو گا خوبصورت آنکھوں والی حوروں سے 
۲۱۔۔۔     اور جو لوگ ایمان لائے اور ان کی اولاد بھی ان کے نقش قدم پر چلی (دولت) ایمان کے ساتھ تو ہم ان کی ایسی اولاد کو بھی ان کے ساتھ شامل کر دیں گے (جنت میں) اور ہم ان (متبوع اہل جنت) کے عمل میں سے کچھ بھی کم نہیں کریں گے ہر کوئی اپنے (زندگی بھر کے) کئے (کرائے) کے بدلے میں گروی ہے
۲۲۔۔۔     اور ہم خوب دئیے چلے جائیں گے ان کو ہر طرح کے عمدہ پھل اور گوشت جیسا وہ چاہیں گے (اور جس کی وہ خواہش کریں گے)
۲۳۔۔۔     اور وہاں پر وہ ایک دوسرے سے لپک لپک کر لے رہے ہوں گے ایسی جام شراب جس میں نہ کوئی بے ہودگی ہو گی اور نہ کوئی گنہگاری
۲۴۔۔۔     اور ان کی خدمت گزاری کے لئے چل پھر رہے ہوں گے (ایسے خوب صورت) لڑکے جیسے کہ وہ ایسے موتی ہوں جن کو چھپا کر رکھا گیا ہو
۲۵۔۔۔     اور جنت والے آپس میں ایک دوسرے کی طرف متوجہ ہو کر پوچھیں گے 
۲۶۔۔۔     کہیں گے کہ ہم تو اس سے پہلے (دنیا میں) اپنے گھر والوں میں ڈرتے رہا کرتے تھے (اپنے رب کی ناراضگی و پکڑ سے)
۲۷۔۔۔     پس اللہ نے ہم پر احسان فرما لیا اور بچا لیا ہمیں اس جھلسا دینے والی ہولناک آگ کے عذاب سے 
۲۸۔۔۔     ہم اس سے پہلے صرف اسی کو پکارا کرتے تھے بلاشبہ وہی ہے بڑا احسان کرنے والا انتہائی مہربان
۲۹۔۔۔     پس آپ نصیحت کرتے رہیے کہ آپ اپنے رب کی مہربانی سے نہ تو کاہن ہیں نہ مجنون 
۳۰۔۔۔     کیا یہ لوگ یوں کہتے ہیں کہ یہ ایک شاعر ہے جس کے بارے میں ہم انتظار کرتے ہیں گردش ایام (کے چکر) کا
۳۱۔۔۔     (سو ان سے) کہو کہ اچھا تو تم انتظار کرتے رہو میں بھی تمہارے ساتھ منتظر ہوں 
۳۲۔۔۔     کیا ان کی عقلیں ان کو ایسی باتیں سکھاتی ہیں یا یہ حد سے گزرنے والے لوگ ہیں ؟
۳۳۔۔۔     کیا یہ لوگ یوں کہتے ہیں کہ اس شخص نے خود ہی گھڑ لیا ہے اس (کتاب حکیم) کو؟ (نہیں) بلکہ اصل بات یہ ہے کہ یہ لوگ ایمان لانا ہی نہیں چاہتے 
۳۴۔۔۔     سو یہ لا دکھائیں اس (کلام محکم نظام) جیسا کوئی کلام اگر یہ سچے ہیں (اپنے اس قول و قرار میں)
۳۵۔۔۔     کیا یہ لوگ بغیر کسی خالق کے یونہی از خود پیدا ہو گئے ؟ یا یہ خود ہی خالق ہیں ؟
۳۶۔۔۔     کیا انہوں نے پیدا کیا آسمانوں اور زمین (کی اس حکمتوں بھری کائنات) کو؟ نہیں بلکہ یہ لوگ یقین نہیں رکھتے
۳۷۔۔۔     کیا ان کے پاس تمہارے رب کے خزانے ہیں ؟ یا یہ ان کے داروغے ہیں ؟
۳۸۔۔۔     کیا ان کے پاس کوئی سیڑھی ہے جس پر چڑھ کر یہ لوگ (عالم بالا کی باتیں) سن لیتے ہیں ؟ تو لے آئے ان کا سننے والا کوئی کھلی سند
۳۹۔۔۔     کیا اللہ کے لئے تو ہوں بیٹیاں اور خود تمہارے لئے ہوں بیٹے ؟
۴۰۔۔۔     کیا آپ ان سے کوئی اجر مانگتے ہیں ؟ کہ یہ چٹی کے بوجھ سے دبے جا رہے ہیں؟
۴۱۔۔۔     کیا ان کے پاس غیب (کے حقائق) کا علم ہے جس کی بناء پر یہ لکھ لیتے ہیں ؟
۴۲۔۔۔     کیا یہ لوگ کوئی داؤ چلنا چاہتے ہیں ؟ تو (سن لیں کہ) جو لوگ اڑے ہوئے ہیں اپنے کفر (و باطل) پر وہ خود ہی شکار ہو رہے ہیں اپنی چال بازیوں کے
۴۳۔۔۔     کیا ان کے لئے کوئی اور معبود ہے اللہ کے سوا؟ (سو واضح رہے کہ) اللہ پاک ہے اس شرک سے جو یہ لوگ کر رہے ہیں
۴۴۔۔۔     اور (ان کی ہٹ دھرمی کا عالم یہ ہے کہ) اگر یہ آسمان کا کوئی ٹکڑا بھی گرتا ہوا دیکھ لیں تو کہیں گے کہ یہ تو ایک بادل ہے تہ بہ تہ جما ہوا
۴۵۔۔۔     پس چھوڑ دو ان کو (ان کے حال پر) یہاں تک کہ یہ پہنچ جائیں اپنے اس (ہولناک) دن کو جس میں ان کے ہوش اڑ جائیں گے 
۴۶۔۔۔     جس دن نہ تو ان کو اپنا داؤ کچھ کام آ سکے گا اور نہ ان کو (اور کہیں سے) کوئی مدد مل سکے گی
۴۷۔۔۔     اور ان لوگوں کے لئے جو اڑے ہوئے ہیں اپنے ظلم پر یقیناً اس سے پہلے بھی ایک عذاب ہے مگر ان میں سے اکثر جانتے نہیں 
۴۸۔۔۔     اور آپ صبر (و برداشت) ہی سے کام لیتے رہیں اپنے رب کے حکم (و فیصلہ) تک کہ یقیناً آپ ہماری آنکھوں کے سامنے ہیں اور تسبیح کرتے رہیں اپنے رب کی حمد کے ساتھ جب آپ اٹھیں 
۴۹۔۔۔     اور رات کو بھی اور ستاروں کے پیٹھ پھیرنے (اور ڈوبنے) کے بعد بھی


تفسیر

۱۲۔۔  خوض کے اصل معنی کسی چیز کے اندر گھسنے کے ہوتے ہیں، خاض الماء کے معنی ہیں کہ وہ پانی کے اندر گھس گیا، پھر اسی سے آگے یہ محاورہ نکلا خاض القوم فی الحدیث، یعنی یہ لوگ بات سے بات نکالتے ہوئے کہیں سے کہیں جا پہنچے، اور اس محاورے کا استعمال عام طور پر کسی باطل کی حمایت اور حق کی مخالفت میں سخن سازی اور حجت بازی کے لئے ہوتا ہے، اسی لئے ہم نے ترجمہ کے اندر اس کا لحاظ کیا ہے۔ و الحمد للہ، قرآن پاک میں دوسرے مقام پر اس لفظ کو اس معنی میں یوں استعمال فرمایا گیا ہے وَخُضْتُمْ کَالَّذِیْ خَاضُوْا (التوبہ۔۶٩) یعنی تم لوگ بھی اسی طرح کی حجت بازیوں میں لگ گئے جس طرح کی حجت بازیوں میں وہ لوگ لگے ہوئے تھے اور کسی بات کو حق سمجھنے کے باوجود اس کے خلاف دلیلیں گھڑنا، اور حجت بازی سے کام لینا، دراصل اپنی محرومی کو اور پکا کرنا اور اپنی اور اپنے پیروؤں کی عقلوں کے ساتھ ایک طرح کا کھیل کھیلنا ہوتا ہے والعیاذُ باللہ۔ اسی لئے قرآن حکیم میں دوسرے مقام پر اس کو لعب سے تعبیر فرمایا گیا ہے۔ اور اس طرح کا کھیل کھیلنے والوں میں چونکہ حق بات کا کوئی اثر نہیں ہو سکتا۔ اس لئے ایسوں سے اعراض و رُوگردانی کی ہدایت فرمائی گئی ہے کہ پتھر میں جونک لگانے کی کوشش کرنا بےسود ولا حاصل، بلکہ ضیاع وقت ہے۔ چنانچہ دوسرے مقام پر اس بارے ارشاد فرمایا گیا فَذَرْہُمْ یَخُوْضُوْا وَیَلْعَبُوْا حَتّیٰ یُلٰقُوْ ا یَوْمَہُمُ الَّذِیْ یُوْعَدُوْنَ(الزخرف۔٨۳) یعنی چھوڑ دو ان کو ان کے حال پر یہ ایسی حجت بازیاں کرتے۔ اور ایسے کھیل کھیلتے رہیں، یہاں تک کہ یہ اپنے اس دن کو پہنچ جائیں، جس کا ان سے وعدہ کیا جا رہا ہے سو اس طرح کی حجت بازیوں اور سخن سازیوں کے نتیجے میں ایسے لوگ ابدی خسران کو جا پہنچتے ہیں، والعیاذُ باللہ العظیم، اور قرآن حکیم میں اس لفظ کا اطلاق اس معنی میں بے شمار مقامات پر ہوا ہے۔ سو غفلت و لاپرواہی اور باطل کے لئے حجت بازی محرومی کی جڑ بنیاد ہے، پس صحت و سلامتی، اور نجات و فلاح کا راستہ اور اس کا طریقہ دعوت حق و ہدایت کے آگے جھک جانا اور سر تسلیم خم کر دینا ہے کیونکہ حق و ہدایت کی دولت اور اس کے نور ہی سے دارین کی سعادت و سرخروئی سے سرفرازی نصیب ہو سکتی ہے، ورنہ محرومی ہی محرومی ہے والعیاذُ باللہ، اللہ تعالیٰ ہمیشہ ہر حال میں، اور ہر اعتبار سے، اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین یا ربَّ العالمین
۲۱۔۔  سو اس ارشاد سے نجات سے متعلق اصل ضابطے اور بنیادی اصول کو واضح فرما دیا گیا کہ ہر انسان اپنی زندگی بھر کی کمائی کے عوض رہن اور گروی ہو گا۔ اس کا عمل ہی اس کو چھڑائے گا اور اس کا عمل ہی اس کو ہلاک کرے گا۔ پس ہر کوئی خود دیکھ لے کہ اس نے اپنی آخرت اور وہاں کی حقیقی اور ابدی زندگی کے لئے کیا کمائی کی ہے پس وہ لوگ سخت غلط فہمی میں مبتلا ہیں جو یہ سمجھتے ہیں کہ وہ محض نیکوں کے ساتھ نسبی تعلق یا ظاہری نسبت کے اعتبار سے ہی نجات پا جائیں گے، اور جنت میں داخل ہو جائیں گے، خواہ ان کے اعمال کچھ ہی ہوں، جیسا کہ یہود و نصاریٰ کا کہنا تھا کہ ہم چونکہ اللہ کے پیارے اور اس کے چہیتے اور لاڈلے ہیں، اس لئے ہم ہر حال جنت میں جائیں گے، خواہ ہمارے عقائد اور اعمال کیسے ہی کیوں نہ ہوں، بلکہ اس سے بھی بڑھ کر ان کا کہنا اور ماننا یہ تھا کہ جنت میں ہمارے سوا کوئی داخل ہو گا ہی نہیں، چنانچہ ارشاد فرمایا گیا وَقَالُوْا لَنْ یَّدْخُلَ الْجَنَّۃَ اِلاَّ مَنْ کَانَ ہُوْدًا اَوْ نَصَاریٰ (البقرہ۔۱۱۱) یعنی ان کا کہنا تھا کہ جنت میں کوئی داخل نہیں ہو سکے گا سوائے اس کے جو یہودی ہو، یا نصرانی، نیز ان کا کہنا تھا کہ ہم کو دوزخ کی آگ چھوئے گی بھی نہیں سوائے گنتی کے کچھ دنوں کے جیسا کہ دوسرے مقام پر ارشاد فرمایا گیا وَقَالُوْا لَنْ تَمَسَّنَا النَّارُ اِلاَّ اَیَّامًا مّعْدُوْدَۃً(البقرہ۔٨٠) اور اسی طرح کے نسلی تفاخر اور نسبی تعلق کی بناء پر مشرکین مکہ بھی اسی طرح کے زعم فاسد اور گمان باطل میں مبتلا تھے، کہ ہم چونکہ حضرت ابراہیم اور اسماعیل کی اولاد میں سے ہیں، اور ان کی نسل سے تعلق رکھتے ہیں، اس لئے ہمیں کسی عمل وغیرہ کی کوئی ضرورت نہیں، ہمیں یہ نسبت اور تعلق ہی کافی ہے، اور اسی طرح کی غلط فہمیاں دوسری بہت سی نسلوں، قوموں، قبیلوں، اور افراد میں بھی پائی گئیں، اور آج تک پائی جا رہی ہیں۔ چنانچہ آج بھی اس طرح کے نمونے جا بجا ملتے ہیں کہ فلاں صاحب چونکہ فلاں بڑی ہستی کی نسل سے تعلق رکھتے ہیں۔ وہ سب سیّد زادے، اور صاحب زادے ہیں، اس لئے جو مرضی کریں ان کو کسی چیز کی پرواہ نہیں، وغیرہ وغیرہ، سو اس ارشاد ربانی سے ایسی تمام غلط فہمیوں کی جڑ نکال دی گئی۔ کہ اس طرح کا کوئی رشتہ و تعلق اور نسل و نسب کا کوئی زعم اور گھمنڈ وہاں کچھ بھی کام نہیں آ سکے گا۔ بلکہ وہاں پر ہر کسی کے معاملے کا دارو مدار اس کے اپنے ایمان و عمل پر ہو گا اور بس، کُلٌّ امْرِءٍ بِمَا کَسَبَ رَہِیْنٌ (الطور،۲۱) سو اسطرح کی مختلف نصوص کریمہ سے اس اہم اور بنیادی حقیقت کو واضح فرما دیا گیا کہ انسان کی نجات و فلاح فلاں ابن فلاں کی بنیاد پر نہیں، بلکہ اس کا مدار و انحصار ہر کسی کے اپنے ایمان و عقیدہ اور عمل و کردار پر ہے، اور بس، اللہ تعالیٰ ہمیشہ اور ہر حال میں اپنی رضا کی راہوں پر چلنا نصیب فرمائے۔ اور حیات مستعار کا ایک ایک لمحہ اپنی رضا و خوشنودی کے حصول میں صرف کرنے کی توفیق بخشے آمین ثم آمین۔ بہرکیف یہ ایک اصولی اور بنیادی تعلیم ہے کہ آخرت میں انسان کو خود اس کا اپنا ایمان و عمل ہی کام آئے گا اور اللہ تعالیٰ اپنے فضل و کرم سے انہی کو نوازے گا جو اپنے ایمان و عمل اور اپنے عقیدہ و کردار سے اپنے آپ کو اس کا اہل اور مستحق بنائیں گے، اس حقیقت کو قرآن و سنت کی مختلف نصوص میں طرح طرح سے واضح فرمایا گیا ہے، اور حضور نے اپنے سب رشتہ داروں کو ایک ایک کر کے، بلا اور پکار کر اس سے آگاہ فرمایا، اور خود اپنی بیٹی فاطمہ کو بھی پکار کر ارشاد فرمایا کہ اپنے آپ کو دوزخ کی آگ سے خود بچاؤ میں تمہیں کچھ کام نہیں آ سکوں گا، (اَنْقِذِیْ نَفْسَکِ مِنَ النَّارِ لَا اُغْنِیْ عَنْکِ مِنَ اللّٰہ شَیْئًا)
۳۶۔۔  اس آیت کریمہ میں منکرین و مکذبین سے متعلق تین ایسے اہم اور بنیادی سوال پیش فرمائے گئے ہیں جو ان کی عقل و خرد پر دستک دینے والے اور ان کے قلوب وضمائر کی دنیا کو جھنجھوڑ کر رکھ دینے والے ہیں، ان میں سے دو سوال تو خود ان کی اپنی جانوں سے متعلق ہیں اور تیسرا زمین و آسمان کی اس کائنات سے متعلق جس میں یہ لوگ رہتے بستے ہیں۔ اور پھر اس کے بعد ان کے اصل مرض اور ان کی محرومی کے بنیادی سبب کی تصریح فرما دی گئی۔ سو ارشاد فرمایا گیا کہ کیا یہ لوگ کسی خالق کے بغیر یونہی پیدا ہو گئے؟ اور ظاہر ہے کہ ایسے نہ ہے اور نہ ہو سکتا ہے۔ کیونکہ جب ایک چھوٹی سے چھوٹی چیز اور کوئی معمولی سی معمولی شیئ بھی بغیر کسی فاعل مختار کے اور بدوں کسی بنانے والے کے از خود اور اپنے طور پر وجود میں نہیں آ سکتی، تو پھر ساری مخلوق کہ مخدوم و مطاع اور عقل و خرد کی بے مثال دولت سے سرفراز و مالا مال یہ انسان جو اپنے اندر حضرت خالق حکیم کے کمال قدرت و حکمت اور اس کی رحمت و عنایت کے عظیم الشان پہلو اپنے اندر رکھتا ہے، یہ از خود اور اپنے طور پر کس طرح وجود میں آ سکتا ہے؟ نیز یہ بھی ممکن نہیں کہ یہ لوگ اپنے خالق خود ہوں، کوئی عقلمند اس کا دعوی نہیں کر سکتا۔ تو پھر کس خالق حکیم نے ان کو پیدا کیا؟ اور وجود بخشنا؟ اور پھر یہ بھی سوچنے اور غور و فکر کرنے کی بات ہے کہ اس خالق کل اور مالک مطلق رب رحمان و رحیم کا ہم پر کیا حق ہے؟ اور اس کے اس حق کو ادا کرنے کی کیا صورت ہو سکتی ہے؟ اور یہ کہ اس انسان کی تخلیق و تکوین اور اس کے وجود کا اصل مقصد کیا ہے؟ سو انہی اہم اور بنیادی سوالوں کا جواب اس وحی کے ذریعے دیا گیا ہے، اور دیا جا رہا ہے، جو اللہ تعالیٰ نے اپنے پیغمبر پر نازل فرمائی اور جس کو وہ بلا کم و کاست تمہارے سامنے پیش فرما رہا ہے، تو پھر اس سے اعراض و انکار اور اس کی تکذیب و تضحیک کس قدر ظلم اور کتنی بے انصافی و ناشکری ہے؟ والعیاذُ باللہ جَلَّ وَعَلَا، پھر ان لوگوں سے تیسرا سوال اس کائنات کے بارے میں فرمایا گیا کہ آسمانوں اور زمین کی یہ حکمتوں اور نعمتوں بھری کائنات جس میں یہ لوگ رہتے بستے، اور اس کی گوناگوں نعمتوں سے متمتع و مستفید ہوتے ہیں، اور ہمیشہ ہر وقت اور طرح طرح سے مستفید و فیضیاب ہو تے ہیں کیا اس کو انہوں نے پیدا کیا؟ جب نہیں اور ہرگز نہیں۔ اس کو پیدا کرنے کا دعویٰ نہ کبھی کسی نے کیا ہے۔ اور نہ کوئی کر سکتا ہے۔ تو پھر سوال یہ ہے کہ اس کو کس نے پیدا کیا؟ اور اس کے اندر ان حکمتوں اور نعمتوں کے یہ عظیم الشان اور لاتعداد و بے مثال خزانے کس نے رکھے؟ سو وہی ہے اللہ وحدہٗ لاشریک جو اس ساری کائنات کا بلا شرکت غیرے خالق و مالک اور اس میں حاکم و متصرف ہے۔ سو اس سے اس کی قدرت بے پایاں، اور رحمت بے نہایت، کا اندازہ کیا جا سکتا ہے، پس اس سے یہ حقیقت بھی واضح ہو جاتی ہے کہ نہ یہ حکمتوں بھری کائنات عبث و بیکار ہو سکتی ہے، اور نہ اس سے ہر وقت اور ہر طرح سے مستفید و فیضیاب ہونے والے اس انسان کی تخلیق و تکوین، اور اس کا وجود بیکار ہو سکتا ہے، سو یہ کائنات اور اس کی ہر چیز اپنی زبان حال سے پکار پکار کر دعوت غور و فکر دے رہی ہے، اور اس کائنات کے خالق و مالک کے آگے دل و جان سے جھکنے اور اس کی اطاعت مطلقہ اور اس کی عبادت و بندگی کا درس دے رہی ہے۔ مگر غفلت و لاپرواہی ہے کہ اس نے عقل و شعور رکھنے والے اس انسان کو حیوان محض بنا دیا بلکہ اس کی سطح سے بھی نیچے گرا دیا، چنانچہ اس نے اپنے آپ کو اپنی خواہشات بطن و فرج کا غلام بنا دیا۔ اور اپنے جوہر عقل کو بھی انہی کے پیچھے لگا دیا، اور اسطرح یہ خسران مبین میں مبتلا ہو گیا، اسی لئے بَلْ لاَّ یُؤْقِنُوْنَ کے ارشاد سے ان لوگوں کے اعراض و انکار کی اصل علت سے پردہ اٹھا دیا، کہ یہ لوگ آخرت پر یقین نہیں رکھتے، بلکہ دنیا کے مادی فوائد اور خواہشات نفس ہی کے لئے جیتے اور مرتے ہیں، اس لئے یہ حق بات کو سننے اور ماننے کے لئے تیار نہیں ہوتے۔ سو آخرت کے یقین سے محرومی ہر خیر سے محرومی ہے، والعیاذُ باللہ العظیم،
۴۲۔۔  سو اس سے سوال و استفہام کے پیرائے میں فساد کی اصل جڑ سے پردہ اٹھایا گیا ہے، چنانچہ اس سے اس حقیقت کو واضح فرما دیا گیا کہ ان کی یہ سب سخن سازیاں اور حجت بازیاں محض ظاہر کا پردہ ہیں اصل سبب اس سب کفر و انکار کا جو ان کی ان تمام سخن سازیوں اور حجت بازیوں کے پیچھے کار فرما ہے وہ یہ ہے کہ ان کو پیغمبر کی دعوت کے فروغ میں اپنی سیادت کا خاتمہ نظر آ رہا ہے، اس کو بچانے کے لئے یہ لوگ اپنے ضمیر کی آواز کے بالکل خلاف ایسی باتیں بناتے، گھڑتے، اور پھیلاتے ہیں، تاکہ ان کے عوام دعوت حق سے متاثر ہو کر ان کے ہاتھ سے نہ نکل جائیں، اور یہ ان کالی بھیڑوں کی اون اسی طرح مونڈھتے رہیں، سو ان کے بارے میں ارشاد فرمایا گیا کہ کیا یہ کوئی چال چلنا چاہتے ہیں؟ اگر یہ بات ہے تو ان کو یاد رکھنا چاہئیے کہ کافروں کی چال خود انہی پر پڑتی ہے، پس یہ لوگ جو اپنے عوام کو حق سے محروم کرنے، اور دور رکھنے کے لئے اپنے ضمیر کی آواز کے خلاف اس طرح کی چالیں چلتے ہیں، اس سے دعوت حق کا کچھ نہیں بگڑے گا، بلکہ اس طرح یہ لوگ خود اپنی محرومی کو اور پکا کرتے ہیں، اور اس طرح یہ اپنے آپ کو ہلاکت و تباہی کے کھڈے میں گراتے ہیں، اور کوئی مانے یا نہ مانے، حق و ہدایت کی راہ، اور نجات و فلاح کا طریقہ بہر حال وہی ہے جو اللہ تعالیٰ نے اپنے نبیوں اور رسولوں کے ذریعے بتایا ہے، اس سے اعراض و رُوگردانی، اور اس کا کفر و انکار، بہر کیف ہلاکت و تباہی کی راہ ہے، سو ایسے کفار و منکرین اس طرح کی حجت بازیوں کے ذریعے نور حق و ہدایت سے محروم ہونے اور محروم کرنے کے جرم کو اپنا کر خود اپنی ہی ہلاکت و تباہی میں اضافے کا سامان کرتے ہیں، والعیاذُ باللہ العظیم
۴۳۔۔  استفہام یہاں پر انکار ہی ہے، یعنی اللہ تعالیٰ کے سوا ان کا اور کوئی معبود نہ ہے نہ ہو سکتا ہے، کہ معبود برحق بہر حال اللہ وحدہٗ لاشریک ہی ہے، جو اس ساری کائنات کا بلا شرکت غیرے خالق و مالک، اور اس میں حاکم و متصرف ہے، سو ان کو آخرکار اسی کے حضور حاضر ہونا اور اپنی زندگی بھر کے کئے کرائے کا جواب دینا، اور اس کا پھل پانا ہے، وہاں پر کوئی بھی ان کے کام نہیں آ سکے گا، اس لیے جو خود ساختہ اور من گھڑت شرکاء ان لوگوں نے اپنی طرف سے بنا رکھے ہیں وہ سب بے بنیاد ہیں، وہ ایسے ہر تصور سے پاک ہے، سبحانہ و تعالیٰ، اس کا کوئی شریک نہ ہے نہ ہو سکتا ہے، وہ شرک کے ہر شائبے سے پاک اور بَری ہے، پس معبودِ برحق وہی وحدہٗ لاشریک ہے اور ہر قسم کی عبادت و بندگی اسی وحدہٗ لاشریک کا حق ہے، پس قیام، رکوع، سجود طواف اور نذر و نیاز وغیرہ تمام عبادات خواہ ان کا تعلق مالی عبادت سے ہو یا بدنی سے، وہ سب اللہ وحدہٗ لاشریک ہی کا حق ہے، ان میں سے کوئی بھی قسم اس وحدہٗ لاشریک کے سوا اور کسی کے لئے دُہٗ نا شرک ہے جو کہ ظلم عظیم ہے، فَلَا نَعْبُدُ اِلاَّ اِیَّاہُ وَلَا مَعْبَودَ بِحَقِّ سواہُ، سبحانہ و تعالیٰ،


(سورۃ النجم ۔ سورہ نمبر ۵۳ ۔ تعداد آیات ۶۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے تارے کی جب کہ وہ ڈوبنے لگے 
۲۔۔۔     تمہارا ساتھی نہ تو بھٹکا ہے نہ بہکا ہے 
۳۔۔۔     وہ اپنی خواہش نفس سے بولتا بھی نہیں
۴۔۔۔     وہ تو نری وحی ہوتی ہے جو اس پر نازل کی جاتی ہے 
۵۔۔۔     آپ کو سکھایا اس سخت قوتوں والے نے 
۶۔۔۔     جو بڑا زور آور ہے چنانچہ وہ (اپنی اصل شکل میں) سامنے آ کھڑا ہوا
۷۔۔۔     جب کہ وہ آسمان کے بلند کنارے پر تھا 
۸۔۔۔     پھر وہ نزدیک ہوا پھر اور نزدیک ہوا 
۹۔۔۔     یہاں تک کہ دو کمانوں کے برابر یا اس سے بھی کچھ کم فاصلہ رہ گیا 
۱۰۔۔۔     تب اللہ نے وحی بھیجی اپنے بندے کی طرف جو کچھ وحی آپ کو فرمانا تھی 
۱۱۔۔۔     دل نے جھوٹ نہیں کہا جو کچھ کہ اس نے دیکھا 
۱۲۔۔۔     تو کیا تم لوگ اس سے اس چیز پر جھگڑتے ہو جس کو اس نے خود دیکھا (اپنی کھلی آنکھوں سے ؟)
۱۳۔۔۔     اور بلاشبہ آپ صلی اللہ علیہ و سلم نے اس (فرشتہ) کو ایک اور مرتبہ بھی (اپنی اصل شکل میں) اترتے دیکھا
۱۴۔۔۔     یعنی سدرۃ المنتہیٰ کے پاس 
۱۵۔۔۔     جس کے پاس جنت الماویٰ ہے 
۱۶۔۔۔     جب کہ اس سدرہ پر چھا رہا تھا جو کچھ کہ چھا رہا تھا 
۱۷۔۔۔     نگاہ نہ تو چوندھیائی نہ حد سے بڑھی
۱۸۔۔۔     بلاشبہ آپ صلی اللہ علیہ و سلم نے دیکھا اپنے رب کی بڑی نشانیوں کو
۱۹۔۔۔     تو کیا تم لوگوں نے کبھی لات اور عزی کی حقیقت پر بھی کچھ غور کیا؟
۲۰۔۔۔     اور اس پچھلے تیسرے مناۃ کے بارے میں بھی کبھی سوچا 
۲۱۔۔۔     کیا تمہارے لئے تو ہوں بیٹے اور اس کے لئے ہوں بیٹیاں ؟
۲۲۔۔۔     تب تو یہ بڑی ہی ٹیڑھی (اور بے ڈھنگی) تقسیم ہے 
۲۳۔۔۔     یہ تو محض کچھ نام ہیں جو رکھ لئے ہیں تم لوگوں نے خود اور تمہارے باپ دادا نے (ورنہ) اللہ نے تو ان کے بارے میں کوئی سند نہیں اتاری حقیقت یہ ہے کہ یہ لوگ تو محض وہم و گمان کے پیچھے چلتے ہیں اور ان خواہشات کی پیروی کرتے ہیں جو ان کے نفسوں میں آتی ہیں حالانکہ آ چکی ان کے پاس ان کے رب کی جانب سے ہدایت۔
۲۴۔۔۔     کیا انسان کو وہ سب کچھ مل جاتا ہے جس کی وہ تمنا کرتا ہے ؟
۲۵۔۔۔     تو (یاد رکھو کہ) اللہ ہی کے لئے ہے آخرت بھی اور (اس سے پہلے یہ) دنیا بھی
۲۶۔۔۔     اور (یہ معبودانِ باطل تو درکنار یہاں تو حال یہ ہے کہ) کتنے ہی فرشتے ہیں آّسمانوں (کی بلندیوں) میں کہ ان کی سفارش بھی کچھ کام نہیں دے سکتی مگر اس کے بعد کہ اللہ اجازت دے جس کے لئے وہ چاہے اور پسند فرمائے
۲۷۔۔۔     جو لوگ آخرت پر ایمان نہیں رکھتے وہ فرشتوں کو موسوم کرتے ہیں عورتوں کے ناموں سے 
۲۸۔۔۔     حالانکہ ان کو اس بارے میں کچھ بھی علم نہیں ایسے لوگ تو محض گمان کی پیروی کرتے ہیں اور گمان یقینی طور پر حق کی جگہ کچھ بھی کام نہیں دے سکتا
۲۹۔۔۔     پس اپنے حال پر چھوڑ دو ایسے (ناہنجار شخص) کو جو پھر گیا ہماری یاد (دلشاد) سے اور اس کا مقصد دنیاوی زندگی (اور اس کی فانی لذتوں) کے سوا کچھ نہیں 
۳۰۔۔۔     یہ ہے رسائی (اور پہنچ) ایسے لوگوں کے علم (و ہنر) کی بے شک تمہارا رب خوب جانتا ہے کہ کون اس کی راہ سے بھٹک گیا اور وہی خوب جانتا ہے کہ کون سیدھی راہ پر ہے 
۳۱۔۔۔     اور اللہ ہی کا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے تاکہ اللہ (پورا پورا) بدلہ دے ان لوگوں کو جو برائی کی راہ پر چلتے رہے ان کے (زندگی بھر کے) کئے کرائے کا اور وہ بہترین جزاء سے نوازے ان (خوش نصیبوں) کو جو (زندگی بھر) چلتے رہے اچھائی اور نیکی کی راہ پر۔
۳۲۔۔۔     جو بچتے رہے بڑے گناہوں اور کھلی بے حیائیوں سے بجز اس کے کہ کچھ قصور ان سے سرزد ہو جائیں بلاشبہ تمہارا رب بڑا ہی بخشنے والا ہے وہ تمہیں خوب جانتا ہے اس وقت بھی کہ جب اس نے تمہیں زمین سے پیدا کیا اور اس وقت بھی کہ جب تم لوگ اپنی ماؤں کے پیٹوں میں بچے تھے پس تم لوگ اپنی پاکی کے دعوے نہ کیا کرو اسے خوب معلوم ہے کہ کون پرہیزگار ہے
۳۳۔۔۔     پھر کیا تم نے اس شخص کو بھی دیکھا جس نے منہ پھیر لیا؟
۳۴۔۔۔     اور وہ تھوڑا سا دے کر رک گیا؟
۳۵۔۔۔     کیا اس کے پاس غیب کا علم ہے کہ وہ دیکھ رہا ہے ؟
۳۶۔۔۔     کیا اس کو خبر نہیں پہنچی ان (عمدہ) باتوں کی جو کہ موجود (و مذکور) تھیں موسیٰ کے صحیفوں میں 
۳۷۔۔۔     اور (جن کا ذکر و بیان اس سے بھی پہلے) اس ابراہیم کے صحیفوں میں بھی ہو چکا جس نے وفا کا حق ادا کر دیا
۳۸۔۔۔     یہ کہ نہیں اٹھائے گا کوئی بوجھ اٹھانے والا بوجھ کسی دوسرے کا 
۳۹۔۔۔     اور یہ کہ (ایمان و یقین کے بارے میں) انسان کو کچھ نہیں ملے گا مگر وہی جو اس نے خود کمایا
۴۰۔۔۔     اور یہ کہ اس کی کوشش کی عنقریب ہی پوری پوری جانچ پڑتال کی جائے گی 
۴۱۔۔۔     پھر (اس کے مطابق) اس کو پوری پوری جزا دی جائے گی
۴۲۔۔۔     اور یہ کہ آخرکار تمہارے رب ہی کے پاس پہنچنا ہے (سب کو)
۴۳۔۔۔     اور یہ کہ وہی ہنساتا اور رلاتا ہے 
۴۴۔۔۔     اور یہ کہ وہی موت دیتا ہے اور اسی کا کام ہے زندگی بخشنا 
۴۵۔۔۔     اور یہ کہ وہی ہے جس نے پیدا فرمایا (کمال حکمت کے ساتھ) جوڑے کے دونوں فردوں نر اور مادہ کو
۴۶۔۔۔     ایک (حقیر سی) بوند سے جب کہ اس کو ٹپکا دیا جاتا ہے (رحم کے اندر)
۴۷۔۔۔     اور یہ کہ اسی کے ذمے ہے دوسری بار زندہ کر کے اٹھانا 
۴۸۔۔۔     اور یہ کہ وہی دولت بخشتا ہے اور اسی کا کام ہے خزانہ عطا کرنا 
۴۹۔۔۔     اور یہ کہ وہی ہے رب شعریٰ ستارے کا
۵۰۔۔۔     اور یہ کہ وہی ہے جس نے ہلاک کر (کے ہمیشہ کے لئے مٹا) دیا عاد اولی کو
۵۱۔۔۔     اور ثمود کو بھی سو (ان سب کو ایسا مٹایا کہ ان میں سے) کسی کو بھی باقی نہ چھوڑا
۵۲۔۔۔     اور قوم نوح کو بھی اس سے پہلے (اس نے تباہ کر دیا) کہ بے شک یہ سب ہی بڑے ظالم اور سخت سرکش لوگ تھے 
۵۳۔۔۔     اور اسی نے دے مارا الٹ دی جانے والی ان (بدبخت) بستیوں کو
۵۴۔۔۔     (ان کے کرتوتوں کی پاداش میں) پھر ان پر چھا دیا جو کچھ کہ اسے چھانا تھا
۵۵۔۔۔     پھر تو (اے مخاطب !) اپنے رب کی کون کون سی نعمت کے بارے میں شک کرے گا
۵۶۔۔۔     یہ بھی ایک خبردار کرنے والا ہے پہلے خبردار کرنے والوں کی طرح 
۵۷۔۔۔     قریب آ لگی ہے وہ قریب آنے والی (اے لوگوں !)
۵۸۔۔۔     جس کو اللہ کے سوا کوئی ہٹانے والا نہیں ہو سکتا 
۵۹۔۔۔     کیا پھر بھی تم لوگ تعجب کرتے ہو اس کلام (حکمت نظام) پر؟
۶۰۔۔۔     اور تم لوگ (غفلت میں پڑے) ہنستے ہو اور روتے نہیں 
۶۱۔۔۔     اور تم لوگ غفلت میں ڈوبے تکبر کرتے ہو؟
۶۲۔۔۔     سو (باز آ جاؤ تم لوگ اس کبر و غرور سے اور دل و جان سے) سجدہ ریز ہو جاؤ اللہ کے آگے اور بندگی بجا لاؤ (اسی وحدہٗ لاشریک کے لئے)


تفسیر

۳۔۔	بس وہ جو کچھ کہتا بتاتا ہے وہ سب سراسر وحی ہوتا ہے، خواہ وہ وحی متلو کی صورت میں ہو جس کو وحی جلی بھی کہا جاتا ہے، یا وحی غیر متلو کی صورت میں جس کو وحی خفی بھی کہا جاتا ہے، یہاں پر کلمہ عَنْ کے استعمال سے اس کلام حکیم کے منبع و مصدر کی تعیین و تشخیص فرما دی گئی، جس سے اس اہم اور بنیادی حقیقت کو واضح فرما دیا گیا کہ انکے کلام کا خواہش نفس سے کوئی تعلق نہیں ہے بلکہ یہ خالص وحی ہے جو اللہ تعالیٰ کی طرف سے پیغمبر پر اتاری جاتی ہے جس سے مقصود لوگوں کی ہدایت و راہنمائی ہے، سو اس ارشاد میں کاہنوں اور نجومیوں پر تعریض ہے کہ ان کا کلام تو تمام تر ان کے نفسوں کی تحریک ہی سے ہوتا ہے، جبکہ پیغمبر کی شان اس سے یکسر مختلف ہے، علیہ الصلوٰۃ والسلام ماتبقی ہٰذہ الاحرف اوکلمات
۱۷۔۔  زاغ کے معنی ہوتے ہیں ٹیڑھا ہو گیا ترچھا ہو گیا وغیرہ جیسا کہ کسی بڑے نورانی منظر کے دیکھنے کے نتیجے میں نگاہیں چندھیا کر اصل نشان سے ہٹ جایا کرتی ہیں، اور طغی کے معنی حد سے بڑھ جانے کے ہوتے ہیں، سو ان دونوں لفظوں کے استعمال سے واضح فرما دیا گیا کہ اس موقع پر اگرچہ انوار و تجلیات کا ایسا ہجوم تھا کہ الفاظ و کلمات اس کی تعبیر و تصویر سے عاجز و قاصر ہیں، لیکن اس سب کے باوجود پیغمبر نے اللہ تعالیٰ کے فضل و کرم سے اس موقع پر جو کچھ دیکھا اور جو مشاہدات کئے وہ نہایت سکون و اطمینان سے اور پوری دل جمعی کے ساتھ کئے۔ نہ آپ کی نگاہ اصل مقصد سے ہٹی اور بھٹکی۔ اور نہ اس سے تجاوز کیا۔ بلکہ آپ نے ہر چیز کا مشاہدہ اس کے بالکل صحیح زاویے سے کیا۔ علیہ الصلوٰۃ والسلام۔
۱۸۔۔  اگرچہ ان نشانیوں کی کوئی تفصیل بیان نہیں فرمائی گئی جو آنحضرت صلی اللہ علیہ و سلم نے اس موقع پر دیکھیں، کہ نہ الفاظ و کلمات ان کے متحمل ہو سکتے ہیں، اور نہ ہی وہ ہماری عقل و فکر کی گرفت میں آ سکتی ہیں، لیکن الکُبْریٰ کی صفت سے اتنی بات واضح ہو جاتی ہے کہ یہ نشانیاں ان نشانیوں سے بہت بڑی تھیں جن کا مشاہدہ اصحاب عقل و فکر آفاق و انفس میں ہر طرف اور ہر وقت کر سکتے ہیں اور بالفعل کرتے ہیں، نیز آیات کے اس لفظ سے یہ حقیقت بھی واضح ہو جاتی ہے کہ آنحضرت صلی اللہ علیہ و سلم نے اس موقع پر اپنے رب کی نشانیوں ہی کا مشاہدہ فرمایا، نہ کہ خود حضرت حق جَلَّ مَجْدَہٗ کا، کہ اس کے مشاہدہ کے بارے میں یہاں کوئی ذکر یا اشارہ بھی نہیں پایا جاتا۔ حالانکہ ایسا اگر ہوتا تو اس کا ذکر سب سے پہلے اور سب سے نمایاں طور پر فرمایا جاتا۔ سو ان آیات کریمات سے اس کتاب حکیم قرآن مجید کی بے مثال عظمت کو واضح فرما دیا گیا، کہ اللہ نے اس کو اپنے بندہ خاص پر نازل فرمایا۔ اور اپنے اس عظیم الشان فرشتے کے ذریعے نازل فرمایا جو سب فرشتوں سے افضل اور ان کا مطاع اور سردار ہے، جو نہایت امین ہے اس طرح وہ اللہ تعالیٰ کی وحی اور اس کی سپرد کردہ امانت میں کسی طرح کی کوئی خیانت نہیں کر سکتا۔ وہ نہایت قوی ہے اس لئے اس بات کا بھی کوئی خدشہ و امکان نہیں کہ کوئی طاقت اس کو مغلوب یا مرعوب کر سکے۔ اسی طرح ان کی بعض دوسری اہم صفات کو ذکر کر کے واضح فرما دیا گیا کہ وہ نہایت اعلیٰ علمی اور اخلاقی صفات سے متصف ہے اس لئے اس کے بارے میں اس طرح کا کوئی خدشہ و اندیشہ بھی نہیں ہو سکتا کہ وہ کسی دھوکے میں مبتلا ہو جائے یا کوئی دوسرا اس کو اس کی کسی طرح جانبداری یا خواہ مخواہ کی مخالفت کرنے لگے، سو وہ اس طرح کے ہر خطرہ اور جملہ عوارض سے پاک ہے، پھر ان سے متعلق اس امر کی بھی وضاحت فرما دی گئی کہ وہ پیغمبر کی دیکھی بھالی اور جانی پہنچانی ہستی ہیں، سو اس بارے تصریح فرمائی کہ پیغمبر نے ان کو دو مرتبہ صاف و صریح طور پر اور ان کی اصل اور حقیقی شکل میں دیکھا ایک مرتبہ افق اعلیٰ میں اور دوسری مرتبہ سدرۃ المنتہیٰ کے پاس، پس ان کے بارے میں اس طرح کے کسی شبہہ کی بھی کوئی گنجائش نہیں ہو سکتی کہ یہ محض کوئی وہم تھا جو ان کو لاحق ہو گیا ہو، اور انہوں نے اس کو آگے پہنچا دیا ہو۔ اور پھر ان کی تعلیم کے بارے میں بھی اس حقیقت کو پوری طرح واضح فرما دیا کہ انہوں نے ایک نہایت ہی شفیق استاذ کی طرح بڑے ہی اہتمام کے ساتھ پیغمبر کو اس کی تعلیم دی سو ان عظیم الشان اور بے مثال و منفرد خصوصیات کی بناء پر قرآن حکیم کی بے مثال عظمت شان روز روشن کی طرح واضح ہو جاتی ہے، پس کتنے ظالم اور کس قدر بدبخت ہیں وہ لوگ جو اس سب کے باوجود اس کتاب حکیم قرآن مجید کو کہانت اور نجوم کے قسم کی چیز قرار دے کر اس کی قدر و قیمت گھٹانے کی کوشش کرتے ہیں، اور اس طرح وہ اپنی محرومی و سیاہ بختی میں مزید اضافہ کرتے ہیں، والعیاذُ باللہ العظیم، بہرکیف قرآن حکیم کی عظمت و شان کے ان مختلف اور اہم پہلوؤں کو بھی دیکھئے، اور منکرین و مکذبین کی اس ہٹ دھرمی اور سیاہ بختی کو بھی جس کا معاملہ وہ اس ضمن میں کرتے تھے کہ وہ لوگ کاہنوں کی سب خرافات کو تو بے دریغ تسلیم کر لیتے تھے، لیکن قرآن حکیم کی دعوت حق و صدق کے بارے میں خواہ مخواہ طرح طرح کے شکوک و شبہات پیدا کرتے تھے۔
۲۶۔۔  یعنی مشرک لوگوں نے تو اپنے طور پر طرح طرح کے خود ساختہ اور من گھڑت حاجت روا و مشکل کشا فرض کر رکھے ہیں، کوئی فرشتوں کو خدا کی بیٹیاں قرار دے کر انکی پوجا پاٹ کرتا ہے کوئی کسی خود ساختہ اور من گھڑت دیوی یا دیوتا کو پکارتا ہے اور کوئی کسی فرضی اور وہمی سرکار کو پوجتا پکارتا ہے اور ان میں سے ہر ایک اپنے طور پر مست و مگن ہے کہ اس کے یہ خود ساختہ اور من گھڑت حاجت روا و مشکل کشا اس کی بگڑی بنا دیں گے جبکہ اصل حقیقت یہ ہے کہ ان کے یہ خود ساختہ معبود تو درکنار وہاں پر کتنے ہی ایسے عظیم الشان فرشتے ہیں جو آسمانوں میں رہتے ہیں، اور ہر وقت اللہ تعالیٰ کی عبادت و بندگی میں مشغول و منہمک ہوتے ہیں وہ بھی بایں ہمہ تقدس و تقرب اپنی شفاعت و سفارش سے کسی کے کچھ بھی کام نہیں آ سکتے، مگر اس کے بعد کہ اللہ تعالیٰ اجازت دے۔ جس کے لئے چاہے اور پسند کرے۔ سو فرشتے اول تو از خود آگے بڑھ کر اس کے حضور کوئی بات بھی نہیں کر سکتے جیسا کہ دوسرے مقام پر اس بارے اس طرح کی تصریح فرمائی گئی لَا یَقُوْنَہٗ بِالْقَوْلِ وَہُمْ بِاَمْرِہٖ یَعْمَلُوْنَ (الانبیاء۔۲۷) یعنی وہ اس کے آگے بڑھ کر بات بھی نہیں کر سکتے، اور وہ اسی کے حکم و ارشاد کے مطابق عمل کرتے ہیں، اور اس کے اذن کے بعد بھی اگر وہ کوئی سفارش کریں تو وہ بھی اسی کے لئے کریں گے جس کے لئے وہ وحدہٗ لاشریک چاہے اور پسند کرے اور اسی کی مشیت و مرضی اہل حق اور اہل توحید ہی کے لئے ہو سکتی ہے اس لئے حضرات مفسرین کرام اس کی تصریح کرتے ہوئے فرماتے ہیں اے لِاَہْلِ التَّوحید (معالم۔ مدارک، اور خازن وغیرہ) تو پھر ان لوگوں کے اس طرح کے خود ساختہ اور من گھڑت حاجت روائی اور مشکل کشاؤں کے بارے میں اس طرح کی کسی سفارش کا سوال ہی کیا پیدا ہو سکتا ہے؟ اور وجہ اس کی ظاہر ہے کہ ہر جرم و گناہ قابل معافی اور لائق سفارش نہیں ہو سکتا، کیونکہ جرائم اور گناہوں کے، اور اسی طرح مجرموں اور گناہگاروں کے درجات مختلف ہوتے ہیں، اب رہ گئی یہ بات کہ اللہ تعالیٰ کے یہاں کونسا جرم و قصور قابل معافی ہے اور کونسا نہیں، اور کس مجرم کو معاف کیا جا سکتا ہے اور کس کو نہیں تو اس کا علم اللہ تعالیٰ ہی کو ہے، اس لئے اسی کے اذن اور اجازت سے معلوم ہو سکتا ہے کہ کس کے لئے سفارش کی جا سکتی ہے اور کس کے لئے نہیں، اس لئے معاملہ اسی کے اذن پر موقوف ہے، سبحانہ و تعالیٰ،
۳۲۔۔  اس آیت کریمہ میں فوز و فلاح کی اصل اور اساس کو بھی واضح فرما دیا گیا۔ اور فساد و خرابی کی جڑ بنیاد سے بھی آگہی بخش دی گئی۔ سو فوز و فلاح سے سرفرازی کی اصل اور اساس کی تعلیم و تلقین کے طور پر ارشاد فرمایا گیا کہ جو لوگ بڑے گناہوں اور بے حیائیوں سے بچتے رہتے ہیں، بجز اس کے کہ ان سے کچھ قصور سرزد ہو جائیں، تو ایسوں کی اللہ تعالیٰ بخشش فرما دے گا کہ یقیناً اس کی مغفرت و بخشش بڑی ہی وسیع ہے۔ اس ارشاد میں اِثم سے مراد وہ گناہ ہیں جن کا تعلق غصب حقوق اور ظلم و تعدی سے ہو اور فواحش سے مراد کھلی ہوئی بے حیائیاں اور بد کاریاں ہیں، سو کبائر اثم یعنی بڑے گناہوں اور فواحش یعنی کھلی بے حیائیوں اور بدکاریوں سے بچنے سے متعلق یہ ہدایت بڑی اہم ہدایت ہے، کہ اس طرح انسان کی ایمانی حس اتنی مضبوط اور قوی ہو جاتی ہے کہ وہ صغائر سے خود بخود بچ جانا ہے، بھلا جو خیانت و بددیانتی سے اس حد تک ڈرتا ہو کہ ہزاروں لاکھوں کی امانت کو از خود خوشی بخوشی اور اپنی ذمہ داری اور اپنا دینی و ایمانی فریضہ سمجھ کر ادا کر دیتا ہو، وہ چند ٹکوں کی خیانت پر آخر کس طرح اور کیونکر راضی ہو سکتا ہے؟ اور اس کے باوجود اس سے اگر کچھ صغیرہ گناہ سرزد ہو جائیں، تو وہ وضوء نمازوں، روزوں، حج و عمرہ، صدقات و خیرات، اور توبہ و استغفار وغیرہ مُکفّرات سے خود بخود معاف ہو جائیں گے، جس طرح کہ مختلف نصوص میں اس امر کی تصریح فرمائی گئی ہے، اور اس کو طرح طرح سے واضح فرمایا گیا ہے اور حضرات اہل علم نے ان کو مُکَفِّراتُ الذُّنوب کے نام و عنوان سے مختلف رسالوں اور کتابوں میں یکجا کیا ہے۔ لَمَمَ اور اِلْمَام کے اصل معنی کسی جگہ ذرہ دیر کے لئے اتر پڑنے کے ہیں، اس لئے حضرت مجاہد اور ابن عباس نے اِلاَّ للَّمَمَ کے مفہوم کو اس طرح واضح فرمایا ہے کہ آدمی کسی گناہ سے آلودہ تو ہو جائے لیکن پھر اس سے کنارہ کش ہو جائے، سو اس سے یہ حقیقت واضح ہو جاتی ہے کہ دین حنیف کا مطالبہ انسان سے یہ نہیں کہ وہ بالکل معصوم بن کر زندگی گزارے، کہ ایسا کرنا کسی کے بس میں نہیں، اِلاّ ماشاء اللہ، کہ خواہشات اور جذبات سے مغلوب ہو کر اس انسان ضعیف البنیان کا گناہ کا ارتکاب کر لینا کچھ بعید نہیں، اس لئے دین فطرت اس سے یہ مطالبہ نہیں کرتا کہ وہ ہمیشہ معصوم رہے، بلکہ وہ اس سے یہ مطالبہ کرتا ہے کہ وہ گناہ پر اڑ نہ جائے۔ بلکہ اگر وہ نفس و شیطان کی ترغیب و تحریص سے گناہ کا ارتکاب کر بیٹھے۔ تو متنبہ ہوتے ہی توبہ واستغفار کے ذریعے اس کی صفائی اور اپنی اصلاح کا سامان کر لے۔ سو جو لوگ اس طرح کی زندگی گزارتے ہیں، ان کو اللہ تعالیٰ معاف فرما دیتا ہے۔ کہ اس کی رحمت کا دامن بڑا ہی وسیع ہے، اور حدیث میں ارشاد فرمایا گیا کُلُّ بَنِیْ اٰدَمَ خُطَاءٌ وَخَیْرُ الْخَطَّائِیْنَ التَّوَّابُوْنَ یعنی آدم کی سب ہی اولاد خطا کار ہے۔ اور سب سے اچھے خطاکار وہ ہیں جو توبہ کرتے رہتے ہیں، اور اس کے برعکس آیت کریمہ میں فساد اور خرابی کی جڑ بنیاد کی تشخیص اور نشاندہی کے طور پر ارشاد فرمایا گیا فَلَا تُزَکُّوْا اَنْفُسَکُمْ یعنی تم لوگ اپنی پاکدامنی کے دعوے نہ کرو۔ بلکہ اصل کوشش اس بات کی ہونی چاہیے کہ تمہارا تعلق و معاملہ اپنے خالق و مالک کے ساتھ اپنے ظاہر و باطن ہر اعتبار ہے صحیح اور درست رہے، کہ ایمان و عقیدہ اور نیت وارادہ بھی درست ہو، اور عمل و کردار بھی صحیح، ورنہ محض زبانی کلامی دعووں سے کچھ نہیں بنتا۔ کہ تمہارا وہ خالق و مالک تم لوگوں کو اچھی طرح جانتا ہے، اور وہ تمہارے اول و آخر سب سے پوری طرح واقف و آگاہ ہے، وہ تم کو اس وقت بھی جانتا ہے اور پوری طرح جانتا ہے جبکہ اس نے تم لوگوں کو زمین سے پیدا کیا۔ اور اس وقت بھی جبکہ تم لوگ اپنی ماؤں کے پیٹوں میں جنین کی صورت میں تھے۔ سو جو ذات اقدس و اعلیٰ تم لوگوں کو اس طرح جانتی ہو اس کے سامنے اپنی پاکیزگی کے دعوے کا کیا فائدہ؟ پس دعوے کرنے کے بجائے اس کے ساتھ صدق و اخلاص، ایمان و اطاعت، اور عبدیت و بندگی، کا رشتہ و تعلق صحیح طور پر قائم کرنا چاہیے کہ یہ اس کا اس کے بندوں پر حق بھی ہے، یہی بندوں کی عبدیت کا تقاضا بھی ہے۔ اور اسی میں ان کا بھلا اور فائدہ بھی ہے، دنیا کی اس عارضی اور فانی زندگی میں بھی، اور آخرت کے اس حقیقی اور ابدی جہاں میں بھی جو اس دنیا کے بعد آنے والا ہے۔ نیز اس حقیقت کی آگہی میں یہ درس عظیم بھی ہے کہ جس کا وجود مٹی گارے اور پانی سے بنا ہو۔ اور جس نے بے قدرے پانی کے ایک قطرے کی صورت میں رحم مادر کے اندر پرورش پائی ہو، اس کو اکڑنے، اترانے، اور اپنی پاکیزگی اور بڑائی کا دعویٰ کرنے اور زعم و گھمنڈ رکھنے کا آخر کیا حق پہنچتا ہے؟ سو اس کے یہاں شرف و مرتبہ سے سرفرازی تقوی و پرہیزگاری اور دین حق کی پابندی و عملداری سے وابستہ ہے، جیسا کہ اس کا ارشاد ہے۔ اور صاف و صریح ارشاد ہے اِنَّ اَکْرَمَکُمْ عِنْدَ اللّٰہِ اَتْقَاکُمْ کہ اللہ تعالیٰ کے یہاں تم میں سب سے بڑا عزت والا وہی ہے جو تم میں سب سے بڑا متقی اور پرہیزگار ہو، اور اس چیز کے بارے میں اصل اور سب سے زیادہ علم و آگہی اللہ تعالیٰ ہی کو ہے۔ وہی اپنی میزان عدل میں تول کر بتائے گا کہ سب سے بڑا مرتبہ کس کا ہے۔ مگر افسوس کہ لوگوں نے حضرت حق جَلَّ مَجْدُہٗ کے قائم کردہ اور مقرر فرمودہ اس معیار کے برعکس حسب و نسب وغیرہ کے دوسرے وہ غیر فطری معیار مقرر کر دیئے جن پر نہ کسی کا کوئی اختیار ہے، اور نہ کسی طرح کا کوئی عمل دخل، اور جن کی بناء پر لوگوں نے طرح طرح کی گمراہیوں کو اپنایا۔ چنانچہ اسی بناء پر یہود و نصاریٰ نے اپنے آپ کو بلا شرکت غیرے جنت کا مستحق قرار دے دیا۔ اور انہوں نے صاف طور پر کہہ دیا لَنْ یَّدْخُلَ الْجَنَّۃَ اِلاَّ مَنْ کَانَ ہُوْدًا اَوْ نَصَاریٰ اور کہا کہ ہمیں تو دوزخ کی آگ چھوئے گی بھی نہیں سوائے گنتی کے کچھ دنوں کے، لَنْ تَمَسَّنَا النَّارُ اِلاَّ اَیَّا مَّامَّعْدُوْۃً۔ افسوس کہ یہود و نصاریٰ کی یہی بیماری اس امت مسلمہ کے اندر بھی گھس آئی ہے، جو کہ دین حق کی علمبردار اور شُہَدَاءَ عَلَی النَّاسِ کے اہم ترین منصب پر فائز ہے۔ سو اس میں کتنے ہی ایسے لوگ ہیں جو یہ سمجھتے اور کہتے ہیں کہ ہم چونکہ فلاں حسب و نسب کے مالک، فلاں کی اولاد، اور ان سے نسبت رکھنے والے ہیں، یا سید زادے اور صاحبزادے ہیں لہٰذا ہم جو چاہیں اور جیسا چاہیں کریں کوئی پرواہ نہیں۔ ہم ایمان اور عمل کی تمام ذمہ داریوں سے بری ہیں، کتنے خاندان ہیں جن کے اندر پیدا ہو جانا ہی نجات کے لئے کافی سمجھا جاتا ہے، کتنے قبرستان ایسے ہیں جن کے بارے میں یہ قرار دے دیا گیا ان میں دفن ہو جانا ہی جنت کی ضمانت ہے۔ یہاں تک کہ ان کا نام ہی۔ بہشتی مقبرہ یا بہشتی قبرستان وغیرہ رکھ دیا گیا، یہاں تک کہ ایسے دروازے بھی مقرر کر لئے گئے جن کا نام ہی بہشتی دروازہ رکھ دیا گیا، وغیرہ وغیرہ، فالی اللہ المشتکی وہو المستعان، و علیہ التکلان وبہذا قدم تم التفسیر المختصر لسورۃ النجم بتوفیق اللہ تعالیٰ وعنایتہ، فلہ الحمد ولہ الشکر قبل کل شیئ واٰخر کل شیئ۔


(سورۃ القمر ۔ سورہ نمبر ۵۴ ۔ تعداد آیات ۵۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قریب آ گئی (قیامت کی) وہ ہولناک گھڑی اور پھٹ گیا چاند
۲۔۔۔     مگر لوگوں کا حال یہ ہے کہ اگر یہ کوئی بڑی نشانی بھی دیکھ لیں تو اس سے (غفلت و لاپرواہی کے ساتھ) منہ موڑ لیتے ہیں اور کہتے ہیں کہ یہ تو ایک جادو ہے چلتا ہوا
۳۔۔۔     انہوں نے جھٹلایا (حق اور حقیقت کو) اور پیچھے چل پڑے اپنی خواہشات کے اور ہر کام کا بہر حال ایک وقت مقرر ہے 
۴۔۔۔     اور بلاشبہ ان لوگوں کے پاس (پچھلی قوموں کی) اتنی سرگزشتیں پہنچ چکی ہیں جن میں بڑا سامان عبرت ہے 
۵۔۔۔     یعنی اعلیٰ درجے کی ایک دانش مندی مگر (ایسوں کے لئے مفید اور) کارگر نہیں ہو سکتیں ایسی تنبیہات
۶۔۔۔     پس آپ منہ موڑ لیں ان (نا ہنجاروں) سے (ان کو خود معلوم ہو جائے گا اس دن) جس دن کہ پکارے گا (حشر کا) وہ داعی ایک بڑی ہی ناگوار چیز کی طرف
۷۔۔۔     (اس دن ان کا حال یہ ہو گا کہ) جھکی ہوئی ہوں گی ان کی نگاہیں اپنی قبروں سے اس طرح نکل رہے ہوں گے جیسے ٹڈی دل ہیں جو پھیل پڑے ہیں 
۸۔۔۔     دوڑے جا رہے ہوں گے اس بلانے والے کی طرف (اس روز) یہ کافر لوگ کہہ رہے ہوں گے کہ یہ تو بڑا ہی سخت دن ہے
۹۔۔۔     ان سے پہلے قوم نوح نے بھی جھٹلایا (حق اور داعی حق کو) چنانچہ انہوں نے جھٹلایا ہمارے بندہ (نوح) کو اور کہا کہ یہ تو ایک دیوانہ ہے اور اسے بری طرح جھڑکا گیا
۱۰۔۔۔     آخرکار انہوں نے پکارا اپنے رب کو (اور عرض کیا) کہ میں بالکل بے بس ہوں پس تو ہی (اے میرے مالک ان سے) میرا بدلہ لے 
۱۱۔۔۔     پھر کیا تھا ہم نے کھول دئیے آسمان کے دروازے ایک بڑی ہی ہولناک موسلا دھار بارش کے ساتھ
۱۲۔۔۔     اور زمین کو ہم نے پھاڑ کر چشمے ہی چشمے کر دیا یہاں تک کہ یہ سارا پانی پہنچ گیا اس حد کو جو (اللہ تعالیٰ کے یہاں) طے کر دی گئی تھی
۱۳۔۔۔     اور ہم نے ان کو سوار کیا تختوں اور میخوں والی (اس کشتی) پر
۱۴۔۔۔     جو چل رہی تھی ہماری نگرانی میں اس شخص کے بدلے (اور اس کے انتقام) کے طور پر جس کی ناقدری کی گئی تھی
۱۵۔۔۔     اور بلاشبہ ہم نے اس کو چھوڑ دیا ایک عظیم الشان نشانی کے طور پر تو کیا ہے کوئی نصیحت قبول کرنے والا؟
۱۶۔۔۔     سو (دیکھ لو اے لوگو! کہ) کیسا تھا میرا عذاب اور میرا خبردار کرنا
۱۷۔۔۔     اور بلاشبہ ہم نے آسان کر دیا اس قرآن کو نصیحت کے لئے تو کیا ہے کوئی نصیحت قبول کرنے والا؟
۱۸۔۔۔     قوم عاد نے بھی جھٹلایا پھر (دیکھ لو) کیسا تھا میرا عذاب اور میرا ڈرانا
۱۹۔۔۔     ہم نے ان پر ایک ایسی سخت قسم کی آندھی بھیجی ایک دائمی نحوست کے دن میں
۲۰۔۔۔     جو ان لوگوں کو اس طرح اٹھا اٹھا کر پھینک رہی تھی جیسے وہ تنے ہوں اکھڑے ہوئے کھجور کے درختوں کے
۲۱۔۔۔     سو (دیکھ لو !) کیسا تھا میرا عذاب اور میرا ڈرانا
۲۲۔۔۔     اور بلاشبہ ہم نے آسان کر دیا اس قرآن (عظیم) کو نصیحت حاصل کرنے کے لئے تو کیا ہے کوئی نصیحت قبول کرنے والا؟
۲۳۔۔۔     اور قوم ثمود نے بھی جھٹلایا خبردار کرنے والوں کو 
۲۴۔۔۔     چنانچہ انہوں نے کہا کہ کیا ہم اپنے ہی میں سے ایک بشر کی پیروی کرنے لگ جائیں ؟ ایسی صورت میں تو ہم یقیناً بڑی گمراہی اور دیوانگی میں پڑے ہوں گے 
۲۵۔۔۔     کیا ہم سب میں سے بس اسی پر خدا کا ذکر اتارا جانا تھا؟ نہیں بلکہ یہ تو پرلے درجے کا ایک جھوٹا اور شیخی باز شخص ہے 
۲۶۔۔۔     (ادھر صالح سے کہا گیا کہ) کل ان کو خود ہی معلوم ہو جائے گا کہ کون ہے پرلے درجے کا جھوٹا شیخی باز
۲۷۔۔۔     ہم اس اونٹنی کو ان کے لئے آزمائش بنا کر بھیج رہے ہیں پس آپ انتظار کریں اور صبر ہی سے کام لیتے رہیں 
۲۸۔۔۔     اور انہیں بتا دیں کہ پانی ان کے (اور اس اونٹنی کے) درمیان تقسیم کر دیا گیا ہے ہر ایک اپنی باری پر آیا کرے 
۲۹۔۔۔     پھر انہوں نے پکارا اپنے ساتھی کو تو اس نے اس کام کا بیڑا اٹھایا اور اس اونٹنی کو ہلاک کر دیا 
۳۰۔۔۔     پھر (دیکھ لو) کیسا تھا میرا عذاب اور میرا خبردار کرنا
۳۱۔۔۔     ہم نے ان پر ایک ایسی ہولناک آواز بھیجی کہ اس کے نتیجے میں وہ سب کے سب باڑ والے کی روندی ہوئی باڑ کی طرح چورا بن کر رہ گئے 
۳۲۔۔۔     اور بلاشبہ ہم نے آسان کر دیا اس قرآن (عظیم) کو نصیحت کے لئے تو کیا ہے کوئی نصیحت قبول کرنے والا؟
۳۳۔۔۔     قوم لوط نے بھی جھٹلایا خبردار کرنے والوں کو 
۳۴۔۔۔     بے شک ہم نے ان پر پتھر برسانے والی ایک ایسی ہولناک ہوا بھیجی جس نے ان کو تہس نہس کر کے رکھ دیا بجز آل لوط کے کہ ان کو ہم نے بچا لیا رات کے پچھلے حصے میں
۳۵۔۔۔     محض اپنی مہربانی سے اسی طرح ہم بدلہ دیا کرتے ہیں ہر اس شخص کو جو شکر کرتا ہے 
۳۶۔۔۔     اور بلاشبہ لوط نے ان لوگوں کو خبردار کر دیا تھا ہماری پکڑ سے مگر وہ لوگ جھگڑے ہی کرتے رہے ہماری تنبیہات کے بارے میں 
۳۷۔۔۔     اور انہوں نے لوط سے ان کے مہمانوں کے بارے میں مطالبہ شروع کر دیا آخرکار ہم نے موند کر رکھ دیا ان کی آنکھوں کو (اور ان سے کہا گیا کہ لو اب) چکھو تم لوگ مزہ میرے عذاب کا اور میرے ڈرانے کا
۳۸۔۔۔     اور ان کو صبح سویرے ہی آ لیا ایک ہولناک دائمی عذاب نے 
۳۹۔۔۔     پس اب چکھو تم لوگ مزہ میرے عذاب کا اور میرے خبردار کرنے کا 
۴۰۔۔۔     اور بلاشبہ ہم نے آسان کر دیا اس قرآن (حکیم) کو نصیحت کے لئے تو کیا ہے کوئی نصیحت قبول کرنے والا؟
۴۱۔۔۔     اور بلاشبہ فرعون والوں کے پاس بھی پہنچ گئے خبردار کرنے کے طرح طرح کے سامان 
۴۲۔۔۔     مگر انہوں نے جھٹلا دیا (پوری ڈھٹائی اور ہٹ دھرمی کے ساتھ) ہماری سب نشانیوں کو سو آخرکار ہم نے ان کو پکڑا ایک بڑے ہی زبردست قدرت والے کا پکڑنا
۴۳۔۔۔     کیا تمہارے کفار بہتر ہیں ان لوگوں سے (اے دور حاضر کے منکرو اور ان کے ہم مشربو !) یا تمہارے لئے کوئی (معافی اور) براءت لکھی ہے آسمانی کتابوں میں ؟
۴۴۔۔۔     کیا ان لوگوں کا یہ کہنا ہے کہ ہم لوگ ایک بھاری جتھا ہیں جو غالب ہی رہے گا؟
۴۵۔۔۔     عنقریب ہی شکست کھائے گا ان کا یہ جتھا اور ان کو بھاگنا ہو گا اپنی پیٹھیں پھیر کر
۴۶۔۔۔     (اور اسی پر بس نہیں) بلکہ ان کا اصل وعدہ تو قیامت ہے اور قیامت کی وہ گھڑی انتہائی ہولناک اور بڑی ہی تلخ ہے 
۴۷۔۔۔     بلاشبہ مجرم لوگ پڑے ہیں ایک بڑی گمراہی اور ہولناک دیوانگی میں 
۴۸۔۔۔     (جس کی پوری حقیقت اس دن کھلے گی) جس دن کہ ان کو گھسیٹا جا رہا ہو گا اس (ہولناک) آگ میں ان کے چہروں کے بل (اور ان سے کہا جا رہا ہو گا کہ لو اب) چکھو تم لوگ مزہ دوزخ کی لپٹ کا
۴۹۔۔۔     بلاشبہ ہم نے پیدا کیا ہر چیز کو (اپنی قدرت و حکمت سے) ایک خاص اندازے کے ساتھ
۵۰۔۔۔     اور ہمارا معاملہ تو بس ایک فرماں کا ہوتا ہے جو پل جھپکنے کی طرح پورا ہو کر رہتا ہے 
۵۱۔۔۔     اور بلاشبہ ہم (اس سے پہلے) تم جیسے بہت سوں کو ہلاک کر چکے ہیں تو کیا ہے کوئی نصیحت قبول کرنے والا؟
۵۲۔۔۔     اور جو بھی کچھ انہوں نے کیا وہ سب درج ہے ہمارے دفتروں میں 
۵۳۔۔۔     اور ہر چھوٹی بڑی بات لکھی ہوئی موجود ہے 
۵۴۔۔۔     بلاشبہ پرہیزگار لوگ رہ بس رہے ہوں گے عظیم الشان جنتوں اور طرح طرح کی نہروں میں 
۵۵۔۔۔     سچی عزت کے مقام میں ایک بڑے ہی اقتدار والے بادشاہ کے پاس


تفسیر

۸۔۔	سو ان آیات کریمات سے ایک تو اس حقیقت کو واضح فرما دیا گیا کہ گزشتہ قوموں کی ان سرگزشتوں میں جو قرآن حکیم نے نہایت ہی عمدہ پیرائے اور دلنشیں انداز میں لوگوں کو سنائی ہیں نہایت ہی دلنشیں اور بلیغ حکمت موجود ہے، مگر یہ تنبیہات ایسے معاند اور ہٹ دھرم لوگوں کے کچھ کام نہ آ سکیں، کیونکہ عبرت پذیری کے لئے سماع قبول کا ہونا ضروری ہے، سو ایسے ضدی، معاند اور ہٹ دھرم لوگوں کو ان کے حال پر چھوڑ دو، کیونکہ ایسوں کی آنکھوں سے پٹی کھولنا اور ان کو راہ راست پر لے آنا نہ آپ کے بس میں ہے اور نہ ہی یہ آپ کی ذمہ داری ہے ان کو ان کے انجام کے حوالے کر دو، ان کی آنکھوں کی پٹیاں اسی دن کھلیں گی، اور ان کے کانوں کے پردے اسی دن ہٹیں گے، جس دن کہ صور اسرافیل کی آواز ان کے کانوں سے ٹکرائے گی، اس دن یہ اس آواز کو خوب خوب سنیں گے جیسا کہ دوسرے مقام پر ارشاد فرمایا گیا یَوْمَ یَسْمَعُوْنَ الصَّیْحَۃَ بِالْحَقِّ ذَالِکَ یَوْمُ الْخُرُوْج (ق۔ ۴۲) یعنی اس روز یہ اس آوازہ حق کو ٹھیک ٹھیک سنیں گے اور وہی دن ہو گا قبروں سے نکلنے کا یہاں پر نکر کے لفظ سے ہول قیامت کی طرف اشارہ فرمایا گیا ہے، اور اس کی ہولناکی کو ظاہر کرنے کے لئے ابہام کا اسلوب اختیار فرمایا گیا ہے، کہ آج تو یہ لوگ داعیِ حق کی آواز پر کان دھرنے کو تیار نہیں ہوتے، لیکن اس روز جب داعیِ محشر ان کو نہایت ہی ہولناک اور ناگوار چیز کی طرف پکارے گا تو یہ سب نہایت ہی خشیت اور فرمانبرداری کے ساتھ اس کی طرف بھاگیں گے، اور اس وقت ان کا حال یہ ہو گا کہ ان کی نگاہیں مارے شرم و حسرت کے جھکی ہوئی ہوں گی، یہ اپنی قبروں سے نکل نکل کر یہ اس طرح پھیلے پڑ رہے ہوں گے کہ گویا کہ یہ ٹڈی دل ہیں جو یکایک پھیل پڑے ہیں، اور اس روز کافر و منکر لوگ کہیں گے کہ یہ بڑا ہی کٹھن دن ہے، سو آج تو یہ لوگ پیغمبر کی دعوت و پکار کو سننے اور ماننے کے لئے تیار نہیں ہو رہے، لیکن اس روز یہ داعی محشر کی پکار پر بغیر کسی اینکڑی پینکڑی اور بدوں کسی حیل و حجت کے اس طرح سر اٹھائے دوڑے جا رہے ہوں گے، کہ پیچھے مڑ کے بھی نہیں دیکھیں گے، اور یہی نہیں کہ صرف دوڑے جا رہے ہوں گے، بلکہ یہ اپنے رب کی حمد و ثنا اور اس کی تسبیح و تقدیس کے گیت گاتے ہوئے جا رہے ہوں گے، جیسا کہ دوسرے مقام پر اس کی اس طرح تصریح فرمائی گئی ہے، یَوْمَ یَدْعُوْکُمْ فَتَسْتَجِیْبُوْنَہٗ بِحَمْدِہٖ وَتَظُنُّوْنَ اِن لَّبَثْتُمْ اِلاَّ قَلِیْلاً (بنی اسرائیل۔۵۲) یعنی جس دن وہ تم کو پکارے گا تو تم لوگ اس کی حمد کے ساتھ اس کی آواز پر لبیک کہو گے، اور تم یوں سمجھو گے کہ تم دنیا میں نہیں ٹھہرے مگر بالکل تھوڑا ایسا مگر بے وقعت کے اس کے ماننے کا ان کو کوئی فائدہ بہر حال نہیں ہو گا سوائے ان کی آتش یاس و حسرت میں اضافے کے، والعیاذُ باللہ العظیم، سو اس سے اندازہ کیا جا سکتا ہے کہ حیات دنیا کی یہ فرصت محدود و مختصر جو آج ہمیں میسر ہے اللہ تعالیٰ کی بخشی ہوئی کتنی بڑی، اور کس قدر عظیم الشان نعمت ہے کہ اس میں آخرت کے لئے ہر قسم کی نیکی کمانے، اور ہر طرح کی کمائی کرنے کا موقع میسر ہے، مگر اس کے رخصت ہو جانے اور ہاتھ سے نکلنے کے بعد پھر اس کا کوئی موقع ممکن نہیں ہو گا اللہ تعالیٰ اس کے ایک ایک لمحے کو اپنی رضا و خوشنودی کے حصول کے لئے صرف کرنے کی توفیق بخشے اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے، آمین ثم آمین،
۱۹۔۔  یعنی ایسے دن میں جو اس بدبخت قوم کے حق میں منحوس تھا، کہ اس میں ان بدبختوں پر ایسا ہولناک عذاب آیا جس نے ان کا اس طرح صفایا کر دیا، اور یہ ہمیشہ ہمیشہ کے لئے مٹ مٹا گئے۔ ورنہ کوئی دن بذات خود منحوس نہیں ہوتا کہ دن تو محض ایک طرف ہوتا ہے، اور کسی بھی ظرف کی سعادت اور اس کی نحوست کا اصل دارو مدار اس کے مظروف پر ہوتا ہے اگر مظروف نحس ہوا تو وہ ظرف بھی منحوس قرار پائے گا۔ والعیاذُ باللہ، اور اگر اس کے برعکس مظروف مسعود و مبارک ہوا تو وہ ظرف بھی مسعود و مبارک قرار پائے گا، اسی لئے حضرات اہل علم کا کہنا ہے اَلْاُیَّامُ کُلُّہَا لِلّٰہِ لَا تَنْفَعُ وَلَا تُضَرَّ بِذَاتِہَا۔ یعنی دن سب کے سب اللہ تعالیٰ ہی کے لئے ہوتے ہیں وہ بذات خود نہ کوئی نفع دے سکتے ہیں، اور نہ کسی طرح کا کوئی نقصان پہنچا سکتے ہیں، اور علامہ آلوسی فرماتے ہیں کہ دن سارے یکساں ہیں کسی بدھ وغیرہ کی کوئی تخصیص نہیں، رات دن کی کوئی گھڑی ایسی نہیں جو کسی کے لئے اچھی اور کسی کے لئے بری ہو۔ اللہ تعالیٰ ہی اپنے کمال علم و حکمت کی بناء پر کسی وقت کو ۰کسی کے لئے موافق اور کسی کے لئے ناموافق حالات پیدا کرتا رہتا ہے، سبحانہ و تعالیٰ، اور یوم سے یہاں پر کوئی خاص اور متعین دن مراد نہیں، بلکہ اس سے مراد مطلق وقت اور زمانہ ہے، اور عربی زبان میں بلکہ دنیا کی ہر زندہ زبان میں اس طرح کا اطلاق معروف ہے، کہ دن بول کر اس سے مطلق زمانہ اور وقت مراد لیا جائے۔ اسی لئے اس قوم کے عذاب کے بارے میں دوسرے مقام پر فِیْ اَیَّامٍ نَحِسَاتٍ کے الفاظ استعمال فرمائے گئے ہیں، (حٰم السجدۃ۔۱۶) اور سورہ الحاقۃ میں ارشاد فرمایا گیا کہ اللہ تعالیٰ نے اس عذاب کو مسلسل سات راتیں اور آٹھ دن ان لوگوں پر مسلط رکھا (الحاقۃ۔۷) لہٰذا سورہ القمر کی زیر بحث آیت کریمہ میں فِیْ یَوْمٍ نَّحْسٍ سے کوئی خاص دن مراد نہیں، بلکہ مطلق وقت مراد ہے، سو یہ دن اس قوم کے لئے بڑے ہی منحوس ثابت ہوئے کہ ان میں ان بدبختوں کو ہمیشہ ہمیشہ کے عذاب میں دھر لیا گیا، جو کہ انتہائی ہولناک اور دائمی خسارہ ہے، والعیاذ باللہ، جل وعلا بکل حال من الاحوال
۲۰۔۔  سورہ الحاقۃ میں منقعر کی جگہ خاویہ کا لفظ استعمال فرمایا گیا ہے۔ جس کے معنی کھو کھلے اور بوسیدہ کے آتے ہیں، سو وہ ہولناک ہوا ان لوگوں کو اس طرح اٹھا اٹھا کر پھینک رہی تھی جس طرح کہ وہ اکھڑی ہوئی کھجوروں کے کھوکھلے تنے ہوں۔ اور اس طرح ان لوگوں کے وہ بڑے بڑے جسم جن پر ان کو بڑا فخر و ناز ہوتا تھا۔ اور جن کے بارے میں وہ لوگ بڑے فخریہ انداز میں اور کبر و غرور کے ساتھ کہا کرتے تھے مَنْ اَشَدُّ مِنَّا قُوَّۃً (حم السجدہ۔۱۵) یعنی ہم سے بڑھ کر سخت اور قوت والا اور کون ہو سکتا ہے؟ سو ان کے بڑے بڑے جسم اکھڑے ہوئے کھجوروں کے بڑے بڑے درختوں کی طرح پڑے تھے، اور اپنی زبان حال سے دنیا کو درس عبرت دے رہے تھے۔ کہ دیکھو ہمیں جو دیدہ عبرت نگاہ ہو، لیکن عبرت پذیری کی جنس ہی دنیا میں سب سے زیادہ عنقاء اور نایاب ہے، فَہَلْ مِنْ مَّدَّکِرٍ، یعنی کیا ہے کوئی سبق لینے والا، اور عبرت پکڑنے والا؟ جو منکرین حق کے اس انجام کو دیکھ کر درس عبرت لے، اور حق کے مقابلے میں اکڑنے کے بجائے اس کو صدق دل سے اپنا کر اپنے لئے سعادت دارین سرفرازی کا سامان کرے، وباللہ التوفیق لمایُحِبُّ و یرید، وعلیٰ مایُحِبُّ و یرید،
۳۴۔۔  سو ارشاد فرمایا گیا کہ ان لوگوں پر ہم نے پتھر برسانے والی ہوا بھیجی بجز آل لوط کے کہ ان کو ہم نے بچا لیا رات کے پچھلے حصے میں، یہاں پر ایک بات تو یہ واضح رہنی چاہیے کہ اٰل لوط سے یہاں پر مراد حضرت لوط کی صرف صلبی اولاد نہیں بلکہ آپ کی معنوی اولاد بھی اس میں داخل ہے، یعنی آپ کے اتباع اور پیروکار کہ ان سب ہی کو اس نجات سے سرفراز فرمایا گیا، دوسری طرف اس سے یہ حقیقت بھی واضح ہو جاتی ہے کہ نجات دھندہ اور حاجت روا و مشکل کشا سب کا اللہ تعالیٰ ہی ہے، حضرت لوط اور ان کے ساتھی بھی اسی وحدہٗ لاشریک کی حاجت روائی اور مشکل کشائی کے محتاج تھے، تو پھر اور کون ہو سکتا ہے جو خرق عادت اور مافوق الاسباب طور پر کسی کی حاجت روائی اور مشکل کشائی کر سکے؟ پس بڑے ہی بہکے بھٹکے اور گمراہ ہیں وہ لوگ جو اللہ تعالیٰ کی عاجز مخلوق میں سے مختلف ہستیوں کو از خود اور اپنے طور پر حاجت روا و مشکل کشا قرار دے کر ان کو پوجتے پکارتے ہیں اور اس طرح وہ شرک کے ہولناک جرم کا ارتکاب کرتے ہیں، والعیاذُ باللہ العظیم اور بِسَحَرٍ کے لفظ سے واضح فرما دیا گیا کہ ان حضرات کو عذاب کے آنے سے پہلے ہی اس بستی سے نکال لیا گیا تھا جس پر وہ عذاب آیا تھا۔ کیونکہ اس عذاب کے بارے میں آگے آیت نمبر۳٨ میں تصریح فرما دی گئی کہ وہ ان لوگوں پر صبح کے وقت آیا تھا، اس لئے پیغمبر اور ان کے ساتھیوں کو اللہ تعالیٰ نے اپنے خاص فضل و کرم سے اس سے پہلے ہی وہاں سے نکال دیا تھا۔ سو اس سے یہ اہم اور بنیادی حقیقت واضح ہو جاتی ہے کہ کفر و انکار، اور تکذیب حق کا نتیجہ و انجام بہر حال ہلاکت و تباہی ہے ایسے لوگوں کو ڈھیل جتنی بھی ملے، وہ بہر حال ایک ڈھیل ہی ہوتی ہے، جس نے اپنے وقت مقرر پر بہر حال ختم ہو جانا ہوتا ہے، اور نجات انہی خوش نصیبوں کو ملتی ہے جو حق کو ماننے والے، اور جو حضرات انبیاء و رسل کے متبع اور انکے پیروکار ہوتے ہیں، وباللہ التوفیق لمایحُبُّ و یرید، وعلیٰ مایُحِبُّ و یرید۔
۴۵۔۔  ان لوگوں کو اپنی جمعیت اور جتھے اور اپنی طاقت و قوت پر جو ناز، اور جو زعم اور گھمنڈ ہے کہ ہم بڑی مضبوط قوت کے مالک اور جمعیت اور جتھے والے ہیں ہمیں اپنی جگہ سے کوئی ہلا نہیں سکتا۔ بلکہ ہم ہمیشہ اور ہر حال میں غالب ہی رہیں گے، تو یہ محض ان کی خام خیالی اور ان کا زعم باطل ہے، اللہ تعالیٰ کے عذاب کے آگے ٹکنا کسی کے بس کا روگ نہیں ہو سکتا۔ وہ قادر مطلق بڑی ہی قوت اور عظمت والا ہے۔ سو مادہ پرست ابنائے دنیا کو چونکہ اپنے مادی ذرائع و وسائل پر بڑا گھمنڈ ہوتا ہے، اس لئے ان کو یہ بات سمجھ نہیں آتی کہ ان پر عذاب کہاں سے اور کس طرح آئے گا۔ اس لئے وہ اپنے حریفوں کی کسی تہدید اور وعید کو خاطر میں نہیں لاتے، بلکہ اس سے بھی بڑھ کر وہ اپنے رسولوں کے انذار پر بھی کان نہیں دھرتے، یہاں تک کہ ان پر اللہ کا عذاب آ کر رہتا ہے، اور وہ اس میں گھر کر رہتے ہیں، مگر اس وقت ان کے پچھتانے سے ان کو کوئی فائدہ بہر حال نہیں ہوتا۔ سوان کے لئے تنبیہ کے طور پر فرمایا گیا کہ عنقریب ہی ان کی یہ جمعیت شکست کھائے گی جس کا ان کو بڑا گھمنڈ ہے، اور ان کو پیٹھ پھیر کر بھاگنا پڑے گا۔ پس ان کے لئے صحت و سلامتی کی راہ یہی ہے کہ یہ آج اپنی اس باغیانہ روش اور اپنے کبر و غرور سے باز آ جائیں، ورنہ ان کا انجام بڑا ہی بُرا اور نہایت ہی ہولناک ہو گا، والعیاذُ باللہ جل وعلا،
۴۹۔۔  سو اسی بناء پر ہر قوم کے لئے عذاب کا ایک وقت مقرر ہے جس کا علم اللہ تعالیٰ ہی کو ہے، پس قوموں کے ساتھ بھی اللہ تعالیٰ کا معاملہ اسی اصول پر مبنی ہے، سو جب کوئی قوم تمردو سرکشی کی راہ اختیار کرتی ہے تو اللہ تعالیٰ اس کو فوراً نہیں پکڑ لیتا بلکہ وہ اس کو ایک خاص حد تک مہلت اور ڈھیل دیتا ہے تاکہ وہ اپنے ارمان پورے کر لے۔ اور اپنی خیر و شر کی تمام قوتوں کو بروئے کار لے آئے اور اس طرح اس پر حجت قائم ہو جائے، تاکہ کل قیامت کے روز وہ اپنے کئے کرائے کے بارے میں کوئی عذر اور حجت نہ پیش کر سکے۔ اس لئے ایسے سرکشوں کو کبھی مست اور بے فکر نہیں ہونا چاہیئے، کہ ان کا انجام بہر حال بہت برا ہے لہٰذا ان کو اصلاح احوال کے لئے فکر مند ہونا چاہیئے، قبل اس سے کہ تلافی و تدارک کی فرصت ان کے ہاتھ سے نکل جائے۔ اور ان کو ہمیشہ ہمیشہ کے لئے پچھتانا پڑے، والعیاذُ باللہ العظیم بکل حالٍ من الاحوال، بہرکیف اس ارشاد سے واضح فرما دیا گیا کہ اللہ تعالیٰ نے ہر چیز کو ایک خاص اندازے کے ساتھ پیدا کیا ہے، جو کہ اس کے کمال علم و حکمت پر مبنی ہے، اور جس کا علم اس وحدہٗ لاشریک کے سوا اور کسی کو نہ ہے نہ ہو سکتا ہے، پس عذاب الٰہی اور قیامت میں سے ہر ایک کے لئے اس کے یہاں ایک وقت مقرر ہے اور ان میں سے ہر ایک نے اپنے وقت پر بہر حال آکر رہنا ہے، پس انکی تاخیر سے منکرین و مکذبین کو دھوکے میں نہیں پڑنا چاہیئے۔
۵۵۔۔  سو اس سے ان متقی اور پرہیزگار خوش نصیبوں کی کامیابی اور فائز المرامی کو واضح فرما دیا گیا کہ ان کو جنت کا یہ عیش جاوداں ایک پائیدار عزت والی پائے گاہ میں عظیم الشان قدرت والے بادشاہ کے قرب میں حاصل ہو گا۔ اور دراصل اللہ تعالیٰ کا یہ قرب ہی ہے جو جنت کو جنت بناتا ہے۔ ورنہ اس کی حیثیت ایک باغ سے زیادہ نہیں مقعد کی صدق کی طرف اضافت سے اس کی عزت، پائیداری، اور اس کی ابدیت کی طرف اشارہ پایا جاتا ہے۔ جس طرح کہ لسان صدق کی ترکیب میں یہ تمام مفہوم پائے جاتے ہیں سو اس دربار عظیم کے درباری ہونے کا جو شرف عظیم ان خوش نصیبوں کو نصیب ہو گا نہ اس کی عزت ظاہری، بناوٹی اور نمائشی ہو گی۔ اور نہ ہی وہ وقتی اور چند روزہ قسم کی ہو گی، کہ چھن جائے تو کوئی پوچھنے والا نہ ہو۔ بلکہ وہ سچی، حقیقی، اور اَبَدی عزت ہو گی جس کے چھن جانے کا کبھی کوئی خدشہ و خطرہ اور امکان نہیں ہو گا۔ اللہ نصیب فرمائے۔ اور محض اپنے فضل و کرم سے نصیب فرمائے۔ آمین ثم آمین۔ یہاں پر عِنْدَ کے لفظ سے ایک اور اہم حقیقت واضح ہو جاتی ہے کہ انسان کو بلند سے بلند جو مرتبہ بھی نصیب ہو سکتا ہے وہ یہی ہے کہ وہ اس بادشاہ حقیقی سبحانہ و تعالیٰ، کے قرب میں عزت کی جگہ پائے۔ یہ نہیں ہو سکتا کہ وہ خدا میں ضم ہو کر خود خدا بن جائے، جس طرح کہ بعض گمراہ فرقوں نے کہا والعیاذ باللہ، سو اللہ تعالیٰ اس طرح کے ہر تصور سے پاک اور اعلیٰ و بالا ہے سبحانہ و تعالیٰ، پس اس کو ویسے ہی مانا جائے جیسا وہ اپنے بارے میں خود بتائے، یا اس کے بارے میں اس کے وہ رسول بتائیں جن کے پاس اس کی وحی آتی ہے، اس کے بغیر اس خالق کل اور مالک مطلق کی معرفت سے سرفرازی ممکن نہیں، پس اس کی معرفت قرآن وسنت کی تعلیمات مقدسہ ہی کے ذریعے ممکن ہو سکتی ہے، پس وہ مخلوق کے ہر شائبے سے پاک اور اس سے وراء الوراء ہے، سبحانہ و تعالیٰ،


(سورۃ الرحمن ۔ سورہ نمبر ۵۵ ۔ تعداد آیات ۷۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔      (خدائے) رحمان نے 
۲۔۔۔     (اپنی رحمت بے پایاں سے) سکھایا (اپنے بندوں) کو قرآن
۳۔۔۔     اسی نے پیدا فرمایا انسان کو
۴۔۔۔     اسے بات کرنا سکھایا 
۵۔۔۔     سورج اور چاند چل رہے ہیں (اس کی قدرت و عنایت سے) ایک نہایت باریک حساب کے ساتھ
۶۔۔۔     (اسی کے حضور) سجدہ ریز ہوتے ہیں ستارے بھی اور درخت بھی
۷۔۔۔     اسی نے اٹھایا آسمان (کی اس عظیم الشان چھت) کو
۸۔۔۔     اور رکھ دی ترازو تاکہ تم لوگ کمی بیشی نہ کرو (ناپنے) تولنے میں 
۹۔۔۔     اور تم ٹھیک ٹھیک تولو انصاف کے ساتھ اور کمی نہ کرو (ناپ اور) تول میں 
۱۰۔۔۔     اور اسی نے بچھا دیا زمین کو (اپنی قدرتِ کاملہ اور حکمتِ بالغہ سے) سب مخلوق کے لئے 
۱۱۔۔۔     اس میں طرح طرح کے لذیذ پھل بھی ہیں اور غلافوں والی کھجوریں بھی
۱۲۔۔۔     اور طرح طرح کے غلے بھی جو بھوسہ دار ہیں اور خوشبو دار پھول بھی
۱۳۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۱۴۔۔۔     اسی نے پیدا فرمایا انسان کو (اپنی قدرت کاملہ اور حکمت بالغہ سے) ٹھیکری کی طرح بجتی مٹی سے 
۱۵۔۔۔     اور اسی نے پیدا فرمایا جنوں کو آگ کی لپٹ سے 
۱۶۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۱۷۔۔۔     وہی مالک ہے دونوں مشرقوں کا اور دونوں مغربوں کا
۱۸۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۱۹۔۔۔     اسی نے چلا دیا دو سمندروں کو جو (بظاہر) آپس میں ملے ہوئے ہیں 
۲۰۔۔۔     (مگر ان دونوں کے درمیان ایک ایسا پردہ ہے کہ وہ دونوں (اپنی حدوں سے) بڑھ نہیں سکتے 
۲۱۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۲۲۔۔۔     ان دونوں سے موتی بھی نکلتے ہیں اور موں گے بھی
۲۳۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۲۴۔۔۔     اور اسی کے ہیں پہاڑوں جیسے بلند یہ جہاز جو سمندروں میں رواں دواں ہیں 
۲۵۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۲۶۔۔۔     جو بھی کچھ زمین پر ہے اس نے (بالآخر) فنا کے گھاٹ اتر کر رہنا ہے 
۲۷۔۔۔     اور تمہارے رب کی ذات ہی باقی رہ جائے گی جو کہ بڑی عظمت والا اور بڑا ہی احسان والا ہے 
۲۸۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۲۹۔۔۔     اسی سے مانگتے ہیں وہ سب جو کہ آسمانوں اور زمین میں ہیں وہ ہر آن ایک نئی شان میں ہے 
۳۰۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۳۱۔۔۔     ہم عنقریب ہی تمہارے لئے فارغ ہوا چاہتے ہیں اے دو بوجھو!
۳۲۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۳۳۔۔۔     اے گروہِ جن و انس اگر تم نکل کر بھاگ سکتے ہو آسمانوں اور زمین کی حدود سے تو بھاگ دیکھو تم نہیں بھاگ سکتے مگر زور (اور سند) کے ساتھ
۳۴۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۳۵۔۔۔     تم پر خالص آگ کے شعلے اور نرے دھوئیں (کے بادل) اس طرح چھوڑے جائیں گے کہ تم ان سے کسی طرح بچ نہ سکو گے 
۳۶۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۳۷۔۔۔     پھر (کیا حال ہو گا اس وقت) جب کہ آسمان پھٹ کر لال چمڑے کی طرح سرخ ہو جائے گا؟
۳۸۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۳۹۔۔۔     اس دن نہ تو کسی انسان سے اس کے گناہوں کے بارے میں پوچھنے کی ضرورت ہو گی اور نہ ہی کسی جن سے 
۴۰۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۴۱۔۔۔     مجرموں کو وہاں پر پہچان لیا جائے گا ان (کے چہروں) کی نشانیوں سے پھر ان کو (دوزخ میں پھینکنے کے لئے) پکڑا جائے گا ان کی پیشانیوں (کے بالوں) اور پاؤں سے 
۴۲۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۴۳۔۔۔     (اس وقت ان کی تذلیل اور تجریح مزید کے لئے کہا جائے گا کہ) یہ ہے وہ جہنم جس کو جھٹلایا کرتے تھے مجرم لوگ
۴۴۔۔۔     (وہاں) وہ چکر لگاتے رہیں گے اسی جہنم اور انتہائی کھولتے ہوئے پانی کے درمیان
۴۵۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۴۶۔۔۔     اور جو کوئی ڈرتا رہے گا اپنے رب کے سامنے کھڑے ہونے (اور اس کے حضور پیشی) سے تو اس کے لئے دو جنتیں ہیں
۴۷۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۴۸۔۔۔     وہ دونوں جنتیں (طرح طرح کے میووں والی) ڈالیوں سے بھرپور ہوں گی
۴۹۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۵۰۔۔۔     ان دونوں باغوں میں دو چشمے رواں ہوں گے 
۵۱۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۵۲۔۔۔     ان دونوں جنتوں میں ہر پھل کی دو دو قسمیں ہوں گی 
۵۳۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۵۴۔۔۔     وہاں پر وہ (خوش نصیب) ٹیک لگائے بیٹھے ہوں گے ایسے عظیم الشان بچھونوں پر جن کے استر دبیز ریشم کے ہوں گے اور ان دونوں جنتوں کے پھل جھکے جا رہے ہوں گے 
۵۵۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۵۶۔۔۔     ان میں (ان کے لئے) نیچی نگاہوں والی ایسی (عظیم الشان) بیویاں ہوں گی جنہیں ان جنتیوں سے پہلے نہ کسی انسان نے چھوا ہو گا نہ کسی جن نے
۵۷۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۵۸۔۔۔     (صفائی اور خوش رنگی میں ان کا یہ عالم ہو گا کہ) گویا کہ وہ ہیرے اور موتی ہیں 
۵۹۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۶۰۔۔۔     نیکی کا بدلہ نیکی کے سوا اور کیا ہو سکتا ہے ؟ 
۶۱۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۶۲۔۔۔     ان دونوں کے علاوہ دو جنتیں اور ہوں گی 
۶۳۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۶۴۔۔۔     وہ دونوں گہرے سبز ہوں گے
۶۵۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۶۶۔۔۔     ان دونوں میں دو ایسے چشمے ہوں گے جو جوش مار رہے ہوں گے 
۶۷۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۶۸۔۔۔     ان دونوں میں طرح طرح کے اور پھل بھی ہوں گے اور کھجوریں اور انار بھی 
۶۹۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۷۰۔۔۔     ان میں (اہل جنت کے لئے) خوب سیرت اور خوبصورت بیویاں بھی ہوں گی
۷۱۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۷۲۔۔۔     ایسی عظیم الشان حوریں جو محفوظ ہوں گی خیموں کے اندر 
۷۳۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۷۴۔۔۔     ان جنتیوں سے پہلے نہ تو کسی انسان نے ان کو چھوا ہو گا نہ کسی جن نے
۷۵۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۷۶۔۔۔     (جہاں وہ نہایت سکون و اطمینان کے ساتھ) ٹیک لگائے بیٹھے ہوں گے عظیم الشان سبز قالینوں اور نفیس و نادر فرشوں پر
۷۷۔۔۔     پس تم دونوں (اے گروہ جن و انس !) اپنے رب کی کون کون سی نعمتوں کو جھٹلاؤ گے ؟
۷۸۔۔۔     بڑا ہی برکت والا ہے نام تمہارے رب کا جو بڑی عظمت والا اور احسان والا ہے


تفسیر

1. ۱۱۔۔  سو سقف سماوی یعنی آسمان کی بے مثال چھت اور اس کے اندر پائی جانے والی عظیم الشان نعمتوں کے ذکر کے بعد اس سے زمین کے عظیم الشان بچھونے اور اس کے اندر پائی جانے والی عظیم الشان نعمتوں کی طرف توجہ مبذول کرائی گئی ہے سو ارشاد فرمایا گیا کہ اسی نے زمین کے اس عظیم الشان بچھونے کو اس قدر پُر حکمت طریقے سے اپنی مخلوق کے لئے بچھا دیا۔ جس میں طرح طرح کی اور عظیم الشان و بے مثال نعمتوں اور ضروریات زندگی کو نہایت ہی کثرت و بہتات کے ساتھ اور پُر حکمت طریقے سے پھیلا دیا۔ جس سے گو نا گوں مخلوق طرح طرح سے مستفید و فیضیاب ہوتی ہے اور ہمیشہ و ہر وقت مستفید و فیضیاب ہوتی ہے۔ جن میں طرح طرح کے عمدہ اور لذیذ پھلوں کی نعمت بھی ہے، اور غلافوں میں لپٹی ہوئی قسما قسم کی کھجوریں بھی۔ جن سے لوگ طرح طرح سے فائدے اٹھاتے ہیں، اور دن رات اٹھاتے ہیں۔
2. ۱۲۔۔	جن سے انسان کی طرح طرح کی ضروریات زندگی کی تحصیل و تکمیل کا سامان ہوتا ہے۔ سو اس قادرِ مطلق رب رحمان و رحیم نے اس بچھونہ ارضی پر طرح طرح کے غلوں، قسما قسم کے پھلوں اور پھولوں، کے اس قدر انبار لگا دیئے کہ ان کا شمار کرنا اور حساب لگانا بھی کسی کے بس میں نہیں۔ اور وہ بھی اس پُر حکمت طریقے سے کہ اگلے خزانے انسان اپنے لگاتار استعمال سے ختم کرتا جاتا ہے، اور حضرت قادرِ مطلق رب رحمان و رحیم کی رحمت و عنایت اور اس کی قدرت و حکمت سے ان کی جگہ نئے نئے خزانے برابر وجود میں آتے جاتے ہیں جیسا کہ دوسرے مقام پر اس بارے ارشاد فرمایا گیا وَمَآ اَنْفَقْتُمْ مِّنْ شَیْءٍ فَہُوَ یُخْلِفُہ، وَہُوَ خَیْرُ الرَّازِقِیْنَ (سبا۔۳٩) یعنی جو بھی کچھ تم لوگ خرچ کرتے ہو وہ قادر مطلق اس کی جگہ برابر اور پیدا کرتا جاتا ہے، اور وہی ہے سب سے بہتر روزی دینے والا۔ اور پھر اس حقیقت کو بھی واضح فرما دیا گیا کہ اس نے قسما قسم کے غلوں اور پھلوں کے ساتھ ساتھ طرح طرح کے عمدہ اور خوبصورت و خوشنما پھول بھی پیدا فرمائے۔ جن کے رنگ اور ان کی شکلیں اور خوشبوئیں بھی مختلف ہیں۔ تاکہ غلوں اور پھلوں کی ضرورتوں اور ان کے فائدوں سے شادکامی کے ساتھ ساتھ اس کے بندوں کے لئے باصرہ نوازی اور معطر مشامی کا بھی سامان و انتظام ہوتا جائے۔ سو اس واہب مطلق جَلَّ جلالُہٗ نے اپنے بندوں کے لئے صرف اس کے پیٹ بھرنے ہی کا سامان نہیں کیا۔ بلکہ اس کے ساتھ ہی ساتھ ان کے ذوق جمال کی تسکین، لذت کام و دہن سے سرفرازی، اور ان کے شوق تزئین و آرائش کے سامان کی فراہمی کا بھی انتظام فرمایا۔ جو کہ صرف اس کی ربوبیت ہی کی دلیل نہیں بلکہ اس کے اہتمام ربوبیت کا بھی ثبوت ہے، اور پھر حب کے ساتھ ذُوالعصف اور نخل کے ساتھ ذات الاکمام کی صفات کے ذکر سے ضرورت کے اس خاص اہتمام کو بھی واضح فرما دیا گیا جو اس نے اپنے بندوں کے لئے سامان رزق و روزی کی فراہمی کے لئے فرمایا، سو اس نے بندوں کے غلے اور ان کی روزی کے لئے یوں نہیں کیا کہ قسما قسم کے یہ غلے اور پھل یونہی بغیر کسی اہتمام کے دے دیئے ہوں۔ گویا کہ ان چیزوں کو یونہی ان کے لئے پھینک مارا ہے، بلکہ اس کے لئے اس نے خاص اہتمام فرمایا، اور ایسا کہ طرح طرح کے ان غلوں اور قسما قسم کے ان پھلوں کے ایک ایک دانے کی اس خاص اہتمام کے ساتھ پیکنگ فرمائی گئی کہ عقل انسانی دنگ رہ جاتی ہے، سو اس رب ذوالجلال والاکرام کی ان گوناگوں عظیم الشان اور بے مثال و لاتعداد نعمتوں کو دیکھنے اور ان سے ہر وقت اور طرح طرح سے مستفید وفیضیاب ہونے کے باوجود اس سے غفلت و لاپرواہی اور اعراض و روگردانی برتنا کتنا بڑا ظلم اور کس قدر کھلی ناشکری اور بے انصافی ہے؟ والعیاذُ باللہ اسی لئے اس کے بعد جنوں اور انسانوں کے دونوں گروہوں کو خطاب کر کے ارشاد فرمایا گیا کہ تم دونوں اے گروہ جن و انس اپنے رب کی کون کونسی نعمتوں کو جھٹلاؤ گے؟ اور اسی لئے صحیح احادیث میں اس ارشاد ربانی کے جواب میں اس طرح کہنے کی تعلیم و تلقین فرمائی گئی ہے لَا بِشَیْءٍ مِنْ نِعْمَائِکَ رَبَّنَا تُکَذِّبُ فَلَکَ الْحَمْدُ وَلَکَ الشُّکْرَ یعنی اے ہمارے رب ہم تیری کسی بھی نعمت کو نہیں جھٹلاتے۔ پس تیری ہی تعریف اور تیرا ہی شکر ہے۔تَبَارَکْتَ و تعالیْتَ
3. ۳۰۔۔	سو اس ارشاد عالی سے اس اہم حقیقت کو واضح فرما دیا گیا کہ جس طرح اس ساری کائنات کا خالق و مالک اللہ وحدہٗ لاشریک ہی ہے اسی طرح اس میں حاکم و متصرف بھی وہی ہے، یہ نہیں کہ اس کو بنانے کے بعد وہ اس سے کنارہ کش ہو گیا ہو، اور اس کا انتظام لوگوں کے خود ساختہ معبودوں اور ان کی دیویوں اور دیوتاؤں کے حوالے کر دیا ہو۔ بلکہ وہ ہر لمحہ اس کے اندر کوئی نہ کوئی تصرف کرتا رہتا ہے۔ اور یہ ایک ظاہر و باہر امر ہے کہ کائنات کے اندر ہر ہر لمحہ طرح طرح کے جو انقلابات آتے رہتے ہیں تو یہ سب کچھ اسی کے حکم و ارشاد اور مشیت و مرضی کے مطابق ہوتا ہے، کہ اس کی کائنات کے اندر اس کے سوا اور کسی کا حکم اور مشیت نہیں چل سکتی۔ اور یوم کے لفظ سے یہاں پر مطلق وقت مراد ہے نہ کہ اس لفظ کے معروف معنی، جیسا کہ ہم نے اپنے ترجمے کے اندر بھی اسی کا لحاظ کیا ہے، اور مطلق وقت کو یوم کے لفظ سے تعبیر کرنے میں دراصل یہود پر رد ہے۔ جیسا کہ علامہ بیضاوی وغیرہ بعض مفسرین کرام نے فرمایا ہے اور یہ اس لئے کہ یہود کا کہنا تھا کہ اس نے چھ دنوں کے اندر آسمانوں اور زمین کی اس کائنات کو پیدا کیا اور پھر ساتویں دن آرام کیا۔ سو یوم کے اس لفظ سے ان لوگوں کی تردید فرما دی گئی کہ وہ تھکاوٹ اور آرام کرنے کے ان تصورات سے پاک اور اعلیٰ و بالا ہے، سبحانہ و تعالیٰ، کہ اس کی شان ہر اٰن نئی شان کی منفرد اور بے مثال شان ہے، سبحانہ و تعالیٰ، پس اس سے ایک تو یہ اہم اور بنیادی حقیقت واضح ہو جاتی ہے کہ انسان کو ہمیشہ رجوع اسی وحدہٗ لاشریک کی طرف کرنا چاہیئے، کہ سب کچھ اسی کے قبضہ قدرت و اختیار میں ہے جس کو جو کچھ ملا ہے، اسی کی طرف سے ملا ہے اور جو کچھ ملے گا، اسی کی طرف سے ملے گا اور دوسری طرف اس سے یہ حقیقت بھی واضح ہو جاتی ہے کہ انسان کو ہمیشہ اسی کے ذکر و شکر سے رطب اللسان اور سرفراز و سرشار رہنا چاہیئے، کہ اس کی نعمتوں اور طرح طرح کی اور گو نا گوں نعمتوں سے وہ ہمیشہ اور طرح طرح سے سرفراز و سرشار رہتا ہے، اور اتنا اور اس قدر کہ ان کو گننا اور شمار کرنا بھی کسی کے بس میں نہیں، جیسا کہ دوسرے مقام پر ارشاد فرمایا گیا وَاِنْ تَعُدُّوْا نِعْمَۃَ اللّٰہِ لَا تُحْصُوْہَا الایٰۃ، اور انسان کو اپنی زندگی میں اور اپنی زندگی کے لئے طرح طرح کی جن اہم اور بنیادی چیزوں کی ضرورت ہوتی ہے، اور جن کا تقاضا وہ اپنی زبان قال کے بجائے زبان حال سے کرتا ہے، ان سب سے اس واہب مطلق نے اس کو خود ہی نواز دیا ہے، اور بدرجہ تمام و کمال نوازا ہے، جیسا کہ دوسرے مقام پر ارشاد فرمایا گیا وَاٰتَاکُمْ مِّنْ کُلِّ مَا سَأَلْتُمُوْہُ الایۃ پس اس کا حق ہے کہ بندہ ہمیشہ اس کے ذکر و شکر سے سرشار رہے، کہ اس میں اس کا اپنا ہی بھلا ہے دنیا کی اس عارضی زندگی میں بھی، اور آخرت کے اس حقیقی اور ابدی جہان میں بھی، جو اس دنیا کے بعد آنے والا ہے وباللہ التوفیق لما یحب و یرید، وعلی ما یحب و یرید بکل حالٍ من الاحول، وفی کل موطنٍ من المواطن فی الحیاۃ، وہو العزیز الوہاب،
4. ۴۶۔۔	سو اس آیت کریمہ سے اس اہم اور بنیادی حقیقت کو واضح فرما دیا گیا کہ جنت سے سرفرازی کی اصل اور اساس خوف خداوندی ہے، کیونکہ خوف خداوندی ہی وہ جو ہر اساسی ہے جو انسان کو راہ حق و ہدایت پر مستقیم و ثابت قدم رکھتا ہے یہ چیز اگر خدانخواستہ اس کے دل سے نکل جائے تو پھر کوئی بھی چیز اس کو بڑے سے بڑے جرم کے ارتکاب سے نہیں روک سکتی۔ اسی لئے یہاں پر ارشاد فرمایا گیا کہ جو کوئی اپنے رب کے سامنے کھڑے ہونے سے ڈرتا رہے گا اس کے لئے دو جنتیں ہیں، حضرات مفسرین کرام کا کہنا ہے کہ ان میں سے ایک جنت خود اس کے لئے اور دوسری اس کے خدام اور متعلقین کے لئے ہو گی (البحر۔ القرطبی اور الصفوۃ وغیرہ) سو جس انسان کے اندر یہ عقیدہ موجود ہو کہ اس نے قیامت کے یوم حساب میں اپنے رب کے سامنے کھڑے ہو کر اپنے زندگی بھر کے کئے کرائے کا حساب دینا، اور اس کا صلہ و بدلہ پانا ہے، اس کی زندگی ایک ذمہ دار خوف خدا رکھنے والی پاکیزہ زندگی ہو گی، اسی لئے قرآن حکیم میں اس کے لئے جا بجا اور طرح طرح سے تعلیم و تلقین فرمائی گئی ہے، مثلاً سورہ مطففین میں ارشاد فرمایا گیا کہ کیا ان لوگوں کو اس بات کا گمان نہیں کہ ان کو اٹھایا جائے گا ایک بڑے ہی ہولناک دن کے حساب کتاب کیلئے، جس دن کہ سب لوگ کھڑے ہوں گے رب العالمین کے سامنے؟ (المطففین۔۴۔ ۵۔۶) یعنی ان کو اس یوم عظیم کے قیام کا پاس و احساس ہمیشہ رکھنا چاہیے تاکہ یہ اس کے لئے تیاری کر سکیں، کہ اس کے لئے تیاری کی فرصت، اور اس کا موقع، وقت یہی دنیاوی زندگی ہے اور بس، اللہ توفیق بخشے، اور حیات مستعار کا ایک ایک لمحہ ہر حال میں، اور ہر لحاظ سے اپنی رضا و خوشنودی کے حصول اور اس سے سرفرازی کے لئے صرف کرنے کی توفیق بخشے آمین ثم آمین، یا ربَّ العالمین،
5. ۵۶۔۔  یعنی جنت کی ان عظیم الشان نعمتوں کے اندر جنت کے ان خوش نصیب باسیوں کو ایسی عظیم الشان اور بے مثال بیویاں بھی ملیں گی جو نہایت شرمیلی اور با حیا ہوں گی، اور شرم و حیا ہی عورت کا وہ اصل اور حقیقی سرمایہ ہے جو آگے کئی عظیم الشان مکارم و محامد، اور عمدہ خصال کا منبع و مصدر اور ذریعہ و وسیلہ بنتا ہے، اور وہ ایسی ہوں گی کہ ان اہل جنت سے پہلے ان کو نہ کسی انسان نے چھوا ہو گا، اور نہ کسی جن نے، اور عورت کا حیا اور اس کا شرمیلا پن ہی اس کا سب سے بڑا حسن بھی ہے، اور اس کے اخلاق کا سب سے بڑا محافظ بھی، یہ چیز اگر اس کے اندر نہ پائی جائے تو وہ ہر جائی ہے، اور ہرجائی کسی کی وفادار نہیں ہو سکتی، اور جب وہ وفادار نہیں ہو گی تو عورت کی حیثیت سے اس کا وجود بے مقصد ہو کر رہ جاتا ہے، کیونکہ ایسی صورت میں وہ اس قابل نہیں رہتی کہ کسی خاندان کی تعمیر میں بنیاد کی اینٹ کا کام دے سکے، جبکہ عورت کے وجود کا اصل مقصد، اور اس کی حقیقی حیثیت یہی ہے، اللہ پاک سبحانہ و تعالیٰ، نے انسان کی فطرت کو اپنے کمال قدرت و حکمت سے اس طرح بنایا ہے کہ وہ اللہ پاک سبحانہ و تعالیٰ کی بخشی ہوئی نعمتوں سے اس وقت تک پوری طرح مستفید نہیں ہو سکتا جب تک کہ اس کی شریک حیات اس کے ساتھ نہ ہو، جو اس کی شریک راحت و رنج ہوتی ہے، اس لئے اہل جنت کی نعمتوں کے ذکر و بیان کے ضمن میں اس نعمت کو بھی بطور خاص ذکر و بیان فرمایا گیا ہے۔ اسی لئے جن خوش نصیبوں کو حیا دار و وفا شعار شریک حیات ملتی ہے انکی دنیاوی زندگی بھی جنت کا نمونہ بن جاتی ہے، و الحمدللہ جل وعلا،
6. ۶۴۔۔  یعنی وہ دونوں باغ نہایت ہی سرسبز و شاداب ہوں گے۔ اور ایسے اور اس حد تک کہ ان کی وہ سرسبزی مائل بہ سیاہی ہو گی، اور کسی بھی سرسبز و شاداب باغ کا سب سے خوبصورت رنگ یہی ہوتا ہے سو وہ دونوں باغ اپنی سرسبزی و شادابی میں انتہا کو پہنچے ہوئے ہوں گے۔ اللہ نصیب فرمائے آمین۔ اوپر جن دو باغوں کا ذکر فرمایا گیا ہے ان میں اور ان کے بعد اب اس ارشاد سے جن باغوں کا ذکر فرمایا جا رہا ہے ان کی خصوصیات کے اعتبار سے ان دونوں قسموں کے باغوں کے اندر فی الجملہ اشتراک بھی پایا جاتا ہے، اور بعض اعتبار سے ان دونوں کے اندر اختلاف بھی پایا جاتا ہے اب سوال یہ پیدا ہوتا ہے کہ ان دونوں قسم کے باغوں کے حقدار ایک ہی قسم کے لوگ ہوں گے، یا الگ الگ قسم کے؟ تو اس بارے حضرات اہل علم کے اقوال مختلف ہیں، لیکن آگے آنے والی سورہ واقعہ سے واضح ہوتا ہے کہ اہل ایمان دو گروہوں پر منقسم ہوں گے، اصحاب المیمنہ، اور سابقون، اور ان دونوں کے لئے الگ الگ جنتوں کا ذکر فرمایا گیا ہے، جن کے اوصاف و خصوصیات میں فی الجملہ اشتراک بھی ہے، اور بعض پہلوؤں سے اختلاف بھی، سو اس بناء پر یہ بات قرین قیاس معلوم ہوتی ہے کہ یہاں پر اوپر جن دو جنتوں کا ذکر فرمایا گیا ہے، وہ سابقین اولین یا بالفاظ دیگر مقربین کے لئے ہیں اور وَمِنْ دُوْنِہِمَا سے جن دو جنتوں کا ذکر فرمایا گیا ہے وہ اصحاب المیمنہ کے لئے ہوں گی، سو جس طرح ان دونوں گروہوں کے مرتبے میں فرق ہے اسی طرح ان دونوں کی جنتوں میں بھی فرق ہو گا، والعلم عند اللہ سبحانہ و تعالیٰ۔
7. ۷۴۔۔  سو اہل جنت کو ملنے والی وہ خواتین اپنے ظاہر کے اعتبار سے بھی بے مثال ہوں گی اور اپنے باطن کے لحاظ سے بھی اور پھر وہ ہوں گی بھی خاص خیموں کے اندر جو کہ علامت ہو گی ان کی خاص عزت و کرامت کی اور یہ اس لئے کہ جیسا کہ مفسر ابوحیان نے کہا عورت کی اصل عزت و عظمت اسی میں ہے کہ وہ گھر کے اندر اور اس کی چار دیواری ہی کے اندر رہیں (البحر المحیط) اور جنت کے خیمے بھی دراصل موتیوں کے گھر ہوں گے۔ چنانچہ صحیح حدیث میں وارد ہوا ہے کہ جنت میں ایک موتی کا ایک ایسا گھر ہو گا جس کی چوڑائی ساٹھ میل ہو گی۔ اس کے ہر کونے میں ایسے لوگ ہوں گے جو دوسرے کونوں کے لوگوں کو نہیں دیکھ سکیں گے اہل ایمان وہاں آتے جاتے ہوں گے (اخرجہ البخاری)
8.  سو جب تمہارے رب کا نام بڑا ہی برکت والا ہے تو لازم ہے کہ اس کی یہ تمام برکتیں ظاہر ہوں اس لئے ضروری ہے کہ آخرت کا وہ جہاں قائم ہو جس میں نعمتوں بھری جنت بھی ہو گی جس کی عظیم الشان اور بے مثال نعمتوں سے وہ اپنے ایماندار اور اطاعت گزار بندوں کو نوازے گا۔ اور اسی جہان غیب میں دوزخ اور اس کے وہ طرح طرح کے عذاب بھی ہوں گے جو سرکشوں اور باغیوں کو بھگتنا ہوں گے، تاکہ اس طرح عدل و انصاف کے تقاضے پورے ہوں، اور علیٰ وجہ الکمال پورے ہوں سو بڑے ہی نادان اور بہکے اور بھٹکے ہیں وہ لوگ جو یہ سمجھتے ہیں کہ اللہ تعالیٰ اس دنیا کو پیدا کر کے اس کے خیر و شر سے لاتعلق ہو گیا۔ والعیاذ باللہ، سو ایسا نہ ہے اور نہ ہو سکتا ہے۔ وبہذا قد تم التفسیر المختصر لسورۃ الرحمن و الحمدللہ جل وعلا



(سورۃ الواقعۃ ۔ سورہ نمبر ۵۶ ۔ تعداد آیات ۹۶)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     جب واقع ہو جائے گی وہ ہو پڑنے والی 
۲۔۔۔     تو اس وقت اس کے پیش آنے کو کوئی جھٹلانے والا نہیں ہو گا
۳۔۔۔     وہ پست و بلند کر دینے والی ہو گی
۴۔۔۔     جب کہ لرز اٹھے گی یہ (ٹھوس) زمین تھر تھرا کر
۵۔۔۔     اور ریزہ ریزہ ہو جائیں گے یہ (دیو ہیکل) پہاڑ ٹوٹ کر
۶۔۔۔     پھر یہ ہو جائیں گے ایک غبارِ پراگندہ
۷۔۔۔     اور تم لوگ اس وقت تقسیم ہو جاؤ گے تین مختلف گروہوں میں 
۸۔۔۔     سو دائیں بازو والے کیا کہنے ان دائیں بازو والوں کے 
۹۔۔۔     اور بائیں بازو والے کیسے بدنصیب (اور بدحال) ہوں گے وہ بائیں بازو والے 
۱۰۔۔۔     اور جو سبقت لے گئے تو وہ سبقت لے گئے 
۱۱۔۔۔     یہ وہ (خوش نصیب) ہیں جن کو نوازا گیا ہو گا قرب (خاص) سے 
۱۲۔۔۔     یہ رہ بس رہے ہوں گے نعمتوں بھری عظیم الشان جنتوں میں 
۱۳۔۔۔     ایک بڑا گروہ ہو گا اگلوں میں سے 
۱۴۔۔۔     اور تھوڑے پچھلوں میں سے
۱۵۔۔۔     (براجمان ہوں گے یہ) سونے کی تاروں سے بنے ہوئے عظیم الشان تختوں پر
۱۶۔۔۔     (نہایت آرام و سکون سے) ان پر ٹیک لگائے آمنے سامنے بیٹھے ہوں گے 
۱۷۔۔۔     ان کے پاس ایسے لڑکے آمد و رفت کر رہے ہوں گے جو سدا لڑکے ہی رہیں گے 
۱۸۔۔۔     پیا لے اور جگ اٹھائے اور ایسے جامہائے شراب لئے ہوں جن کو بھرا گیا ہو گا بہتے ہوئے چشمے سے 
۱۹۔۔۔     نہ تو اس سے ان کے سر چکرائیں گے اور نہ ہی ان کی عقلوں میں کوئی فتور آئے گا 
۲۰۔۔۔     نیز وہ ان کے سامنے طرح طرح کے ایسے پھل لئے پھر رہے ہوں گے جنہیں وہ خود پسند کریں گے 
۲۱۔۔۔     اور ان پرندوں کا گوشت بھی جس کی وہ خواہش کریں گے 
۲۲۔۔۔     اور ان کے لئے خوبصورت آنکھوں والی عظیم الشان حوریں ہوں گی 
۲۳۔۔۔     (صفائی اور نفاست میں) چھپا کر رکھے گئے موتیوں جیسی
۲۴۔۔۔     (یہ سب کچھ) ان کے ان اعمال کے بدلے میں ہو گا جو وہ (زندگی بھر) کرتے رہے تھے 
۲۵۔۔۔     وہ نہ تو وہاں کوئی بے کار بات سنیں گے اور نہ ہی کوئی گناہ کی بات
۲۶۔۔۔     بس سلام ہی سلام کی آواز سنائی دے گی
۲۷۔۔۔     اور دائیں بازو والے کیا ہی خوش نصیب ہوں گے وہ دائیں بازو والے 
۲۸۔۔۔     (جو رہیں گے) بے خار بیریوں میں 
۲۹۔۔۔     تہ بہ تہ چڑھے ہوئے کیلوں میں 
۳۰۔۔۔     لمبے لمبے سایوں میں 
۳۱۔۔۔     ہر دم رواں پانی میں 
۳۲۔۔۔     اور طرح طرح کے ایسے با افراط پھلوں میں 
۳۳۔۔۔     جو نہ کبھی ختم ہوں گے اور نہ ان میں کوئی روک ٹوک ہو گی
۳۴۔۔۔     بلند (مرتبہ و شان کے) بچھونوں میں 
۳۵۔۔۔     بلاشبہ ہم (جنتیوں کو ملنے والی) ان عورتوں کو بالکل ایک ایسی نئی اٹھان دیں گے 
۳۶۔۔۔     کہ انہیں کنواری بنا دیں گے 
۳۷۔۔۔     دل لبھانے وا لیاں ہم عمر
۳۸۔۔۔     یہ سب کچھ دائیں بازو والوں کے لئے ہو گا
۳۹۔۔۔     بہت سے پہلوں میں سے ہوں گے 
۴۰۔۔۔     اور بہت سے پچھلوں میں سے 
۴۱۔۔۔     اور بائیں بازو والے کتنے ہی بدنصیب ہوں گے بائیں بازو والے 
۴۲۔۔۔     وہ لو کی لپٹ اور کھولتے ہوئے پانی میں ہوں گے 
۴۳۔۔۔     اور ایک نہایت ہی ہولناک سیاہ دھوئیں کے سائے میں 
۴۴۔۔۔     جو نہ ٹھنڈا ہو گا نہ آرام دہ
۴۵۔۔۔     بے شک یہ لوگ اس سے پہلے (دنیا میں) اپنی خوشحالی میں مگن رہا کرتے تھے 
۴۶۔۔۔     اور یہ (کفر و شرک کے) اس سب سے بڑے گناہ پر اصرار کرتے تھے 
۴۷۔۔۔     اور یہ لوگ (بڑے تعجب سے اور استہزا کے طور پر) کہا کرتے تھے کہ کیا جب ہم مر کر مٹی ہو جائیں گے اور ہڈیوں کا پنجر بن کر رہ جائیں گے تو کیا واقعی ایسی حالت میں ہم دوبارہ اٹھا کھڑے کیے جائیں گے ؟
۴۸۔۔۔     اور کیا ہمارے وہ باپ دادا بھی جو ہم سے بھی کہیں پہلے گزر چکے ہیں ؟
۴۹۔۔۔     (ان سے) کہو کہ ہاں بلاشبہ اگلوں اور پچھلوں سب نے 
۵۰۔۔۔     بہر حال اکٹھے ہو کر رہنا ہے مقرر دن کے طے شدہ وقت میں 
۵۱۔۔۔     پھر تم سب کو اے گمراہو جھٹلانے والو
۵۲۔۔۔     بہر حال کھانا ہے زقوم کے ایک نہایت ہی ہولناک (اور کریہہ المنظر) درخت سے 
۵۳۔۔۔     پھر (کھانا بھی اتنا اور اس قدر کہ) تمہیں اسی سے بھرنا ہو گا اپنے پیٹوں کو
۵۴۔۔۔     پھر تم نے اس پر پینا ہو گا (وہاں کے) اس کھولتے پانی سے 
۵۵۔۔۔     پھر تمہارا یہ پینا بھی ایسے ہو گا جیسے تونس لگے ہوئے اونٹ پیتے ہیں 
۵۶۔۔۔     یہ ہو گی (حق و ہدایت کے نور سے محروم) ان لوگوں کی مہمانی بدلے کے اس دن
۵۷۔۔۔     ہم ہی نے پیدا کیا ہے تم سب کو (اپنی قدرتِ کاملہ اور حکمتِ بالغہ سے) پھر تم لوگ تصدیق کیوں نہیں کرتے ؟
۵۸۔۔۔     اچھا یہ تو بتاؤ کہ یہ منی جو تم گراتے ہو 
۵۹۔۔۔     کیا تم اس سے بچہ پیدا کرتے ہو یا ہم ہی ہیں پیدا کرنے والے ؟
۶۰۔۔۔     ہم ہی نے مقدر کیا تمہارے درمیان تمہاری موت کو اور ہم اس سے عاجز نہیں ہیں 
۶۱۔۔۔     کہ تمہاری شکلیں بدل دیں اور تم کو کسی ایسی صورت میں بنا کھڑا کریں جس کو تم نہیں جانتے 
۶۲۔۔۔     اور تم لوگ اچھی طرح جانتے ہو اپنی پہلی پیدائش کو تو پھر تم سبق کیوں نہیں لیتے (حق و حقیقت تک رسائی کا)؟
۶۳۔۔۔     پھر کیا تم نے اس بیج کے بارے میں بھی کبھی غور کیا جو تم لوگ زمین میں ڈالتے ہو؟
۶۴۔۔۔     کیا تم لوگ اس کو اگاتے ہو یا ہم ہی ہیں اس کے اگانے (اور پیدا کرنے) والے ؟
۶۵۔۔۔     اگر ہم چاہیں تو چورا چورا کر کے رکھ دیں اس (ہری بھری کھیتی) کو پھر تم لوگ طرح طرح کی باتیں بناتے رہ جاؤ
۶۶۔۔۔     کہ جی یقیناً ہم پر تو بڑی چٹی پڑ گئی
۶۷۔۔۔     بلکہ ہماری تو قسمت ہی مار دی گئی
۶۸۔۔۔     پھر کیا تم نے کبھی اس پانی کے بارے میں بھی غور کیا جو تم لوگ (دن رات غٹاغٹ) پیتے ہو؟
۶۹۔۔۔     کیا اس کو بادل سے تم نے برسایا ہے یا ہم ہی ہیں اس کے برسانے والے ؟
۷۰۔۔۔     اگر ہم چاہیں تو اس کو کڑوا (اور کھاری) بنا کر رکھ دیں پھر تم لوگ شکر کیوں نہیں ادا کرتے (اپنے واہب مطلق رب کا؟)
۷۱۔۔۔     پھر کیا تم لوگوں نے کبھی اس آگ کے بارے میں بھی غور کیا جو تم سلگاتے ہو؟
۷۲۔۔۔     کیا اس کے درخت کو تم نے پیدا کیا ہے یا ہم ہی اس کے پیدا کرنے والے ؟
۷۳۔۔۔     ہم ہی نے اس کو بنا دیا یاد دہانی کا ایک عظیم الشان ذریعہ اور سامان زیست ضرورت مندوں کے لئے
۷۴۔۔۔     پس آپ تسبیح کریں اپنے رب کے نام (پاک) کی جو کہ بڑا ہی عظمت والا ہے 
۷۵۔۔۔     پس نہیں میں قسم کھاتا ہوں ان جگہوں کی جہاں ستارے ڈوبتے ہیں 
۷۶۔۔۔     اور یقیناً یہ ایک بڑی ہی عظیم الشان قسم ہے اگر تم لوگ سمجھو
۷۷۔۔۔     بے شک یہ قرآن ہے بڑا ہی عزت (و عظمت) والا
۷۸۔۔۔     (جو ثبت و مندرج ہے) ایک (محفوظ و) پوشیدہ کتاب میں 
۷۹۔۔۔     اس کو کوئی چھو نہیں سکتا سوائے ان کے جن کو ہر طرح سے پاک بنایا گیا ہے 
۸۰۔۔۔     یہ سراسر اتارا ہوا کلام ہے رب العالمین کی طرف سے 
۸۱۔۔۔     تو کیا تم لوگ اسی کلام (صدق نظام) سے لاپرواہی برت رہے ہو؟
۸۲۔۔۔     اور تم نے اپنی روزی ہی یہ بنا رکھی ہے کہ تم اسے جھٹلاتے جاؤ؟
۸۳۔۔۔     سو کیوں نہیں ہوتا (اس وقت) جب کہ روح (جان کنی کے موقع پر) حلق کو پہنچ جاتی ہے 
۸۴۔۔۔     اور تم اس وقت (پاس بیٹھے) دیکھ رہے ہوتے ہو؟
۸۵۔۔۔     اور ہم (اس وقت) اس کے تم سے بھی کہیں زیادہ قریب ہوتے ہیں مگر تم دیکھ نہیں سکتے 
۸۶۔۔۔     سو اگر واقعی تمہارا کوئی حساب کتاب ہونے والا نہیں 
۸۷۔۔۔     تو تم اس (روح) کو لوٹا کیوں نہیں دیتے اگر تم سچے ہو
۸۸۔۔۔     پھر اگر وہ مرنے والا مقربین میں سے ہو گا
۸۹۔۔۔     تو اس کے لئے ایک عظیم الشان راحت عمدہ روزی اور نعمتوں بھری جنت ہو گی
۹۰۔۔۔     اور اگر وہ دائیں جانب والوں میں سے ہو گا
۹۱۔۔۔     تو (اس سے کہا جائے گا کہ) سلام ہو تم کو کہ تم دائیں جانب والوں میں سے ہو
۹۲۔۔۔     اور اگر وہ جھٹلانے والے گمراہوں میں سے ہو گا
۹۳۔۔۔     تو اس کے لئے مہمانی ہو گی ایک کھولتے ہوئے ہولناک پانی سے 
۹۴۔۔۔     اور اس کو گھسنا (اور داخل ہونا) ہو گا (دوزخ کی دہکتی) بھڑکتی آگ میں 
۹۵۔۔۔     بے شک یہ سب کچھ (جو کہ ذکر و بیان ہوا) قطعی طور پر حق ہے 
۹۶۔۔۔     پس تم تسبیح کرو اپنے رب کے نام (پاک) کی جو کہ بڑا ہی عظمت والا ہے


تفسیر

۲۔۔  سورۃ الواقعۃ کے لفظ سے واضح فرما دیا گیا کہ وہ ایک ایسی قطعی اور ہونی شدنی حقیقت ہے جس نے اپنے وقت پر بہر حال ہو کر رہنا ہے۔ اس وقت کوئی بھی متنفس ایسا نہیں ہو گا جو اس کو جھٹلا سکے۔ بلکہ ہر کوئی اس کو ماننے پر مجبور ہو گا۔ مگر جن لوگوں نے اس دنیا میں اس کو نہیں مانا ہو گا، ان کو اس روز کے ماننے سے کوئی فائدہ بہر حال نہیں ہو گا سوائے ان کی آتش یاس و حسرت میں اضافے کے۔ کیونکہ وہ ماننا بالمشاہدہ یعنی دیکھنے کے بعد کا ماننا ہو گا۔ جو نہ معتبر ہے اور نہ مفید و مطلوب، کیونکہ ماننا وہ معتبر اور مطلوب و مفید ہے جو بالغیب یعنی بن دیکھے ہو۔ جس کا موقع اس دنیاوی زندگی میں ہے، اور بس، جو اس وقت ان کے ہاتھ سے نکل چکی ہو گی۔ سو اس سے دنیاوی زندگی کی قدر و قیمت اور اس کی اہمیت و عظمت شان کا اندازہ کیا جا سکتا ہے، وباللہ التوفیق لما یحب و یرید، بکل حالٍ من الاحوال،
۳۔۔  سو قیامت کا وہ حادثہ کبریٰ جہاں آسمان و زمین کی اس کائنات کے نظام کو تہ و بالا کر کے رکھ دے گا، اور ایک نیا جہاں نئے قوانین و نوامیس کے تحت وجود میں آئے گا۔ اسی طرح اس میں عزت و عظمت اور شرف و ذلت کے وہ تمام معیارات بھی یکسر تبدیل ہو جائیں گے، جو اس سے قبل اہل دنیا کے یہاں معروف و مشہور رہے ہوں گے۔ سو اس دن عزت و عظمت انہی لوگوں کو نصیب ہو گی جو دنیا میں ایمان صادق اور عمل صالح کی دولت سے سرفراز رہے ہوں گے، خواہ وہ کوئی بھی ہوں اور کہیں کے بھی ہوں۔ اور اس کے بالمقابل پست اور ذلیل وہی لوگ ہوں گے جو ایمان و عمل کی اس دولت سے محرومی کے ساتھ ہی دنیا سے اٹھے ہوں گے۔ خواہ دنیا میں وہ مال و دولت اور جاہ و منصب وغیرہ کے دنیاوی اور مادی اعتبارات سے کتنے ہی بڑے کیوں نہ رہے ہوں۔
۱۴۔۔  سو اس سے اس خفض و رفع کی تفصیل بیان فرما دی گئی جس کا ذکر اوپر آیت نمبر۳ میں فرمایا گیا ہے سو ارشاد فرمایا گیا کہ اس روز تم لوگ تین گروہوں میں بٹ جاؤ گے ایک گروہ اصحاب میمنہ یعنی داہنے ہاتھ والوں کا ہو گا، اور یہ وہ خوش نصیب ہوں گے جن کو ان کے نامہ ہائے اعمال ان کے دائیں ہاتھ میں دیئے جائیں گے، جیسا کہ سورہ الحاقۃ کی آیت نمبر۱٩، میں اس کی تصریح فرمائی گئی ہے، اور دوسرا گروہ اصحاب المشئمۃ یعنی بائیں ہاتھ والوں کا ہو گا اور یہ وہ بدبخت لوگ ہوں گے جن کو ان کے اعمال نامے ان کے بائیں ہاتھوں میں دیئے جائیں گے، جیسا کہ اس کی تفصیل کو سورہ الحاقۃ کی آیات نمبر۲٩ تا آیت ۳۵ میں بیان فرمایا گیا ہے، اور تیسرا گروہ سابقون کا ہو گا۔ اور یہ وہ خوش نصیب لوگ ہوں گے جنہوں نے دعوت حق کو قبول کرنے اور راہ حق میں مشکلات کے دور میں اپنے جان و مال کو قربان کرنے کے سلسلے میں سبقت کی سعادت پائی ہو گی۔ جیسا کہ آگے سورہ حدید کی آیت نمبر۱٠ میں اس پر روشنی ڈالی گئی ہے، اور پھر ان تینوں گروہوں کے درجہ و مرتبہ اور ان کی شان کی وضاحت اور اس کے بیان کے سلسلے میں ارشاد فرمایا گیا کہ داہنے ہاتھ والوں کی عظمت شان کے کہنے ہی کیا؟ یعنی ان کے عیش جاوداں ان کی رفاہیت و خوشحالی، اور انکی بلندی مرتبت اور عالی مقامی ایسی ہو گی کہ الفاظ و کلمات ان کے احاطہ و بیان سے قاصر اور عاجز ہیں۔ اسی طرح بائیں ہاتھ والوں کی ذلت و خواری، اور ان کی محرومی و بد انجامی، کو ظاہر کرنے کے لئے اسی طرح کے استفہامی انداز و اسلوب میں ارشاد فرمایا گیا، کہ ان کے حال بد کے پوچھنے ہی کیا؟ یعنی ان کے اس حال بد کی تصویر الفاظ و کلمات کے احاطہ میں آنے والی چیز نہیں اس کا اندازہ تو وہی بدبخت کر سکیں گے جن کو اس سے سابقہ اور واسطہ پڑے گا، والعیاذُ باللہ، جبکہ تیسرے گروہ یعنی سابقوں کے بارے میں ارشاد فرمایا گیا کہ وہ تو ہوں گے ہی سابق یعنی جب وہ ہوں گے ہی سابق، تو ان کے درجہ و مرتبہ کو پہچاننا، اور اس کا احاطہ و ادراک کرنا بھی کس کے بس میں ہو سکتا ہے؟ وہ تو اپنے سبق الی الخیرات کے نتیجے میں اور اپنے خالق و مالک کے فضل و کرم سے شرف و عزت کے اس نقطہ عروج و کمال کو پہنچیں گے جس کا احاطہ و ادراک اس عالم ناسوت میں کسی کے لئے ممکن نہیں ہو سکتا۔ اور وہ چونکہ گل سر سبد اور سرخیل قافلہ کی حیثیت رکھتے ہوں گے۔ اس لئے آگے سب سے پہلے انہی کے اس صلہ و انعام کو ذکر و بیان فرمایا گیا ہے جس سے ان خوش نصیبوں کو اس جہان غیب اور عالم جزاء میں حضرت حق جَلَّ مَجْدُہٗ کی طرف سے نوازا جائے گا۔ اور اس خوش نصیب اور سعادت مند گروہ میں بڑی تعداد اگلوں کی ہو گی۔ اور ایک قلیل تعداد ان میں پچھلوں کی ہو گی۔ جَعَلَنَا اللّٰہُ مِنْہُمْ۔
۲۶۔۔  سو اس سے ان خوش نصیبوں کے بے غل و غش عیش و عشرت کی طرف اشارہ فرما دیا گیا کہ وہاں پر ان کے کانوں میں نہ کوئی لغو اور بیکار بات پڑے گی، اور نہ ہی کسی قسم کے گناہ کی۔ بلکہ وہاں پر ان کے لئے رحمت ہی رحمت اور سلام ہی سلام کی دلنواز صدائیں ہوں گی۔ جو ان کو وہاں پر ہر طرف سے ملیں گی، اپنے رب غفور ورحیم کی طرف سے بھی، جیسا کہ دوسرے مقام پر ارشاد فرمایا گیا سَلَامٌ قَوْلاً مِّنْ رَّبٍّ رَّحِیْمٍ (یٰس۔ ۵٨) یعنی ان کو سلام کہا جائے گا رب مہربان کی طرف سے، اسی طرح ان کو فرشتوں کی طرف سے بھی سلام کہا جائے گا جیسا کہ دوسرے مقام پر ارشاد فرمایا گیا وَالْمَلَئِکَۃُ یَدْخُلُوْنَ عَلَیْہِمْ مِّنْ کُلِّ بَابٍ سَلَامٌ عَلَیْکُمْ بِمَا صَبَرْتُمْ فَنِعْمَ عُقْبَی الدَّارِ(الرعد۲۳۔۲۴) یعنی فرشتے ان پر ہر دروازے سے داخل ہوتے ہوں گے، جو ان سے کہتے ہوں گے کہ سلام ہو تم پر کہ تم نے صبر سے کام لیا، سو کیا ہی عمدہ گھر ہے آپ لوگوں کا اس جہاں میں، نیز ان کو ان کے اپنے ساتھیوں دوستوں کی طرف سے بھی سلام کہا جائے گا، جیسا کہ دوسرے مقام پر ارشاد فرمایا تَحِیَّتُہُمْ فِیْہَا سَلَامٌ(ابراہیم ۳۲) یعنی وہاں پر ان کی باہمی دعاء سلام ہو گی، اور دعاء و سلام کی یہ دلنواز صدائیں ان کو وہاں پر صبح و شام ہر وقت ملیں گی۔ جو کہ دراصل نتیجہ اور صلہ و ثمرہ ہو گا اس بات کا کہ انہوں نے حق کی خاطر دنیا میں دشمنوں کی طرف سے طرح طرح کے طعنے سنے، چرکے سہے، دکھ اٹھائے۔ اور نت نئی ایذا رسانیاں برداشت کیں۔ جس کے نتیجے میں ان کو وہاں پر ایسا پاکیزہ اور بے مثال ماحول ملے گا جس کا اس جہان فانی میں تصور کرنا بھی کسی کے لئے ممکن نہیں، سو وہاں پر نہ کسی بکواسی کے بکواس کی کوئی آواز ان کے کان میں پڑے گی۔ اور نہ ہی کسی قسم کے گناہ کی کوئی آواز۔ بلکہ وہاں پر ان کے لئے ہر طرف سے اور ہر اعتبار سے سلامتی ہی سلامتی کی دلنواز صدائیں ہوں گی۔ اللہ نصیب فرمائے آمین۔ سو وہاں پر سلامتی ہی سلامتی ہو گی، اور وہ گھر سلامتی ہی کا گھر ہو گا جیسا کہ دوسرے مقام پر ارشاد فرمایا گیا، وَاللّٰہُ یَدْعُوْا اِلیٰ دَارِ السَّلٰمِ وَیَہْدِیْ مَنْ یَّشَآءُ اِلیٰ صِرَاطٍ مُّسْتَقِیْمٍ (یونس۔۲۵) یعنی اللہ بلاتا ہے سلامتی کے گھر کی طرف اور وہ سیدھے راستے کی طرف راہنمائی فرماتا ہے اس کو جس کو چاہتا ہے۔ پس سلامتی کے اس عظیم الشان اور بے مثال گھر سے سرفرازی انہی خوش نصیب اور نیک بخت لوگوں کو نصیب ہو گی جنہوں نے اپنی اس دنیاوی زندگی کو سلامتی کے دین یعنی اسلام کی سلامتی والی مقدس تعلیمات کے مطابق گزارا ہو گا، اور جنہوں نے اس سے منہ موڑا ہو گا ان کے لئے محرومی ہی ہے، والعیاذُ باللہ العظیم بکل حالٍ من الاحوال،
۴۳۔۔  سو اس سے بائیں بازو والے بدبختوں کے حال بد کا ذکر فرمایا گیا ہے کہ وہ شعلوں اور لوؤں کی لپٹ اور گرم کھولتے پانی کے بیچ میں ہوں گے، سو جب وہ گرمی کی شدت اور اس کی ایذاء سے گھبرا کر پانی کی طرف بھاگیں گے تو ان کو وہاں پر گرم کھولتا ہوا پانی ملے گا۔ پس آگ کی اس لو اور کھولتے ہوئے اس ہولناک پانی کے درمیان دوڑ بھاگ ہی میں ان کی عمر گزرے گی۔ جیسا کہ دوسرے مقام پر اس کی اس طرح تصریح فرمائی گئی ہے یَطُوْفُوْنَ بَیْنَہَا وَبَیْنَ حَمِیْمٍ اٰن ٍ(الرحمن۔۴۴) یعنی وہ اس انتہائی شعلے مارتی ہوئی اس آگ اور انتہائی گرم اور کھولتے پانی کے درمیان چکر لگاتے رہیں گے، والعیاذُ باللہ العظیم، اللہ تعالیٰ ہمیشہ ہر حال میں، اور ہر اعتبار سے اپنی پناہ میں رکھے، آمین۔ سو اس سے اندازہ کیا جا سکتا ہے کہ جن کفار و منکرین کا انجام یہ ہونے والا ہے ان کو اگر اس دنیائے فانی میں دنیا بھر کی دولت بھی مل جائے، تو بھی ان سے بڑھ کر بدبخت اور محروم اور کون ہو سکتا ہے؟ اور اس کے برعکس جن ایمان والوں کو اس دوزخ سے بچا کر جنت کی سدا بہار نعمتوں سے سرفراز کر دیا جائے ان سے بڑھ کر خوش نصیب اور کون ہو سکتا ہے؟ اگرچہ دنیا میں وہ نان جویں کے بھی محتاج رہے ہوں۔ سو اصل کامیابی آخرت کی کامیابی ہے، اور اصل اور حقیقی دولت ایمان و یقین ہی کی دولت ہے، جس کے حصول اور اس سے سرفرازی کا موقع حیات دنیا کی اسی فرصت محدود و مختصر ہی میں ہے وباللہ التوفیق لما یحب و یرید۔
۴۸۔۔  سو اس سے ان بدبختوں کے ان بڑے جرائم کا ذکر فرمایا گیا ہے جن کے نتیجے میں وہ اس انتہائی ہولناک انجام سے دوچار ہوں گے۔ اور اس سبب و باعث سے بھی پردہ اٹھا دیا گیا جس کے نتیجے میں وہ ان ہولناک جرائم کے مرتکب ہوئے۔ سو ان کے جرائم کے اس اصل سبب اور باعث کی تعیین و نشاندہی کے طور پر ارشاد فرمایا گیا کہ یہ لوگ دنیا میں بڑے مالدار اور عیش و رفاہیت والے لوگ تھے، جس کے باعث یہ ایسے کبر و غرور میں مبتلا ہو گئے تھے کہ حق بات سننے اور ماننے کو تیار ہی نہیں ہوتے تھے، اور اللہ تعالیٰ کی دی بخشی نعمتوں پر اس کا شکر ادا کرنے کے بجائے الٹا یہ لوگ تکبر میں مبتلا ہو کر کفران نعمت کے مرتکب ہو گئے، اور اس زعم اور گھمنڈ میں پڑ گئے کہ ہم صحیح اور ہمارا طریقہ درست ہے، ورنہ ہمیں یہ مال و دولت اور سامان عیش و رفاہیت کیوں ملتا؟ اور اسی بناء پر یہ لوگ حق کے منکر اور باغی و سرکش بن گئے، اور کفر و شرک اور انکار حق کے اس گناہ عظیم پر اصرار کرنے لگے جو کہ جرموں کا جرم اور محرومیوں کی محرومی ہے۔ والعیاذُ باللہ اور پھر دوسرا بڑا جرم و گناہ جس نے ان کو ہلاکت و تباہی کے گڑھے میں ڈال دیا، وہ انکار آخرت کا جرم و گناہ تھا۔ سو ان لوگوں کا کہنا تھا کہ کیا جب ہم لوگ مر کر ہڈیاں اور مٹی ہو جائیں گے تو پھر ہمیں دوبارہ زندہ کر کے اٹھایا جائے گا؟ یعنی ایسا نہیں ہو سکتا کہ یہ ناممکن ہے۔ سو اس طرح یہ لوگ اپنے اس ہولناک انجام کو پہنچ کر رہے جو سب سے بڑا اور ہمیشہ ہمیشہ کا خسارہ ہے۔ والعیاذُ باللہ العظیم، سو دنیاوی مال و دولت اور مادی ترقی و رفاہیت کا یہ پہلو بڑا خطرناک اور تباہ کن ہے، کہ ابنائے دنیا اس کی بناء پر کبر و غرور میں مبتلا ہو جاتے ہیں، اور ایسے اور اس حد تک کہ وہ حق بات کو سننے اور ماننے کے لئے تیار ہی نہیں ہوتے، اور اپنے کفر و باطل اور ہلاکت و تباہی کے جس راستے پر وہ چل رہے ہوتے ہیں وہ اسی کو درست اور ٹھیک سمجھنے لگتے ہیں، یہاں تک کہ وہ اپنے آخری اور ہولناک انجام کو پہنچ کر رہتے ہیں، والعیاذ باللہ العظیم
۶۲۔۔  یعنی تم لوگوں کو اس سے سبق لینا چاہیے کہ اس طرح تم کو اس راہ راست سے سرفرازی نصیب ہو گی، جو تمہاری دنیا و آخرت کی کامیابی کی اساس اور دارین کی فوز و فلاح سے سرفرازی کا ذریعہ و وسیلہ ہے سو تمہاری پہلی پیدائش بذات خود دلیل و ثبوت ہے تمہاری دوسری پیدائش کا، کیونکہ جس خالق نے تم لوگوں کو پہلی مرتبہ پیدا کیا، اور تمہیں وجود بخشا، آخر اس کے لئے تمہیں دوبارہ پیدا کرنا کیوں اور کیا مشکل ہو سکتا ہے؟ جبکہ عام قاعدہ اور مشاہدہ یہ ہے کہ اعادہ ایجاد سے سہل اور آسان ہوتا ہے، اور جس خالق حکیم نے تم لوگوں کو وجود بخشا، اور وہ تم کو عدم سے نکال کر حیز وجود میں لایا ہے اس کے لئے تمہارا دوبارہ پیدا کرنا نہ کچھ مشکل ہے اور نہ اس کے حیطہ قدرت سے خارج اور باہر، اور مزید یہ کہ اس کی شان ربوبیت اور اس کی حکمت کا تقاضا ہے کہ وہ تم لوگوں کو دوبارہ پیدا کرے۔ اور تم سے تمہارے زندگی بھر کے کئے کرائے کا حساب لے، تاکہ اس کے مطابق وہ ہر کسی کو اس کے اس صلے اور بدلہ سے نوازے جس کا وہ اپنے ایمان و عقیدہ اور عمل و کردار کی بناء پر مستحق قرار پاتا ہے، کیونکہ وہ اگر ایسا نہ کرے تو مخدوم کائنات اس انسان کا وجود عبث اور بیکار قرار پاتا ہے جو کہ اس خالق حکیم کی حکمت اور اس کی شان عدل و انصاف کے تقاضوں کے بالکل خلاف ہے پس تم لوگوں کا دوبارہ زندہ کر کے اٹھانا اس کی صفات عدل و حکمت کا مقتضیٰ ہے سبحانہ و تعالیٰ۔
۷۳۔۔	سو آگ کی یہ نعمت جس پر تمہاری بہت سی ضروریات زندگی کا مدار و انحصار ہے ذرا سوچو تو سہی کہ آخر یہ کس کی قدرت و حکمت اور اس کی رحمت و عنایت کا نتیجہ ہے؟ سو وہی ہے اللہ جس نے اپنی قدرت و حکمت اور رحمت و عنایت سے تمہارے لئے آگ کے اس عظیم الشان اور نفع بخش جوہر کو ایسے پُر حکمت طریقے سے پیدا فرمایا اور اس کو وجود بخشا ہے، جس میں ضرورت مندوں کے لئے طرح طرح کے سامان ہائے زیست اور اسباب عیش و عشرت موجود ہیں سو اسی سے تم لوگ طرح طرح کی غذائیں پکاتے اور قسما قسم کے کھانے بناتے ہو۔ اور کھانے پینے کی بیشمار اور بیحد و حساب چیزیں تیار کرتے۔ اور ان سے طرح طرح سے لطف اندوز ہوتے ہو۔ اگر قدرت نے تم لوگوں کو آگ کے اس عظیم الشان اور نفع بخش جوہر سے نہ نوازا ہوتا تو تم لوگ بھی اسی طرح کچی چیزیں کھاتے رہتے جس طرح کہ دوسرے تمام حیوانات کھاتے ہیں، اور تم کام و دہن کی ان تمام لذتوں سے محروم ہی رہتے جن سے آگ کے ذریعے تم لوگ ہمیشہ اور دن رات کے ہر حصے میں مستفید و فیض یاب ہوتے ہو، اور مسلسل و لگاتار مستفید و فیضیاب ہوتے ہو۔ پھر آگ کے اسی جوہر سے تمہارے طرح طرح کے کارخانے چلتے اور کام بنتے ہیں، اور تمہاری طرح طرح کی اور بےحد و حساب مشینیں چلتی ہیں، اگر قدرت نے تمہارے لئے آگ کے اس عظیم الشان اور نفع بخش جوہر کو پیدا نہ فرمایا ہوتا، تو تمہاری زندگی ٹھٹھر کر رہ جاتی۔ اور تمہاری صلاحیتوں کا قفل کسی طرح کھلنے ہی نہ پاتا۔ سو اس میں ایک طرف تو تمہارے لئے طرح طرح کے سامان ہائے زیست کا انتظام اور بندوبست ہے، اور دوسری طرف اس میں اپنے اس خالق و مالک کی قدرت و حکمت اور رحمت و عنایت کی تذکیر و یاد دہانی اور دل و جان سے اس کے آگے جھکنے کا درس عظیم بھی، مگر دنیا ہے کہ ایسے تمام تقاضوں سے غافل و بے خبر، اور اپنے انجام سے نچنت و بے فکر ہے، اور اس کو نہیں پتہ کہ اس طرح وہ کتنے بڑے خسارے اور ہولناک انجام کی طرف بڑھے جا رہے ہیں بلکہ کتنے ہی بدبخت ایسے ہیں جو اسی آگ کو معبود قرار دے کر اس کی پوجا پاٹ میں لگے ہوئے ہیں، اور اس طرح وہ اپنی محرومی اور سیاہ بختی کے داغ کو اور پکا کرتے جا رہے ہیں مگر ان کو اس کا شعور و احساس ہی نہیں سو ایسوں کو دوزخ کی اس ہولناک آگ کو یاد کرنا چاہیے جس کی یاد دہانی دنیا کی یہ آگ کرا رہی ہے، والعیاذ باللہ جَل وعلا، مُقْوِیْن کے اصل معنی صحرا اور چٹیل میدانوں کے اندر سفر کرنے والوں کے ہیں اور ایسے لوگ چونکہ خاص طور پر کئی چیزوں کے زیادہ محتاج ہوتے ہیں اسی لئے اس لفظ کا اطلاق محتاجوں اور ضرورت مندوں کے لئے ہوتا ہے اسی لئے ہم نے ترجمہ کے اندر اسی کو اختیار کیا ہے۔ سو مَتَاعًا کے لفظ سے واضح فرما دیا گیا کہ یہ آگ ضرورتمندوں کے لئے ایک عظیم الشان متاع اور سامان زیست ہے فالحمد للہ جل وعلا بکل حالٍ من الاحوال، وبقاء
۸۱۔۔  اس ارشاد میں منکرین و مکذبین کے رویے پر اظہار افسوس بھی ہے اور اظہار تعجب بھی، مدہنون اِدہان سے مشتق و ماخوذ ہے جس کے معنی کسی چیز سے لاپرواہی اور بے اعتنائی برتنے کے ہیں۔ سو اس سے منکرین و مکذبین کے رویے پر اظہار تعجب اور اظہار افسوس فرمایا گیا ہے، کہ اللہ تعالیٰ نے تو ان کو قرآن حکیم کی اس نعمت عظمیٰ سے سرفراز فرمایا، جو نعمتوں کی نعمت اور دارین کی سعادت و سرخروئی سے سرفرازی کا ذریعہ و وسیلہ، اور واحد ذریعہ و وسیلہ ہے جو سراسر اتارا ہوا کلام اور رب العالمین کی ربوبیت و رحمت کا کامل و بے مثال مظہر و نمونہ ہے، اور جس کے نازل کرنے کے لئے قدرت نے خاص اہتمام بھی فرمایا کہ یہ کلام حکمت نظام کامل حفاظت کے ساتھ جوں کا توں اس کے بندوں تک پہنچے، جس کے نتیجے میں یہ جوں کا توں محفوظ و موجود ہے اور ابتک موجود و محفوظ ہے مگر اس سب کے باوجود ان لوگوں کی اس سے یہ غفلت و لاپرواہی، اور اس سے اعراض و روگردانی، کتنا بڑا ظلم اور کس قدر بے قدری اور ناشکری ہے؟ اور اس سے بھی بڑھ کر یہ کہ ان لوگوں نے اپنا حصہ اور نصیب اس کو جھٹلانا ہی بنا دیا ہے جو کہ بدبختی کی انتہاء اور محرومیوں کی محرومی ہے، والعیاذُ باللہ العظیم۔
۸۷۔۔  سو اس سے مرنے والے کی حالت نزع کی تصویر پیش کر کے منکرین و مکذبین کو درس عبرت دیا گیا ہے، یعنی اگر تم لوگ اس قدر ڈھٹائی کے ساتھ قرآن پاک کا انکار کرتے، اور اس کا مذاق اڑاتے ہو، اور جس جزاء و سزا سے یہ تم کو خبردار کر رہا ہے اس کو تم لوگ محض ایک ڈراوا سمجھتے ہو، اور کہتے ہو کہ نہ تم کسی کے محکوم ہو، اور نہ کسی کے سامنے اپنے قول و فعل کے بارے میں جوابدہ ہو، تو پھر تم لوگ خود اپنے آپ کو یا اپنے کسی محبوب سے محبوب شخص کو موت کے پنجے سے کیوں نہیں بچا لیتے؟ جب تم میں سے کسی کی موت آتی ہے، اور تم اس وقت اس کے سامنے بیٹھے سب کچھ اپنی آنکھوں سے دیکھ رہے ہوتے ہو، اور نہایت عاجزی اور بے بسی کے ساتھ تم کو اپنی جان فرشتہ اجل کے حوالے کرنی پڑتی ہے، تم خود تمہارے تمام احباب و اقارب، رشتہ دار و متعلقین اور تمہارے معالج اور ڈاکٹر وغیرہ سب وہاں موجود ہوتے ہیں، مگر کسی کے بس میں نہیں ہوتا کہ وہ مبتلائے نزع شخص کی جان بچا لے، کسی کے بس میں نہیں ہوتا کہ وہ فرشتہ اجل کا ہاتھ پکڑ لے، تمہاری سب جان نثاریاں اور جملہ تدبیریں بےسود و لاحاصل ہو کر رہ جاتی ہیں۔ سو اپنی عاجزی اور بے بسی کے یہ نمونے اور مظاہر تم لوگ اپنی زندگی میں ہمیشہ دیکھتے ہو، اور اپنی کھلی آنکھوں سے دیکھتے ہو تو پھر تم سبق کیوں نہیں لیتے؟ اور قرآن حکیم کی ان رحمتوں بھری تعلیمات کے آگے کیوں نہیں جھکتے جو تم لوگوں کو دارین کی سعادت و سرخروئی سے سرفراز و بہرہ مند کرنے کے لئے دی جا رہی ہیں؟
۹۶۔۔  سو اس سے منکرین و مکذبین کے جواب اور ان کے مقابلے میں رب تعالیٰ کی تسبیح و تقدیس کا حکم و ارشاد فرمایا گیا ہے جس کے اولین مخاطب پیغمبر ہی ہیں، لیکن آپ کے توسط سے یہ تعلیم و تلقین امت کے ہر فرد اور ہر داعیِ حق کے لئے ہے، اور یہ اس لئے کہ مومن صادق کا اصل سہارا اور اس کی حقیقی قوت اس کے لئے رب تعالیٰ ہی کی مدد ہے، اور اس کے حصول کا ذریعہ رب تعالیٰ کی تسبیح و تقدیس ہی ہے۔ اسی لئے یہاں پر ارشاد فرمایا گیا کہ یہ سب کچھ جو کہ اوپر ذکر فرمایا گیا ہے، وہ سب قطعی طور پر حق ہے اس میں کسی شک و شبہہ کی کوئی گنجائش نہیں، آپ کی قوم کے لوگ اگر ان قطعی حقائق کو نہیں مانتے تو یہ ان کی اپنی محرومی و بدبختی، اور ان کے عناد و ہٹ دھرمی کا نتیجہ ہے، اس لئے ایسے بدبختوں کو ان کے حال پر چھوڑ دو، یہ اپنے انجام کو خود پہنچ کر رہیں گے، کہ معاند اور ہٹ دھرم لوگوں کے عناد اور ان کی ہٹ دھرمی کا آخری علاج یہی ہے، پس ان سے منہ موڑ کر آپ اپنے رب کے نام کی تسبیح کرتے رہیں حضرت عقبہ بن عامر الجہنی سے مروی ہے کہ جب یہ آیت کریمہ نازل ہوئی تو رسول اللہ صلی اللہ علیہ و سلم نے ارشاد فرمایا کہ اس کو اپنے رکوع میں رکھو۔ یعنی رکوع میں سبحان ربی العظیم کہا کرو۔ اور جب سَبِّحِ اسْمَ رَبِّکَ الْاَعْلیٰ کی آیت کریمہ نازل ہوئی تو آپ نے ارشاد فرمایا کہ اس کو اپنے سجدے میں رکھو۔ یعنی اس میں سُبْحَانَ رَبِّیَ الْاَعْلیٰ کہا کرو (احمد۔ ابوداؤد۔ اور سنن ابن ماجہ، وغیرہ) چنانچہ اسی بناء پر رکوع و سجود دونوں کے اندر یہی دونوں تسبیحیں آج تک پڑھی جاتی ہیں، جس سے یہ حقیقت واضح ہو جاتی ہے کہ رکوع اور سجود کی انتہائی عاجزانہ حالتوں کے اندر ان تسبیحات کی اثر انگیزی اور زیادہ ہو جاتی ہے نیز یہ کہ منکرین و معاندین، اور ہٹ دھرم مخالفین کے مقابلے میں صبر و استقامت اور مطلوبہ قوت کے حصول اور اس سے سرفرازی کا اصل ذریعہ و وسیلہ تسبیح و تحمید ہی ہے، اور خاص کر وہ تسبیح و تحمید جو حالت نماز میں کی جائے، وباللہ التوفیق لما یحب و یرید، وعلی مایُحِبُّ و یرید، بکل حالٍ من الاحوال، وفِیْ کُلِ موطنٍ من الموطن فی الحیاۃ، وبہٰذا قد تم التفسیر المختصر لسورۃ الواقعۃ، و الحمدللہ جل وعلا


(سورۃ الحدید ۔ سورہ نمبر ۵۷ ۔ تعداد آیات ۲۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اللہ کی پاکی بیان کرتا ہے وہ سب کچھ جو کہ آسمانوں اور زمین میں ہے اور وہی ہے بڑا زبردست نہایت حکمت والا
۲۔۔۔     اسی کے لئے ہے بادشاہی آسمانوں اور زمین کی وہی زندگی بخشتا اور موت دیتا ہے اور وہی ہے ہر چیز پر پوری قدرت رکھنے والا
۳۔۔۔     وہی اول وہی آخر وہی ظاہر وہی باطن اور وہی ہے ہر چیز کو پوری طرح جاننے والا
۴۔۔۔     وہ (اللہ) وہی ہے جس نے پیدا فرمایا آسمانوں اور زمین (کی اس حکمتوں بھری کائنات) کو چھ دنوں (کی مدت) میں پھر وہ مستوی (و جلوہ افروز) ہوا عرش پر وہ جانتا ہے وہ سب کچھ جو کہ داخل ہوتا ہے زمین میں اور وہ سب کچھ بھی جو کہ اس سے نکلتا ہے اور جو کچھ کہ اترتا ہے آسمان سے اور جو چڑھتا ہے اس میں اور وہ بہر حال تمہارے ساتھ ہے جہاں بھی تم ہو گے اور اللہ پوری طرح دیکھ رہا ہے ان تمام کاموں کو جو تم لوگ کرتے ہو۔
۵۔۔۔     اسی کے لئے ہے بادشاہی آسمانوں اور زمین کی اور اللہ ہی کی طرف لوٹائے جاتے ہیں سب امور
۶۔۔۔     وہی داخل کرتا ہے رات کو دن میں اور دن کو داخل کرتا ہے رات میں اور وہی ہے جاننے والا دلوں کے رازوں کو
۷۔۔۔     ایمان لاؤ تم لوگ اللہ پر اور اس کے رسول پر اور خرچ کرو اس مال میں سے جس میں اللہ نے تم کو جانشین بنایا ہے (اپنے فضل و کرم سے) پھر جو لوگ تم میں سے ایمان لے آئے اور انہوں نے خرچ بھی کیا تو ان کے لئے ایک بہت بڑا اجر ہے
۸۔۔۔     اور تمہیں کیا ہوا (اے لوگوں !) کہ تم ایمان نہیں لاتے اللہ پر جب کہ اس کا رسول تمہیں بلا رہا ہے کہ تم ایمان لاؤ اپنے رب پر اور وہ (وحدہٗ لاشریک) تم سے پختہ عہد بھی لے چکا ہے اگر تم واقعی ماننے والے ہو
۹۔۔۔     وہ (اللہ) وہی ہے جو نازل فرماتا ہے اپنے بندہ خاص پر کھلی کھلی آیتیں تاکہ وہ تمہیں نکالے (اپنے کرم سے) طرح طرح کے اندھیروں سے (حق و ہدایت کے) نور کی طرف اور بے شک اللہ تم سب پر (اے لوگوں !) یقینی طور پر بڑا ہی شفیق اور انتہائی مہربان ہے
۱۰۔۔۔     اور تمہیں کیا ہو گیا کہ تم خرچ نہیں کرتے اللہ کی راہ میں ؟ حالانکہ اللہ ہی کے لئے ہے میراث آسمانوں اور زمین کی برابر نہیں ہو سکتے تم میں سے وہ لوگ (جو فتح کے بعد خرچ کریں گے اور جہاد کریں گے ان لوگوں کے) جنہوں نے خرچ کیا فتح سے پہلے اور وہ لڑے (راہ حق میں) ایسے لوگ درجہ کے اعتبار سے کہیں بڑھ کر ہیں ان لوگوں سے جنہوں نے خرچ کیا اس کے بعد اور وہ لڑے اور یوں اللہ نے ان سب سے وعدہ فرما رکھا ہے بھلائی کا اللہ پوری طرح باخبر ہے ان سب کاموں سے جو تم لوگ کرتے ہو۔
۱۱۔۔۔     کون ہے جو اللہ کو قرض دے اچھا قرض تاکہ اللہ اسے اس کے لئے بڑھاتا چلا جائے اور اس کے لئے ایک بڑا ہی عمدہ اجر ہے 
۱۲۔۔۔     جس دن کہ تم ایماندار مردوں اور ایماندار عورتوں کو دیکھو گے کہ ان کا نور دوڑ رہا ہو گا ان کے آگے اور ان کے دائیں (اور ان سے کہا جائے گا کہ) خوشخبری ہو تمہیں آج کے دن ایسی عظیم الشان جنتوں کی جن کے نیچے سے بہہ رہی ہیں طرح طرح کی عظیم الشان نہریں ان میں تم ہمیشہ رہو گے یہی ہے سب سے بڑی کامیابی۔
۱۳۔۔۔     جس روز کہ منافق مرد اور منافق عورتیں اہل ایمان سے کہہ رہے ہوں گے کہ ذرا ہماری طرف بھی نظر کرو تاکہ ہم بھی آپ کے نور سے کچھ فائدہ اٹھا لیں جواب ملے گا کہ اپنے پیچھے لوٹ کر جاؤ اور وہاں کوئی نور تلاش کرو پھر ان کے درمیان حائل کر دی جائے گی ایک ایسی دیوار جس میں ایک دروازہ ہو گا اس کے اندر کی طرف تو رحمت ہو گی اور اس کے باہر کی طرف عذاب ہو گا۔
۱۴۔۔۔     وہ لوگ ایمان والوں کو پکار پکار کر کہیں گے کہ کیا ہم تمہارے ساتھ نہ تھے ؟ وہ جواب دیں گے ہاں ضرور لیکن تم لوگوں نے خود فتنے میں ڈال رکھا تھا اپنے آپ کو تم (موقع اور فرصت کی) تاک میں لگے رہتے تھے تم شک میں مبتلا رہتے تھے اور تمہیں دھوکے میں ڈالے رکھا آرزوؤں نے یہاں تک کہ پہنچا اللہ کا حکم اور تم کو دھوکے میں ڈال رکھا تھا اللہ کے بارے میں اس بڑے دھوکے باز نے ۔
۱۵۔۔۔     سو اب نہ تم سے کوئی فدیہ لیا جائے گا اور نہ ان لوگوں سے جو کھلم کھلا کفر کرتے رہے تھے تم سب کا ٹھکانا دوزخ ہے وہی تمہاری یار (اور تمہارا ٹھکانا) ہے اور بڑا ہی برا ٹھکانا ہے وہ
۱۶۔۔۔     کیا وقت نہیں آیا ان لوگوں کے لئے جو (زبانی کلامی) ایمان لائے اس بات کا کہ جھک جائیں ان کے دل اللہ کے ذکر کے آگے ؟ اور اس حق (کی عظمت) کے سامنے جو نازل ہو چکا (ان کی ہدایت و راہنمائی کے لئے اللہ کی طرف سے ؟) اور یہ کہ وہ ان لوگوں کی طرح نہ ہو جائیں جن کو ان سے پہلے کتاب دی گئی تھی پھر ان پر ایک لمبی مدت گزر گئی تو سخت ہو گئے ان کے دل اور ان میں زیادہ تر لوگ فاسق ہیں ۔
۱۷۔۔۔     یقین جانو تم (اے لوگوں !) کہ اللہ زندہ کرتا ہے زمین کو اس کے مر چکنے کے بعد بے شک ہم نے کھول کر بیان کر دیں تمہارے لئے اپنی آیتیں تاکہ تم لوگ عقل سے کام لو
۱۸۔۔۔     بلاشبہ صدقہ دینے والے مرد اور صدقہ دینے والی عورتیں اور جنہوں نے قرض دیا اللہ (پاک سبحانہ و تعالیٰ) کو اچھا قرض ان کو وہ کئی گنا بڑھا کر دیا جائے گا اور ان کے لئے ایک بڑا ہی عمدہ اجر ہے 
۱۹۔۔۔     اور جو لوگ (سچے دل سے) ایمان لائے اللہ پر اور اس کے رسولوں پر یہی لوگ ہیں صدیق اور شہید ان کے رب کے یہاں ان کے لئے ان کا اجر اور ان کا نور ہے اور جن لوگوں نے کفر کیا اور جھٹلایا ہماری آیتوں کو وہ دوزخی ہیں 
۲۰۔۔۔     یقین جانو (اے لوگوں !) کہ یہ دنیاوی زندگی تو محض ایک کھیل اور تماشا ہے اور ایک زیبائش اور تمہارا آپس میں ایک دوسرے پر فخر جتانا اور مال و اولاد میں ایک دوسرے سے بڑھ جانے کی کوشش کرنا (اس کی مثال ایسے ہی ہے) جیسے بارش برستی ہے اور اس سے اگنے والی پیداوار دل موہ لیتی ہے کافروں کے پھر چندے بعد وہ خشک ہو جاتی ہے تم دیکھتے ہو کہ وہ زرد پڑ گئی ہے پھر وہ چورا چورا ہو کر رہ جاتی ہے آخرت میں بڑا سخت عذاب بھی ہے اور اللہ کی طرف ایک عظیم الشان بخشش بھی، اور اس کی رضا بھی، اور دنیاوی زندگی تو دھوکے کے سوا کچھ نہیں ۔
۲۱۔۔۔     (پس) تم ایک دوسرے سے آگے بڑھنے کی کوشش کرو (اے لوگوں !) اپنے رب کی بخشش اور اس عظیم الشان جنت کی طرف جس کی چوڑائی آسمان اور زمین کے برابر ہے جسے تیار کیا گیا ہے ان لوگوں کے لئے جو ایمان لائے اللہ پر اور اس کے رسولوں پر یہ اللہ کا فضل ہے جسے وہ عطاء فرماتا ہے جس کو چاہتا ہے اور اللہ بڑا ہی فضل والا ہے ۔
۲۲۔۔۔     جو بھی کوئی مصیبت پیش آتی ہے خواہ وہ زمین کے (کسی حصے) میں ہو یا خود تمہاری جانوں میں پیش آئے وہ ثبت (و مندرج) ہے ایک عظیم الشان کتاب میں اس سے پہلے کہ ہم اس کو پیدا کریں بے شک ایسا کرنا اللہ کے لئے کچھ بھی مشکل نہیں
۲۳۔۔۔     (اور ہم نے یہ تمہیں اس لئے بتلا دیا کہ) تاکہ نہ تو تم لوگ کسی ایسی چیز پر غم کھاؤ جو تمہارے ہاتھ سے جاتی رہے اور نہ ہی کسی ایسی چیز پر اترانے لگو جو اللہ تمہیں عطا فرمائے اور اللہ تعالیٰ پسند نہیں کرتا کسی بھی خود پسند شیخی باز کو
۲۴۔۔۔     جو خود بھی بخل کرتے ہیں اور دوسروں کو بھی بخل کی تعلیم دیتے ہیں اور جو کوئی اللہ سے منہ موڑے گا تو یقیناً اللہ (کا اس سے کچھ بھی نہیں بگڑے گا کہ وہ یقیناً) ہر کسی سے بے نیاز اور ہر طرح کی خوبی اور حمد کا سزاوار ہے 
۲۵۔۔۔     بلاشبہ ہم نے بھیجا اپنے رسولوں کو کھلی نشانیوں کے ساتھ اور ان کے ساتھ کتاب بھی اتاری اور میزان بھی تاکہ لوگ انصاف قائم کریں اور ہم نے لوہا اتارا جس میں بہت زور بھی ہے اور لوگوں کے لئے طرح طرح کے دوسرے فائدے بھی (تاکہ لوگ اس سے طرح طرح سے مستفید ہوں) اور تاکہ اللہ دیکھ لے کہ کون مدد کرتا ہے اللہ کی اور رسولوں کی بن دیکھے بے شک اللہ بڑا ہی قوت والا نہایت ہی زبردست ہے ۔
۲۶۔۔۔     اور بلاشبہ ہم ہی نے بھیجا (اس سے پہلے) نوح اور ابراہیم کو پیغمبر بنا کر اور ان ہی دونوں کی نسل میں ہم نے نبوت بھی رکھ دی اور کتاب بھی پھر ان میں سے کچھ تو راہ راست پر رہے مگر ان میں سے زیادہ تر پھر بھی بدکار ہی رہے
۲۷۔۔۔     پھر ان کے بعد ہم نے پے درپے اپنے رسول بھیجے اور ان سب کے بعد آخر میں ہم نے عیسیٰ بیٹے مریم کو بھیجا اور ان کو انجیل دی اور ان لوگوں کے دلوں میں کہ جنہوں نے آپ کی پیروی کی ہم نے ایک خاص قسم کی نرمی اور مہربانی رکھ دی اور ترک دنیا (رہبانیت) کی وہ بدعت جسے ان لوگوں نے خود ایجاد کر لیا تھا ہم نے ان پر مقرر نہیں کی تھی اللہ کی رضا حاصل کرنے کی خاطر ہی ایجاد کیا تھا مگر وہ خود اسے نباہ نہ سکے جیسا کہ اس کے نباہنے کا حق تھا پھر ان میں سے جو لوگ ایمان لائے ہوں تو ہم نے ان کا اجر دے دیا مگر ان میں سے زیادہ تر بدکار ہی رہے ۔
۲۸۔۔۔     اے وہ لوگوں جو ایمان لائے ہو ڈرو تم اللہ سے اور (سچے دل سے) ایمان لاؤ اس کے رسول پر اللہ عطا فرمائے گا تم کو اپنی رحمت سے دوہرا حصہ اور وہ نوازے گا تم کو ایک ایسے عظیم الشان نور سے جس کے ذریعے تم چلو گے (حق و ہدایت کی سیدھی شاہراہ پر) اور (مزید یہ کہ) وہ تمہاری بخشش فرمائے گا اور اللہ بڑا ہی بخشنے والا انتہائی مہربان ہے ۔
۲۹۔۔۔     (اور ایمان پر یہ انعامات اور ان کی اس طرح پیشگی خبر اس لئے دی جا رہی ہے کہ) تاکہ اہل کتاب یہ نہ سمجھیں کہ (اللہ کے فضل پر ان کا کوئی اجارہ ہے اور) مسلمان اللہ کے فضل میں سے کچھ بھی حاصل نہیں کر سکتے اور یہ کہ فضل تو بلاشبہ اللہ ہی کے ہاتھ میں ہے وہ جسے چاہتا ہے عطا فرماتا ہے اور اللہ بڑا ہی فضل والا ہے ۔



تفسیر
۲۔۔  سو اس سے حضرت حق جل مجدہ کی عظمت شان اور کمال قدرت کو واضح فرمایا گیا ہے چنانچہ ارشاد فرمایا گیا کہ آسمانوں اور زمین کی بادشاہی اسی کے لئے اور اسی کے قبضہ قدرت و اختیار میں ہے، پس زمین و آسمان کی اس پوری کائنات کا خالق و مالک، اور اس میں حاکم و متصرف، اور بادشاہ حقیقی، وہی وحدہٗ لاشریک ہے، اور دنیا کے جس خطے اور ملک میں بھی کسی کو حکومت و اقتدار ملتا ہے، وہ اسی کی عطاء و بخشش سے ملتا ہے۔ زندگی و موت بھی اسی کے قبضہ قدرت و اختیار میں ہے۔ اور وہی ہے جو ہر چیز پر پوری قدرت رکھتا ہے، اور جب اس کی ان شوؤں و صفات میں کوئی بھی اس کا شریک نہیں، تو پھر اس کی عبادت و بندگی میں کوئی اس کا شریک کس طرح ہو سکتا ہے؟ پس عبادت و بندگی کی ہر قسم اور اس کی ہر شکل اسی کا اور صرف اسی وحدہٗ لاشریک کا حق ہے۔ سبحانہ و تعالیٰ، اس میں کسی بھی اور ہستی کو کسی بھی طور پر اور کسی بھی درجے میں اس کا شریک جانتا شرک ہے جو کہ ظلم عظیم ہے، اور جو اکبر الکبائر اور نارجحیم کا باعث ہے، والعیاذُ باللہ العظیم،
۶۔۔  سو رات اور دن کی آمدو رفت اور ان کے ادلنے بدلنے کا یہ پُر حکمت سلسلہ جو اس قدر پابندی اور باقاعدگی سے جاری و ساری ہے، نہ از خود چلتا ہے اور نہ ہی یہ اللہ تعالیٰ کے سوا اور کسی کے اختیار میں ہے، بلکہ یہ سب کچھ اسی وحدہٗ لاشریک کی قدرت و حکمت اور اسی کی رحمت و عنایت کا نتیجہ و ثمرہ ہے، اور وہ خالق کل اور مالک مطلق ہر چیز کو جانتا ہے، اور پوری طرح جانتا ہے کوئی چھوٹی سے چھوٹی چیز بھی اس کے احاطہ علم و قدرت سے باہر نہیں ہو سکتی، یہاں تک کہ وہ سینوں کے چھپے بھیدوں کو بھی پوری طرح جانتا ہے، پس وہی معبود برحق ہے اور عبادت و بندگی کی ہر قسم اور اس کی ہر شکل اسی کا اور صرف اسی وحدہٗ لاشریک کا حق ہے۔ سبحانہ و تعالیٰ۔
۷۔۔  سو اس سے ایمان کے دعویداروں کو ایمان کے اصل اور حقیقی تقاضے پورے کرنے کی دعوت دی گئی ہے، کہ ایمان محض زبانی کلامی دعووں سے حاصل ہونے کی چیز نہیں، بلکہ اس کے لئے عملی ثبوت پیش کرنے کی ضرورت ہوتی ہے، کہ اس کے لئے حسب ضرورت و موقع جان اور مال میں سے جس کی بھی قربانی کی ضرورت پیش آئے، صدق دل سے اس کو دیا جائے سو ایسے لوگوں سے خطاب کر کے ارشاد فرمایا گیا کہ تم لوگ سچے دل سے ایمان لاؤ اللہ اور اس کے رسول پر اور اس کی راہ میں اور اس کی رضا و خوشنودی کے لئے خرچ کرو تم اپنے ان مالوں میں سے جن میں اس نے تم لوگوں کو محض اپنے فضل و کرم سے جانشین بنایا ہے، پس یہ مال جس طرح دوسروں سے منتقل ہو کر تم لوگوں کے پاس آئے ہیں۔ اسی طرح یہ تم لوگوں کے پاس بھی ہمیشہ نہیں رہیں گے، بلکہ اپنے وقت پر یہ اسی طرح تمہارے ہاتھوں سے نقل ہو کر اوروں کی طرف منتقل ہو جائیں گے، اس لئے تم لوگ اس موقع اور فرصت کو غنیمت جان کر ان کو اللہ کی راہ میں اور اس کی رضا کے لئے خرچ کر لو، قبل اس سے کہ یہ تمہارے ہاتھوں سے نکل کر دوسروں کی طرف منتقل ہو جائیں، اور تم ہمیشہ کے خسارے اور دائمی محرومی میں مبتلا ہو جاؤ، والعیاذ باللہ جل وعلا، پس جو لوگ تم میں سے سچے دل سے ایمان لائے اور انہوں نے اللہ کی راہ میں خرچ بھی کیا ان کے لئے بہت بڑا اجر ہے۔
۹۔۔  سو دین حنیف کی یہ نعمت عظمیٰ اور اس کی یہ تعلیمات مقدسہ جن سے اللہ تعالیٰ نے محض اپنے فضل و کرم سے تم لوگوں کو نوازا ہے، اس کی بہت بڑی رحمت و عنایت ہے جس سے اس نے تمہیں سرفراز فرمایا ہے۔ تاکہ اس کے ذریعے وہ تم لوگوں کو طرح طرح کے گمبھیر و گھٹا ٹوپ اندھیروں سے نکال کر ایمان و یقین اور نقاء و صفائے باطن کے نور اور اجالے کی طرف لے آئے ظلمات یعنی اندھیروں میں کفر و باطل کے وہ گمبھیر اندھیرے بھی داخل ہیں جو کہ انسان کے لئے دارین کی ہلاکت و تباہی کا باعث ہیں۔ لیکن یہاں پر قرینہ مقام اور سیاق و سباق کی دلیل کی بناء پر ان ظلمات سے مراد شہوات نفس اور حب دنیا کی وہ تاریکیاں ہیں، جو انسان کو راہِ راست سے ہٹا دیتی ہیں، اور ان کا علاج اور واحد علاج انفاق فی سبیل اللہ یعنی اللہ تعالیٰ کی راہ میں اور اس کی رضا کے لئے خرچ کرنا ہے۔ اسی بناء پر یہاں پر نور سے مراد وہ خاص نور ہے جو مومن صادق کے قلب و باطن میں انفاق فی سبیل اللہ سے پیدا ہوتا ہے، اور جس کا ذکر آگے آیت نمبر۱۲ میں آرہا ہے۔ اور جس کے نتیجے میں اس کا مال و دولت اس کے لئے دارین کی سعادت و سرخروئی سے سرفرازی کا ذریعہ بن جاتا ہے وباللہ التوفیق لما یحب و یرید، وعلی ما یحب و یرید، بکل حالٍ من الاحوال، وفی کل موطنٍ من المواطن فی الحیاۃ،
۱۲۔۔  سو اس سے ان مومنین صادقین کے صلہ و ثمرہ کے بعض اہم پہلوؤں کو واضح فرما دیا گیا جو صدق و اخلاص کے ساتھ اپنے مال اللہ کی راہ میں خرچ کرتے رہے تھے، سو ارشاد فرمایا گیا کہ اس روز یعنی قیامت کے اس یوم عظیم میں جو کہ کشف حقائق اور ظہور نتائج کا یوم عظیم ہو گا، اس دن تم دیکھو گے کہ ایماندار مردوں اور ایماندار عورتوں کا نور یعنی ان کا وہ نور جو کہ ان کو ان کے صدق ایمان اور انفاق فی سبیل اللہ کے صلے میں نصیب ہو گا، وہ ان کے آگے اور ان کے دائیں چل رہا ہو گا اور ان کے سرور کو دو بالا کرنے کے لئے ان سے کہا جا رہا ہو گا، کہ خوشخبری ہو آپ لوگوں کو ایسی عظیم الشان جنتوں کی جن کے نیچے سے طرح طرح کی عظیم الشان نہریں بہہ رہی ہیں۔ جہاں آپ لوگوں کو ہمیشہ ہمیشہ کے لئے رہنا نصیب ہو گا، اور یہ بشارت صورت حال کی تعبیر بھی ہو سکتی ہے اور یہ بھی ہو سکتا ہے کہ یہ خوشخبری فرشتوں کے ذریعے ان کو دی جائے، اور پھر فرمایا گیا اور حصر و قصر کے انداز و اسلوب میں ارشاد فرمایا گیا کہ یہی ہے بڑی کامیابی یعنی جو کہ اصل حقیقی اور اَبَدی کامیابی ہے نہ کہ دنیائے دُوں کی وہ عارضی اور فانی کامیابیاں جن پر ابنائے دنیا مست و مگن ہیں اور جن کے حصول کے لئے وہ رات دن ایک کئے ہوئے ہیں، حالانکہ یہ سب کچھ عارضی فانی اور وقتی ہے، پس جن لوگوں کو دنیاوی مال ودولت نصیب ہو ان کو چاہیے کہ وہ اس کو اسی راہ میں صرف کریں کہ یہی تقاضائے عقل و نقل اور موجب اجر ہے لِمِثْلِ ہٰذَا فَلْیَعْمَلِ الْعَامِلُوْنَ، اللہ توفیق بخشے آمین ثم آمین یا ربَّ العالمین۔
۱۳۔۔  سو اہل ایمان کے حال کو بیان کرنے کے بعد اس ارشاد سے ان منافقوں کا حال بیان فرمایا گیا ہے جو کہ دنیا میں اپنی منافقت کو اپنی بڑی ہوشیاری اور چالاکی سمجھا کرتے تھے سو اس سے واضح فرمایا گیا کہ کشف حقائق اور ظہور نتائج کے اس یوم عظیم میں منافق مرد اور منافق عورتیں اندھیروں میں بھٹک رہے ہوں گے، کیونکہ دنیا کے دارالعمل میں صدق ایمان اور انفاق فی سبیل اللہ کی وہ دولت انہوں نے کمائی تھی ہی نہیں، جس کے نتیجے میں ان کو وہاں پر روشنی نصیب ہوتی، اس لئے وہاں کے ہولناک اندھیروں میں ڈوبے جب وہ سچے اور مخلص ایمانداروں کو دیکھیں گے کہ وہ اس عظیم الشان روشنی سے سرشار و سرفراز ہیں، جو ان اندھیروں میں ان کی راہنمائی کر رہی ہے، تو وہ نہایت حسرت و لجاجت کے ساتھ ان سے درخواست کریں گے کہ ذرا ہماری طرف بھی دیکھئے تاکہ ہم بھی آپ کی روشنی سے کچھ فائدہ اٹھا سکیں، تو وہ اس کے جواب میں ان سے کہیں گے کہ پیچھے پلٹ کر روشنی تلاش کرو۔ مطلب یہ کہ اس روشنی کے حصول کی جگہ اور اس کے موقع و مقام کو تم لوگ پیچھے چھوڑ آئے ہو، یعنی دنیا میں، اب اس کے پانے کا موقع کہاں اور کیسے نصیب ہو سکتا ہے؟ اب تمہارے لئے یاس و حسرت اور ندامت و محرومی کے سوا کچھ بھی نہیں، کہ کسب و اکتساب کا موقع دنیاوی زندگی کی فرصت ہی میں تھا جس کو تم لوگوں نے کفر و نفاق میں ضائع کر دیا، اب اس کا موقع کہاں اور کیسے نصیب ہو سکتا ہے؟ پس اب تمہارے لئے ہمیشہ کی ندامت و محرومی اور دائمی عذاب کے سوا کچھ نہیں۔ اس جواب کے فوراً بعد ان کے اور اہل ایمان کے درمیان ایک دیوار حائل کر دی جائے گی، جس میں صرف ایک دروازہ ہو گا جس کے اندر کے حصے میں رحمت ہی رحمت ہو گی، اور اس کے باہر والی جانب میں عذاب ہی عذاب ہو گا، اہل ایمان اس کے رحمتوں والے حصے میں چلے جائیں گے، اور اہل کفر و نفاق عذاب کے حصے میں، اور وہ اس کی تاریکی میں گھر جائیں گے، والعیاذُ باللہ العظیم، اور اس طرح ان کے درمیان ہمیشہ کے لئے علیحدگی اور جدائی واقع ہو جائے گی۔ اور منافق لوگ اپنے کفر و نفاق کے نتیجے میں ہمیشہ کے عذاب اور دائمی خسارے میں مبتلا ہو جائیں گے، والعیاذُ باللہ جل وعلا،
۱۵۔۔  سو اس سے ایک تو اس اہم اور بنیادی حقیقت کو واضح فرما دیا یا کہ منافقت اور کھلا کفر دونوں ایک برابر ہیں، اور دونوں کا نتیجہ و انجام دوزخ ہی ہو گا، والعیاذُ باللہ، نفاق والے ایمان اور اس کے لئے محض زبانی کلامی دعووں کا اللہ تعالیٰ کے یہاں نہ کوئی وزن ہے نہ کوئی قدر و قیمت، اس لئے اس روز ان منافقوں سے کہا جائے گا کہ اب نہ تم لوگوں سے کسی طرح کا کوئی فدیہ لیا جائے گا اور نہ دوسرے کھلے کافروں سے، تم دونوں گروہ ایک برابر ہو۔ اس لئے تم سب کا ٹھکانا دوزخ ہے وہی تم سب کا ماویٰ و ملجا اور دائمی ٹھکانا ہے، اب تمہارے لئے اس سے نکلنے کی کوئی صورت ممکن نہیں ہو سکتی، تم نے ہمیشہ اسی میں رہنا ہے اب نہ تمہارے لئے خداوند قدوس کے یہاں رسائی اور داد و فریاد کی کوئی گنجائش ہو سکتی ہے اور نہ ہی تمہارے لئے اب کسی طرح کی شنوائی کا کوئی موقع و امکان ہے، اب تم سب کا مرجع اور ٹھکانا بہر حال دوزخ ہے، تم جو کچھ پاؤ گے اسی سے پاؤ گے اس سے نکلنے اور چھٹکارا پانے کی تمہارے لئے اب کوئی صورت ممکن نہیں اور یہ سب اس لئے کہ تم کو اس صورت حال سے پوری طرح آگاہ کر دیا گیا تھا، اور تم پر حجت پوری کر دی گئی تھی، مگر تم نے پھر بھی راہ حق و ہدایت سے منہ موڑ کر کفر و نفاق کی راہ کو اپنایا تھا، والعیاذُ باللہ العظیم
۱۶۔۔  اس آیت کریمہ میں لِلَّذِیْنَ اٰمَنُوْا سے مراد وہی منافقین ہیں، جن کا ذکر اوپر سے چلا آرہا ہے، اور جن کا روّیہ یہاں پر زیر بحث ہے، وہ چونکہ زبانی کلامی طور پر ایمان کے دعویدار تھے اس لئے ان کا یہاں پر اسی صفت سے ذکر فرمایا گیا، اور ان کے قلوب و ضمائر کو جھنجھوڑتے ہوئے ان سے متعلق ارشاد فرمایا گیا، کہ کیا ان لوگوں کے لئے اس بات کا وقت نہیں آیا، کہ ان کے دل جھک جائیں اللہ کے ذکر اور اس حق کے آگے جو اللہ تعالیٰ کی طرف سے نازل ہو چکا ہے، یعنی قرآن حکیم کے آگے، جو کہ عظیم الشان ذکر بھی ہے، اور صاف و صریح حق بھی، یعنی جب دعوت حق کی صداقت و حقانیت اور اس کے غلبہ کے اتنے آثار اور دلائل و شواہد نمایاں ہو چکے ہیں، تو ان کو حق کے آگے صدق دل سے جھک جھک جانا چاہیئے، نہیں تو ان کا حال بھی ان یہود کی طرح ہو جائے گا جو ان سے پہلے گزر چکے کہ وہ بھی اسی طرح کے شکوک و شبہات میں پڑے رہے، یہاں تک کہ اسی حالت میں ان پر ایک مدت گزر گئی تو ان کے دل سخت ہو گئے، اور ایسے اور اس حد تک کہ ان کے اندر سے حق کی روئیدگی کی صلاحیت ہی ختم ہو گئی، اور قانون قدرت کے مطابق ان کے دلوں پر مہر کر دی گئی، اور وہ ہمیشہ ہمیشہ کے لئے محرومی اور ہلاکت کا شکار ہو گئے، پس ان مدعیان ایمان کو حق کے آگے صدق دل سے جھک جانا چاہیئے، ورنہ ان کا حال بھی وہی ہو گا جو ماضی کے ان بدبختوں کا ہو چکا، کہ اللہ تعالیٰ کا قانون بے لاگ اور سب کے لئے یکساں ہے۔ والعیاذ باللہ جل وعلا، سو اللہ تعالیٰ کے حضور صدق دل سے رجوع ہونا، اور رجوع رہنا ہی باعث سعادت اور ذریعہ فوز و فلاح ہے اس علیم بذات الصدور کے یہاں صرف ظاہر داری سے کام نہیں چل سکے گا، بلکہ اس کے یہاں ظاہر و باطن دونوں اور ظاہر سے پہلے باطن کا معاملہ درست ہونا چاہیئے، وباللہ التوفیق لمایُحِبُّ و یرید، وعلی مایُحِبُّ و یرید، بکل حالٍ من الاحوال، وفی کل موطنٍ مِّن المواطن فی الحیاۃ،
۲۰۔۔  اس آیت کریمہ میں ان ابنائے دنیا کی تنبیہ و تذکیر کے لئے دنیا کی بے ثباتی کو واضح فرمایا گیا ہے، جو اسی پر ریجھے ہوئے ہیں، اور وہ اسی کے لئے جیتے اور اسی کے لئے مرتے ہیں سو اس سے واضح فرمایا گیا کہ دنیا کی زندگی یعنی اس کے لہو و لعب، زیب و زینت، اور مال و اولاد کی تکثیر، اور اس کے لئے دوڑ بھاگ اور معیار زندگی کو ایک دوسرے کے مقابلے میں بلند کرنے کی کوششیں وغیرہ کوئی خوش انجام چیز نہیں، بلکہ یہ سب کچھ محض دھوکے کا سامان ہے، اس کی مثال تو ایسے ہے جیسے اچھی بارش ہو، اور اس کے نتیجے میں فصل خوب لہلہا اٹھے، اور اس کو دیکھ کر تنگ ظرف ابنائے دنیا لوگ پھولے نہ سمائیں، مگر کچھ ہی دیر بعد وہ پک کر زرد پڑ جائے، اور آخرکار وہ چورا چورا ہو کر رہ جائے۔ سو یہی حال ابنائے دنیا کی ان سرگرمیوں کا ہونے والا ہے، جن کو انہوں نے اپنا اوڑھنا بچھونا اور مقصد حیات بنا رکھا ہے۔ کہ دنیا کی یہ سب زیب و زینت، اور تمام سامان ہائے عیش و عشرت، محض وقتی، عارضی، اور چند روزہ سامان ہے اور بس، سو اس پر ریجھ کر آخرت کی اپنی اصل حقیقی اور اَبَدی زندگی کو بھول جانا اور اس کے تقاضوں کو پس پشت ڈال دینا بڑا ہی ہولناک خسارہ ہے۔ والعیاذ ُباللہ العظیم 
 یعنی بات صرف اتنی ہی نہیں کہ دنیاوی زندگی ختم ہو جائے اور جان چھوٹ جائے بلکہ اصل معاملہ تو اس کے بعد آخرت اور وہاں کی حقیقی اور اَبَدی زندگی کا ہے اور وہاں پر دو میں سے ایک بات سے لازماً واسطہ پڑنا ہے کہ وہاں پر ایک طرف تو عذاب شدید ہو گا، والعیاذُ باللہ، اور دوسری طرف اللہ تعالیٰ کی بخشش اور اس کی رضا و خوشنودی ہو گی، پس جن لوگوں نے آخرت کی اس حقیقی اور ابدی زندگی کو بھلا کر اور اس کے تقاضوں کو پس پشت ڈال کر دنیائے دُوں کے وقتی فائدوں اور اس کی مادی لذات ہی کو اپنا مقصد اور نصب العین بنایا ہو گا۔ ان کو وہاں پر عذاب شدید کا بھگتان بھگتنا ہو گا، جو کہ خساروں کا خسارہ اور محرومیوں کی محرومی ہے والعیاذُ باللہ، اور اس کے برعکس جنہوں نے دنیا کے مادی فوائد و منافع اور وقتی لذّات کو پس پشت ڈال کر آخرت کی کامیابی ہی کو اپنا اصل مقصد بنایا ہو گا، ان کو وہاں پر اپنے خالق و مالک کی طرف سے مغفرت و بخشش اور اس کی رضا و خوشنودی کی سعادت سے سرفرازی نصیب ہو گی، جو کہ اصل حقیقی دائمی اور سدا بہار کامیابی اور ہمیشہ کے آرام و راحت کی ضامن ہو گی، پس عقل و نقل دونوں کا تقاضا ہے کہ آخرت اور وہاں کی کامیابی ہی کو اپنا اصل مقصد بنایا جائے، نہ کہ دنیائے فانی کے متاع فانی اور اس کے حُطامِ زائل کو کہ متاع دنیا دھوکے کے سامان کے سوا کچھ نہیں۔ اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر دھوکے سے اپنی حفاظت و پناہ میں رکھے، یہاں پر یہ حقیقت بھی واضح رہے کہ دنیاوی زندگی کی یہ مذمت اسی صورت میں ہے جبکہ یہ آخرت سے غفلت کا باعث بنے کہ اس صورت میں یہ واقعی بڑے ہولناک خسارے کا باعث ہے، لیکن جب اس کو آخرت کی کمائی اور اس سے سرفرازی کا ذریعہ و وسیلہ بنایا جائے تو اس صورت میں یہ نہ صرف یہ کہ مذموم نہیں بلکہ محمود و مطلوب ہے، کہ اس صورت میں یہ آخرت کی کمائی کے لئے کھیتی اور سراسر خیر بن جاتی ہے۔ سو اصل چیز اور بنیادی حقیقت اس بارے میں انسان کی اپنی نیت اور اس کا ارادہ ہے، کہ وہ دنیا و آخرت دونوں میں سے ترجیح کس کو دیتا ہے، مقدم کس کو سمجھتا ہے اور موخر کس کو رکھتا ہے، قرآن حکیم میں اس اہم اور بنیادی حقیقت کو مختلف مقامات پر طرح طرح سے واضح فرمایا گیا ہے، وباللہ التوفیق لمایُحِبُّ و یرید،
۲۲۔۔  یہاں پر فِی الْاَرْضِ کے الفاظ سے ان مصیبتوں اور آفتوں کی طرف اشارہ ہے جو زمین کی پیداوار کو لاحق ہوتی ہیں، اور فِیْ اَنْفُسِکُمْ سے مراد وہ تکالیف و مصائب ہیں جو انسان کے جسم و جان کو لاحق ہوتی ہیں۔ والعیاذُ باللہ العظیم۔ اور اس دنیا میں انسان کو جو بھی مصیبتیں اور تکلیفیں پیش آتی ہیں وہ انہی دو راستوں سے پیش آتی ہیں سو اس ارشاد سے واضح فرما دیا گیا کہ انسان کو ان دونوں راستوں سے جو بھی کوئی تکلیف اور مصیبت پیش آتی ہے، وہ اس سے پہلے اللہ تعالیٰ کے یہاں ایک عظیم الشان کتاب میں ثبت و مندرج ہے، پس انسان کے لئے نہ یہ جائز ہے کہ وہ اللہ سے اپنے مال کو چرائے، اور نہ ہی اس کے لئے یہ جائز ہے کہ وہ اس سے اپنی جان کو چرانے کی کوشش کرے، کہ یہ سب کچھ اسی کا دیا بخشا، اور اسی کی رحمت و عنایت سے باقی و محفوظ ہے، ورنہ انسان از خود ان میں سے کسی بھی چیز کو خداوند قدوس سے بچانے پر قادر نہیں۔ اور یہ حقیقت تم لوگوں کو ہمیشہ یاد اور اپنے پیش نظر رکھنے کی ضرورت ہے کہ تم کو جانی اور مالی جو بھی کوئی مصیبت پیش آنی ہے وہ بہر حال پیش آ کر رہے گی، اس سے از خود بچنا اور نکل بھاگنا کسی کے لئے ممکن نہیں، ہر دکھ اور سکھ کو اللہ تعالیٰ نے پہلے سے ہی ایک عظیم الشان کتاب میں لکھ رکھا ہے اور کسی کے بس میں نہیں کہ وہ نوشتۂ تقدیر کو بدل سکے۔ بس کسی انسان کو کبھی اس غلط فہمی میں مبتلا نہیں ہونا چاہیئے، کہ جو بھی کوئی مال و دولت اس کو حاصل ہے وہ اس کی اپنی تدبیر کا نتیجہ ہے، اور نہ ہی کسی کو اس طرح کی کسی غلط فہمی میں مبتلا ہونا چاہیے کہ اس کو زندگی کی جو عظیم الشان نعمت عطاء ہوئی ہے اس کا محافظ وہ خود ہے کہ یہ سب کچھ اللہ تعالیٰ ہی کی عطاء و بخشش، اور اسی کی رحمت و عنایت، اور حفظ امان کا نتیجہ و ثمرہ ہے، سبحانہ و تعالیٰ۔ پس انسان کے ذمے لازم ہے کہ وہ اس اہم اور بنیادی حقیقت کا احساس و اعتراف کرتے ہوئے، ایک طرف تو ہمیشہ اس کے ذکر و شکر سے سرشار رہے، اور دوسری طرف وہ اسی سے اپنے لئے حفظ وامان کی دعا و درخواست کرتا رہے، وباللہ التوفیق لمایُحِبُّ و یرید، وعلیٰ مایُحِبُّ و یرید، بکل حالٍ من الاحوال
 یعنی تم لوگ تو اپنے محدود علم و ادراک کی وجہ سے اس کا تصور نہیں کر سکتے کہ ایک ایک فرد کی زندگی میں جو بھی کچھ پیش آتا ہے وہ کس طرح ایک کتاب میں محفوظ و مندرج ہو سکتا ہے؟ لیکن اللہ تعالیٰ کے کمال علم کے اعتبار سے یہ کچھ بھی مشکل نہیں، وہ اپنی اس پوری کائنات کا خالق و مالک بھی ہے۔ اور اس کا علم بھی اس پوری کائنات اور اس کی ایک ایک چیز کو محیط ہے، وہ ہر ایک کے بارے میں جانتا ہے اور پوری طرح جانتا ہے کہ وہ کن کن مزاحم سے ہوتا ہوا کس منزل تک پہنچے گا۔ پس اس کے لئے ہر ایک کے احوال کو ایک کتاب میں مندرج کر دینا کچھ بھی مشکل نہیں، اس لئے اس نے ہرکسی کے زندگی بھر کے کئے کرائے کو پوری طرح محفوظ کر رکھا ہے، جو قیامت کے یوم حساب میں پورے کا پورا اس کے سامنے رکھ دیا جائے گا تاکہ وہ اس کا پورا پورا صلہ و بدلہ پاس کے، اور عدل و انصاف کے تقاضے بدرجہ تمام و کمال پورے ہو سکیں، اس لئے ہمیشہ اس سے اپنا معاملہ صحیح اور صاف رکھنے کی ضرورت ہے وباللہ التوفیق لما یحب و یرید، وعلی ما یحب و یرید، اللہ تعالیٰ ہمیشہ اور ہر حال میں اپنا ہی بنائے رکھے، اور ہر قدم اپنی رضا و خوشنودی کی راہوں ہی پر اٹھانے کی توفیق بخشے، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین،
۲۶۔۔  سو اس سے تمام انبیاء و رسل کرام کی بعثت و تشریف آوری کی اصل غرض و غایت کو بھی واضح فرما دیا گیا۔ اور اس سے متعلق ان کی اولاد و ذریت کے رویے اور ان کی روش کو بھی واضح فرما دیا گیا، چنانچہ اس سے اول تو اس اہم اور بنیادی حقیقت کو واضح فرمایا گیا کہ اللہ تعالیٰ نے جتنے بھی انبیاء و رسل مبعوث فرمائے ان سب کی بعثت و تشریف آوری کا اصل مقصد اور اس کی حقیقی اور بنیادی غرض و غایت یہ تھی کہ لوگوں کے درمیان عدل و قسط قائم ہو۔ اسی لئے ان کے ساتھ کتاب بھی اتاری گئی اور میزان عدل و قسط بھی اور آگے ان کی اولاد میں بھی نبوت و کتاب کی دولت رکھ دی گئی۔ تاکہ اس سے وہ ہدایت و راہنمائی حاصل کریں۔ لیکن آگے ان کی نسل میں سے کچھ نے تو ان کی ہدایت کے مطابق راہ حق کو اپنایا لیکن ان کی اکثریت راہ حق و ہدایت سے منحرف اور فاسق و بدکار ہی رہی اور وہ راہ حق و ہدایت سے ہٹ کر اپنی اہواء ہی کے پیچھے چلتی رہی۔ یہاں پر حضرات رسل کرام میں سے نام کی تصریح کے ساتھ صرف دو ہی ہستیوں کا ذکر فرمایا گیا ہے ایک حضرت عیسیٰ کہ ان کی حیثیت آدم ثانی کی ہے اور دوسرے ابوالانبیاء حضرت ابراہیم کہ آپ بنو اسرائیل اور بنو اسماعیل کی دونوں شاخوں اور ان کے اندر مبعوث ہونے والے تمام انبیاء و رسل کے جدِّ امجد اور ان کے مورثِ اعلیٰ تھے۔ اس لئے ان دونوں حضرات کے ذکر سے گویا تمام ہی انبیاء و رسل کا ذکر ہو گیا۔ علی نبینا وعلی سائرہم الصلوٰۃ والسلام۔
۲۹۔۔  سو ان دونوں میں سے پہلی آیت کریمہ میں اَلَّذِیْنَ اٰمَنُوْا سے مراد نصاریٰ ہی کے وہ اہل ایمان ہیں جن کا ذکر اوپر فَاٰتَیْنَا الَّذِیْنَ اٰمَنُوْا مِنْہُمْ اَجْرَہُمْ کے الفاظ سے فرمایا گیا ہے، یعنی جب بات ان کے ذکر تک پہنچ گئی تو انہی کے حوالے سے موجودہ دور کے ان نصاریٰ کو نبی آخر الزمان حضرت محمد صلی اللہ علیہ و سلم پر ایمان کی دعوت کی گئی ہے، سو ان میں سے جن کے اندر ایمان کی رمق موجود تھی ان کو خطاب کر کے ارشاد فرمایا گیا کہ اے وہ لوگوں جو ایمان لائے ہو (یعنی اپنے پیغمبر حضرت عیسیٰ پر) تم لوگ اللہ سے ڈرو۔ اور ایمان لاؤ اس کے رسول پر (یعنی اس کے آخری رسول حضرت محمد صلی اللہ علیہ و سلم پر) اس پر اللہ تم کو اپنی رحمت سے دو حصے بھی دے گا، اور تم کو ایک ایسے عظیم الشان نور سے سرفراز فرمائے گا، جس کے ساتھ تم لوگ چلو گے۔ اور وہ تمہاری بخشش بھی فرمائے گا، کہ وہ بڑا ہی غفور رحیم ہے پس تم لوگ نبی آخر الزمان پر ایمان لا کر اپنے لئے سعادت دارین سے سرفرازی کا سامان کرو۔ اور ان حاسد یہود کو ان کے اس حسد میں چلنا چھوڑ دو، جس میں وہ نبی اُمّی اور ان پر ایمان لانے والوں کی عداوت کی بناء پر مبتلا ہیں جس کا اصل باعث ان لوگوں کا یہ زعم باطل اور جھوٹا گھمنڈ ہے کہ وہ اپنے آپ کو اپنے نسلی تفاخر کی بناء پر اللہ تعالیٰ کے فضل کا اجارہ دار سمجھتے ہیں حالانکہ اللہ کا فضل اسی کے ہاتھ میں ہے وہ اس سے جس کو چاہے نواز دے سبحان اللہ تعالیٰ وبہٰذا قد تم التفسیر المختصر لسورۃ الحدید۔

*****


تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com

