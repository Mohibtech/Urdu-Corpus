
سمت

احمد ندیم قاسمی نمبر
شمارہ ۵، اکتوبر تا دسمبر 2006ء
کیا کیا عزیزو دوست ملے میرؔ خاک میں 
ناداں یہاں کسو کا کسو کو بھی غم ہوا 

 
 
احمد ندیم قاسمی
وفات 10 جولائی 2006ء
کون کہتا ہے کہ موت آئی تو مر جاؤں گا
میں تو دریا ہوں سمندر میں اُتر جاؤں گا
 

مجھے کہنا ہے کچھ۔۔۔۔
زمیں لوگوں سے خالی ہو رہی ہے
یہ رنگِ آسماں دیکھا نہ جاۓ
قاسمی صاحب اس دورمیں اردو کی عظیم ترین ہستی تھے، اس میں  کسی شک کی گنجائش نہیں۔
جب ابنِ انشاء کا انتقال ہوا تھا تو میرے کرم فرما خلیل الرحمن اعظمی نے لکھا تھا "۵۱ برس کی عمر بھی کوئ عمر ہوتی ہے"۔ اور جب خلیل بھائ خود اسی عمر میں اس دنیا سے رخصت ہوۓ تو شمیم حنفی نے یہی بات ان کے بارے میں لکھی تھی۔ قاسمی صاحب نوے سال جیے لیکن ان کے بارے میں بھی جی چاہتا ہے کہ یہی لکھا جاۓ۔ 

آخر برگد کا یہ درخت ٹوٹ ہی گیا۔

ان کی یاد میں یہ شمارہ ہماری طرف سے نذرانۂ عقیدت۔۔۔
یوں تو انٹر نیٹ پر صفحات کی کوئ قید تو نہیں ہوتی اور ہم دوسری تخلیقات بھی اس میں شامل کر سکتے تھے، لیکن یہ گوارا نہیں ہوا کہ قاسمی صاحب جیسی قد آور شخصیت کے لیے محض ایک گوشہ رکھا جاۓ۔ اس لیے یہ شمارہ محض قاسمی صاحب کے لیے مخصوص ہے۔

قومی کونسل براۓ فروغِ اردو زنبان، نئ دہلی کے ماہنامے اردو دنیا کا ستمبر 2006ء کے شمارے میں گوشۂ احمد ندیم قاسمی  بھی شامل تھا۔ ہماری درخواست  پر معاون مدیر ڈاکٹر فیروز عالم نے مشمولات کی سافٹ کاپی ہم کو مہیا کی، ہم اس کے لۓ ان کے ممنون ہیں۔ اگر چہ اس کے مشمولات میں بھی مانگے کا اجالا شامل تھا لیکن بطور خاص گلزار کی نظم اور فاروقی صاحب کے مضمون کی اہمیت ہمارے نزدیک زیادہ ہے۔ ہمیں امید ہے کہ یہ شماری بھی آپ کو پسند آۓ گا۔

آئندہ شماروں میں عام اشاعت کے ساتھ خصوصی گوشے جاری رہیں گے۔ آئندہ شماروں کے منتخب موضوعات ہیں::

اردو کا ارتقاء

ادبِ اطفال

طنز و مزاح

ان خصوصی گوشوں کے لیے آپ کی تخلیقات کا انتظار رہے گا۔ جس موضوع پر زیادہ تخلیقات جمع ہو جائیں گی، وہ گوشہ پہلے شایع کیا جاۓ گا۔

اعجاز عبید۔
زندگی
نند کشور وکرم

نام: احمد شاہ
تاریخِ ولادت: 20نومبر1916، انگہ تحصیل وضلع خوشاب، پنجاب پاکستان
والد: پیر غلام نبی، وفات 1924
والدہ: ۔ ۔ ۔ وفات 1956
بھائی: بڑے بھائی پیرزادہ محمد بخش۔ ڈسٹرکٹ انسپکٹر آف اسکولز کے عہدے سے سبکدوش ہوئے۔
بہن: ایک بڑی بہن (ممتاز صحافی ظہیر بابر کی والدہ) جن کا 1960 میں انتقال ہوا۔
چچا: پیرزادہ حیدر بخش جنھوں نے قرآن مجید کی تفسیر پڑھائی۔
ازدواجی زندگی: شادی 1948 میں خاندان کے قریبی عزیزوں میں ہوئی جو وادیٔ سوں کے گاؤں سَور کی میں آباد ہیں۔
اولاد:
.1 بڑی بیٹی۔ ناہید ندیم (ناہید قاسمی) شاعرہ ہیں۔
.2 نشاط ندیم شعر بھی کہتی تھیں، 1995 میں انتقال ہوگیا۔
.3 بیٹا نعمان ندیم۔
تعلیم: 1920 میں انگہ کی مسجد میں قرآن مجید کا درس، 1921-25 میں گورنمنٹ مڈل اینڈ نارمل اسکول کیمبل پور (اٹک) میں تعلیم پائی۔ 1930-31 میں گورنمنٹ ہائی اسکول شیخو پورہ میں زیرِ تعلیم اور 1931 میں میٹرک۔ 1931 میں صادق ایجرٹن کالج بہاؤلپور میں داخل ہوئے، 1935 میں بی.اے. کی ڈگری حاصل کی۔
پہلا شعر: 1926-27 میں پہلا شعر کہا۔
پہلی مطبوعہ تخلیقات:پہلی نظم 1931 میں مولانا محمد علی جوہر کی وفات پر کہی جو روز نامہ ’سیاست‘ لاہور میں چھپی۔ پہلا شعری مجموعہ 1942 میں اردو اکیڈمی لاہور سے اور پہلا افسانوی مجموعہ 1939 میں شائع ہوا۔
ملازمت: 1936 میں ریفارمز کمشنر لاہور کے دفتر میں بیس روپے ماہوار پر محرر کی حیثیت سے ملازم ہوئے اور 1937 تک یہیں کام کرتے رہے۔ 1939-41 کے دوران ایکسائز سب انسپکٹر، 1945-48 میں ریڈیو پشاور سے بحیثیت اسکرپٹ رائٹر وابستہ۔
صحافتی سرگرمیاں: 1941-45 میں ہفت روزہ’پھول‘ اور ’تہذیبِ نسواں‘ 1943-45 میں ماہنامہ ادبِ لطیف، 1947-48 میں ماہنامہ سویرا (چار شماروں) 1950 میں ماہنامہ ’’سحر‘‘ لاہور (ایک شمارہ) 1953-59 میں روزنامہ ’’امروز‘‘ لاہور کی ادارت کی اور اب 1964 سے ماہنامہ ’’فنون‘‘کی ادارت کر رہے ہیں۔
1952 میں روزنامہ ’امروز‘ لاہور میں کالم ’’حرف و حکایت‘‘ پھر اس اخبار کے ایڈیٹربن جانے پر کالم ’’پنج دریا‘‘ بھی لکھتے رہے۔ 1959 میں امروز سے الگ ہونے پر روزنامہ ’’ہلالِ پاکستان‘‘ میں ’’موج در موج‘‘ اور ’پنج دریا‘ کے نام سے فکاہیہ کالم نویسی۔ 1964-70 میں روزنامہ ’’امروز‘‘ لاہور میں کالم ’’حرف و حکایت‘‘ کی شروعات کی مگر پنج دریا کے بجائے نام ’’عنقا‘‘ رکھ لیا۔ اسی دوران روزنامہ ’’جنگ‘‘ کراچی میں کالم ’’لاہور۔ ۔ ۔ لاہور ہے۔‘‘ پھر جنگ کو چھوڑ کر روزنامہ ’’حریت‘‘ کراچی میں فکاہیہ کالم ’’موج در موج‘‘ اور ہفتہ وار کالم ’’لاہوریات‘‘ پیش کرتے رہے۔ اپریل 1972 میں دوبارہ امروز میں وہی کالم لکھنے لگے۔ 1964 سے امروز لاہور میں ادبی، علمی اور تہذیبی موضوعات پر ہر ہفتے مضامین لکھتے رہے۔ 
مطبوعات: افسانوی مجموعے:
.1 چوپال (دارالاشاعت پنجاب لاہور 1939)
.2 بگولے (مکتبہ اردو لاہور 1941)
.3 طلوع و غروب (مکتبہ اردو، لاہور، 1942)
.4 گرداب (ادارہ اشاعت اردو حیدرآباد دکن1943)
.5 سیلاب (ادارہ اشاعت اردو، حیدرآباد دکن 1943)
.6 آنچل (ادارہ فروغ اردو، لاہور 1944)
.7 آبلے (ادارہ فروغِ اردو لاہور 1946)
.8 آس پاس (مکتبہ فسانہ خواں، لاہور 1948)
.9 درو دیوار (مکتبہ اردو، لاہور1948)
.10 سناٹا (نیا ادارہ لاہور 1952)
.11 بازارِ حیات (ادارہ فروغِ اردو، لاہور 1959)
.12 برگِ حنا (ناشرین، لاہور 1959)
.13 سیلاب و گرداب (مکتبہ کارواں، لاہور 1961)
.14 گھر سے گھر تک (راول کتاب گھر، راولپنڈی1963
.15 کپاس کا پھول (مکتبہ فنون، لاہور 1973)
.16 نیلا پتھر (غالب پبلشرز، لاہور 1980)
.17 کوہ پیما (اساطیر، لاہور۔ 1995)
شاعری:
.1 دھڑکنیں (قطعات، اردو اکیڈمی۔ لاہور) 1942
.2 رِم جھم (قطعات ور باعیات، ادارہ فروغِ اردو۔ لاہور 1944
.3 جلال و جمال (شاعری۔ نیا ادارہ، لاہور 1946)
.4 شعلۂ گُل (قومی دارا لاشاعت لاہور 1953)
.5 دشتِ وفا (کتاب نما، لاہور 1963)
.6 محیط(التحریر، لاہور 1976)
.7 دوام (مطبوعات لاہور 1979)
.8 لوح و خاک (اساطیر لاہور 1988)
تحقیق و تنقید:
.1 تہذیب و فن (پاکستان فاؤنڈیشن لاہور 1975)
.2 ادب اور تعلیم کے رشتے (التحریر، لاہور 1974)
.3 علامہ محمد اقبال
ترتیب و ترجمہ:
.1 انگڑائیاں (مرد افسانہ نگاروں کا انتخاب، ادارہ اشاعت اردو حیدرآباد دکن 1944)
.2 نقوشِ لطیف (خواتین افسانہ نگاروں کا انتخاب، ادارہ اشاعتِ اردو حیدرآباد دکن 1944)
.3 پاکستان کی لوک کہانیاں (ازمیریلن سرچ، ترجمہ، شیخ علی اینڈ سنز لاہور)
.4 کیسر کیاری (مضامین، ڈرامے، تراجم، مکتبہ شعر و ادب، لاہور 1944
.5 منٹو کے خطوط بنام احمد ندیم قاسمی (ترتیب، کتاب نما، لاہور 1966 
.6 نذیر حمید احمد خاں (ترتیب، مجلس ترقی ادب، لاہور 1977) میرے ہم سفر
بچوں کا ادب:
.1 تین ناٹک (پنجاب بک ایجنسی، لاہور 1944
.2 دوستوں کی کہانیاں (پنجاب بک ایجنسی، لاہور 1944 
.3 نئی نویلی کہانیاں (پنجاب بک ایجنسی، لاہور 1944)
قاسمی سے متعلق کتابیں اور خصوصی نمبر:
.1 ندیم کی شاعری اور شخصیت (تحقیق) جمیل ملک۔
.2 احمد ندیم قاسمی کے بہترین افسانے، مرتبہ مظفر علی سید
.3 ندیم نامہ مرتب محمد طفیل، بشیر موجد مجلسِ ارباب فن، لاہور 1974
.4 مٹی کا سمندر مرتب ضیا ساجد مکتبہ القریش لاہور 1991
.5 احمد ندیم قاسمی۔ ۔ ۔ ایک لیجنڈ از شکیل الرحمٰن۔اساطیر لاہور
.6 ندیم نمبر مرتب صہبا لکھنوی ماہنامہ افکار کراچی 1976 
.7 احمد ندیم قاسمی: شخصیت اور فن مرتب : نند کشور و کرم۔ عالمی اردو ادب دہلی۔1996۔
ہندی میں ’’اردو کہانی کار احمد ندیم قاسمی‘‘ مرتب نند کشور وکرم اندر پرستھ پرکاشن دہلی۔
اس کے علاوہ انگریزی، روسی، چینی، جاپانی، ہندی، پنجابی، بنگلہ، سندھی، گجراتی مراٹھی اور فارسی وغیرہ متعدد زبانوں میں کہانیوں اور شاعری کے تراجم۔
اعزازات و انعامات:
آدم جی ادبی ایوارڈ برائے دشتِ وفا (شاعری۔1963) آدم جی ادبی ایوارڈ برائے محیط (شاعری۔ 1976) آدم جی ادبی ایوارڈ برائے دوام (شاعری۔ 1979) پرائیڈ آف پرفارمنس حکومتِ پاکستان کا اعلیٰ سول اعزاز (1968) ستارۂ امتیاز حکومتِ پاکستان کا اعلیٰ ترین سول اعزاز (1980) عالمی فروغِ اردو ادب، دوحہ قطر۔
وفات: 10جولائی 2006، لاہور (پاکستان)۔

تشکر: اردو دنیا ستمبر 2006ء

آخری آدمی۔۔

جمیل الدین عالی 


احمد ندیم قاسمی پاکستانی دنیائے ادب کے ہمارے دور کے آخری بڑے آدمی تھے صرف اس لئے نہیں کہ ان کی تخلیقی سرگرمیاں کئی اصناف ادب کو محیط کرتی تھیں اور ہر تخلیق سے ان کی ایک علیحدہ شان جھلکتی تھی بلکہ اس لئے کہ وہ ذاتی طورپر بھی ایک بڑے ادیب کی زندگی بسر کرتے تھے۔ میں انہیں قیام پاکستان سے پہلے بھی ان کی تخلیقی سرگرمیوں کے سبب کسی قدر جانتا تھا لیکن پاکستان بننے کے بعد اوران کی پہلی شعری تصنیف ”جلال و جمال“ پڑھ کر تو ان سے بہت ہی متاثر ہوا۔ ادب میں نمبر ون ٹو کا سلسلہ نہیں چلتا۔
جو ذرہ جس جگہ ہے وہیں آفتاب ہے
لیکن کسی نہ کسی انداز سے غیر رسمی طورپر ہی سہی، اسی طرح کا تعین مقامات ہماری روایات میں شامل ہو گیا ہے یوں ہمارے نمبر ون جناب فیض احمد فیض تھے اورنمبر ٹو جناب احمد ندیم قاسمی (فیض صاحب کو تو فراق صاحب کے انتقال کے بعد بھارت میں بھی اردو کا نمبر ون تسلیم کر لیا گیا تھا) پھر فیض صاحب کے بعد اہم ترین وہی نظر آتے رہے، اب جو یہ خبر آئی ہے تو انتہائی دلی رنج میں ایک خلا شامل ہو گیا ہے۔ ان کے بعد کون؟ 
قاسمی صاحب انجمن ترقی پسند مصنفین پاکستان کے سیکرٹری جنرل بھی رہے مگر بیشتر ادیب تحریک کمزور پڑنے اور حکومت کے زیر عتاب رہنے کے منفی رد عمل سے نہ بچ سکے اور ایک اجلاس کراچی میں قاسمی صاحب کو انجمن ختم کرنے کا اعلان کرنا پڑا یہ ایک علیحدہ کہانی ہے اور کئی جرائد و کتب میں آچکی ہے۔ تحریک، ترقی پسند تحریک، چلتی رہی اور آج بھی خواہ غیررسمی طور سے، چل رہی ہے مگر قاسمی صاحب اس عہدے سے پہلے اور وہ ختم ہو جانے کے بعد بھی فعال رہے اور بہت سے نئے پرانے لکھنے والوں کو فعال رکھا۔ کئی مشاہیر لکھنے والے کسی باقاعدہ شاگردی کے بغیر اپنے ارتقاء اور شہرت کے لئے خاصی حد تک قاسمی صاحب کی بے غرضانہ سرپرستی کے ممنون ہیں۔ خصوصاً جب سے انہوں نے ”فنون“ شروع کیا نئے بے نام لکھنے والوں کی کھلی ہمت افزائی کی اور جن کی ہمت افزائی کی ان میں سے بیشتر ہمارے قابل ذکر ادبی اثاثے ثابت ہو چکے ہیں اس طرح کی شخصیت آج ہماری ادبی دنیا میں کمیاب ہی نہیں بالکل نایاب ہے۔ 
قاسمی صاحب ہر طور سے یعنی کاملاً ایک سیلف میڈ انسان تھے اب بھی روایات کے مطابق تو وہ خاندانی طور پر بھی ایک اہم شخصیت کہے جا سکتے ہیں اورپچاس پچپن برس پہلے وہ کبھی کبھی اپنے نام کے ساتھ ”پیرزادہ“ کا لقب بھی شامل کر لیتے تھے (جو بہت جلد ترک ہو گیا) لیکن اس نسبت سے علیحدہ انہوں نے خالصتاً اپنی محنت، تخلیقی اثاثوں اور عمومی خوش مزاجی سے ایک بڑی سماجی حیثیت بھی بنا لی تھی اس سماجی حیثیت میں کوئی اقتصادی پہلو مضمر نہیں ہے ان کی اقتصادی حیثیت سے پورے طورپر واقف بھی نہیں ہوں اتنا جانتا ہوں کہ غالباً بیس پچیس برس پہلے جب گلڈ نے لاہور میں بہت سے ادیبوں کو جناب حنیف رامے (اس وقت وزیر اعلیٰ پنجاب) کے ہاتھوں سستے داموں زمین الاٹ کرائی تھی تو کچھ رقبہ قاسمی صاحب کو بھی ملا انہیں اس وقت بھی ”فنون“ سے کوئی معقول آمدنی نہیں ہوتی تھی شاید کچھ اپنی زرعی زمینوں سے مل جاتا تھا جو ضلع خوشاب میں واقع تھیں، جب وہ مکان بنانے بیٹھے تو مجھ سے اور میری معرفت میر خلیل الرحمن مرحوم مدیر ”جنگ“ سے اٹھارہ ہزار روپے قرض لئے (مجھ سے چھ ہزار) میں نے اپنا ذکر اس لئے کیا کہ ان کی ایک اور صفت سامنے آجائے جس کا مظاہرہ عملی زندگی میں ہم ادیب کم کم کر پاتے ہیں وہ یہ کہ انہوں نے تین چار برس بعد میری طرف سے کسی یاد دہانی کے بغیر جو قرض مجھ سے لیا تھا مجھے واپس کر دیا (اور میرا غالب قیاس ہے کہ میر خلیل الرحمن کا قرض بھی ”جنگ“ سے اپنے ماہانہ معاوضے میں سے منہا کراتے رہے ۔
قاسمی صاحب پر ایم فل بھی ہو چکا ہے اور اغلباً پی ایچ ڈی بھی ۔ ان کی ذات و صفات ایک مضمون تو کیا کتابوں میں بھی نہیں سمائیں گی۔ ایک دور میں امارات کے دو شہروں ابو ظبی اور دبئی میں ادیبوں کے جشن منائے جا رہے تھے۔ میں نے 1981 میں ابو ظبی میں مقیم برادرم سید اظہار حیدر اور ان کے ساتھی کارکن برادرم اقبال مہدی اور اراکین بزم شکیل آزاد اعجاز مرزا، شفیق سلیمی، اختر شیخ، صدیق عربی اور بہت سے مددگاروں کے تعاون سے بڑے پیمانے پر جشن قاسمی کا انتظام کیا اللہ ان تمام کارکنان کو جزادے۔ (اظہار حیدر تو برسوں  ہونے والے غیر متوقع اخراجات کے قرضے ادا کرتے رہے)
جب جشن شروع ہوا تو میں یہ دیکھ کر حیران ہوگیا کہ وہ واقعی ایک بڑاجشن تھا وہ دوسری مارچ کی ایک شگفتہ رات تھی کئی سوحاضرین و خواتین رات نو بجے سے صبح تین بجے تک ہال میں بیٹھے ان پر منظومات نہیں نشریات سنتے رہے کئی وفود بیرون ملک سے آئے تھے ”قومی زبان“ مئی 1988 سے لیکر میرے تازہ ترین نثری مجموعے ”بس اک گوشہ بساط“ میں شائع کردی گئی ہے بلکہ اسی میں ان پر میرا ایک اور مضمون بھی شامل ہے اب کہ اچانک ان کی خبر آئی اور میں ایک طرح جبراً یہ مضمون لکھنے بیٹھا بہت سی باتیں، ان کی بہت سی شخصی صفات یاد آنے لگیں کہاں تک لکھوں، لاہور ایک برس سے جانا نہیں ہوا گزشتہ پینتالیس برس میں جب بھی لاہور جانا ہوا خواہ ایک دن کے لئے ہو اولاً حضرت داتا صاحب اگر اتوار نہ ہو تو ان کی خدمت میں ضرور حاضر ہوتا۔ انہیں دیکھ کر ایک سکون سا محسوس ہوتا ہمیشہ بات چیت کا موقع تو نہیں نکلتا تھا مگر ان سے دو چار کلمات کا تبادلہ ہی ادب پر انسانیت پر سے کم ہوتا ہوا اعتماد بڑھا دیتا۔ یا اللہ اب میں لاہور کے کس دربار میں جاؤں گا بس اکیلا داتا دربار ہی رہ گیا ہے مگر وہ اور شعبہ ہیں وہاں اکثر اپنے آپ پر شرمندگی بھی ہوتی ہے قاسمی صاحب دوسرا شعبہ تھے آج اس شعبے کا دوسرا آدمی نظر نہیں آرہا، کاش نظر آجائے۔ 

روزنامہ جنگ سے
(آبشار کولکاتا 16 جولائ اور اردو دنیا ستمبر 2006 میں بھی نقل

 قاسمی صاحب

شمس الرحمٰن فاروقی 
 
کئی سال کی بات ہے، 1948 کا سال رہا ہوگا، یا شاید 1949 ہو۔ بہرحال پچاس سے بہت اوپر برس گذر گئے ہیں۔ میں نے ایک رسالے میں احمد ندیم قاسمی کی ایک نظم پڑھی۔ ان دنوں ترقی پسند ادب کے چرچے ہر طرف تھے، اس لیے میں بھی ان کے نام سے آشنا تھا ۔ لیکن ان کی شاعری کے توسط سے نہیں، بلکہ ان کے افسانوں کے توسط سے۔نظم کا آخری بند میرے دل پر کچھ ایسا نقش ہوا کہ آج تک دھندلایا نہیں ہے۔ 
زندگی کو سنوارنے کی مہم 
کب مقدر کے اختیار میں ہے 
یہ زمیں یہ خلا کی رقاصہ 
آدم نو کے انتظار میں ہے 
زمین کے لیے خلا کی رقاصہ کا لقب، یا استعارہ، مجھے بہت اچھا لگا۔ زمین کا حسن، اس کی وسعت ، سیارے یا ستارے کی حیثیت سے محفل آفاق میں اس کا وجود،مسلسل رقص میں محو لیکن خلائے بسیط میں بالکل تنہا، گویا وہ سچے فنکاروں کی طرح سامع یا تماشائی سے بے نیاز ہو، حتیٰ کہ وقت سے بھی بے نیاز ہو، کہ خلا میں لامکانی ہے اور جہاں لامکانی ہے وہاں وقت بھی نہیں۔ یہ سب باتیں کچھ مبہم ، کچھ بہت روشن میرے ذہن میں گونجتی رہیں ۔ آج بھی جب وہ شعریا دآجا تے ہیں تو اسی طرح کی محویت اور مصروفیت، اسی طرح کی لگن اور زمان و مکان کے اسی تسلسل کی تصویر ذہن میں ابھرتی ہے جس نے اس دن میرے نو آموز تخیل کو زندگی کی سی حرارت اور سرور عطا کیا تھا ۔ پھر یہ خود اعتمادی، کہ زندگی کو بنانے اور سدھارنے کے لیے ہم تقدیر پر نہیں بلکہ تدبیر اور عمل پر بھروسا کر تے ہیں۔ ’’کب مقدر کے اختیار میں ہے‘‘کا آہنگ اور استفہام وجود انسانی کی افضلیت اور اشرفیت کے اعلان کی طرح تھا۔ اور وہ ’’آدم نو‘‘ جس کے انتظار میں خلا کی رقاصہ نے اپنی محفل تنہا آباد کی تھی کہانیوں کے پر اسرار شہزادے، یاققنس کی طرح اپنی خاکستر میں سے جی اٹھنے والے کسی مر د تقدیرکی طرح تھا جس کے نمودار ہوتے ہی ہماری زمین خود کو اس کے سپرد کر دے گی۔ 
یہ سب از حد رومانی تو تھا، بلکہ بڑی حد تک تعمیمی اور آسان حل کی طرح کا تھا، ایسا حل جسے چادر کی طرح اوڑھ اڑھا کر بڑے اور پیچیدہ مسائل اور خوف اور خون سے بھری ہوئی حقیقتوں کو ڈھانکنے کا کام لیا گیا تھا۔ لیکن یہ دلکش پھر بھی تھا، کہ انسان کا ذہن، اور خاص کر انسانوں کے بچوں کا ذہن فریب کھانے کے بہانے تراشتا رہتا ہے۔ اسے ’واماندگی شوق تراشے ہے پناہیں‘ کی ایک صورت کہیے، یا قول سے زیادہ عمل کو معتبرچاہنے کی امید کا اظہار کہیے، لیکن ہے یہ انسانی زندگی کی حقیقت، اور احمد ندیم قاسمی کے یہ مصرعے اسی حقیقت کا دوسرا نام ہیں۔ 
’’زندگی کو سنوارنے‘‘ کا فقرہ اس وقت تو نہیں، لیکن بعد میں مجھے کچھ کمزور لگنے لگا تھا۔ ’’سنوارنا‘‘ تو شاید کسی اچھی چیز کواور بہتر بنانے کو کہتے ہیں؟ شاید ’’سدھارنا‘‘بہتر ہوتا؟ لیکن شاید اس زمانے میں یہی محاورہ مقبول تھا۔ نشور واحدی صاحب کا مصرع بھی ان دنوں بہت مشہور ہوا تھا: 
جب کوئی سنور گیا زندگی سنور گئی 
یہ سب سہی، لیکن ’’زندگی کو سنوارنا‘‘ مجھے اب کچھ بہت اچھانہیں لگتا۔ مگر یہ بات اس وقت میرے لیے کچھ اہمیت نہ رکھتی تھی۔وہ زمانہ ترقی پسند تحریک کے زور و شباب کا تھا۔ اس وقت ہم لوگوں کوترقی پسند ادیبو ںکے حالات جاننے، ان کی کتابیں اور رسالے پڑھنے، ان کے بارے میں باتیں کرنے کاشوق تھا۔ زبان و بیان کی اہمیت اگر تھی تو ثانوی تھی۔احمد ندیم قاسمی کے بارے میں یہ معلومات میرے لیے زیادہ بامعنی تھی کہ وہ ذات کے سید اور ایک صوفی خاندان کے فردہیں اور ان کا نام احمد شاہ ہے اور پنجاب میں تمام سیدوں کی بڑی آؤ بھگت ہے، لوگ انھیں ’’شاہ صاحب‘‘ کہتے ہیں۔احمد ندیم قاسمی نے سرکاری نوکری چھوڑ کر شعر و شاعری اور صحافت اور سیاسی کاموں کا مشغلہ اختیار کر لیا ہے اگرچہ اس میں فائدہ کچھ نہیں، بلکہ نقصان ہی نقصان ہے۔ہم جوگلشن ادب کے نو آموز اورنو پرتھے، ہمیں یہ سب باتیں بڑی دلکش، رومانی، اورشاعر کے منصب کے عین مناسب معلوم ہوتی تھیں۔ترقی پسند ادب نے ادیب کو ہیرو کے طور پر پیش کرنا آغاز کیا تھا اور ہم سب کسی نہ کسی نہج سے اس بات کو درست سمجھتے تھے۔ یہی وجہ ہے کہ رشید احمد صدیقی کا یہ قول ہم میں سے اکثر کوبالکل بجا اور قابل یقین معلوم ہوتا تھا کہ برا شخص اچھا شاعر نہیں ہو سکتا۔ 
یہ انجمن ترقی اردو کے لیے بڑی تحسین اورافتخار کی بات ہے کہ نئے ادب کا دور شروع ہوتے ہی انجمن نے نئی شاعری کا ایک انتخاب شائع کرنے کا منصوبہ بنایا۔ ’’انتخاب جدید‘‘ کے نام سے یہ گلدستہ آل احمد سرور اور عزیزاحمدنے مرتب کیا اور انجمن نے اسے 1943 میں شائع کیا۔اس انتخاب میں اکثر ترقی پسند شعرا نظر آتے ہیں لیکن احمد ندیم قاسمی ان میں نہیں ہیں۔ اس کی وجہ غالباً یہ ہے کہ اس وقت تک قاسمی صاحب کا نام بطور افسانہ نگار زیادہ مشہور تھا۔اس وقت ترقی پسند شاعری کے دو رنگ رائج تھے، اور شاید ہمیشہ رائج رہے۔ ایک تو فیض صاحب کا رومانی، کیفیت سے بھر پور، شائستہ، تھوڑی سی محزونیت لیے ہوئے، استعارہ و تشبیہ اور نئے نئے الفاظ و تراکیب سے جگمگاتا ہوا اسلوب ، اور دوسرا سردار جعفری کا بلند آہنگ، خطیبانہ، براہ راست گفتگو کا انداز، جس کی انتہائی شکل سید مطلبی فرید آبادی کی نظم میں نظر آتی تھی۔بعد میں مجروح صاحب نے کچھ غزلوں میں اور نیاز حیدر نے اپنی تمام نظموں میں یہی اسلوب اختیارکیا۔’’انتخاب جدید‘‘ میں دونوں رنگوں کے محتاط نمونے ملتے ہیں۔احمد ندیم قاسمی کا اسلوب شعر ان دونوں سے مختلف تھا اور اسے مقبول ہونے میں دیر لگی۔ 
اگر چہ احمدندیم قاسمی کے اصل شاعرانہ جوہر ان کی نظم میں نظر آتے ہیں لیکن انھوں نے غزل میں بھی کئی شعر ایسے کہے جو اس قدر مقبول ہوئے کہ کم و بیش ضرب المثل کا درجہ اختیار کر گئے : 
کون کہتا ہے کہ موت آئی تو مر جاؤں گا 
میں تو دریا ہوں سمندر میں اتر جاؤں گا 
تیرے پہلو سے جو اٹھوں گا تو مشکل یہ ہے 
صرف اک شخص کو پاؤں گا جدھر جاؤں گا 
m 
یکساں ہیں فراق و وصال دونوں 
یہ مرحلے ایک سے کڑے ہیں 
m 
دل گیا تھا تو یہ آنکھیں بھی کوئی لے جاتا 
میں فقط ایک ہی تصویر کہاں تک دیکھوں 
جہاں تک نظم کا معاملہ ہے، ندیم صاحب کی بڑی صفت یہ تھی کہ ان کے تخیل میں کچھ اس طرح کی آسمان گیری ہے جو اقبال کی یاد دلاتی ہے اور اقبال ہی سے متاثر معلوم ہوتی ہے۔یعنی اقبال جس آسانی اور بے تکلفی سے فلک، چاند تاروں، سورج، خلائے بسیط اور زمان و مکان پر مبنی استعارے اور پیکر اپنی نظم اور غزل میں استعمال کرتے ہیں، کچھ اسی طرح کی آسماں گیری قاسمی صاحب کے یہا ں بھی ہے، اگر چہ قاسمی صاحب کے یہاں اقبال جیسی تعقلاتی کیفیت اور ڈرامائی رنگا رنگی نہیں۔ قاسمی صاحب کی جس نظم کے دوشعر میں نے شروع میں درج کیے ہیں ان میں بھی یہی آسمان گیری نمایاں ہے۔ یہاں زمین صرف زمین نہیں ہے بلکہ کائنات میں گھومتا ہوا ، رقص کرتا ہوا ایک ماورائے انسانی، خلائی وجود ہے۔ اب ایک اور نظم کے یہ مصرعے دیکھیے: 
اگر وقت سورج کی زرکاربہلی کو صرف ایک پل کے لیے روک سکتا 
اگر یہ جہاندیدہ کاہن کبھی انقلابات کا راستہ ٹوک سکتا 
لپکنا مگر اس کی تقدیر میں ہے پلٹنا بھی دشوار تھمنا بھی مشکل 
یہ راہی قیامت میں سستا سکے گا ازل اس کی نگری ابد اس کی منزل 
اگر وقت کی شاہراہیں معین ہیں، یہ شام یہ شب یہ پو یہ سویرا 
تو دہکے ہوئے سرخ پہیوں کے چکر میں جل جائے گا اجنبی کا پھریرا 
(ناگزیر) 
پہلے یہ بات واضح کردوں کہ ’’سرخ پہیوں‘‘ سے مراد اشتراکی انقلاب وغیرہ کی سرخی نہیں، بلکہ سورج کی ’’زر نگار بہلی‘‘،یعنی وقت کا سفر ہے۔ وقت وہ انقلابی آگ ہے جو اجنبی طاقت کے پھریرے کو جلا کر خاک کر دے گی۔ نظم کو ہم مارکسی نقطۂ نظرسے تاریخ کی نا گزیریت کے نظریی پر مبنی کہہ سکتے ہیں۔ لیکن بنیادی بات یہ ہے کہ تاریخ کی ناگزیریت کوبیان کرنے کے لیے احمد ندیم قاسمی نے آسمان، سورج،وقت کی شاہراہ، ابد، ازل جیسے الفاظ پر مبنی پیکراورتصورات کا انتخاب کیا ہے۔ بعض الفاظ تو بالکل ہی اقبال کی تخلیقی بازگشت معلوم ہوتے ہیں۔ 
میں نے قاسمی صاحب کے بہت سے افسانے اپنے زمانۂ نوجوانی میں پڑھے۔ بعض مجھے اچھے لگے، بعض نے مجھے اس لیے متاثر کیا کہ وہ اس روایتی خوبی سے معرا تھے جو احمد ندیم قاسمی کی خاص صفت بتائی جاتی ہے، یعنی پنجاب کے دیہات کی تصویر کشی۔ویسے مجھے یہ بات ہمیشہ کچھ نا مناسب لگی کہ افسانہ نگاروں کو اس طرح علاقوں میں بانٹ دیا جائے، کیونکہ پھر ان کی شخصیت انھی علاقوں کے حوالے سے متعارف اور مذکور ہوتی ہے۔ بیدی صاحب جیسے بڑے افسانہ نگار تو اس علاقائی پھندے سے بچ نکلتے ہیں، اور بیدی صاحب یوں بھی اس قدر متنوع ہیں اور ان کے تنوع کا ہر رنگ اس قدر توجہ انگیز ہے کہ ان پر کوئی لیبل فٹ نہیں آتا۔ لیکن بلونت سنگھ، سہیل عظیم آبادی، احمد ندیم قاسمی جیسے عمدہ لیکن نسبتہً محدود افسانہ نگار نقصان میں رہتے ہیں۔ 
بہر حال، وقت گذرنے کے ساتھ قاسمی صاحب کا تصور میرے ذہن میں ایک روشن خیال بزرگ اور وسیع الاخلاق مدیر کی صورت میں روشن ہوتا گیا۔ سنہ ساٹھ کی دہائی میں، جب ترقی پسند تحریک اپنے معنی کھو چکی تھی (پاکستان میں اس کا حال ہندوستان سے بھی زیادہ ابتر تھا) اور ترقی پسندادب صفحۂ ادب کے مرکز سے ہٹ کر حاشیی پر آگیا تھا اور فیض صاحب کے سوا تمام ترقی پسندادیبوں کے مستقبل پر سوالیہ نشان لگنے کی نوبت آرہی تھی، قاسمی صاحب نے 1963 میں ’’فنون‘‘ نکالا اور وہ بہت جلد اردو کی ادبی دنیا میں ایک اہم شخصیت کے طور پر واپس آگئے۔’’فنون‘‘ ترقی پسند رسالہ نہ تھا۔ لیکن یہ جدید، یا قدامت پسند رسالہ بھی نہ تھا۔ ’’فنون‘‘ کے اوراق ہر طرح کے ادب کے لیے کھلے ہوئے تھے، بس معیار کی بلندی اور انداز کی تازگی شرط تھی۔ قاسمی صاحب نے کوئی ترقی پسند گوشوارۂ عمل جاری کرنے کے بجائے تمام ترقی پسند ادب کو زمانے کا ہم قدم ہونے اور پھر بھی ترقی پسند رہنے کی ترغیب دی۔ ہر مکتب فکر اور اسلوب فن کے لکھنے والوں کو ’’فنون‘‘ کے صفحات پر جگہ دے کر انھوں نے ا س اصول کی تصدیق و توثیق کی کہ اچھا ادب لازمی طور پر کسی جھنڈے یا لیبل کا محتاج نہیں ہوتا۔ 
سنہ 1969 میں ’’فنون‘‘ کا جدید غزل نمبر نکلا۔ اس میں کئی خواص ایسے تھے جو اسے ضخیم نمبروں کی عام ڈگر سے الگ راہ پر قائم کرتے تھے۔ لیکن اس میں ایک خوبی ایسی تھی جواس طرح کے کسی نمبر کو نصیب نہ ہوئی، نہ پہلے نہ بعد میں۔ اور وہ خوبی یہ تھی کہ اس میںہر مکتب و منہاج کے اچھے شاعر شامل کیے گئے تھے اور ان شعرا کو بطور خاص جگہ دی گئی تھی جنھیں اس وقت کے ’’فیشن‘‘ کے مطابق ’’جدید غزل‘‘ کے کسی انتخاب میں شامل ہونے کااستحقاق نہ تھا۔فہرست سے چند نام حسب ذیل ہیں: 
آل احمد سرور،آنند نرائن ملا،احتشام حسین ،احسان دانش، اقبال عظیم، حفیظ جالندھری،شفقت مرزا،شیر افضل جعفری،صوفی تبسم،عابد علی عابد، ماجد الباقری، محمدنبی خاں جمال سویدا،منظور حسین شور اور بہت سے دوسرے، جن میں سے بعض کا کلام اس لیے محفوظ رہ گیا ہے کہ وہ ’’فنون‘‘ کے جدید غزل نمبر میں ہے۔ اور بہت سے شعرا ایسے ہیں آج جن کے بارے میں توصیفاً کہاجاتاہے کہ وہ ’’فنون‘‘ کے جدید غزل نمبر میں شامل تھے۔بے خوف تردید کہا جا سکتا ہے کہ کم ہی پرچے ایسے ہوں گے جن کا کوئی خاص نمبر تقریباً چالیس سال گذرنے کے باوجود تازہ اور قابل مطالعہ معلوم ہو۔وجہ ظاہر ہے۔ قاسمی صاحب کا معیارانتخاب ذاتی یا نظریاتی تعصبات سے بالا تر تھا۔’’فنون‘‘ کے علاوہ اور بھی پرچے تھے ( مثلاً ’’سویرا‘‘)جو نئے ادب کی نمائندگی کرتے تھے، لیکن ’’فنون‘‘ جیسی وسعت نظر کسی میں نہ تھی۔ 
ایڈیٹر کی حیثیت سے قاسمی صاحب میں ایک بڑی خوبی تھی جس پر میں نے ہمیشہ رشک کیا۔ قلمی معاونین کو خط وہ اپنے قلم سے لکھتے تھے۔اخیر عمر تک ان کا سواد خط بہت پاکیزہ اور حروف کی نشست بہت پختہ تھی۔ خط میں از راہ انکساراپنا نام وہ ہمیشہ ’’ندیم‘‘ لکھتے تھے اور جو تحریر انھیں پسند آتی اس کی تعریف کرتے تھے، خواہ وہ ان کے ادبی موقف کی حمایت میں ہو یا نہ ہو۔یہی وجہ ہے کہ اپنے بہترین دنوں میں ’’فنون‘‘ سے زیادہ تازہ کار، فکر انگیز مضامین اور عمدہ شعر و افسانہ چھاپنے والا کوئی رسالہ پاکستان میں نہ تھا۔ کراچی کے رسالے نئی تحریروں کے بارے میں بہت محتاط، بلکہ قدامت پرست تھے لیکن قاسمی صاحب ہمیشہ نئی اور متنازعہ فیہہ ہوجانے والی تخلیقات کے جویا رہتے تھے۔ انھوں نے محمد حسن عسکری پر محمد ارشاد، اور امیر خسرو، اور وزیر آغا پر رشید ملک کے طول طویل مضامین کئی قسطوں میں شائع کیے۔ ہر شخص ان کی ہر بات سے مطمئن ہوا ہو یا نہ ہوا ہو، لیکن ہر شخص متفق تھا کہ ساری قسطیں بہت خیال افروز اور اعلیٰ علمی سطح کی مثال پیش کرتی تھیں۔ 
قاسمی صاحب نے کالم اور تنقیدیں بھی لکھیں۔ پاکستان میں کالم کے نام پر جس طرح لوگوں کی پگڑیاں اچھا لی جاتی ہیں اور جس طرح کالم نگاری کو ادبی سیاست کے موثر اور مہلک ہتھیار کے طور پر استعمال کیا جاتا ہے، سب اس سے واقف ہیں۔ قاسمی صاحب نے کالم نگاری کے پردے میں ذاتی حملے کرنے کا مشغلہ اختیار کرنے سے عموماً گریز کیا۔ لیکن اس کا مطلب یہ نہیں کہ قاسمی صاحب کی اپنی کوئی رائے نہیں تھی، اپنے تعصبات نہیں تھے۔ وزیر آغا اور احمد ندیم قاسمی کے اختلافات ، فیض صاحب کے بارے میں قاسمی صاحب کی رائے زنی، یہ سب جدید ادب کے جھگڑوں کی تاریخ کا حصہ ہیں۔ لیکن جہاں تک میں جانتا ہوں قاسمی صاحب نے اپنے قلم یا زبان کو تکلیف دہ مذمتوں سے محفوظ رکھا۔ کئی سال ہوئے فراق صاحب پر میری کچھ تحریروں پر، اور خاص کر ناصر کاظمی اور احمدمشتاق کو فراق صاحب پر تفوق دینے کی بات پر آشفتہ ہو کر قاسمی صاحب نے ایک کالم لکھا تھا جس میں منجملہ اور باتوں کے انھوں نے یہ بھی لکھا تھا کہ فراق صاحب کی زندگی میں تو فاروقی صاحب کچھ بولے نہیں، جب فراق صاحب اس دنیا میں نہیں ہیں تو وہ انھیں اپنا ہدف بنا رہے ہیں۔ میں نے وہ کالم دیکھا لیکن خاموش رہا کیونکہ ایسے معاملات میں کچھ کہنا بے اثر ہوتا ہے۔ لیکن اس کالم کی اشاعت کے کئی سال بعد جب ایک معزز معاصر رسالے نے قاسمی صاحب کا وہ کالم بڑے اہتمام سے یوں چھاپا گویا وہ کوئی تازہ تحریر ہو ، تو میں نے قاسمی صاحب کو لکھا کہ میں نے فراق صاحب کے بارے میں جو لکھا وہ ان کی زندگی میں لکھا تھا ۔ لیکن آج آپ کا وہ پرانا کالم یوں شائع کیا جارہا ہے گویا وہ آپ کی تازہ تحریر ہو۔ 
قاسمی صاحب نے فوراً جواب دیا کہ مجھے نہیں معلوم کہ وہ کالم کس نے چھاپا ہے، میری اجازت تو کیا، اشارہ بھی اس میں نہ تھا۔ اور فراق صاحب کے بارے میں مجھے نہیں معلوم تھا کہ آپ کی تحریریں ان کی حین حیات میں شائع ہوئی تھیں، ورنہ میں ایسا کچھ بھی نہ لکھتا جو میں نے لکھا تھا۔میں نے اس معاملے کو وہیں رفت گذشت کیا کیونکہ اس سے زیادہ کی ضرورت نہ تھی۔ 
میں پچھلی بار جب لاہور گیا تو میں نے قاسمی صاحب سے ملاقات کا خاص اہتمام کیا۔ اس کی ایک وجہ یہ بھی تھی کہ گذشتہ سے ایک سال پہلے میں لاہور میں اپنے بہت مختصر اور مصروف پروگرام کے باعث ان سے نہ مل سکا تھا، اگرچہ کوشش میں کوئی کمی نہ تھی۔ میں واپس آیا تو قاسمی صاحب کا شکایت نامہ ملا کہ آپ مجھ سے بے ملے چلے گئے۔ا گر آپ کو فرصت نہ تھی تو کہلا دیتے،میں ہی آجاتا۔ ظاہرہے کہ مجھے بہت شرمندگی ہوئی اور میں نے فوراً معذرت نامہ لکھا۔ اس آخری ملاقات نے مجھے رنجیدہ کیا، کیونکہ قاسمی صاحب پر عمر رسیدگی کا اضمحلال نمایاں تھا، اگرچہ گفتگو میں پہلے ہی جیسی شگفتگی تھی۔واپس آکر میں نے انھیں کچھ رباعیاں ا ن کے نام معنون کر کے بھیجیں۔ وہ انھوں نے شائع کردیں لیکن جواب میں خط کے بجائے ایک دوست کے ذریعہ شکریہ کہلا بھیجا۔ 
اب لاہور میں میرا کوئی بزرگ ایسا نہیں رہ گیا جس سے میں لاہور جا کر نہ ملوں اور وہ مجھے اپنے ہاتھ سے شکایت نامہ لکھے کہ آپ مل کر نہیں گئے۔ 
یاران رفتہ آہ بڑی دور جا بسے 
(مصحفی) 
29C, Hastings Road 
Civil Lines، Allahabad (U.P) 
تشکر: اردو دنیا ستمبر 2006ء

احمد ندیم قاسمی۔۔۔۔۔ ایک خراجِ عقیدت
 
مجتبیٰ حسین
 
صاحبو ! اب تو یہ حال ہو گیا ہے کہ اتوار کی چھٹی کے بعد جوں ہی نیا ہفتہ شروع ہوتا ہے ہم رات کو سونے سے پہلے گڑگڑا، گڑگڑا کر خدائے بزرگ و برتر سے دعائیں مانگتے ہیں کہ اے پاک پروردگار کم از کم اس ہفتے میں اردو کے کسی ادیب یا شاعر کو، چاہے وہ کتنا ہی قادرالکلام، معمر، مستند، نیک اور پاکباز کیوں نہ ہو، عالم بالا میں مشاعرہ وغیرہ پڑھنے کی غرض سے اپنے ہاں طلب نہ کر۔ انھیں اسی دنیا میں اتنی داد، پذیرائی، شہرت(تھوڑا سا واجبی معاوضہ بھی ساتھ میں) دلوا دے کہ ان میں جینے کی نئی امنگ پیدا ہو اور وہ ہم جیسے سخن نا فہموں اور کندۂ نا تراشوں کے درمیان ہنسی خوشی کچھ دن اور جی لیں اور اپنے کلام بلاغت و بلوغت نظام سے ہمیں محظوظ، مستفیض اور مسرور وغیرہ فرمائیں۔تیرے حکم کے بغیر یہاں پتّا بھی نہیں ہلتا۔ جو بھی یہاں آتا ہے وہ ایک دن واپس بھی چلا جاتا ہے لیکن ان دنوں اردوکے ادیب و شاعر (بشمول خود اردو زبان کے) اس دنیا سے نہ صرف جلدی بلکہ جوق در جوق واپس جا رہے ہیں۔ اے پروردگار اپنے کرم سے ان کے یہاں سے واپس جانے کے سلسلے کو فی الحال روک دے تاکہ کچھ دن اور اس دنیا میں گلشن کا کاروبار وغیرہ چلتا رہے اور اردو کے شاعر و ادیب حسب معمول خواب غفلت میں جاگتے رہیں۔سچ تو یہ ہے کہ یہ لوگ قناعت اور توکل کے اصولوں پر عمل کرنے کے قائل ہیں۔ بھلے ہی انھیں روٹی، کپڑا اور مکان نہ ملے لیکن ان کے کلام اور تخلیقات پر ذرا سی بھی داد، سبحان اللہ،ماشاء اللہ اور جزاک اللہ وغیرہ مل جائے تو برسوں زندہ رہنے کی صلاحیت رکھتے ہیں، چاہے سوکھ کر کانٹا ہی کیوں نہ ہو جائیں۔ان کی سخت جانی اور جس زبان میں یہ لکھتے ہیں خود اس کی سخت جانی دونوں ایک دوسرے کے ہم پلہ اور ہم سر ہیں۔ اے پروردگار ہماری ایک شخصی اور خصوصی عرضداشت یہ ہے کہ بار بار ہم سے تعزیتی کالم لکھوا کر ہمارے صبرو تحمل اور قوت برداشت کو آزمائش میں مبتلا نہ کر۔ اگر ہم اسی رفتار سے لوگوں کے گزرجانے پر تعزیتی کالم لکھتے رہے تو خود ہمارا کیا ہوگا۔ ہم بھی تو آخر کو انسان ہیں اور ایک دن ہمیں بھی گزر جانا ہے۔اگر خدانخواستہ ہمارے سارے احباب اور پیشرو گزر جائیں تو ہمارے بارے میں کون تعزیتی کالم وغیرہ لکھے گا۔ کون اس خلا کی نشاندہی کرے گا جو ہمارے جانے سے ادب وغیرہ میں پیدا ہوگا۔کون ہماری لحد پر شبنم افشانی وغیرہ کرائے گا۔ ایسے ہی اندیشہ ہائے دور دراز کے بارے میں سوچتے ہیں تو کلیجہ منہ کو آجاتا ہے۔ بعض ستم ظریف تو ہمارا شمار ادیبوں میں نہیں بلکہ ان گورکنوں اور غسالوں وغیرہ میں کرنے لگے ہیں جو انسانوں کو زمین کے اوپر نہیں بلکہ زمین کے نیچے آباد دیکھنا چاہتے ہیں۔ یا خدا ہمیں اس پر آشوب دور سے نجات دلا۔
صاحبو! آج ہم جس ہستی کے بارے میں تعزیتی کالم لکھ رہے ہیں اس کا گزر جانا سارے اردو ادب کا ایک المناک سانحہ ہے اور یہ ایک ایسا نقصان بھی ہے جو واقعی نا قابل تلافی ہے۔ احمد ندیم قاسمی معاصر اردو ادب کے بزرگ ترین شاعر، ادیب اور صحافی تھے۔ 70 برس پہلے انھوں نے غیر منقسم ہندوستان میں جب اپنے تخلیقی سفر کا آغاز کیا تھا تو وہ دور اردو شعر و ادب کا زریں دور تھااور سارے ملک میں اردو کا بول بالا اور غلغلہ تھا۔ ان کے تخلیقی سفر کے آغاز کے ساتھ ہی ہم نے اس دنیا میں آنکھیں کھولیں اور جب ان کے تخلیقی سفر کی عمر یعنی خود ہماری عمر دس گیارہ برس کی ہو گئی اور اردو شعر وادب میں ہماری دلچسپی بڑھی تو جن تین ادیبوں کی کتابیں ہم نے پہلے پہل پڑھیں ان میں کرشن چندر، سعادت حسن منٹو اور احمد ندیم قاسمی شامل تھے۔ یہ 1944 یا 1945کی بات ہے۔ اپنی کمسنی کے باعث ہو سکتا ہے منٹو کے افسانوں کی تہہ داریوں کو ہم سمجھ نہ پائے ہوں لیکن احمد ندیم قاسمی اور کرشن چندر کی تحریروں کے ہم عاشق ہو گئے۔ ہمارا ذاتی خیال ہے کہ احمد ندیم قاسمی نے اپنے تخلیقی سفر کے آغاز کے ساتھ ہی جس اعلیٰ درجہ کا ادب تخلیق کیا تھا اس درجہ کے اعلیٰ معیار کو بعد میں ستّر برس تک برقرار بھی رکھا۔ یوں لگتا ہے جیسے قدرت نے انھیں ابتدا ہی سے ایک بزرگ ،پختہ کار اور تجربہ کار ادیب کے روپ میں پیدا کیا تھا۔ اس وقت ہمیں ایک بات اور یاد آئی۔ سنا ہے کہ احمد ندیم قاسمی کے بال جوانی میں ہی سفید ہونے لگے تھے۔ شروع میں تو انھوں نے اپنے بالوں میں سفیدی کو بڑھنے کا موقع عطا کیا(تاکہ ان کی بزرگی اور پختہ کاری مزید عیاں ہو) لیکن جب ان کے احباب نے عین عالم شباب میں ان کے بالوں کی سفیدی پر اعتراض کیا تو بعض احباب کے مشورے سے انھوں نے اپنے بالوں میں خضاب لگانا شروع کر دیا۔ یوں وہ پھر سے جوان رعنا بن گئے۔ ایک دن کسی محفل میں ان کے ایک دوست نے احمد ندیم قاسمی سے کسی صاحب کا تعارف کرانا چاہا تو ان صاحب نے تعارف کے سلسلے کو رکواتے ہوئے کہا ’’حضور! آپ ان سے میرا کیا تعارف کرائیں گے۔ میں تو ان کو اس وقت سے جانتا ہوں جب ان کے بال سفید ہوا کرتے تھے۔‘‘ یہ کہا جائے تو بیجا نہ ہوگا کہ احمد ندیم قاسمی نوّے برس تک نہ صرف جوان اور تنو مند رہے بلکہ تخلیقی اعتبار سے آخر وقت تک سر گرم عمل بھی رہے۔ ان کا انتقال 10جولائی 2006کو ہوا اور ان کے انتقال سے ایک دن پہلے کے روزنامہ ’’جنگ‘‘ میں ان کا لکھا ہوا کالم ’’رواں دواں‘‘ بھی شائع ہوا۔ جسے انھوں نے 6جولائی کو لکھا تھا۔ ایسی کارآمد، فعال، سرگرم اور بھرپور زندگی کس فنکار اور کس بزرگ کو نصیب ہوتی ہے۔ احمد ندیم قاسمی نے شمال مغربی پنجاب کے ضلع خوشاب کے گاؤں انگہ میں 20نومبر1916کو آنکھیں کھولیں۔ انھوں نے بہاولپور کے کالج سے بی اے کیا۔ کچھ عرصہ تک محکمہ اکسائز میں اسسٹنٹ انسپکٹر کے طور پر کام کیا۔ اپنے ادبی ذوق اور کیریئر کی خاطر وہ لاہور چلے گئے جہاں ان کی ملاقات لاہور کی معروف ادبی شخصیت غلام صوفی تبسم سے ہوئی۔ان دنوں لاہور اردو شعر و ادب کا گہوارہ تھا اور اردو ادب کی کئی اہم اورمستند شخصیتیں یہاں فروکش تھیں۔ یہیں سے احمد ندیم قاسمی نے اردو شعر و ادب اور صحافت کو اپنا اوڑھنا بچھونا بنا لیا۔ انھوں نے لاہور کے متعدد ادبی رسالوں کی ادارت کی۔ 1943سے 1945تک وہ ’’ادب لطیف‘‘ کے مدیر رہے۔ 1947میں وہ مشہور ادبی رسالہ ’’سویرا‘‘ کے کچھ شماروں کے مدیر بھی رہے۔ جب محمد طفیل نے ’’نقوش‘‘ کا اجرا کیا تو احمد ندیم قاسمی اس کے مدیر مقرر ہوئے لیکن بعد میں وہ ’’نقوش‘‘ سے الگ ہو گئے اور 1963میں اپنا رسالہ ’’فنون‘‘ جاری کیا جو آج بھی شائع ہوتا ہے۔ احمد ندیم قاسمی ہمہ جہت شخصیت کے مالک تھے۔ جہاں وہ بہترین افسانہ نگار تھے وہیں وہ اعلیٰ پائے کے شاعر ہونے کے علاوہ بے مثال مزاح نگار،نقاد،صحافی اور مدیر بھی تھے۔پاکستان کے ادبی حلقوں میں وہ بے حد احترام و عزت کی نگاہ سے دیکھے جاتے تھے البتہ نقاد، شاعر اور انشائیہ نگار وزیر آغا مدیر ’’اوراق‘‘ سے ان کی معاصرانہ چشمک کا بڑا چرچا رہا کرتا تھا۔ لیکن یہ معاصرانہ چشمک زیادہ تر یک طرفہ ہوا کرتی تھی کیونکہ احمد ندیم قاسمی خود اس میں شامل نہیں رہتے تھے۔ تا ہم ان دونوں کے مداحوں اور معتقدین کے درمیان ’’موازنۂ انیس و دبیر‘‘ ہمیشہ زور و شور سے جاری رہا۔ احمد ندیم قاسمی بنیادی طور پر نہایت شریف،با ظرف اور شائستہ انسان تھے۔ کبھی کسی کی برائی نہیں کرتے تھے۔ شروع ہی سے وہ ترقی پسند تحریک سے وابستہ رہے۔ 1948میں حیدر آباد میں پولیس ایکشن کے بعد ابراہیم جلیس جب ہجرت کر کے لاہور آ گئے تو احمد ندیم قاسمی، ابن انشا اور حمید اختر نے ان کی بڑی پذیرائی کی جس کا حال انھوں نے اپنے رپورتاژ’’ دو ملک ایک کہانی‘‘ میں تفصیل سے بیان کیا ہے۔حیدرآبادی ادیبوں سلیمان اریب،جیلانی بانو،اقبال متین، شاذ تمکنت، عزیزقیسی، وحید اختر، مغنی تبسم، عوض سعید، آمنہ ابوالحسن کو انھوں نے اپنے رسالوں میں ہمیشہ بڑے اہتمام سے چھاپا۔ ان کی ایک بڑی خوبی یہ تھی کہ وہ اعلیٰ پائے کے فکاہی کالم نگار بھی تھے۔ 1962 میں جب ہم نے کالم نگاری شروع کی تو وہ روزنامہ ’’امروز‘‘ میں عنقا کے قلمی نام سے فکاہیہ کالم لکھا کرتے تھے۔ ان کے طنز میں جو گہرائی اور مزاح میں جو شائستگی ہوتی تھی وہ لا جواب تھی۔ یوں وہ ہمارے پسندیدہ کالم نگار بن گئے۔ برسوں ہم نے ڈھونڈ ڈھونڈ کر ان کے کالم پڑھے یہاں تک کہ ان کی کالم نگاری ہمارے مزاج اور شعور کا حصہ بن گئی۔ احمد ندیم قاسمی نے قلم کو ذریعۂ معاش بنایا اور قلم کی حرمت کو برقرار رکھتے ہوئے نہایت خوددار اور با عزت زندگی گزاری۔
ہمیں اپنے محبوب ادیب سے زندگی میں صرف دو مرتبہ ملنے کا موقع ملا۔ 1988میں علی صدیقی کی دعوت پر عالمی اردو کانفرنس میں شرکت کے لیے وہ دہلی آئے تھے۔ ہمارے دوست حسن چشتی بھی اس کانفرنس میں شکاگو سے آئے تھے۔دونوں کا قیام ہوٹل کنشک میں تھا۔ احمد ندیم قاسمی بڑی محبت سے ملے۔ ہمارا حال چال پوچھا مگر ان سے تفصیلی ملاقات اس لیے نہ ہو سکی کہ وہ صرف دو دنوں کے لیے دہلی آئے تھے۔ البتہ 1989میں ہم کراچی گئے تو ہمارے دو عزیز دوستوں عطاء الحق قاسمی اور امجد اسلام امجد نے، جو احمد ندیم قاسمی کے گہرے عقیدت مند بھی ہیں، ہمیں لاہور آنے کی دعوت دی۔ لاہور اور اسلام آباد میں ہم نے ایک ہفتہ گزارا۔ عطاء الحق قاسمی نے لاہور کے ہوٹل شیزان میں ہمارے لیے ایک محفل رکھی تو اس کی صدارت احمد ندیم قاسمی نے ہی کی جس میں لاہور کے کم و بیش سارے ہی سر بر آوردہ ادیبوں نے شرکت کی ۔ احمد ندیم قاسمی نے اس محفل میں ازراہ عنایت ہمارے بارے میں جن خیالات کا اظہار کیا وہ ہمارے لیے ایک اعزاز سے کم نہ تھا۔ دوسرے دن انھوں نے ادارہ مجلس ترقی ادب کے دفتر میں بھی ہمیں مدعو کیا جس کے وہ ان دنوں ڈائرکٹر تھے۔ کیسے بتائیں کہ اپنے محبوب ادیب سے مل کر ہمیں کتنی خوشی ہوئی تھی۔ 1997میں دوبئی سے واپس ہوتے وقت ہمیں آٹھ گھنٹوں کے لیے ٹرانزٹ مسافر کے طور پر لاہور کے ایک ہوٹل میں ٹھہرنے کا موقع ملا تھا۔ احمد ندیم قاسمی سے صرف فون پر بات ہو سکی۔ البتہ امجد اسلام امجد ہم سے ملنے کے لیے ہوٹل پر آئے تو اپنے ساتھ اس ڈاکیومنٹری فلم کا کیسٹ بھی لیتے آئے جسے انھوں نے احمد ندیم قاسمی کی زندگی اور ان کے فن پر ان دنوں بنائی تھی۔ دہلی میں احمد ندیم قاسمی کے کئی چاہنے والوں نے یہ فلم دیکھی اور یہ ہمارے پاس اب بھی محفوظ ہے۔ احمد ندیم قاسمی نے بھر پورزندگی جی اور ساری دنیا میں اپنے بے شمار چاہنے والے پیدا کیے۔نہ صرف پاکستان بلکہ دنیا بھر کے کئی ممالک میں انھیں اعزازات سے نوازا گیا۔ انھوں نے ادیبوں کی چار پانچ نسلوں کی نہ صرف ذہنی تربیت کی بلکہ اپنے رسالوں کے ذریعے ان کی بھر پور پذیرائی بھی کی۔ احمد ندیم قاسمی نے عوام سے اپنا رشتہ بنائے رکھا البتہ صاحبان اقتدار سے ہمیشہ ایک شریفانہ دوری بر قرار رکھی۔ کروڑوں برس پرانی دنیا میں اب کوئی بات ایسی نہیں رہ گئی ہے جو پہلے نہ کہی گئی ہو۔ تاہم ہر زمانہ اپنے ساتھ اپنی بات کو کہنے کا ایک نیا ڈھنگ اور نیا آہنگ لے کر آتا ہے۔ احمد ندیم قاسمی نے اپنے فن کے ذریعے اپنے زمانے کے لب و لہجے کو نیا آہنگ دیا۔
انھوں نے سیکڑوں افسانے لکھے، ہزاروں شعر کہے، ہزاروں کالم اور مضامین لکھے اور اپنی بات کو نہایت وضاحت، صراحت،فراغت،فصاحت اور بلاغت کے ساتھ اپنے قارئین تک پہنچانے کی دیانتدارانہ کوشش کی۔ احمد ندیم قاسمی کی تخلیقات ہمارے ادب کا ایک انمول خرانہ ہیں اور ان کی اس دین کو ہمیشہ یاد رکھا جائے گا۔
آخر میں احمد ندیم قاسمی کے چند اشعار ملاحظہ فرمائیے:
کون کہتا ہے کہ موت آئی تو مرجاؤں گا
میں تو دریا ہوں سمندر میں اتر جاؤں گا
جب بھی دیکھا ہے تجھے عالمِ نو دیکھا ہے
مرحلہ طے نہ ہوا تیری شناسائی کا
خدا نہ کردہ کسی قوم پر یہ وقت آئے
کہ خواب دفن رہیں شاعروں کے سینوں میں
آپ دستار اتاریں تو کوئی فیصلہ ہو
لوگ کہتے ہیں کہ سر ہوتے ہیں دستاروں میں
نا رسائی کی قسم اتنا سمجھ میں آیا
حسن جب ہاتھ نہ آیا تو خدا کہلایا
یاد آئے ترے پیکر کے خطوط
اپنی کوتاہیِ فن یاد آئی
(بہ شکریہ روزنامہ’’ سیاست‘‘حیدرآباد، 15جولائی2006)
تشکر: اردو دنیا ستمبر ۲۰۰۶ء کتاب نما، ستمبر ۲۰۰۶ء
محمد خالد اختر
احمد ندیم قاسمی کے بارے میں میں کیا جانتا ہوں؟ ایک انسان دوسرے انسان کے متعلق کیا کچھ جان سکتا ہے؟ ایک آدمی کا بہت تھوڑا روپ اس کے جاننے والوں، دوستوں اور عزیزوں کے مشاہدے کے لیے سامنے آتا ہے۔۔۔ صرف وہی حصہ جو خود ہمارے اندرونی وجود کے آئینے میں منعکس ہوتا ہے اور اسے زندگی کی شاہراہ پر ہمارے قریب لاتا ہے۔ باقی بہت بڑا حصہ۔۔۔ گراہم گرین کے الفاظ میں ’اندر کا آدمی‘۔۔۔ اکثر ہم میں سے بیشتر کی نظروں سے اوجھل رہتا ہے۔ ایک بڑا ناول نگار دوستووسکی، طالسطائی یا ہمارا کہانی نویس منٹو شاید اس حصے کو اپنی عکسی آنکھوں سے دیکھ سکتا ہے، ہر کوئی نہیں۔ یہ کون جانے ایک انسانی دل کے اندر کون سی امنگیں، محرومیاں، خواہشیں پرورش پاتی ہیں؛ کون سے بھسم کرنے والے، ابتدائی جبلی جذبات و احساسات وہاں بستے ہیں۔ ہم سب یک رنگ نہیں اور مختلف حالات اور موقعوں پر ہمارے کردار و افعال مختلف ہوتے ہیں۔ وہ چہرہ جو ایک عوامی لیڈر ہزاروں اور لاکھوں کے بے رخ مجمعوں کے روبرو پیش کرتا ہے، وہ چہرہ نہیں جو اس کے جگری یار اور لنگوٹیے ذاتی مجلس میں دیکھتے ہیں، یا جسے اس کے گھر میں اس کی بیوی اور بچے جانتے ہیں۔ 
اس کی گھریلو زندگی کا مجھے علم نہیں، مگر مجھے یقین ہے کہ وہ ایک محبت کرنے والا، متحمل مزاج شوہر ہے اور اس نے کبھی غضب ناک ہو کر گھر کے برتن نہیں توڑے۔ گو وہ ایک کہنہ اور بلا کا سگریٹ نوش ہے، اس نے کبھی شراب نہیں چکھی اور بیئر یا وہسکی کا ذائقہ اس کے ہونٹوں کے لیے ناآشنا ہے۔ کتنی بڑی محرومی! لیکن ندیم اسے قطعاً محرومی نہیں جانتا اور شراب نوشی کو ’سات فقہی گناہوں‘ میں سے ایک گردانتا ہے۔ اپنے ایامِ شباب میں محکمۂ ایکسائز کی دو سال کی ملازمت بھی اسے اس لااُبالی، معصیانہ راہ پر نہ لا سکی۔ ہم اس اخلاقی ضبط کے لیے اس کا احترام کر سکتے ہیں یا خود مبتدی متوالے ہونے کی وجہ سے اس پر رحم کھا سکتے ہیں لیکن حقیقت یہ ہے کہ اس نے ایک درویشانہ اور دیندارانہ ماحول میں آنکھیں کھولیں اور پرورش پائی اور اس کے بچپن کے اخلاقی ٹیبو اس کے خون میں رچ بس گئے ہیں۔ اس نے ان ٹیبوؤں اور تحریموں سے چھٹکارا پانے کے جتن بھی نہیںکیے، کیونکہ وہ اس کے لیے کڑے اخلاقی قوانین ہیں جن سے انحراف مذلت اور خواری ہے۔ میں سمجھتا ہوں ان اخلاقی تحریموں نے اس کی شخصیت کو کسی قدر گھونٹ کے رکھ دیا ہے۔ اس کی گفتگو پُرلطف، دل پذیر اور شگفتہ ہوتی ہے، مگر اس کے ہمراہ گفتگو کے راستے پر کچھ دیر چل کر تم ایک ایسے مکان پر آ نکلتے ہو جس کا آہنی دروازہ اور دریچے بند ہیں اور جس میں سوائے اس کے کوئی داخل نہیں ہو سکتا۔ اس بے ہوا اور اُجاڑ مکان میں وہ اکیلا رہتا ہے، اپنے غالب اخلاقی آسیبوں، پچھتاووں، نامرادیوں اور پشیمانیوں کے ساتھ! ندیم کے دو تین قریبی دوست ہیں، جن میں میں فخر سے خود کو بھی شمار کرتا ہوں، مگر میرا خیال ہے اس کا کوئی ایسا ہمراز نہیں جس کے سامنے اس کی اندرونی زندگی ایک کھلی ہوئی کتاب ہو۔ اپنی تنومند، الھڑ جوانی میں اس نے ضرور کسی سرمگیں آنکھوں والی دیہاتی ’روحی‘ سے تپتی محبت کی ہوگی، مگر اس کے دوست اس کے بارے میں کچھ نہیں جانتے اور وہ اس کا ذکر تک نہیں کرتا۔ یہ کہی نہ جانے والی بات ہے، قدرے شرمناک، ’ہش ہش‘، مخربِ اخلاق قسم کی چیز! اگر ندیم نے کبھی اپنی آپ بیتی لکھی تو بلاشبہ وہ ایک بے حد دلچسپ صحیفہ ہوگی۔۔۔ اس عہد کی ادبی اور تاریخی شخصیات کے متعلق چمکتی دمکتی یادداشتوں سے بھری۔ ہاں اس میں ندیم کس حد تک موجود ہوگا، میں نہیں کہہ سکتا۔
ہاں، میں احمد ندیم قاسمی کے متعلق کیا جانتا ہوں؟ شاید بہت کم۔ شاید اتنا جتنا ایک دوست کو جاننے کا حق ہے۔ ہر انسان اپنی ذات میں ایک جزیرہ ہے اور محبت ہی دو انسانوں کو ایک دوسرے سے ملانے کا واحد پل ہے۔ میں احمد ندیم قاسمی سے اس وقت سے محبت کرتا ہوں جب قسمتوں نے ہمیں پینتیس چھتیس برس پہلے صادق ایجرٹن کالج بہاولپور کے ایوانوں میں اکٹھا لا پھینکا۔ میں فرسٹ ایئر کا طالب علم تھا، وہ تھرڈایئر کا۔ مگر خوش قسمتی سے ہم ایک ہی پروفیسر کے گروپ موسوم بہ ’سولجرز‘ میں شامل تھے۔ ’سولجرز‘ کے اجلاس ہر ہفتے ہمارے پروفیسر کی صدارت میں ہوتے تھے۔ ہائی اسکول ہی سے مجھے رائیڈر ہیگرڈ، فینی مور کو پر اور رابرٹ لوئی اسٹیونسن کے مہماتی ناول پڑھنے کی لت پڑ گئی تھی اور میں ان کے طرز میں انگریزی میں جنگلی آدمیوں اور بحری قزاقوں کی کہانیاں لکھتا رہتا تھا۔ میں اپنے ذہن کی ایک عجیب خیالی دنیا میں گم صم رہتا تھا، مکمل طور پر مگن! ان میں سے چند کہانیاں میں نے ’سولجرز‘ میں پڑھیں، جن پر مجھے کافی داد ملی۔۔۔اگرچہ گروپ کے چند لوگوں نے مجھ سے پوچھا کہ میں نے ان کو کہاں سے نقل کیا ہے۔ ندیم، جو اس وقت احمد شاہ ندیم تھا، ’سولجرز‘ کے اجلاسوں میں اپنی نئی نئی نظمیں سنایا کرتا۔ ان نظموں میں ایک نئی نغمگی، تازگی اور اُجلاپن ہوتا تھا اور ہم ان کے جادو تلے آ گئے تھے۔ یہ گٹھے جثّے کا، فراخ رو دیہاتی نوجوان ایک فطری شاعر تھا اور اس وقت بھی ہم اس سے مستقبل میں بڑی چیزوں کی توقع رکھتے تھے اور ہمیں یقین تھا کہ وہ جلد ہی شعر و ادب کی دنیا میں اپنا مقام حاصل کرے گا۔ وہ اپنے پروفیسر کا چہیتا طالب علم تھا اور فورتھ ایئر میں آکر ’’سولجرز‘ گروپ کا سیکرٹری بن گیا تھا اور کالج میگزین ’’نخلستان‘‘ کے اردو حصے کا ایڈیٹر بھی! ادب سے ہمارا سانجھا شغف رفتہ رفتہ ہمیں ایک دوسرے کے قریب لے آیا اور جلد ہی ایک ایسی گہری جذباتی اور دلی وابستگی کی بنیاد بن گیا جو اوائل جوانی میں ہی ممکن ہے اور زندگی کی حسین ترین چیزوں میں سے ایک ہے۔تقریباً ہر شام کو میں ندیم کے ہاسٹل کے مانیٹر والے بالائی کمرے میں ہوتا۔ وہ مجھے اپنی اس روز کی نظم سناتا اور میں کبھی کبھار اسے اپنی لکھی ہوئی کسی مہماتی کہانی کا حصہ سناتا۔ ان دنوں میں بڑا ہو کر اسٹیونسن کی طرح لڑکوں کے لیے مہماتی ناول لکھنے کی امنگ رکھتا تھا۔ (میں فوری طور پر ایک بحری قزاق بھی بننا چاہتا تھا، مگر اس خواہش کی تکمیل میں کئی ایک دقتیں حائل تھیں۔) آہ اوائلِ جوانی کے سنہری سپنے! یہ شاذ و نادر ہی پورے ہوتے ہیں، لیکن زندگی کی روکھی پھیکی، اُکتا دینے والی وادی میں ان کی دمک مرتے دم تک انسان کے ساتھ رہتی ہے۔
میں اپنے اوائلِ جوانی کے ان ایام کی یادوں میں زیادہ دیر اٹکنا چاہتا ہوں، مگر ندیم نے ’’جلال و جمال‘‘ کے طویل دیباچے میں ان ڈھالنے والے (formative) دنوں کی اتنی کہانی پہلے ہی لکھ دی ہے جتنی وہ بتانا مناسب سمجھتا تھا۔ اس کی صلاحیتوں کا رخ مختصر افسانے کی طرف موڑنے میں غالباً میرا بھی تھوڑا بہت ہاتھ ہے۔ میرے اکسانے پر ندیم نے رائیڈر ہیگرڈ کے طرز میں ایک لمبے مہماتی ناول کا آغاز کیا۔ اس نے اس کے اسّی یا نوّے صفحات لکھ لیے اور مجھے پڑھنے کے لیے دیے۔ اور پھر اس نے ہمت ہار دی۔۔۔ یہ اس کا genre نہیں تھا۔ وہ پنجاب کے دیہات کے اصلی لوگوں کی اصلی جیتی جاگتی کہانیاں لکھنا چاہتا تھا۔ بحری قزاق اور جنگلی آدمی اس کی طبیعت کو راس نہ آئے۔ میں نے اسے مختصر افسانے لکھنے کا حوصلہ دلایا اور جلد ہی وہ اس کام میں جٹ گیا۔ کئی دفعہ شام کو گھر سے کالج گراؤنڈ آتے ہوئے میں اُسے گھاس پر لیٹے یا کسی بنچ پر بیٹھے اپنا افسانہ لکھنے میں منہمک پاتا۔ پہلی ہی کہانی شاید اختر شیرانی کے رسالے ’’رومان‘‘ میں اشاعت کے لیے قبول کر لی گئی جس سے اس کی ہمت بندھی اور اس نے چند ایک اور کہانیاں لکھیں۔ (ان میں سے بعض کہانیاں بعد میں اس کے پہلے مجموعے ’’چوپال‘‘ میں اشاعت پذیر ہوئیں۔) اس طرح شاعر کے علاوہ وہ افسانہ نگار بھی بن گیا۔ ان دونوں اصناف سے وہ ان دنوں آسانی اور آسودگی کے ساتھ نپٹ لیتا تھا اور کالج سے فراغت کے بعد اس نے اپنے فنِ افسانہ نگاری میں کمال حاصل کرنے کے لیے کئی سال بڑی ریاضت کی۔ اس کی مشہور اور بڑی کہانیاں کئی سال بعد کی پیداوار ہیں، مگر بہاول پور کالج کے وہ دو سال وہ عرصہ تھا جب اس کے ادبی ذوق کی کونپلیں نکلیں اور مستقبل کا شاعر اور افسانہ نگار پیدا ہوا۔
کالج سے فراغت کے بعد ندیم بہاول پور سے چلا گیا اور وہ پُر اذیت اور کرب ناک مہینے جو اس نے لاہور میں ڈگری ہاتھ میں لیے کسی چھوٹی سی ملازمت کی تلاش میں جوتیاں چٹخاتے گزارتے، ان کی تلخی اور ہولناکی وہ ابھی تک نہیں بھول سکا۔ جس دفتر میں وہ جاتا ’کوئی اسامی خالی نہیں‘ کی تختی اس کا خیر مقدم کرتی۔ باہر کی دنیا کی نامہربانی اور بے دردی نے اس خام دہقانی نوجوان کے حساس دل کو بری طرح مجروح کیا اور کئی بار اس نے خودکشی کرنے کی ٹھانی۔ اپنی بوڑھی ماں کی محبت اور اپنے ستارے میں ایمان نے اسے یہ انتہائی قدم اٹھانے سے روکا۔ بہت سے دن اس نے بغیر کچھ کھائے پیے گزارے۔ کئی راتیں لاہور کے گلی کوچوں میں چلتے چلتے کاٹیں۔ اس سارے عرصے میں ہم ایک دوسرے سے مستقل خط و کتابت کرتے رہے۔ اس کے خط شدید جذبات سے بھاری، لبریز اور لمبے ہوتے تھے۔۔۔میرے پاس بیرنگ آتے تھے، کیونکہ ڈاک کے عام لفافے کا ٹکٹ اتنے فراواں مواد کی ترسیل کے لیے کفایت نہیں کرتا تھا۔ ہر خط میں وہ اپنی بوڑھی ماں کا ذکر ضرور کرتا جس کی کوکھ نے اسے جنا تھا اور جو اس کے نزدیک ساری دنیا کی عظیم ترین عورت تھی۔ ندیم اپنی ماں کو حقیقتاً پوجتا تھا۔ اس کی دل جوئی کی خاطر، اس خاطر کہ وہ اپنے بیٹے کے کارناموں پر غرور کر سکے، وہ ادب کے آسمان پر اپنا نام درخشاں سونے کے حروف میں رقم کرنے کے لیے تڑپتا۔ میں ندیم کوپنسل سے لمبے خطوں کے ذریعے جواب دیتا (ان دنوں میں ہمیشہ پنسل سے لکھا کرتا تھا)۔ وہ عموماً نوجوانی کے لااُبالیانہ ناسٹیلجیا، کھلے سمندروں، بادبانی جہازوں اور بحری قزاقوں کی باتوں سے معمور ہوتے تھے۔ (میں نے بحری قزاق بننے کا مصمم ارادہ کر رکھا تھا اور یہ یقین رکھتا تھا کہ اس کے علاوہ کوئی اور کیریئر مجھے راس نہیں آ سکتا۔) نوخیز جوانی کی متوالی خود پرستی اور کھری خود غرضی میں ندیم کے دکھوں اور اذیتوں کی داستان مجھے ضروری حد تک دل گرفتہ نہ کرتی اور میں نہیں کہہ سکتا کہ اس کے لمبے پُر درد خطوط پڑھنے کے بعد میں خون کے آنسو روتا تھا۔ خودنگر اور خود رحمی سے مغلوب نوجوانوں نے اکثر ایسے ناسٹیلجک خطوط ایک دوسرے کو لکھے ہیں۔ ندیم کے چند خط میرے باپ کے ہاتھ آ لگے۔ وہ گھر کے پتے پر بھیجے جاتے تھے اور میرا باپ تجسّس کی وجہ سے انھیں کھول کر پڑھنے میں کوئی حرج نہیں سمجھتا تھا۔ مجھے یاد ہے ایک خط اس نے سارے کنبے کے سامنے چٹخارے لے لے کر اور کٹیلی طنزیہ رائے زنی کے ساتھ پڑھا۔ (میں غصے اور شرم سے کانوں کی لوؤں تک سرخ تھا!) اسے پڑھنے کے بعد اور نوجوانی کی پُر جوش جذباتیت پرکٹ کٹ کرتے ہوئے اس نے اس خط کے ورق میری طرف ان الفاظ کے ساتھ پھینکے، ’’کون ہے تمھارا یہ دوست؟ کیا تم سمجھتے ہو اس کی دماغی حالت درست ہے؟ میرے خیال میں وہ سراسر پاگل ہے۔‘‘ میں تعجب کرتا ہوں کہ اگر میرا باپ ندیم کے نام لکھا ہوا میرا کوئی خط پڑھ لیتا تو اپنے بیٹے کے متعلق وہ کیا رائے قائم کرتا! میری بحری قزاق بننے کی پُر جوش امنگ اس اچھے آدمی کو روئیں روئیں تک ہلا دیتی۔ وہ مجھے آئی.سی.ایس. کے مقابلے کے امتحان میں بٹھانا چاہتا تھا۔ وہ ایک میٹر آف فیکٹ قسم کا، دنیادار، سمجھ دار آدمی تھا۔۔۔ایک ہر دل عزیز، محنتی اور قابل ریونیو آفیسر۔ اس کی شخصیت میں مقناطیسیت تھی، گفتگو میں چمک، اور لوگ، چھوٹے بڑے، اس کی طرف کھنچے چلے آتے تھے اور مجھے شک ہے کہ اپنی دنیوی کامیابی، خوش لباسی اور دینی قیاس آرائیوں کے باوجود اپنے اندرونی وجود میں وہ شاعری کی رمق کے بغیر نہیں تھا، کیونکہ اس کی میز کی دراز میں اولیور گولڈ اسمتھ کی ’’وکرآف ویکفیلڈ‘‘ کا ایک دبیز، سنہری حاشیے کا نسخہ موجود رہتا تھا۔ وہ اکثر اس کتاب کو بڑی مسرت سے پڑھتا اور ہمیشہ مجھے اس کتاب کو پڑھنے کی تاکید کرتا۔ شاید اصل اندرونی آدمی ویکفیلڈ کے پادری کی طرح سادہ لوح، سادہ دل اور بے غرض تھا اور ظاہر ملازمت کی مصروفیتوں اور ماحول کا چڑھا ہوا ملمع تھا۔ (عجیب طور سے، اقبال نے اسے کبھی اپیل نہ کیا اور میں نے اسے کبھی اقبال کا کلام پڑھتے نہیں دیکھا۔ افرنگی قالین اور صوفوں پر اعتراض، پہاڑوں میں بسیرا کرنے کی تلقین اس کے لیے ناقابلِ فہم تھی۔۔۔صاف پاگل پن!) وہ میری مصنف بننے کی کوششوں پر دانت پیستا اور ناراضگی کا اظہار کرتا۔ ادب سے میرا انہماک اس کے نزدیک وقت کا ضیاع تھا۔ اس کی جگہ بھلا میں آئی.سی.ایس. کے مقابلے کے امتحان کی تیاری کیوں نہیں کرتا تھا؟ اب میں کبھی کبھار اپنے آپ سے پوچھتا ہوں، کیا میرا باپ صحیح نہیں تھا؟ کیونکہ برسوں کی خوش فہمی اور جگر سوزی اور جانکاہی کے بعد میں اس حقیقت کو جان گیا ہوں کہ میں ایک غیر اصلی، فرضی چیز ہوں، کہ ایک تخلیقی مصنف بننے کے قدرتی جوہر دیوتاؤں نے مجھے ودیعت نہیں کیے، کہ میں احمقانہ اور بے فائدہ طور پر ایک سراب کا پیچھا کرتا رہا ہوں۔ میں کبھی اسٹیونسن کی ’’ویئر آف ہرمسٹن‘‘ اور ’’ماسٹر آف بیلنٹرے‘‘ جیسی کتابیں نہیں لکھ سکتا یا چھپوا سکتا! اگر میں اپنے باپ کی نصیحت پر عمل کرتا تو شاید زندگی کے کسی اور میدان میں اپنی ہستی کی تکمیل اور آسودہ خاطری اور خوشی پا لیتا۔ مگر اب اپنے خول سے برآمد ہونا میرے لیے ناممکن ہو گیا ہے۔ افسوس، اب وقت گزر چکا!
اس بے ربط غیر متعلق انحراف کے لیے مجھے معاف کرو، مگر ندیم پر یہ مضمون ان دو دوستوں کی کہانی بھی ہے جو جواں سالی کی امنگوں اور سنہری سپنوں سے مخمور، ہاتھ میں ہاتھ ڈالے، ادب و سخن کی وادی میں ظفر و فتح یابی کے جھنڈے گاڑنے نکلے۔ ان میں سے ایک قدرتی شاعر اور کہانیاں کہنے والا تھا اور اپنی منزل پانے میں کامیاب ہوا، دوسرا بناوٹی (Fake) تھا اور راہ میں تھک ہار کر رہ گیا، مگر اس کا کیا؟ دو دوستوں میں سے ایک نے کامرانی پائی تو کیا یہ دوسرے دوست کی بھی کامرانی نہیں تھی؟ کیا دوسرے دوست نے بھی اس پُر تکان رہ نوردی میں خوش آواز دیویوں کے اُلو ہی نغمے نہیں سنے؟
ہماری لگاتار خط و کتابت تقریباً ایک سال تک جوش و خروش سے جاری رہی۔ کاش میں نے ندیم کے اس زمانے کے کچھ خطوط سنبھال کر رکھے ہوتے! وہ اب میرے پاس نہیں۔ ندیم نے میرے کچھ خطوط بحفاظت رکھے، اور جب اس کی پہلی کہانیوں کی کتاب ’’چوپال‘‘ دارالاشاعت پنجاب کے مطبع خانے سے چھپی تو ان خطوط کے کچھ ٹکڑے کتاب کے میرے نام انتساب میں درج تھے۔ ’’چوپال‘‘ میں ندیم کے ابتدائی زمانے کی کہانیاں ہیں اور یہ کتاب غالباً اب بازار میں نہیں ملتی۔ یہ خط و کتابت ایک سال بعد کچھ کم ہونے لگی۔ ہم دونوں اس نوحہ خوانی سے کچھ اُکتا گئے اور دوسری دلچسپیوں اور مشغلوں نے ہماری توجہ اپنی جانب کھینچ لی۔ بالآخر یہ تقریباً ختم ہی ہو گئی۔ وہ کیسا زمانہ تھا! میں ندیم کے متعلق نہیں کہہ سکتا لیکن خط لکھنا اب میرے لیے ایک مشکل، کٹھن اور اُکتا دینے والا مرحلہ بن کر رہ گیا ہے۔
لاہور میں اس بے کاری اور مایوسی میں ندیم کو بالآخر ایک سہارا ملا، ایک دوست جس نے اپنی شفقت کے پروں میں لے لیا اور جس کے پاس وہ اپنے غم و اندوہ کا تریاق ڈھونڈنے کے لیے جانے لگا۔ یہ اختر شیرانی، تپتے جذبات اور ایروس (Eros) کا شاعر تھا۔ دو بالکل مختلف رنگ ڈھنگ کے آدمی ایک دوسرے کے قریب کیوں کر آ گئے، مجھے بڑا عجیب لگتا ہے۔ اختر شیرانی اسکاٹ شاعر رابرٹ برنزکی طرح ایک شرابی اور عیاش تھا۔۔۔ مکمل آزاد مشرب اور دائمی رنگیلا عاشق! ندیم تب کالج سے نکلا ہوا ایک خام، صالح نوجوان شاعر تھا جس کے لیے اپنے سے پندرہ سال بڑے شاعر کی اخلاقیات یقینا بے حد کریہہ اور نفرت انگیز ہونی چاہیے تھیں۔ اختر شیرانی ان دنوں ایک ماہانہ رسالہ ’’رومان‘‘ نکالتا تھا اور ندیم کی کچھ چیزیں، نظمیں اور کہانیاں، ’’رومان‘‘ میں چھپیں۔ پنجابی برنز اپنے رند ہونے کے باوجود ایک فن کار تھا۔ اس نے اپنے نوجوان قلم کار کا جوہر بھانپتے ہوئے اس کا حوصلہ بڑھایا اور اسے اپنے پاس آنے جانے کی اجازت دی۔ مجھے یاد ہے ندیم نے مجھے اپنے ایک خط میں لکھا، ’’تم لاہور آؤ گے تو میں تمھیں اختر شیرانی سے ملاؤں گا۔ اس جیسا پیارا آدمی میں نے اور کوئی نہیں دیکھا۔‘‘ معلوم ہوتا ہے اختر شیرانی ایک بڑا فراخ دل شخص تھا اور درد مندی اور انسانی محبت کے جذبات اس میں کوٹ کوٹ کر بھرے تھے۔ ندیم کو کئی بار اختر کے گھر پناہ ملی۔ اختر کے اپنے وسائل محدود تھے، مگر اس نے کئی بار ندیم کو اپنے ہاں زبردستی کھانا کھلایا اور ایک دوبار اسے کچھ رقم دینے کی بھی کوشش کی۔ میرا خیال ہے ایک وقت ان کے تعلقات کافی گہرے تھے اور ندیم اپنا بہت سا وقت شرابی اور عیاش مزاج شاعر کی صحبت میں گزارتا تھا۔ اختر شیرانی کے لیے بڑی محبت اور قدر کے باوجود ندیم نے خود کو پنجابی برنز کے رنگ میں نہ رنگنے دیا، یا جیسا کہ ندیم کہے گا، اس کا دامن معصیت سے آلودہ نہ ہوا اور اس کی جوانی بے داغ رہی۔ اس نے اپنے ہر قسم کے اخلاق سے آزاد مربی کے ساتھ ہم نوشی سے اجتناب کیا اور نہ اس کی ہمرہی میں سلماؤں کے شکار کو نکلا۔۔۔وراثت کے اخلاقی ٹیبوز بہت سخت تھے۔
انھی دنوں ندیم نے ایک خط میں اس خواہش کا اظہار کیا کہ ’نور الٰہی محمد عمر‘ کی طرح ہماری چیزیں دونوں کے مرکب نام ’ندیم خالد‘ کے نام سے چھپیں۔ میں اس میں متامل تھا اور میں نے اس تجویز سے اتفاق نہ کیا، جس کا میرے خیال میں ندیم نے قدرے برا مانا۔ مگر میرے پاس اپنی وجوہ تھیں۔ میں حقیقتاً اپنا نام چھاپے میں دیکھنا چاہتا تھا، ادبی فلک پر جگمگانا چاہتا تھا، مگر اپنے دوست کی نگارش کے کریڈٹ میں مجھے شریک ہونے میں عذر تھا اور ندیم کی نظموں اور کہانیوں پر اپنا نام دیکھ کر میری انا کو کوئی تسکین نہیں ہو سکتی تھی۔ اپنے نام کو چھپا ہوا دیکھنے کا آسان طریقہ یہ ضرور تھا مگر میں ادھار مانگے ہوئے کلاہ اور چغے میں ادب کی دنیا میں نہیں گھسنا چاہتا تھا، اور سانجھی سارنگ نوازی مجھے پسندیدہ نہ لگی۔ ہم کبھی اچھے ہم کار (collaborator) نہ ثابت ہوتے اور ہماری دوستی اس تجربے سے صحیح سلامت بچ کر نہ نکل پاتی۔ میں نہیں جانتا کہ نور الٰہی اور محمد عمر کے باہمی تعلقات کیسے تھے اور ان میں سے ایک، دوسرے کے بارے میں کیسے خیالات رکھتا تھا۔ یہ ممکن ہے کہ ہم کاری کے چند سالوں کے بعد نور الٰہی محمد عمر کی صورت سے سخت بیزار ہو گیا ہو اور محمد عمر نور الٰہی کو سامنے آتا دیکھ کر پاس کی کسی گلی میں ڈبکی لگا جاتا ہو۔ جذباتیت ہمیشہ احمد ندیم قاسمی میں رچی بسی رہی ہے۔
وہ ادبی حلقوں میں جلد ہی جانا پہچانا ہو گیا۔ اس کی شاعری میں ایک سادگی، نغمگی اور معصومیت تھی جو ہر ایک کو بھا گئی۔ اس کی کئی غزلیں، سیاسی نظمیں ’’انقلاب‘‘ میں چھپیں اور ان میں سے ایک، جو کافی اچھی اور زوردار تھی، اس نے ’سولجرز‘ کی میٹنگ میں پڑھ کر سنائی۔ اختر شیرانی کے بعد مولانا عبدالمجید سالک نے جواں سال شاعر کو اخلاقی اور مالی سنبھالا دیا۔ سالک نیاز مندانِ لاہور کے حلقے کا روح رواں، انقلاب میں ناقابلِ تقلید، نکھری نثر میں ’’افکار و حوادث‘‘ کا راقم، ادبی اور سیاسی حلقوں میں بار سوخ تھا۔ اس کی دلچسپ، شگفتہ، چٹکلوں سے بھری گفتگو نے ندیم کو گرویدہ کر لیا اور ندیم نے بھی اس کے دل میں جگہ پیدا کر لی۔ عمروں کے تفاوت کی وجہ سے ندیم نے ہمیشہ اپنے تعلقات میں حفظِ مراتب کو ملحوظ رکھا۔ مولانا عبدالمجید سالک کے توسط سے وہ ’نیاز مندانِ لاہور‘ کے گروپ کے مشاہیر اور دوسرے ادبی لوگوں سے متعارف ہوا۔ دارالاشاعت پنجاب کے امتیاز علی تاج کو اپنے بچوں کے ہفتہ وار رسالے ’’پھول‘‘ کے لیے ایک اچھے مدیر کی جستجو تھی۔ سالک کا امتیاز علی تاج سے بڑا یارانہ تھا، اور جیسا کہ جاننے والے جانتے ہیں (اور یہ کہنا بے رحمی نہیں) تاج کی مشہور تمثیل ’’انارکلی‘‘ کی نگارش کو سنوارنے، اس کے اسلوب کو نکھارنے میں سالک اور پطرس نے بڑی کاوش کی تھی۔۔۔کیونکہ ’’چچا چھکن‘‘ کا مصنف بھی اوریجنل ادیب نہیں تھا۔ سالک نے تاج سے ’’پھول‘‘ کی ادارت کے لیے ندیم کی سفارش کی، بلکہ ندیم کو اپنے دوست کے حوالے کر دیا۔ اس طرح یہ دیہاتی خام نوجوان ساٹھ روپے ماہوار پر ’’پھول‘‘ کا مدیر تعینات ہوا۔ دارالاشاعت پنجاب کا اصل مہتمم اور منصرم تاج کا بڑا بھائی سید حمید علی ایک مزاج دار، سخت گیر شخص تھا، ناک بہنے کی مستقل بیماری کی وجہ سے چڑچڑا اور بے حوصلہ۔ ندیم نے ’’پھول‘‘ کو بچوں کا ایک اول درجے کا پرچہ بنانے میں بھرپور محنت کی۔ لیکن وہ سید حمید علی کا تنخواہ دار ملازم تھا اور اس ادارت میں اسے خوشی حاصل نہ ہوئی۔ وہ اس ملازمت سے چمٹا رہا، کیونکہ روح اور جسم کا رشتہ قائم رکھنے کے لیے دو وقت کی روٹی ضروری تھی۔ سالک، جو ندیم سے اپنے بیٹے کی سی محبت کرتا تھا، اس کی دل جوئی کے لیے اکثر وہاں آنکلتا، اس کی غمی اور اداسی کو بھانپ کر ہنسی مذاق کی باتیں کرتا اور پھر کسی نہ کسی حیلے سے حمید علی سے اجازت لے کر اسے کسی ہوٹل میں کباب کھلانے لے جاتا۔ ’’پھول‘‘ میں ندیم نے بچوں کی کتنی ہی اچھی نظمیں لکھیں۔ سالک کے کہنے پر ندیم نے اپنی کہانیاں کتاب کی صورت میں طباعت کے لیے جمع کیں اور سید حمید علی اس کے جملہ حقوق دو سو روپئے میں خریدنے پر راضی کیے گئے اور اس کی پہلی کتاب موسوم بہ ’’چوپال‘‘ دارالاشاعت پنجاب کے مطبع سے شائع ہوئی۔ ایک مصنف کی پہلی کتاب اس کے لیے ایک بڑا ناقابلِ یقین واقعہ ہوتی ہے اور بعد کی زندگی میں کوئی مسرت، اس پہلی کتاب کی مسرت کی طرح تاباں نہیں ہو پاتی۔ ایک دبیز، مجلد کتاب کی پیشانی پر اپنا نام دیکھ کر خوشی اور غرور سے وہ کچھ دن ہوا میں اڑا ہوگا۔ ’’چوپال‘‘ میرے نام منسوب تھی اور اس نے اس کی ایک جلد مجھے بھی بھیجی۔ میں اس کی خوشی میں برابر کا شریک ہوا۔ میں اپنے دوست کی کتاب کو چھپا ہواپا کر اتنا خوش تھا جیسے یہ کتاب خود میں نے لکھی ہو۔ کافی عرصہ میں ’’چوپال‘‘ کو اپنے سرھانے تلے رکھ کر سوتا رہا۔
ان دنوں میں ہی ندیم کی ایک اور کتاب ایک ہندو مہاشے کے نام سے چھپی۔ میں نے وہ کتاب نہیں دیکھی اور میں نہیں سمجھتا کہ اس کا نسخہ اب بازار میں کہیں موجود ہے۔ یہ رسولِ اکرم کی سوانح تھی اور مہاشے جی نے اس کے لکھنے کا ندیم کو تین سو روپئے معاوضہ دیا اور پھر کتاب کو اپنے نام سے شائع کر دیا۔ یہ غالباً ڈھائی تین سو صفحات کی پورے سائز کی کتاب تھی، ندیم کی تین چار ماہ کی جانکا ہی کا نتیجہ۔ یہ ایک نادار فاقہ کش مصنف کے استحصال کی ایک دلچسپ مثال تھی۔۔۔ اور یہ غالباً واحد مثال نہیں! ندیم اب شاذ ہی اس کا ذکر کرتا ہے۔ مہاشے جی کی چال بازی اور کتاب کا ضیاع اسے بھول چکا ہے۔ اس کتاب میں غالباً کوئی ادبی خوبی نہ تھی۔
وہ دارالاشاعت پنجاب سے قریب قریب ایک سال منسلک رہا اور پھر اپنے ایک رشتہ دار میجر کی معاونت سے محکمۂ ایکسائز میں سب انسپکٹر جا لگا۔ اس ملازمت کے فرائض اس کی فطرت کے بالکل منافی تھے اور اس نے خود کو پانی سے باہر آئی ہوئی مچھلی کی طرح محسوس کیا ہوگا۔ اسے کئی بار ایسے کام کرنا پڑے جو وہ نہیں کرنا چاہتا تھا۔ یہ یقینی ہے کہ ایکسائز کے محکمے میں ایسا سیدھا سادا، مکروحیلہ سے عاری، رقیق القلب عہدے دار کبھی بھرتی نہیں ہوا ہوگا۔ پھر بھی میرا قیاس ہے کہ اس کی زندگی کا وہ ایکسائز انسپکٹری کا عرصہ نسبتاً خوشی اور خاطر جمعی کا دور تھا۔۔۔ ایک اچھی آرام دہ فراغت کی سرکاری ملازمت، معاش کی طرف سے اطمینان، خوش باش بے فکرے دوستوں کی صحبت۔۔۔ زندگی بری نہیں تھی! اسے قمار بازوں، شرابیوں، چرس پینے والوں اور انسانی سوسائٹی کی تلچھٹ سے ملنے جلنے، ان کو قریب سے دیکھنے کا موقع ملا اور اس نے دریافت کیا کہ ان میں سے بعض کا دل سونے کا تھا اور روح معصوم! وہ صرف اپنے حالات کے مارے تھے اور عزت دار اور کامیاب لوگوں سے زیادہ خلوص اور دردمندی اپنے اندر رکھتے تھے۔ یہ ماحول ایک کہانیاں لکھنے والے کے لیے ایک اچھا کارآمد اسکول تھا۔۔۔کم از کم ایک ٹی ہاؤس سے بہتر!
بلا شبہ وہ اس ملازمت کی جکڑ بند سے بالآخر اکتا گیا۔ وہ سب انسپکٹری کے مخصوص سانچے میں نہ ڈھل سکا اور اپنے دوستوں اور عزیزوں کی ناراضگی کی پروا کیے بغیر ایک صبح اس نے اپنے عہدے سے استعفیٰ دے دیا۔ وہ پھر لاہور میں اپنے مقدر کے ستارے کی جستجو میں آگیا۔ اس کے لیے ایک شاعر اور کہانی کہنے والے کے سوا اور کوئی کیرئیر نہ تھا!
بہاولپور کالج سے بی. اے. کرنے کے بعد۔۔۔سال 1939 میں۔۔۔ میں لاہور کالج میں داخل ہوا؛ اس لیے نہیں کہ قانون سے یا کسی اور دنیوی کیرئیر سے مجھے کوئی لگاؤ تھا بلکہ محض اس وقت تک دم لینے کا وقفہ حاصل کرنے کے لیے جب میں بحری قزاق بن سکتا تھا یا تبت میں جاکر دلائی لاما کے چرن چھوکر مکتی حاصل کر سکتا تھا۔ میں ان لوگوں میں سے ہوں جو اپنی طبیعت میں کسی بل کی وجہ سے نارمل دنیاوی سانچے میں نہیں ڈھل سکتے اور جن کے لیے ہمیشہ انوکھے رومانی خوابوں میں جینا مقسوم ہوتا ہے۔ قانون سے بھلا مجھ کو واسطہ! میں جو فطرتاً ایک لا قانونی اور جنگلی مخلوق تھا۔ وہ لوگ جو میری طرح خوابوں میں رہتے ہیں، اکثر شرمیلے، اپنے ہم جنسوں سے خائف اور مطلقاً غیر عملی ہوتے ہیں اور ایسا ہی میں بھی تھا۔۔۔ایک انیس سالہ بھولا بھالا، جھجکنے والا لڑکا، زندگی کی شکست وریخت میں مار کھا جانے والا!
ندیم تب اپنی ایکسائز انسپکٹری سے بھاگ آنے کے بعد لاہور میں تھا اور ہم اکثر ملا کرتے۔ اس زمانے کا لاہور، ملک کی تقسیم سے پہلے کا لاہور، ادبی ہنگاموں سے پُر بہار تھا۔ ’’ادبِ لطیف‘‘، ’’سویرا‘‘ جیسے خالص ادبی پرچے کافی تعدادمیں چھپتے تھے اور پڑھے جاتے تھے۔ تب کے لاہور کو ہم صحیح معنوں میں علم و فن کی آماج گاہ کہہ سکتے ہیں۔ اردو زبان کے چوٹی کے نثرنگار، افسانہ نویس اور شاعر لاہور میں رہتے تھے، اس دھڑکتے ہوئے، کثیرالآباد تاریخی شہر کی فضا کو اپنی صلاحیتوں کے اجالنے کے لیے سازگار پاتے ہوئے۔ اس وقت کا لاہور کہاں گیا؟ اب ادب کے اجارہ دار پروفیسر اور ڈاکٹر رہ گئے ہیں یا لمبے بالوں والے، چشمہ لگے، انٹلکچوئل نوجوان، جو چائے خانوں میں بیٹھ کر کامیو اور سارتر اور پاؤنڈ پر بحثیں کرتے ہیں اور خود کو ان سے کسی طرح کم نہیں جانتے!
ندیم مجھے اپنے ہمراہ چراغ حسن حسرت کے ہاں لے گیا۔ حسرت کی ادارت میں ان دنوں ہفتہ وار رسالہ ’’شیرازہ‘‘ نکلا کرتا تھا، اردو کا ایک قسم کا ’’پنچ‘‘ میگزین، جس کا میں ایک مشتاق قاری تھا اور جس میں اپنے نام کو چھپے ہوئے دیکھنے کے لیے بے تاب تھا۔ اس بے عیب اردو نثر لکھنے والے سے مل کر مجھے قدرے مایوسی ہوئی۔ شلوار اور قمیص میں جھکی ہوئی گھنی مونچھوں والا ایک تند خو، ان گھڑ، لحیم شحیم شخص، میری ایک ادبی آدمی کی ذہنی تصویر کے بالکل الٹ! ان دنوں میرا خیال تھا کہ ادبی لوگوں کو کوئی فرشتوں جیسی نورانی مخلوق لگنا چاہیے۔ اپنی جھجک کے باعث میں اس خوفناک شخص کے سامنے کچھ کہنے کی ہمت نہ کر سکا۔ سب باتیں ندیم نے کیں۔ اس تعارف کا یہ فائدہ ہوا کہ میرے دو تین ہلکے پھلکے مضامین ’’شیرازہ‘‘ کے لیے قبول کر لیے گئے اور میرا نام چھاپے میں نمودار ہوا۔
ایک دن ندیم نے مجھے ایک نوجوان مصنف کے بارے میں بتایا، ماسٹر آف آرٹس نوجوان جس نے ’’ادبِ لطیف‘‘ میں اپنی پہلی ایک دو کہانیوں سے ادبی دنیا کو ایک ہی ہلّے میں سر کر لیا تھا اور ہر کوئی اس کی باتیں کر رہا تھا۔ اس طرح ہم کرشن چندر سے اس کے داتادربار کے قریب واقع اخباری دفتر میں جا ملے۔ ایک ہندو بیوہ خاتون نے انگریزی میں ایک ماہوار فیشن میگزین کی اشاعت کا آغاز کیا تھا اور اس کی ادارت کے فرائض غالباً پچھتّر روپے ماہوار مشاہرے پر کرشن چندر کو سونپے گئے۔ اس بوٹے سے قد، سرمگیں مفکرانہ آنکھوں والے خوبصورت نوجوان کو میں نے پسند کیا۔ اس کی گفتگو دھیمی، سلجھی ہوئی اور دلچسپ تھی۔ مگر زیادہ تر باتیں ایک لمبے، دبلے پتلے، مچھلی کی آنکھوں والے آدمی نے کیں، جو لوہے کی تاروں سے جڑا ہوا ایک پرندہ لگتا تھا جس نے کسی طریقے سے ایک میلے سوتی سوٹ کے اندر راستہ پا لیا ہو۔ بعد میں ندیم نے مجھے بتایا کہ یہ حضرت پروفیسر کنھیّا لال کپور، مشہور طنز نگار تھے۔ اگر میں چاہتا تو ندیم مجھے دوسری ادبی شخصیتوں سے ملانے لے جاتا۔ وہ بیدی، اشک، دیوندر ستیارتھی اور دوسرے ادیبوں کو جانتا تھا۔ پھر محمد دین تاثیر، عبدالمجید سالک، غلام رسول مہر، مولانا صلاح الدین احمد، پرانی روش کے نثر نگار بھی تھے جن سے اس کو خصوصی نیاز مندی تھی لیکن میں ان ادبی ستاروں سے ملنے سے کتراتا رہا۔ میں ادبی لوگوں کی صحبت میں نروس اور سہما سہما رہتا تھا اور اب بھی میرا وہی حال ہے۔
جیسا کہ قرائن سے ظاہر ہے، میں قانون کے پہلے سال میں فیل ہوا۔ میں نے قانون کی کسی کتاب کو اٹھا کر دیکھنے کی زحمت نہیں کی تھی اور امتحان کے پرچوں میں میں نے بڑے اوٹ پٹانگ، پُرمذاق اور غیر متعلق جواب دیے۔ انجینئرنگ کالج میں داخلہ مل جانے سے لاہور میں میرا قیام مزید پانچ سال رہا۔ ندیم میوروڈ پر ایک فلیٹ میں اٹھ آیا تھا اور وہاں ایک سرائے کے کیپر (inn-keeper) کی حیثیت سے رہتا تھا۔ جب بھی میں وہاں جاتا، کوئی ایک درجن کے قریب خوشاب سے آئے ہوئے دیہاتی کمروں کے مختلف کونوں میں چارپائیوں پرمزے سے لیٹے ہوتے۔اتنی وسیع مہمان داری اس سے کب تک نبھ سکتی تھی! بالآخر اسے یہ فلیٹ چھوڑ دینا پڑا۔ ان سالوں میں ہماری دوستی کی لو کچھ بجھنے لگی اور پرانی چمک دمک اور پہلے والی تابانی ماند پڑ گئی۔ ان پانچ سالوں میں ہم سات آٹھ بار سے زیادہ نہ ملے ہوں گے۔ ندیم کا اس کھچاؤ میں کوئی قصور نہ تھا، ایک عجیب ذہنی بیماری کے بادل مجھ پر چھا رہے تھے۔۔۔ گھنے، کثیف اور دم گھونٹنے والے! میں محسوس کرتا جیسے میں ایک گہرے تاریک گڑھے میں پڑا ہوں اور کبھی سورج کو چمکتے نہیں دیکھ سکوں گا۔
ندیم کے یہ سال ادبی حیثیت سے بہت نتیجہ خیز اور بارآور تھے۔ ہر سال اس کی ایک آدھ کتاب بازار میں آتی تھی۔ اس کے افسانوں کے مجموعے ’’بگولے‘‘، ’’طلوع و غروب‘‘، اور ’’شیرازہ‘‘ میں چھپے ہوئے مزاحیہ مضامین کا انتخاب ’’کیسر کیاری‘‘ اسی عرصے میں شائع ہوئے۔ اس کی نظموں اور غزلوں کی کتاب ’’جلال و جمال‘‘ اور دیہاتی رومان کے قطعات کے مجموعے ’’رم جھم‘‘ نے اس کی شاعری کی عظمت کا سکہ ان لوگوں پر بھی جما دیا جنھیں اس کے جینئیس کے بارے میں کوئی شک تھا۔ اسے اپنے نام کو آدھی درجن کتابوں کی پشت پر چھپا ہوا دیکھ کر مسرت ہوتی ہوگی۔ شاعری اور افسانہ نگاری میں اس کی انوکھی صلاحیتوں نے مولانا صلاح الدین احمد جیسے ناقدوں سے داد وصول کی۔ اس کے قلم نے پنجاب کے دیہات کے رومانس اور حسن کو تابناک، کھنکتے ہوئے الفاظ میں اپنی کتابوں میں مسخر کیا۔نسبتاً کم عمرمیں۔۔۔ چھبیس ستائیس سال کی عمر کو پہنچنے تک۔۔۔ وہ اردو ادب کی دنیا میں اپنی شہرت کو مستقل بنیادوں پر قائم کر چکا تھا اور اگر اس غریب دہقانی نوجوان کے دماغ کو اپنے معاصرین کی تحسین نشیلی شراب کی طرح چڑھی تو یہ قدرتی تھا اور ہم اسے اس پر الزام نہیں دے سکتے۔
مگر یہ سال اس کے لیے انتہائی تنگی اور عسرت کی تلخ کامیوں سے پُر تھے اور فکرِ روزگار نے اس کی پریشان حالی کو کم نہ کیا۔
آنے والے سالوں میں اس کی اپنی روزی کمانے کی جدوجہد، ناشروں اور مدیروں کی نازبرداریاں، مکتبۂ جدید کے چودھری نذیر احمد مرحوم کے ماہنامے ’’ادبِ لطیف‘‘ کی ادارت، آل انڈیا ریڈیو میں دو تین سال کی ملازمت، میاں افتخار الدین کے اخبار ’’امروز‘‘ میں ’’پنج دریا‘‘ کے قلمی نام سے مزاحیہ کالم نویسی، بعد میں خود اس کرسیِ ادارت پر جمنا جسے چراغ حسن حسرت اور بالیاقت، کم نصیب ادیب نے خصوصیت بخشی تھی، پھر پروگریسوپیپرز کی حکومت کی تحویل میں آنے پر اس سے علاحدگی، وغیرہ۔۔۔ اس سب کچھ کے بارے میں میں ذکر نہیں کروں گا۔ اس پندرہ سال کے عرصے میں ہم کبھی کبھار ہی یکجا ہوئے اور ہماری خط و کتابت عملاً بند رہی۔ ان سالوں کی حقیقی اور دلچسپ داستان ندیم کو خود لکھنی چاہیے اور ممکن ہے وہ کبھی اس کو لکھے گا، جب اسے زندگی کی پگڈنڈی پر دم لینے اور شام کے جھٹپٹے میں طے کیے ہوئے رستے کو مڑ کر دیکھنے کی فرصت میسر ہوگی۔ اور میری خواہش ہے کہ یہ داستان محض واقعات اور اپنے معاصرین کی حکایات کو ذکر میں نہیں لائے گی بلکہ اس کے ’اندر کے آدمی‘ کی کہانی بھی ہوگی، گو مجھے اس میں شبہ ہے کہ وہ اتنی جرأت، اتنی پُر صداقت بے باکی بروئے کار لا سکے گا جو ایسی خود نوشت کے لیے ضروری ہوتی ہے۔ اسے اپنی پروڈری کو جھاڑنا اور اس بہروپ کو جسے پہن کر ہم سب دنیا کے کاروباروں میں اپنے ہم نفسوں کے روبرو جاتے ہیں، اتار پھینکنا ہوگا۔ اس کی مرنجاں مرنج طبیعت، وضع داری، اخلاق پرستی، قدیم روش سے فطری لگاؤ۔۔۔اس کی ظاہری شخصیت کی یہ خوبیاں اس کے اصلی اور سچی بات کہنے کی راہ میں آڑے آئیں گے۔
1962 میں ایک روح فرسا ملازمت کی بیڑیاں پہنے، جن کے لیے میں بالکل نااہل تھا، صحت، امنگ اور ذوقِ زیست میں لٹا ہوا، شدید خود رحمی اور خوف کا شکار، زندگی کے پُر تموج سمندر میں ایک تھکا ہارا تیراک، میں لاہور آیا۔ ندیم سے ملاقاتیں ہونے لگیں، گو آغازِ دوستی کا وہ پہلا والہانہ شعلہ پھر نہ جلا۔ ندیم اپنی معاش کی کٹھن آزمائشوں کے باوجود میرے بارے میں حقیقتاً مشوش تھا۔ وہ ہر ممکن طور پر میرے زخموں پر مرہم رکھنے کی کوشش کرتا۔ وہ میری حالت پر افسوس کرتا اور رحم کا اظہار کرتا۔ کوئی آدمی کتنا ہی تباہ و برباد ہو، رحم کھایا جانا پسند نہیں کرتا اور اپنے اس ہمدرد، حوصلہ مند اور خلیق دوست کا میرے لیے تردّدمجھے بعض اوقات ناگوار گزرتا۔ ایسا رحم، میں سمجھتا ہوں، ایک طرح کی بے رحمی ہے۔
یہاں میرے بھارت بلڈنگ کے دفتر میں ایک دن ندیم میرے پاس آیا۔ اس نے مجھے بتایاکہ اس نے ایک ادبی مجلّہ ’’فنون‘‘ نکالنے کا حتمی فیصلہ کر لیا ہے۔ اس کا ڈیکلریشن لے لیا گیا ہے، دفتر کے کمرے کا بندوبست بھی ہو گیا ہے اور اس کا پہلا نمبر دو مہینے کے اندر اندر اشاعت پذیر ہو جائے گا۔ اس نے مجھ سے ’’فنون‘‘ کے لیے کچھ لکھنے کی فرمائش کی۔ میں کچھ سوچ میں پڑ گیا۔ پچھلے پانچ چھ سال اپنی گھونٹ دینے والی مایوسی میں میں نے اردو کی ایک سطر نہیں لکھی تھی۔۔۔خط تک نہیں۔ اپنے فیک (fake) ہونے کو جانتے ہوئے میں نے مصنف بننے کی خواہش کسی افسوس کے بغیر ترک کر دی تھی۔ لیکن اتنے اچھے ہمدم سے میں کیونکر انکار کرتا، جب یہ اس کی دلی خواہش تھی کہ میں ’’فنون‘‘ کے لیے لکھوں۔ میں نے اس سے کچھ لکھنے کا وعدہ کر لیا۔ اس وقت سے میں باقاعدگی سے ’’فنون‘‘ میں لکھتا رہا ہوں۔۔۔تبصرے، مزاحیہ مضمون، کہانیاں۔۔۔ اور اس مجلے کے چند ہی شمارے ایسے ہوں گے جن میں میرا نام نہ چھپا ہو۔ ندیم نے ہمیشہ اپنی تعریف سے میری ہمت بندھائی اور جو چیز بھی میں نے ’’فنون‘‘ کے لیے بھجوائی، اس میں شائع ہوئی۔ ان تبصروں اور مضامین کو کوئی دوسرا ایڈیٹر آنکھ اٹھا کر بھی نہ دیکھتا؛ وہ ایک مربیانہ انداز اختیار کرتا اور زبان و بیان کی خامیوں کی طرف میری توجہ دلاتے ہوئے انھیں لوٹا دیتا۔ ’’فنون‘‘ میں میں جو چاہتا تھا لکھتا تھا۔ میرے بعض تبصرے ندیم کو اچھے اور متوازن نہیں لگے ہوں گے، تاہم وہ کسی قطع و برید اور ایک لفظ کے حذف کے بغیر چھپے۔ اس سے مجھے خیال ہوتا ہے کہ وہ اتنا پروڈ نہیں۔ اس طرح میرے ادبی کیرئیر کا پھر سے آغاز ہوا۔ میں اپنے فیک ہونے کی دل شکستگی کو بھول گیا۔ اپنے نام کو چھپا ہوا دیکھنے کی مسرت کافی تھی۔
میری صحت اسی طرح خراب تھی۔ میرے معدے کا نظامِ ہضم درست نہ ہوا۔ مگر ندیم کے ’’فنون‘‘ نے مجھے منزل بہ منزل گرنے اور اپنے فطری ملکے (instinct)کی مکمل معدومی سے بچا لیا۔
احمد ندیم قاسمی کی عمر اب چھپن برس ہے، اس کے بال کھچڑی ہو چلے ہیں، مگر اس کی عام تندرستی اچھی ہے۔ وہ اب سمن آباد میں اپنے ایک متواضع اور صاف ستھرے چھوٹے سے مکان میں رہتا ہے۔ ایک نرم دل باپ، ایک اچھا، خیال رکھنے والا شوہر، ہمیشہ خوش اخلاق، متواضع، ہنس مکھ، کسی قدر محتاط اور مطلقاً راست رو اور بری عادتوں سے پاک۔ آمدنی کے محدود ذرائع کے باوجود اس کا ہاتھ بڑا کھلا ہے اور مجھے کچھ کچھ شک ہے کہ وہ روپئے کی قدروقیمت سے پوری طرح واقف نہیں۔۔۔وہ روپیہ جس کے نہ ہونے سے وہ ایک وقت پریشان حال رہتا تھا اور اس کے پانچوں حواس ماؤف ہو چلے تھے۔ انگریزی ادب اس نے زیادہ نہیں پڑھا اور کالج میں شیکسپیئر اور نصاب کی کتابیں پڑھنے کے بعد اس نے زیادہ تعداد میں مغربی ناول یا مختصر افسانے نہیں پڑھے ہوں گے۔ موپاساں، ترگنیف، چیخوف کی کہانیاں، ایلیا اہرن برگ کے دو ایک ناول، شاید کا میو اور سارتر کی اِکا دُکاکتاب۔۔۔ایک اوریجنل مصنف کے لیے، جیسا کہ وہ ہے، اسے گھاٹا نہیں کہا جا سکتا۔ ولیم شیکسپیئر اور وارث شاہ (میں ان کاندیم سے موازنہ نہیں کر رہا)۔۔۔ دو بڑے اوریجنل اور حیرت انگیز شاعر۔۔۔بنیادی طور پر ’پڑھنے والے‘ نہیں تھے، انھوں نے بہت کم کتابیں چاٹی ہوں گی، مگر ان کا نفسیاتِ انسانی کا خلقی مشاہدہ اور فطری قوتِ بیان ایسی تھی جو بہت کم لوگوں کو قدرت ودیعت کرتی ہے۔ ندیم نے البتہ اردو کے کلاسیکی شعرا کے دیوان ایک طالب علمانہ شغف سے مطالعہ کیے ہیں اور علمِ بحور کے متعلق اتنا کچھ جانتا ہے جتنا کوئی جان سکتا ہے۔ اس کی ’’جلال و جمال‘‘ کے بعد کی شاعری میں ایک کلاسیکی کاملیت (perfection) اور گہرائی ہے۔ مگر ذاتی طور پر میں اس کے پہلے دور کی شاعری سے اس کی سادگی، نکھار اور سچی جذباتیت (passion)کی وجہ سے محبت کرتا ہوں۔ اس میں سوندھی سوندھی زمین کی بو باس ہے۔ اس نے اردو زبان میں بڑے اچھے افسانے لکھے ہیں اور مختلف اسالیب (genres) میں اور اگرچہ اس کی پہلی کہانیاں اپنی اصلی اور سچی دیہاتی فضا کے ساتھ قدرے جذباتیت سے رنگی ہیں، اس کی بعد کی متعدد کہانیوں میں فارم کی پرفیکشن اتنی نمایاں ہے کہ وہ واقعی شاہکار کہی جا سکتی ہیں۔ اس کے نکتہ چیں جو اس کو بڑا افسانہ نگار تسلیم نہیں کرتے، اس کے پاسنگ بھی نہیں۔ ویسے ان صاحبان کے نزدیک بے چارے موپاساں اور ماہم بھی نااہل قصہ گو تھے اور کہانی کہنے کے فن میں بالکل ان گھڑ! ندیم نے شاعری اور افسانہ نگاری کے علاوہ دوسری اصناف میں بھی اپنی لیاقتوں کا استعمال کیا ہے۔ اس نے انگریزی کے گلبرٹ اور سیلواں کے ڈھب پر اردو میں اوپیرا لکھے ہیں، طنزیہ اور مزاحیہ مضامین میں طبع آزمائی کی ہے، ریڈیو، ٹیلی وژن اور فلم اسکرپٹ روانی سے اور قلم برداشتہ تحریر کیے ہیں۔ پھر اس کی روزانہ اخبار میں مزاحیہ کالم نویسی ہے۔۔۔ ہر روز کی پُر تکان مشقت اور تخلیقی فن کار کے لیے ایک بے روح عمل (hack work)! یہ روزانہ کالم اس کی اور اس کے کنبے کی بقا کے لیے ضروری ہیں، اس کا ذریعۂ معاش ہیں، کیونکہ اردو کی ادبی کتابیں بالکل نہیں بکتیں۔ ہوشیار ناشر ایک کتاب کو محکمۂ تعلیم سے منظور کرا کے کتب خانوں میں کھپا دیتا ہے۔ مصنف کی اپنی جلدیں اس کے دوستوں میں تقسیم ہو جاتی ہیں اور ایک ہزار کا ایڈیشن ختم ہونے میں تین چار سال یا اس سے زیادہ کی مدت لگ جاتی ہے اور اکثر یہ ختم نہیں ہو چکتا۔ منشی پریم چند نے، جو اپنے زمانے میں اردو کے ایک شہرت یافتہ اور مقبول مصنف تھے، اپنی پچھلی عمر میں ایک دفعہ حساب لگایا کہ اپنے درجن سے اوپر ناولوں اور افسانوں کے مجموعوں سے انھوں نے کل بتیس روپئے ماہوار سے زیادہ نہیں کمایا تھا۔ (اس زمانے کے بتیس روپئے آج کل کے تین سو یا چار سو روپئے سمجھ لو۔) کتنا خوش نصیب تھا پریم چند! ان دنوں اردو کا کوئی ادیب بھی اپنی کتابوں سے اتنی آمدنی پیدا کر سکنے کا دعویٰ نہیں کر سکتا۔ (میں نسیم حجازیوں، ابنِ صفیوں، رضیہ بٹوں کی بات نہیں کر رہا۔) کالم نگاری یقینا ندیم کا اصل genre نہیں، جس طور سے یہ چراغ حسن حسرت کا تھا یا عبدالمجید سالک کا، اس لیے اس میں تعجب کی بات نہیں کہ بعض وقت اس کے کالم اپنے نشانے پر ٹھیک بیٹھتے ہیں اور بعض وقت فائر بینڈ بے رخ پڑتا ہے اور آدمی کو کالم نگار کے ساتھ ہمدردی سی ہوتی ہے۔
وہ ادبی دنیا کی اس بلندی پر پہنچ چکا ہے کہ ادبی انجمنوں، کالجوں کی مجالس اور ہر ایک قسم کے مشاعروں کی صدارت کے لیے اس کی کافی مانگ رہتی ہے۔ ایک ’بیبا‘ انسان ہونے کی وجہ سے وہ انکار نہیں کر سکتا اور اکثر طوعاً و کرہاً اسے یہ اعزاز اپنے سر منڈھنا پڑتا ہے۔ اس کی موجودگی جلسے کی شوبھا بڑھاتی ہے، اس کو امتیاز بخشتی ہے اور جلسے کے مہتمم ایک بڑے ادبی مشیر کو ہتھیا کر فخر و مسرت سے پھولے نہیں سماتے۔ دراصل ایسی صدارتیں اس ملک کی ادبی چہل پہل (literary game) کا ایک جزو ہیں اور شاید ایک مصنف کی ٹیم ٹام کے لیے لازمی بھی۔ میرے دوست کے لیے اب یہ گیم پرانی ہو جانے کی وجہ سے کچھ بور ہو چلی ہے اور میں نے بعض موقعوں پر اسے اپنے مداحوں اور مشتاقوں کی کھیپ کو دیکھ کر پیلا پڑتے اور پھر بڑی وضع داری سے اس تاریخ پر اپنی کسی اور مصروفیت کی اوٹ میں صدارت کی دعوت کو ٹالتے ہوئے پایا ہے۔ ایسے مشکل موقعوں پر اس کاپی اے اختر اسی تاریخ کی کسی اور مصروفیت (engagement) کی یاددہانی کراتا ہے!
ایک ادبی مجلے کے مدیر کو خالص کاروباری شخص ہونا چاہیے، جو وہ اصلاً نہیں۔ وہ حساب کتاب نہیں رکھ سکتا اور میں اکثر تعجب کرتا ہوں کہ وہ ’’فنون‘‘ میں اشاعت کے لیے آنے والے مسودات کو کیونکر سنبھال کر رکھتا ہے۔ وہ کبھی گم نہیں ہوتے۔ ہر ایک مسودہ، نظم ہو یا نثر، وہ خود بغائر نظر پڑھتا ہے، اور ہمیشہ نئی قابلیت کو دریافت کرتا ہے۔ بالکل انجانے، مبتدی لکھنے والوں کے افسانے اس طرح ’’فنون‘‘ میں جگہ پاتے ہیں۔ بہت کم مدیروں میں اصلی اور نقلی نگارش اور کندن اور پیتل میں تمیز کرنے کی اہلیت ہوتی ہے اور وہ چیزیں، اکثر اونچے افسروں یا ڈاکٹر نقادوں یا سکہ بند افسانہ نگاروں کی لکھی ہوئی، جو ان کے مجلوں میں لافانی ادبی شاہکاروں کے دھوم دھڑکے کے ساتھ شائع ہوتی ہیں، ادب سے دور کا واسطہ بھی نہیں رکھتیں۔۔۔مہمل، بے لطف الفاظ کی صنعت گری! اور ندیم اپنی پروڈری کے باوجود نئے مصنفوں کی ننگی چیزیں بھی چھاپ دینے سے نہیں ہچکچاتا، اگر ان مصنفوں میں جوہرِ قابل کی آنچ ہو اور فن کی سچی لگن! یہ میں مانتا ہوں ایک حالیہ اور قدرے حیران کن نمود ہے۔ایک دو سال پہلے یہ صورت نہ تھی۔ مجھے یاد ہے کہ اُس نے بعض اچھی اور اعلیٰ پائے کی کہانیوں کو محض اس لیے اپنے رسالے میں نہ چھپنے دیا کہ ان میں جنسی اعضا اور ان کی کارکردگی کا ذکر تھا۔ پھر اس کی یہ عادت بھی تھی (اور وہ اسے ایک مدیر کا استحقاق سمجھتا ہے) کہ وہ اپنے شاعروں اور افسانہ نگاروں کی تحریروں میں ننگے ’تھری لیٹر‘ الفاظ اور فحش، غیر مہذب خیالات چھانٹ کر ان کی اصلاح کر دیتا تھا۔ تھری لیٹر الفاظ کی جگہ شرافت اور شائستگی کے آئینہ دار الفاظ تحریر میں سج جاتے تھے۔۔۔ اکثر لکھنے والے کے معنی یا خاص تاثر کو جو وہ ان الفاظ سے پیدا کرنا چاہتا تھا، زائل کرتے ہوئے یا ساری تصویر کو ایک نیا رنگ دیتے ہوئے! بہر حال ایسی درستی لکھنے والے پسند نہیں کرتے اور اصلاح دینے والے پر دانت پیستے ہیں۔ کس طرح ندیم کا رویہ اب بدل گیا ہے، یہ میں نہیں جانتا۔ کیا پروڈری کے بادل اب چھٹ رہے ہیں؟ کیونکہ ’’فنون‘‘ کے پچھلے چند شماروں میں چند ایک ایسی چیزیں چھپی ہیں جنھیں دو تین سال پہلے کا ندیم چھاپنے میں جھجک اور رکاوٹ محسوس کرتا۔ ’’فنون‘‘ کے لکھنے والے اپنے ایڈیٹر کی اخلاق پرستی کی ڈھیل کو بھانپ کر اب کھل کھیلنے لگے ہیں۔ یہ شاید ان کے لیے اور خود پارسا ایڈیٹر کے لیے اچھا ہے۔ جدید پود، ممنوعات سے سرکشی پر آمادہ، جنس کو اس طرح لیتی ہے جیسے اینیما کے ڈبے کے استعمال کو!
ندیم کی خط و کتابت کافی وسیع تھی (کتنے لمبے اور جذباتی خطوط اس نے منٹو اور دوسرے ادیبوں کو لکھے ہوں گے!) اور اب بھی اتنی کم نہیں۔ اس کی بیشتر مکاتیب نگار غالباً خواتین ہوتی ہیں۔۔۔ذوقِ ادب و سخن میں مشق کرنے والی عورتیں، نوعمر، ٹین ایج لڑکیاں جن کی ادبی تمنائیں ہیں اور جو ’’فنون‘‘ میں اپنا نام دیکھنا چاہتی ہیں۔ وہ ہمیشہ سخن گذاری کے فن میں ان کی کوششوں کو سراہتا ہے، ان کی صلاحیتوں کو اجاگر کرنے میں مسرت محسوس کرتا ہے۔ اس طرح ’’فنون‘‘ نے کئی نئی پود کی شاعرات اور افسانہ نگاروں سے، جن میں اصلی لیاقت کی دمک ہے، پڑھنے والوں کو متعارف کیا ہے۔ ندیم دراصل جدید پود کی جذباتی آزادی اور بے جھجک اظہار سے خوش نہیں۔۔۔وہ عصمت و عفت مآب کیوں نہیں ہو سکتیں اور اپنی نگارش میں شائستہ اور اچھے الفاظ کیوں نہیں لکھ سکتیں۔ زندگی کی ہر متبرک چیز کے متعلق ان کا بے راہ رو اور گستاخ (flippant) انداز اسے بوکھلاہٹ میں مبتلا کر دیتا ہے۔ ہائے، دنیا کو کیا ہو رہا ہے؟ یہ اس کی سوچ ہے۔ اس نئی پود کی لکھنے والیوں کو وہ اپنے خطوں میں برادرانہ اور پدرانہ شفقت سے ایک متین لہجے میں نصیحت کرتا ہے کہ وہ یوں اخلاق کی پرانی قدروں کا مذاق نہ اڑائیں اور نیکی و عفت مآبی کی راہ سے نہ بھٹکیں!
کیا میں اپنے دوست کے مرقعے میں رنگ بھرنے میں کامیاب ہوا ہوں؟ کیا اتنے بے ربط، بگٹٹ الفاظ اندر کے آدمی کا کچھ مدھم ساہیولیٰ قائم کر سکے ہیں؟۔۔۔ شاید نہیں! وہ اسی طرح ایک جزیرہ ہے جیسے میں۔۔۔اور میں اس جزیرے کو اس کے درختوں کی خوشبو، اس کے چشموں کی مٹھاس، اس کی پہاڑیوں کی دل آویزی سے پہچانتا ہوں۔ کیسی زندگی اس نے گزاری ہے! اس نے بچپن میں قرآن پڑھا ہے اور سعدی کی گلستاں بوستاں، اپنے گاؤں کی چراگاہوں میں گاؤں کے لڑکوں کے ساتھ کبڈی کھلی ہے، وہ مفلسی اور غربت کی تلخی جانتا ہے، اس نے نظمیں اور کہانیاں لکھی ہیں، وہ کالج میں والی بال کا کپتان رہا ہے، اعصابی مرض نے اسے ایک لمبی مدت تک بے دم رکھا ہے، وہ جیل گیا ہے، اس نے چین دیکھا ہے، اپنے ٹریڈز (Trades) بدلے ہیں، شادی کی ہے اور بچے بچیوں کا باپ بنا ہے۔ جو کچھ پانے کے لیے وہ زندگی کے سفر پر نکلا تھا، اس نے حاصل کیا ہے۔ (واقعی اس نے حاصل کیا ہے؟) زندگی میں بہت سی چیزیں اس نے نہیں کیں۔۔۔ اس نے پتنگ نہیں اڑائی، اونٹ کا سفر نہیں کیا، رابرٹ لوئی اسٹیونسن کو نہیں پڑھا، ہم جنسی کی محبت نہیں کی، کوہ پیمائی نہیں کی، بکرے کی ٹانگوں اور سموں والے یونانی دیوتا کی شہنائی کے دل کش نغموں پر مست نہیں ہوا، نہ ان کی تال پر اوچھے عیاشانہ ناچ ناچے ہیں۔ کنارِ دریا اُسے برہنہ گلعذ ارایروس (Eros) پانی میں پاؤں لٹکائے نہیں ملی اور اس کا دل اس کی رنگین ادا پر نہیں لوٹا۔ وہ اپنے بزرگانِ سلف کے بنائے ہوئے سیدھے راستے سے نہیں بھٹکا، وہ اپنے ہتھے سے نہیں اکھڑا اور نشاط طبعی کی وادیاں، ہپیوں اور آوارہ مزاج روحوں کی پیاری، اس کے لیے اجنبی رہیں!۔ ۔ ۔ اور کئی دوسرے چیزیں!
میں نہیں سمجھتا وہ ان چیزوں کے لیے کبھی پچھتاتا ہے جو اس نے نہیں کیں۔۔۔ اور یہ اچھا ہے۔
یہ ہے وہ بامروّت، انسان کا درد رکھنے والا، خوبصورت آدمی۔۔۔ ایک آدمی، احمد شاہ نامی

سرِ شاخِ گل
(نذرِ احمد ندیم قاسمی)
پروین شاکر
 
وہ سایہ دار شجر
جو مجھ سے دور، بہت دور ہے، مگر اس کی
لطیف چھاؤں
سجل، نرم چاندنی کی طرح
مرے وجود، مری شخصیت پہ چھائی ہے!
وہ ماں کی بانہوں کی مانند مہرباں شاخیں
جوہر عذاب میں مجھ کو سمیٹ لیتی ہیں
وہ ایک مشفقِ دیرینہ کی دعا کی طرح
شریر جھونکوں سے پتوں کی نرم سرگوشی
کلام کرنے کا لہجہ مجھے سکھاتی ہے
وہ دوستوں کی حسیں مسکراہٹوں کی طرح
شفق عذار، دھنک پیرہن شگوفے، جو
مجھے زمیں سے محبت کا درس دیتے ہیں!
اداسیوں کی کسی جانگداز ساعت میں
میں اس کی شاخ پہ سر رکھ کے جب بھی روئی ہوں
تو میری پلکوں نے محسوس کر لیا فوراً
بہت ہی نرم سی اک پنکھڑی کا شیریں لمس!
(نمی تھی آنکھ میں لیکن میں مسکرائی ہوں!)
کڑی ہے دھوپ
تو پھر برگ برگ ہے شبنم
تپاں ہوں لہجے
تو پھر پھول پھول ہے ریشم
ہرے ہوں زخم
تو سب کونپلوں کا رس مرہم!
وہ ایک خوشبو
جو میرے وجود کے اندر
صداقتوں کی طرح زینہ زینہ اتری ہے
کرن کرن مری سوچوں میں جگمگاتی ہے
(مجھے قبول، کہ وجداں نہیں یہ چاند مرا
یہ روشنی مجھے ادراک دے رہی ہے مگر!) 
وہ ایک جھونکا
جو اس شہر گل سے آیا تھا
اب اس کے ساتھ بہت دور جا چکی ہوں میں
میں ایک ننھی سی بچی ہوں اور خموشی سے
بس اس کی انگلیاں تھامے، اور آنکھیں بند کیے
جہاں جہاں لیے جاتا ہے، جا رہی ہوں میں!
وہ سایہ دار شجر
جو دن میں میرے لیے ماں کا نرم آنچل ہے
وہ رات میں، مرے آنگن پہ ٹھیرنے والا
شفیق، نرم زباں، مہربان بادل ہے
مرے دریچوں میں جب چاندنی نہیں آتی
جو بے چراغ کوئی شب اُترنے لگتی ہے
تو میری آنکھیں کرن کے شجر کو سوچتی ہیں
دبیز پردے، نگاہوں سے ہٹنے لگتے ہیں
ہزار چاند، سرشاخِ گل اُبھرتے ہیں!


بابا۔۔۔۔
گلزار
 
حواس کا جہان ساتھ لے گیا 
وہ سارے بادبان ساتھ لے گیا 
بتائیں کیا وہ آفتاب تھا کوئ 
گیا تو آسمان ساتھ لے گیا 
کتاب بند کی اور اٹھ کے چل دیا 
تمام داستان ساتھ لے گیا 
میں سجدے سے اٹھا تو کوئ بھی نہ تھا 
وہ پاؤں کے نشان ساتھ لے گیا 
"BOSKYANA" 
Pali Hill, Bandra (W) 
Mumbai-400 050.
۔۔۔۔۔۔۔۔۔
گلزار صاحب احمد ندیم قاسمی کو بابا کہتے تھے۔
بتشکر اردو دنیا ستمبر ۲۰۰۶ء

احمد ندیم قاسمی 
( سایہ دار اور فلک بوس شجر) 
 
ایم. قمرالدین 
 
آپ کے فن کی بلندی کیا خوب 
فرش سے عرش پہ ہے جس کا گزر 
پھر دلوں میں جو اُتر جاتی ہے 
نور کر دیتی ہے ہر ایک نظر 
آپ کے ہیں جو زباں اور قلم 
ہیں ادب کے وہی شام اور سحر 
‘بڑی نعمت’(1) ہے جو ہر اک تخلیق 
‘فن کا اجر’(2) آپ کا اپنا ہی ہنر 
ہے وجود آپ کا سب کے لیے ایک 
سایہ دار اور فلک بوس شجر 
ہے مرے لب پہ یہی ایک دعا 
ہو مبارک نئے عشرے کا سفر 
بخشیں آپ اور بھی حرفوں کے گلاب 
دیں ہمیں اور بھی لفظوں کے گہر 
قطعہ 
احمد ندیم قاسمی ہے ایک شخص کب؟ 
وہ چاند ہے، گلاب ہے نغمہ ہے شہد ہے 
یعنی وہ ایک عہد ہے اپنے مقام پر 
جو ایک عہد، اصل میں ہر ایک عہد ہے 
۔۔۔۔۔۔۔
(۱)
فن بڑی چیز ہے تخلیق بڑی نعمت ہے 
حسن کاری کوئی الزام نہیں ہے اے دوست 
(۲)
ندیم کوئی مرے فن کا اجر کیا دے گا 
میں خاک چاٹ کے بھی نشۂ ہنر میں رہوں 
احمد ندیم قاسمی 
ایم. قمرالدین 
 120, Lawyers Chambers 
Supreme Court 
New Delhi-110001. 
جناب قمر الدین یہ تخلیقات قاسمی صاحب کی سالگرہ 20 نومبر کو  انھیں پیش کرنے کے آرزو مند تھے لیکن قاسمی صاحب انتقال کر گۓ۔
بتشکر: اردو دنیا، ستمبر۲۰۰۶ء
احمد ندیم قاسمی 
 
علم و ہنر کی اس کے زمانے میں دھوم تھی 
دانشوروں میں عہد کے اپنے عظیم تھا 
آتا نہیں یقین ابھی تک ہمیں کہ جو 
’’رخصت ہوا ہے ہم سے وہ احمد ندیم تھا‘‘ 
2006 
شوکت جمال، ریاض 
تشکر: اردو دنیا ستمبر 2006ء 

رفعت سروش

دو روز قبل یہ خبر پڑھ کر آنکھیں بھیگ گئیں کہ اس نسل کا آخری شاعر بھی اس دنیا سے اٹھ گیاجس نسل کے شعرا کا کلام پڑھ کر شعر کہنے کا سلیقہ آیا تھا اور حوصلہ بڑھا تھا۔ اس شاعر کا نام ہے احمد ندیم قاسمی۔ جب میں نے ہوش سنبھالا اور شعر گوئی کی طرف مائل ہوا یہ 1938کی بات ہے۔ اس زما نے میں اقبال کے کلام کے علاوہ میرے مطالعے میں جوش کے مجموعے ’’ شعلہ و شبنم‘‘ اور ’’حرف و حکایت‘‘ اور احسان دانش کا مجموعۂ کلام ’’تفسیر فطرت‘‘نگینہ جیسی جگہ میں جدید اور ترقی پسند ادب کی رسائی کے نمونے برابر رہے۔ ان دنوں دو شاعروں کے قطعات نے بھی ذہن کو مسخر کر لیا تھا۔ احمد ندیم قاسمی اور اختر انصاری۔ ان دونوں کے قطعات کے مجموعوں کے نام تھے ’’رم جھم‘‘ اور ’’آبگینے‘‘۔ یہ تاثر اب تک ذہن میں ہے کہ احمد ندیم قاسمی کے قطعات افسانوی رنگ لیے ہوئے ہوتے تھے اور اختر انصاری کے یہاں وارداتِ قلبی کی عکاسی تھی۔ مثلاً ان کا ایک قطعہ تھا ؂
یہ آرزوئیں، یہ جوشِ الم،یہ سیل نشاط
یہ دل کہ ہے تپشِ حسن و عشق کا سوتا
ستم سہے نہیں جاتے بھری جوانی کے
میں ابتدائے جوانی میں مر گیا ہوتا
اور احمد ندیم قاسمی کے دو قطعے یاد آئے ؂
گاؤں کے گھورے پہ مرغے نے اکڑ کر دی اذاں
مرغیاں ڈربے میں ککڑائیں کہ جانے کیا ہوا
سب کی سب دوڑیں مگر چل دیں یہ منظر دیکھ کر
اک نئی مرغی کے پہلو میں ہے وہ لپٹا ہوا
( آج محسوس کرتا ہوں کہ یہ کیسا بے مثال تمثیلی قطعہ ہے)
دوسرا قطعہ ہے:
باغ سے کچھ پھول توڑے اور بنایا ایک ہار
آپ کے آنے کا جب دل کو یقیں ہونے لگا
وائے نا کامی نہ آئے آپ اور میں بد نصیب
ہار کو اپنے گلے میں ڈال کر رونے لگا
پورا افسانہ ہے اس قطعے میں ۔
ان کے افسانے بھی پڑھے جن میں دیہات کی زندگی کا عکس نظر آتا تھا۔ وقت گزرا اور نگینہ سے دہلی دو سال قیام کر کے جب بمبئی پہنچا تو ترقی پسند تحریک سے نہ صرف آشنائی ہوئی بلکہ میں اس تحریک کا ایک رکن بن گیا اور تب معلوم ہوا کہ ترقی پسند تحریک کو فروغ دینے والوں میں ایک اہم نام احمد ندیم قاسمی کا بھی ہے اور اردو افسانے کے عناصرِ اربعہ یعنی کرشن چندر،بیدی، عصمت اور منٹو کے بعد جو پانچواں نام تھا وہ احمد ندیم قاسمی ہی کا تھا۔اس زمانے میں وہ بہت کہتے تھے اور بہت چھپتے تھے۔ لاہور ان کا مرکز تھا۔ ان کی شخصیت فیض،راشد اور میرا جی سے الگ تھی۔ پھر وہیں سے ساحر لدھیانوی ابھر کر آئے اور دیکھتے دیکھتے افقِ ادب پر چھا گئے۔1946میں لکھنؤ سے خدیجہ مستوراور ہاجرہ مسرور(دونوں بہنیں) بھی آئیں، کچھ دن بمبئی رہیں۔ ان دونوں کو احمد ندیم قاسمی سے بہنوں کی سی قربت تھی۔ ہاجرہ مسرور ساحر لدھیانوی کی نا پختہ محبت کا زخم کھا کرعازمِ لاہور ہوئیں۔اور کچھ دن بعد اس دور کے رسائل میں خط چھپتے تھے، ہجوبہن(یعنی ہاجرہ مسرور) اور ندو بھیا(یعنی احمد ندیم قاسمی)۔ احمد ندیم قاسمی نے ان دونوں بہنوں کو بہت سہارا دیا۔ خدیجہ مستور کی تو شادی کرا دی اپنے ایک بھانجے بابر سے اور ہاجرہ مسرور کی شادی اس کے بعد ہوئیمہوال کے احمد علی سے جو ’’ڈان‘‘ کے ایڈیٹر تھے۔
ترقی پسند تحریک بڑے نشیب و فراز سے گزر رہی تھی اور آزادی کے بعد وہ دور بھی آیا جب علی سردار جعفری نے ’’نیا ادب‘‘ ماہنامہ میں ’’دار و رسن‘‘ کا سلسلہ ترویج کیا جس میں ترقی پسند ادیبوں اور شاعروں کے ’’اعمال ناموں‘‘ کا حساب کیا جانے لگا اور اکثر معتوب ٹھہرے۔ یہ بحث بہت طویل ہے۔صرف اتنا عرض کردینا ہے کہ سردار جعفری کے منصفانہ قلم نے خواجہ احمد عباس کو ترقی پسندوں کی صفوں سے خارج کر دیا۔ فیض پر مبہم ہونے کا الزام لگایا کیونکہ یہ سمجھ میں نہیں آتا کہ ’’یہ داغ داغ اجالا یہ شب گزیدہ سحر‘‘ (فیض) کس پارٹی کا ردّ عمل ہے۔سردار کھرا اور صاف بیان چاہتے تھے۔ بہر حال اس ’’ٹرائل‘‘ میں پاکستان کے احمد ندیم قاسمی شاید واحد شاعر تھے جن کو ترقی پسند مانا گیا۔ بڑا برا وقت تھا ’’سمجھ دار ترقی پسندوں‘‘ کے لیے۔ یہ قیامت کی رات بھی گزری اور 1960کے بعد تو ادب کا منظر نامہ ہی بدلنے لگا اور ادب کی ناقدانہ جہات ٹھیک کی جانے لگیں۔
تاریخ ادب شاہد ہے کہ احمد ندیم قاسمی اپنی سنجیدگی اور تخلیقی صلاحیتوں کے ساتھ ایوان ادب میں ایک پر و قار اور غیر متنازعہ مقام پر متمکن رہے۔ وہ ان فن کاروں اور شاعروں کے ساتھ کالم نگاری بھی کرتے رہے کیونکہ پاکستان میں اردو اخباروں میں کالم نگاری نے ایک منفعت بخش صنفِ تحریر کی حیثیت حاصل کر لی اور اک با وقار رسالہ ’’فنون‘‘ بھی نکالتے رہے۔ انھوں نے خاموش طریقے سے پاکستان کی کئی نسلوں کی تربیت کی اور ان کا نام ہمیشہ عزت سے لیا گیا۔وہ نظم و غزل دونوں اصنافِ سخن میں قدرت رکھتے تھے ایک زمانے میں تخلیقِ آدم اور زمین کے تعلق سے بہت سی نظمیں کہی جاتی تھیں۔ جوش کی ایک طویل نظم تھی۔ راقم الحروف نے بھی ’’زمین آدم‘‘ کے عنوان سے ایک ریڈیائی ڈراما لکھا تھا۔ وہ ڈراما میں نے انجمن ترقی پسند مصنفین کی ایک میٹنگ میں سنایا۔ اس پر کافی گفتگو ہوئی۔ ظ. انصاری نے تو یہاں تک کہا کہ اس میں کچھ اشیا ضرب المثل بن جانے کے لائق ہیں۔ سردار جعفری نے نظم کو طویل بتاتے ہوئے کہا کہ احمد ندیم قاسمی نے ایک ہی شعر میں اس موضوع کو سمیٹ دیا ہے ؂
یہ زمیں، یہ خلا کی رقاصہ
آدم نو کے انتظار میں ہے
میں نے محسوس کیا کہ احمد ندیم قاسمی نے زمین کو خلا کی رقاصہ کہہ کر واقعی شعری کارنامہ انجام دیا ہے۔ میرے دل میں تو بچپن سے ہی احمد ندیم قاسمی کا احترام تھا اس میں اور اضافہ ہوا۔
تقسیم کے بعد دونوں ملکوں میں جو دوری ہو گئی ہے اس نے باوجود ثقافتی ہم آہنگی کے دونوں ملکوں کے ادیبوں اور شاعروں کو دور دور کر دیا۔ میں چونکہ آل انڈیا ریڈیو میں ملازم تھا اور وقتِ ضرورت 1965اور 1971میں اپنے ملک کا نقطۂ نظر واضح کرنے اور ریڈیو پر براڈکاسٹ کرنے کے باعث میرا پاکستان جانا مشکل ہی تھامگر میں 1982میں اپنے دوست محمد حسن عسکری (ابن سعید مرحوم، اس وقت کے پاکستان کے پریس منسٹر ) کی عنایت سے ایک ماہ کے ویزا پر پاکستان گیا اور صرف تین دن لاہور ٹھہرا مگر وہ تین دن بہت یادگار دن تھے۔ 5نومبر1982کی شام کو لاہور کے مشہور ہوٹل 786کے کشادہ ہال میں ایک جلسے کا انعقاد کیا گیا جس میں اس وقت کے سب قابلِ ذکر شاعر اور ادیب جلسہ گاہ میں موجود تھے۔ قتیل شفائی،عطاء الحق قاسمی، منیر نیازی،سعادت سعیداور دیگر حضرات۔ میرے لیے خوشی اور فخر کی بات یہ تھی کہ جو جلسہ مجھ نا چیز کی عزت افزائی کے لیے منعقد کیا گیا تھا اس کی صدارت وہ شخص کر رہا تھا جس کا کلام میں بچپن سے پڑھتا آیا تھا، یعنی احمد ندیم قاسمی۔ میں اس تاثرکو آج بھی اپنے ذہن میں زندہ محسوس کر تا ہوں جب احمد ندیم قاسمی نے میرے بارے میں تعریفی کلمات کہے۔ ان کی نظر میں ترقی پسند تحریک کے حوالے سے میری شعری خدمات تھیں جس کا اظہار انھوں نے اپنی صدارتی تقریر میں کیا اور مجھے تو یہ نادر موقعہ نصیب ہوا تھا کہ میں احمد ندیم قاسمی کی خدمت میں وہ تاثرات پیش کر سکوں جو میرے ذہن میں ان کے لیے بچپن سے موجزن تھے۔ احمد ندیم قاسمی ایک پر وقار شخصیت کے مالک تھے۔ موزوں قد و قامت،قمیص اور پتلون میں ملبوس (جب کہ وہاں اکثر ادیبوں نے عوامی لباس زیب تن کیا ہوا تھا) بیضاوی چہرہ، آنکھوں پر عینک، آواز میں ٹھہراؤ اور لہجے میں یقین و اعتماد ۔5نومبر کی وہ شام مجھے ہمیشہ یاد رہے گی جب میں اپنے پسندیدہ شاعر احمد ندیم قاسمی سے ملا،ان کے ساتھ گفتگو کی اور چائے پی۔ اس کے بعد مجھے قاسمی صاحب سے ملاقات کا موقع نہیں ملا۔ جن دنوں چند سال پیشتر وہ دہلی آئے تھے میں بہ عارضۂ کینسر اسپتال میں داخل تھا۔ اور اب ان کے انتقال کی خبر پڑھ کر بے اختیار آنکھیں نم ہو گئیں ؂
موت اپنے ساتھ لے جائے گی تو کتنے جنازے
بزمِ اردو میں ہوا جاتا ہے اب تو ہوٗ کا عالم
وہ اپنی نسل کے آخری شاعر تھے۔شاید اب ان سے بزرگ کوئی مشہور ادیب یا شاعر پاکستان اور ہندوستان میں نہیں ہے۔ ایک زریں دور کا خاتمہ ہو گیا۔ ایک ہمہ جہت اور ہمہ رنگ شخصیت سے اردو زبان ہمیشہ کے لیے محروم ہو گئی۔
احمد ندیم قاسمی ایک ادبی تحریک تھے، ایک ادارہ تھے،ایک مکتبِ فکر تھے اور ان پر کام کرنے کے لیے ایک ایسی جماعت کی ضرورت ہے جو ان کی شخصیت اور کے فن کے مختلف پہلوؤں کو مجتمع کرے۔ وہ گذشتہ 75سال کی ادبی تاریخ کے رازداں تھے اور رومانی تحریک سے لے کر ما بعد جدیدیت تک ان کے ادب میں سروکار کا مطالعہ اہم ہے اور دلچسپ بھی۔ان کے ہاں انتہا پسندی نہیں تھی،ایک اعتدال تھا جو ان کی زندگی اور ادب دونوں میں آخر وقت تک موجود رہا ۔ ان کے آخری دور کی ایک غزل واضح کرتی ہے کہ وہ عمر بھر کن اعلیٰ اقدار کی پاسداری کرتے رہے ؂
میں استعمال سچ کا نسخۂ اکسیر کرتا ہوں
میں بے توقیر انسانوں کی بھی توقیر کرتا ہوں
سدا دیوار نفرت پر سجا رکھتا ہوں تیروں کو
میں اپنے دشمنوں کی اس طرح تحقیر کرتا ہوں
میں مٹی سے بنا ہوں،لیکن اونچی ہے انا میری
میں ساتوں آسمانوں پر زمیں تحریر کرتا ہوں
میں فانی ہی سہی لیکن مرا اسلوب تو دیکھو
میں اپنی زندگی میں روز و شب تسخیر کرتاہوں
مرا اک ایک لمحہ اک صدی ہے اک زمانہ ہے
میں اپنی شاعری میں وقت کو زنجیر کرتا ہوں
(کتاب نما، ستمبر2005)
سچائی جس کا مسلک،گئے گزرے انسانوں سے بھی جسے محبت اور زمین کی عظمت کا پرچم آسمانوں پر بھی بلند کرنے کا حوصلہ رکھنے والا شخص واقعی یہ کہنے کا حق رکھتا ہے ’’مرا اک ایک لمحہ اک صدی ہے ، اک زمانہ ہے‘‘وہ موت کے منظر سے بھی زندگی کا لطف کشید کرتا ہے اور انسان کو ڈوب کر پھر ابھرنے والا سورج تصور کرتا ہے ؂
غروب مہر جہاں تاب کا جلال تو دیکھ
تری بھی عمر اگر منزلِ زوال میں ہے
رجائیت کی ایسی تصویر جس شاعر کے یہاں ہو اس کا کلام کیسے زوال پذیر ہو سکتا ہے۔
احمد ندیم قاسمی کی غزلوں کے کچھ اور اشعار جو ان کی فکر کی تابانی اور تغزل کی لطافت کے حامل ہیں ؂
مجھے دکھ یہ ہے کہ بہار میں بھی طیورِ بے پروبال ہیں
مرے ہم سفر نہ ملول ہوں یہ ملال میرے ملال ہیں
مری بے کلی سے خفا نہ ہو،مری جستجو کا بھی بھرم رکھو
تجھے اک جواب وبال ہے،مرے لب پہ لاکھ سوال ہیں
وہ کتنی سادگی سے اپنی جاں گنوا بیٹھے
مکان گرنے سے پہلے چھتوں پہ جا بیٹھے
عجب تھے ہم بھی کہ سیلاب کے اترتے ہی
کنارِ آبِ رواں بستیاں بسا بیٹھے
بس ایک کنج قفس تک نہ آسکی،ورنہ
صبا چلی تو چمن میں کہاں کہاں نہ گئی
دیارِ عشق کھنڈر،اور دشتِ دلِ سنسان
مگر ندیم کی رنگینیِ بیاں نہ گئی
احمد ندیم قاسمی غزل اور نظم دونوں اصناف سخن میں مہارت رکھتے تھے۔ ان کے یہاں خیال کی گہرائی تھی۔ سوچ واضح تھی۔ انسان کی عظمت کے وہ قائل تھے۔ وہ ترقی پسند تحریک کے ساتھ جوان ہوئے تھے اس لیے ان کے یہاں زندگی کے مسائل سے سروکار، بہتر زندگی کی جدو جہد اور عصری تہذیب کے لیے ناقدانہ رویہ ہے۔ نہایت شائستگی اور شاعرانہ بصیرت کے ساتھ ان کی ایک نظم ’’ستارہ شناس‘‘ کا ایک بند میں اپنی بات کی تائید میں پیش کر رہا ہوں: 
اک ایسے دور میں پیدا ہوئی ہے پود اپنی
کہ ایک پل میں زمانے گزرتے دیکھے ہیں
فضا کے دام میں الجھے ہوئے غریب انساں
نظام شمس پہ یلغار کرتے دیکھے ہیں
بصیرتوں پہ رہی برق بارجن کی چمک
وہ آفتاب خلاؤں میں مرتے دیکھے ہیں
جنھیں فقط دلِ آدم کی تھی قضا محبوب
وہ زخم سینۂ مہ پر بکھرتے دیکھے ہیں
جو نصف شب کو سنی ہے صدائے پائے سحر
تو دوپہر کو ستارے ابھرتے دیکھے ہیں
اور یہ نظم سائنسی ایجادات اور کائنات پر انسان کی فتوحات کے تصور کو اجاگر کرتی ہوئی شعر پر ختم ہوتی ہے ؂
ہیں لمحہ لمحہ کی زد میں صدی صدی کے اصول
کہ ہو رہی ہے نئی صبحِ آگہی بیدار
(افکار،منظومات نمبرص،44)
احمد ندیم قاسمی نہ صرف یہ کہ افسانہ نگار تھے بلکہ ایک دانشور اور ناقد بھی تھے۔ اردو افسانہ گذشتہ پچاس سال میں بہت زیرو بم سے گزرا ہے اور اس نے بمشکل تمام افسانہ پن کو کھو کر اسے دوبارہ پایا ہے۔ اس سلسلے میں احمد ندیم قاسمی کی رائے چراغِ ہدایت کی حیثیت رکھتی ہے اور اس اقتباس کے ساتھ یہ تاثراتی تحریر اختتام پذیر ہوتی ہے:
’’افسانے میں افسانے کا عنصر ہر قیمت پر باقی رہنا چاہیے۔ افسانے کی یہ افسانویت ایک منضبط پلاٹ کی صورت میں بھی ہو سکتی ہے، کردار نگاری کی صورت میں بھی،ماحول نگاری کی صورت میں بھی۔لیکن افسانے میں سے افسانہ غائب ہو گیا تو اس صنف کو افسانے کی بجائے کوئی اور نام دینا پڑے گا۔‘‘
(شاعر،ہم عصر اردو ادب نمبرص،578)
،Saba Apartment
D-3  Sector - 44
Noida - U.P.
تشکر: اردو دنیا ستمبر 2006ء

احمد ندیم قاسمی۔۔۔۔۔۔ایک ہشت پہلو شخصیت

نند کشور وکرم

10جولائی2006 کو دنیائے ادب احمد ندیم قاسمی ایسی عظیم المرتبت شخصیت سے محروم ہو گئی جو گذشتہ پون صدی سے اردو ادب کی گراں قدر خدمات انجام دینے میں منہمک تھی اور شاید یہ کہنا غلط نہ ہوگا کہ وہ ہمارے دور کے ایسے ہشت پہلو ادیب تھے جو اتنے طویل عرصے تک میدانِ ادب میں سرگرم عمل رہے اور ہر صنفِ ادب میں اپنے قلم کے جوہر دکھا کر اتنی غیر معمولی شہرت و مقبولیت حاصل کی جو بہت کم ادیبوں کو نصیب ہوئی ہے۔
احمد ندیم قاسمی ایک ایسے منفرد ادیب تھے جو افسانہ نگار کے علاوہ شاعر کی حیثیت سے بھی اردو ادب میں ایک بلند مرتبہ رکھتے تھے۔ ان کے لگ بھگ ڈیڑھ درجن افسانوی مجموعے شائع ہو کر عوام سے خراجِ تحسین حاصل کر چکے ہیں جن میں چوپال، بگولے، طلوع و غروب، سیلاب، گرداب، آنچل، آس پاس، کپاس کے پھول، درو دیوار، سناٹا، بازارِ حیات، برگِ حنا، گھر سے گھر تک، نیلا پتھر اور کوہ پیما وغیرہ شامل ہیں اور اس میں رتی بھر بھی شک نہیں کہ چوپال سے لے کر کوہ پیما تک انھوں نے ایک طویل فنکارانہ ادبی سفر طے کیا تھا۔
قاسمی صاحب کی زیادہ تر کہانیوں کے پلاٹ اور کردار دیہی زندگی کی عکاسی کرتے ہیں۔ جس طرح پریم چند نے اتر پردیش کی دیہی زندگی کو اپنا مرکز بنایا اس طرح قاسمی صاحب کی کہانیاں بھی مغربی پنجاب کے گاؤں کی زندگی کے گردو پیش گھومتی ہیں اور انھوں نے بڑے دل نشیں انداز میں اس دیہی زندگی کی عکاسی کی ہے جہاں ان کا بچپن گزرا تھا اور جس کی مٹی کی بوباس ان کی رگ رگ میں سمائی ہوئی تھی۔ اور یہ گاؤں میں رہنے کا ہی اثر تھا کہ انھیں غریب کسانوں اور مزارعوں سے ہمدردی، اور لوٹ کھسوٹ اور استحصال کرنے والے زمینداروں اور جاگیرداروں سے شدید نفرت ہو گئی۔ اس ہمدردی اور نفرت کے جذبے کا اظہار بعد ازاں انھوں نے اپنی کہانیوں کے کرداروں کے توسط سے کیا اور ان کی زندگی کو ہمارے سامنے بڑے موثر انداز میں پیش کیا۔
اگرچہ قاسمی صاحب کی ابتدائی کہانیوں میں دیہی ماحول اور زندگی کا بول بالا ہے جس میں غریب اور لاچار عوام جاگیرداروں اور زمینداروں کے ذریعہ پریشان اور استحصال کا شکار ہیں۔ مگر بعد ازاں اپنی تخلیقات ’’سناٹا‘‘ اور ’’بازارِ حیات‘‘ میں فن کی ارتقائی منزل طے کرتے ہوئے وہ اس مقام پر پہنچ جاتے ہیں جہاں وہ زندہ اور متحرک کردار پیش کرتے ہیں اور ان کی تکنیک میں بھی ارتقائی عمل کچھ تیز ہو گیا ہے۔ اس کے بعد وہ ترقی پذیر دور میں یہ کوشش شعوری طور پر کرتے رہے کہ کرداروں کے اندرونی حالات میں تبدیلی لائی جائے۔ اور بالآخر وہ کرداروں کا نفسیاتی تجزیہ کرتے ہوئے نظر آتے ہیں۔
قاسمی ترقی پسند تحریک سے وابستہ رہے مگر انھوں نے انتہا پسندی کے بجائے ہمیشہ اعتدال پسندی کا راستہ اختیار کیا۔ وہ بعض ترقی پسندوں کے ان نظریات سے قطعی اتفاق نہیں کرتے تھے جو مذہب، خدا کی مخالفت اور دہریت میں ایقان کو ہی ترقی پسندی خیال کرتے ہیں۔ تاہم وہ مارکس واد سے ضرور متاثر تھے اور وہ بھی ملک کے غریبوں کو جاگیرداروں اور سرمایہ داروں کے شکنجے سے نجات دلا کر ایک مساوات اور انصاف پر مبنی نظام لانے کے آرزومند تھے اور اسی مقصد کے تحت انھوں نے اپنی کہانیاں لکھیں۔ ان کی کہانیوں کے موضوعات بھی استعماریت کے شکار مزدور، غریب عوام، ظالم جاگیردار اور طوائف ہیں اور یہ سب کردار شہری زندگی کے بھی ہیں اور دیہی زندگی کے بھی۔ انھوں نے کبھی بھی سماجی مسائل کو نظر انداز نہیں کیا اور ان کی کہانیوں میں ان کو بڑی اہمیت حاصل رہی۔مگر ان کی کہانیوں میں نہ تو منٹو کی طرح جنسی چاشنی کی لذت ہے اور نہ کرشن چندر کی طرح رومان میں ڈوبی حسین زندگی۔ یہ سچ ہے کہ ملک کی تقسیم کے بعد ان کی بعض تخلیقات میں جنس کا ذکر ضرور آیا ہے مگر اسے درحقیقت کردار اور پلاٹ کی ضرورت کے پیش نظر ہی بیان کیا گیا ہے۔
قاسمی صاحب کی کہانیوں میں شاعرانہ حسن و جمال جابجابکھرا ہوا ہے۔ یہ حسن کبھی کرداروں کی صورت میں تو کبھی ماحول کی صورت میں ہمارے سامنے آتا ہے۔ اس کی وجہ یہ ہے کہ بنیادی طور پر قاسمی صاحب ایک شاعر تھے لہٰذا وہ جمالیات کے بھی پرستار تھے۔ اس کے علاوہ وہ بڑی خوبصورتی سے اپنی کہانیوں میں تشبیہوں اور استعاروں کا استعمال کرتے ہیں مگر غیر حقیقی اور دیو مالائی قسم کی کہانیوں سے وہ ہمیشہ گریز کرتے رہے۔ ان کی کہانیاں ہمیشہ حیاتِ انسانی کے انتہائی نزدیک رہیں ان میں دیومالائی کردار نہیں بلکہ ہماری طرح گوشت پوست کے چلتے پھرتے انسان ملتے ہیں انھوں نے جو کچھ لکھا تجربے کی روشنی میں لکھا اور حقیقت پر مبنی تخلیقات ہی پیش کیں۔ حقیقت پسندی کو اپنا کر ایک طرح سے انھوں نے پریم چند کی روایت کو آگے بڑھایا ہے۔ ان کی کہانیوں کے موضوعات معاشی اور سماجی مسائل ہیں جو ہماری زندگی میں ہمیں قدم قدم پر پیش آتے ہیں۔ جنگ کی تباہیاں اور بربادیاں جن کا نشانہ غریب اور حاجت مند افراد کو اپنی مادی ضروریات سے مجبور ہو کر بننا پڑتا ہے، ان کے لیے سوہانِ روح ہیں۔ دنگے جو انسانیت کے خون کو پانی سے بھی ارزاں بنا دیتے ہیں ان سے بھی انھیں انتہائی نفرت رہی۔ جاگیر دارانہ نظام جس میں طاقت ور کمزور کو اپنی طاقت کا نشانہ بناتا ہے اور سرمایہ دارانہ نظام جس میں امیر غریب کا استحصال کرتا ہے، ان موضوعات پر بھی انھوں نے بہت سی کہانیاں قلم بند کیں۔
انھوں نے اپنی کہانیوں میں بعض اوقات ایسی شاعرانہ اور مسحور کن فضا پیدا کر دی جسے پڑھ کر قاری جھوم اٹھتا ہے۔ فطرت اور ماحول کی عکاسی میں ان کا کوئی جواب نہیں، وہ اپنے افسانے کے بنت میں جس مہارت و دسترس کا کمال دکھاتے ہیں وہ بہت کم افسانہ نگاروں کو نصیب ہوا ہے۔ تاہم بعض اوقات وہ بھی واقعات کے بیان میں عام افسانہ نگاروں کی طرح مبالغہ آمیزی سے کام لیتے ہیں اور بات کو بڑھا چڑھا کر بیان کرتے ہیں۔ تاہم ان کی کہانیاں ان کے فنی ارتقا کے ساتھ ساتھ انسانی اور سماجی مسائل پر گہری نظر کی بھی مظہر ہیں۔ جیسا کہ سید وقار عظیم نے ان کی کہانیوں کے بارے میں کہا تھا کہ اگر کوئی قاسمی کی کہانیوں کے بارے میں مجھے ایک جملے میں بیان کرنے کو کہے تو میں کہوں گا کہ ان کی کہانیاں انسانیت اور فن کے اعلیٰ ترین اقدار کی کہانیاںہیں۔
قاسمی صاحب کی کہانی کے میدان میں بڑی خدمت یہ ہے کہ قارئین کو پرمیشر سنگھ، بین، ہیروشیما سے پہلے، ہیروشیما کے بعد، الحمدللہ، رئیس خانہ، لارنس آف تھلیا، ثواب اور کنجری ایسی متعدد یادگار کہانیاں دیں لیکن اس کے باوجود آخر عمر تک ان میں یہ تڑپ اور دلی تمنا رہی کہ وہ اردو ادب کو اپنی بہترین تخلیق پیش کریں۔ مگر افسوس کی بات ہے کہ انھوں نے کبھی ناول لکھنے کی جانب توجہ نہیں دی حالانکہ ان سے کئی بار اس کی فرمائش بھی کی گئی تھی مگر اب کوئی ڈیڑھ دو سال پہلے انھیں اپنے پرانے کاغذات میں خستہ حالت میں ایک ناولٹ کا پرانا مسودہ مل گیا تھا جو دوسری جنگِ عظیم سے متعلق ہے جب پنجاب سے رنگروٹوں کی ادھر ادھر بھرتی ہو رہی تھی۔ یہ ناول جنگ کے دور سے شروع ہو کر قیام پاکستان کی تحریک تک کے حالات پر محیط ہے اور اب یہ ’’ایک ریوڑ۔ ۔ ۔ ایک انبوہ‘‘ کے عنوان سے فنون میں قسط وار شائع ہو رہا تھا۔
افسانے کی طرح شاعری میں بھی ان کا مقام و مرتبہ بہت بلند رہا ہے۔ ان کی شاعری کے اعلیٰ و بلند معیار کی سب نے تعریف کی ہے۔ جوش ملیح آبادی جیسا شاعر جو بہت کم ہی کسی کی تعریف کرتا ہے، وہ بھی ان کی شاعری کے بے انتہا معترف تھے اور ان کا کہنا تھا کہ شاعری و انسانیت کے پیمبرانہ معیار پر نگاہ کر کے جب قاسمی صاحب کی جانب نظر اٹھاتا ہوں تو بلا خوف ابطلال یہ نعرہ لگاتا ہوں کہ قاسمی حقیقی شاعر اور، انسانیت و شعریت کا ایک ایسا دل کشا سنگم ہے جس کا اور چھور نہیں مل سکتا۔
قاسمی صاحب کی شاعری کی ابتدا 1931 میں ہوئی تھی جب مولانا محمد علی جوہر کے انتقال پر ان کی پہلی نظم روزنامہ ’’سیاست‘‘ لاہور کے سرورق پر شائع ہوئی اور یہ ان کے لیے بہت بڑا اعزاز تھا۔ یہی نہیں بعد میں بھی 1934 اور 1937 کے دوران ان کی متعدد نظمیں روزنامہ ’’انقلاب‘‘ لاہور اور ’’زمیندار‘‘ لاہور کے سرورق پر شائع ہوتی رہیں اور اس سے انھیں عالمِ نوجوانی میں ہی غیر معمولی شہرت حاصل ہوئی۔ 
ابتدا میں قاسمی صاحب نے بھی عام شاعروں کی طرح رومانی انداز و اسلوب اپنایا لیکن اس میں بتدریج تبدیلیاں رونما ہوتی رہیں اور بالآخر وہ ارتقائی منازل طے کرتے ہوئے اس مقام تک جا پہنچے جہاں ان کی شاعری نے حقیقت پسندی کا نظریہ اپنا لیا اور وہ انسانیت دوستی اور سماجی مساوات و انصاف کی علمبردار بن گئی اور ساتھ ہی اس میں وسعت اور گہرائی بھی در آئی۔ ان میں ایک خوبی یہ بھی تھی کہ وہ اچھے شاعر کے ساتھ ساتھ اچھے انسان بھی تھے۔ انھوں نے انسان دوستی اور امن و آشتی کا دامن کبھی نہیں چھوڑا۔ وہ اپنی شاعری میں نئی زندگی اور نئے نظام کے اقدار کی باتیں کرتے تھے اور اس دھرتی پر نئے آدم کے آنے کے زندگی بھر منتظر رہے جس سے ان کی بڑی امیدیں وابستہ تھیں۔ وہ نیا آدم جو انسانیت کا پیکر ہوگا اور جس کی آمد سے پیار، امن اور انسان دوستی کے چراغ جگمگا اٹھیں گے اور یہ دھرتی امن کا گہوارہ بن جائے گی۔ ان کی شاعری میں زندگی رواں دواں اور رقصاں محسوس ہوتی ہے کیونکہ وہ حرکت ہی میں زندگی کا حسن پنہاں دیکھتے تھے۔
دیگر نثری اصناف میں بھی انھوں نے اپنے قلم کی جولانیاں دکھائی ہیں اور کئی یادگار کتابیں چھوڑ گئے ہیں۔ انھوں نے تحقیق و تنقید کے میدان میں ’’تہذیب و فن‘‘، ’’ادب اور تعلیم کے رشتے‘‘ اور ’’علامہ محمد اقبال‘‘ جیسی کتابیں پیش کیں۔ اس کے علاوہ انھوں نے اپنے ادیب ساتھیوں کے بارے میں اپنی یادیں ’’میرے ہم سفر‘‘ کے نام سے قلمبند کیں جن سے ہمارے عہد کے بہت سے شعرا و ادبا کی زندگی کے کئی عجیب وغریب پہلوؤں سے واقفیت حاصل ہوتی ہے۔
علاوہ ازیں انھوں نے میدان صحافت میں بھی نمایاں کردار نبھایا ہے اور اس میدان میں بھی ان کی خدمات کبھی نظر انداز نہیں کی جا سکیں گی۔ انھوں نے اپنے صحافتی سفر کی ابتدا اپنے دور کے مشہور ماہنامے ’’ادب لطیف‘‘ کی ادارت سے کی۔ بعد ازاں وہ ’’نقوش‘‘، ’’سویرا‘‘، ’’سحر‘‘ اور روزنامہ ’’امروز‘‘ جیسے موقر اخبارات و جرائد سے منسلک رہے اور 1963 میں انھوں نے اپنا نجی جریدہ ’’فنون‘‘ نکالنا شروع کیا جس کے 140 شمارے ان کی زندگی میں شائع ہو چکے تھے اور جسے برصغیر کے جریدوں میں ایک اہم مقام حاصل رہا ہے۔ اس کے علاوہ انھوں نے اردو کے متعدد روزناموں کے لیے فکاہیہ کالم بھی لکھے جنھیں قارئین نے بے حد پسند کیا۔ ان میں ان کے یادگار فکاہیہ کالم حرف و حکایت (امروز) پنج دریا (ہلالِ پاکستان)، موج در موج (احسان لاہور) لاہور۔ ۔ ۔ لاہور ہے (روزنامہ جنگ کراچی) لاہور یات (روزنامہ حریت کراچی) وغیرہ شامل ہیں۔ اپنی طویل صحافتی زندگی میں انھیں کئی بار نظریاتی معرکہ آرائیوں سے بھی واسطہ پڑا مگر وہ اپنے مخالفین کی باتوں کا جواب بڑے تحمل و اعتدال سے دیتے رہے، اور انھوں نے کبھی بھی اپنے معترضین کی طرح شدت اور انتہا پسندی کا راستہ اختیار نہیں کیا۔
بلاشبہ قاسمی صاحب کے انتقال سے ہم ایک ایسی ہشت پہلو شخصیت سے محروم ہو گئے ہیں جو پون صدی تک میدان ادب میں سرگرمِ عمل رہی۔ وہ ممتاز افسانہ نگار، غزل اور نظم دونوں پر دسترس رکھنے والے نامور شاعر، موقر اخبارات و جرائد کے کامیاب مدیر، فکاہیہ کالم نویس کے ساتھ ساتھ ریڈیو، ٹیلی ویژن اور فلم کے میدان میں اپنی تخلیقات کو متواتر پیش کرنے والے واحد سرگرم ادیب تھے۔ انھوں نے شہرت کی ایسی بلندیوں کو چھوا جو بہت کم ادبا و شعرا کو نصیب ہوئی ہے۔ انھوں نے اپنی گراں قدر ادبی خدمات سے جو انمٹ نشان چھوڑے ہیں وہ کبھی مٹ نہ سکیں گے اور اردو شعر و ادب کی تاریخ ان کے ذکرِ خیر کے بغیر کبھی مکمل نہیں ہو سکے گی۔
F-14/21 (D) Krishan Nagar
Delhi-110051

(شکر: اردو دنیا، ستمبر2006)
احمد ندیم قاسمی
ڈاکٹر فیروز عالم

معاون مدیر اردو دنیا
بیسویں صدی کے اردو ادب کی کوئی تاریخ ایسی نہیں لکھی جا سکتی جس کا ایک پورا باب احمد ندیم قاسمی کے فکر و فن کے گونا گوں پہلوؤں کے بیان کے لیے وقف نہ ہو۔ ان کی پہلی محبت شاعری تھی، پھر وہ افسانہ نگاری کی طرف مائل ہوئے اور ان دونوں اصناف میں انھوں نے اپنی انفرادی شناخت قائم کی۔ صحافت ان کا تیسرا وسیلۂ اظہار تھی جو ان کا ذریعۂ معاش بھی بنی۔ ان کے خاندانی پس منظر کی تشکیل خانقاہی روایات کے زیر اثر ہوئی تھی جس نے ان میں ایک خوئے استغنا پیدا کر دی تھی جو آخر تک ان کے ساتھ رہی۔ قاسمی صاحب نے طویل عمر پائی اور لگ بھگ نوّے سال کی عمر میں انھوں نے پچاس سے کچھ اوپر کتابیں تصنیف کیں۔
قاسمی صاحب کی ابتدائی زندگی کافی مشکلات بھری تھی۔ جب وہ اپنے آبائی گاؤں کو خیرباد کہہ کر لاہور پہنچے تو ان کی گزر بسر کا کوئی سہارا نہ تھا۔ کئی بار فاقہ کشی کی بھی نوبت آ گئی لیکن ان کی غیرت نے کسی کو اپنے احوال سے باخبر کرنے سے انھیں باز رکھا۔ انھی دنوں ان کی ملاقات اختر شیرانی سے ہوئی۔وہ انھیں بے حد عزیز رکھنے لگے اور ان کی کافی حوصلہ افزائی بھی کی۔ قاسمی صاحب اختر شیرانی کی شاعری کے گرویدہ تو پہلے ہی سے تھے ان کے مشفقانہ رویے نے قاسمی صاحب کو ان سے شخصی طور پر بھی بہت قریب کر دیا۔ اختر شیرانی رند بلانوش تھے لیکن ان کے ساتھ خاصا وقت گزارنے کے باوجود قاسمی صاحب نے کبھی شراب کو ہاتھ نہیں لگایا اور نہ ان کی طبیعت میں لاابالی پن آیا۔ اس سے ان کے مزاج کی استقامت اور اپنے آپ پر قابو رکھنے کی ان کی غیر معمولی صلاحیت کا اندازہ ہوتا ہے۔ اختر شیرانی کی شاعری اور شخصیت سے قاسمی صاحب کا لگاؤ آخر تک رہا۔
انھی دنوں احمد ندیم قاسمی کی ملاقات امتیاز علی تاج سے ہوئی جنھوں نے انھیں اپنے ماہانہ رسالے ’’پھول‘‘ کی ادارت کی پیش کش کی جو انھوں نے قبول کر لی۔ ’’پھول‘‘ بچوں کا رسالہ تھا۔ اس کی ایک سالہ ادارت کے زمانے میں قاسمی صاحب نے بچوں کے لیے بہت سی نظمیں لکھیں جو بچوں میں بہت پسند کی گئیں پھر ان کا تقرر بطور اکسائز سب انسپکٹر ہو گیا لیکن اس ملازمت کی مصروفیتیں ان کے مزاج سے مناسبت نہیں رکھتی تھیں لہٰذا انھوں نے جلد ہی اسے خیرباد کہہ دیا اور ہمیشہ کے لیے ادب و صحافت سے وابستگی اختیار کر لی۔ قاسمی صاحب کی صحافتی زندگی کے دوسرے دور کا آغاز خواتین کے رسالے ’’تہذیب نسواں‘‘ سے ہوا۔ اس کے بعد انھوں نے ’’ادب لطیف‘‘، ’’سویرا‘‘ اور ’’نقوش‘‘ جیسے مقتدر ادبی رسائل کی ادارتی ذمہ داریاں بڑی کامیابی کے ساتھ نبھائیں۔ جب انھوں نے اپنا ذاتی رسالہ ’’فنون‘‘ جاری کیا تو یہ تجربات ان کے بڑے کام آئے اور اس رسالے نے بہت جلد اردو کی ادبی صحافت میں اپنے لیے ایک امتیازی مقام حاصل کر لیا۔
1936 میں انجمن ترقی پسند مصنفین کے قیام کے بعد قاسمی صاحب نے اس انجمن سے وابستگی اختیار کر لی تھی۔ وہ انجمن کے سکریٹری بھی رہے لیکن آگے چل کر جب انجمن نظریاتی تشدد پسندی کا شکار ہوئی تو قاسمی صاحب نے اس کی سرگرمیوں سے کنارہ کشی اختیار کر لی۔ وہ ادب کو سیاست سے بے نیاز رکھنے کے قائل نہیں تھے لیکن ایک سچے ادیب کی طرح ادب پر سیاست کی بالادستی انھیں قبول نہ تھی۔ ’’فنون‘‘ جس کا اجرا انھوں نے 1963 میں کیا، ادب کے سنجیدہ قارئین میں اس کی روزافزوں مقبولیت کا سبب یہی تھا کہ اس میں انھوں نے تمام اچھے لکھنے والوں کی تخلیقات کو جگہ دی۔ خواہ وہ کسی مکتبۂ فکر کے ہوں اور خواہ ان کا تعلق پرانی نسل سے ہو یا نئی نسل سے۔ انھوں نے رسالے کے ذریعے بہت سے نئے لوگوں کو متعارف کرایا جو آج مستند شاعر یا ادیب سمجھے جاتے ہیں۔
قاسمی صاحب کے ہم عصروں کی صف میں اگر ایک طرف سعادت حسن منٹو، راجندر سنگھ بیدی، کرشن چندر، عصمت چغتائی اور غلام عباس جیسے افسانہ نگار تھے تو دوسری طرف شاعروں میں میراجی، ن.م. راشد، فیض احمد فیض اور علی سردار جعفری جیسے شاعر۔ قاسمی صاحب نے ان دیوقامت قلم کاروں کے درمیان بطور افسانہ نگار بھی اور بحیثیت شاعر بھی اپنی پہچان قائم کی، یہ کوئی معمولی کارنامہ نہیں ہے۔
قاسمی صاحب اب ہمارے درمیان نہیں ہیں لیکن وہ اپنے فکر و فن کا اثاثہ ایک قیمتی ورثے کی شکل میں ہمارے لیے چھوڑ گئے ہیں جس کی حفاظت ہمارا ادبی فریضہ ہے۔


تشکر: اردو دنیا ستمبر 2006ء.

شاہد اسلم

ادب کو وقار و اعتبار بخشنے والی مقتدر ترین شخصیت احمد ندیم قاسمی اب ہمارے درمیان نہیں رہے، البتہ ان کی نگارشات یقینا اردو ادب اور صحافت کو اعتبار بخشنے میں معاون اور مددگار ثابت ہوں گی۔ قاسمی صاحب کا تعلق اردو کے اس قبیلے سے تھا جس نے ترقی پسندی کی ابتدا سے لے کر مابعد جدیدیت تک کا سفر پورے سلیقے اور شان سے کیا اور عصری حسیت سے ہم آہنگی کے ذریعے ادب و صحافت سے قاری کے رشتے کو مستقل استوار کرتے رہنے کو ترجیح دی۔ احمد ندیم قاسمی اردو ادب کا ایسا منفرد نام ہے جسے سرحدوں کے حصار میں قید کرنے کی ہر کوشش ناکام رہی اور بین الاقوامی اردو برادری نے ان کی عظمت و اہمیت کا خندہ پیشانی کے ساتھ نہ صرف اعتراف کیا بلکہ برصغیر میں ان کی حیثیت کو ایک کہنہ مشق شاعر، بزرگ ادیب اور بے باک صحافی کے طور پر شمار میں لایا جاتا رہا۔ کہا جا سکتا ہے کہ احمد ندیم قاسمی وادیِ ادب اور میدان صحافت دونوں شعبوں میں کامیاب ترین زندگی گزارنے والی چند ایک ممتاز ہستیوں میں سے ایک تھے، ورنہ صحافت اور ادب کے مابین اس وقت جو سرد جنگ کا ماحول پیدا ہو چلا ہے اس میں صاحبان قلم نے تو گویا ان دو شعبوں میں سے کسی ایک کو ہی اپنی جنبش تحریر کے لیے مختص کر لیا ہے۔ بلا اختصاص یہ ملکہ احمد ندیم قاسمی کو حاصل تھا کہ وہ جس طرح مختلف اصناف ادب پر عبور کامل رکھتے ہوئے ادبی تقاضے کو خوش اسلوبی کے ساتھ برتنے کا ہنر جانتے تھے، اس نہج پر انھوں نے وادی صحافت کو بھی اپنی جرأت مندانہ تحریروں کے ذریعے زرخیزی عطا کی۔
20 نومبر1916 کو پنچاب کے ایک دور افتادہ علاقے میں پیدا ہونے والے احمد ندیم قاسمی کا ادبی سفر اس وقت شروع ہوا جب برصغیر میں ترقی پسند تحریک ایام طفولیت سے دوچار تھی اور اسے بلوغیت سے ہمکنار کرنے کے لیے ادب نوازوں کا ایک بڑا حلقہ فکری اور تخیلاتی دور سے ہی گزر رہا تھا۔ خواہ پریم چند جیسا سرمایہ کار مخالف صاحب قلم ہو یا فیض جیسا غموں کو پینے والا شاعر، ہر کوئی ترقی پسند فکر کو برتنے کے حوالے سے پس و پیش سے ہی کام لے رہا تھا۔ ایسے عہد میں احمد ندیم قاسمی نے سجاد ظہیر، علی سردار جعفری، خواجہ احمد عباس، معین احسن جذبی، فیض احمد فیض اور مجروح سلطان پوری جیسے نقیبوں کے تعاون سے سالاری اور سپہ سالاری کا فریضہ انجام دیتے ہوئے اس فکر کو تحریک کی شکل دینے کی شعوری کوشش کی جس کے نتیجے میں ہی حقیقتاً ترقی پسندی کو اردو ادب میں، تحریک کا درجہ حاصل ہوا۔ یہ بات دیگر ہے کہ بعد کو انھوں نے اس تحریکی مشن سے عملاً لاتعلقی اختیار کر لی اور جب ترقی پسند تحریک زوال پذیر ہو گئی تو انھوں نے جدیدیت سے رشتہ استوار کر لیا۔ گویا احمد ندیم قاسمی نے ادب میں عصری حسیت سے بیش از بیش کام لیتے ہوئے اپنی فکر کو ارتقائی صورت بخشنا لازمی گردانا۔ احمد ندیم قاسمی کے تعلق سے حالانکہ یہ بات تقریباً پوشیدہ ہے کہ انھوں نے خاموشی کے ساتھ، تحریک سے علاحدگی کیوں اختیار کی؟ تاہم ابھی حال ہی میں انھوں نے اپنی ایک تحریر میں ترقی پسند تحریک سے وابستہ چند ایک ہم عصروں سے جس ناراضگی کا اظہار کیا اس سے بخوبی یہ اندازہ ہوتا ہے کہ موصوف بطور خاص فیض سے اس وجہ سے نالاں تھے کیونکہ فیض نے ان کو اس طرح سے متعارف نہیں کرایا جس کے وہ مستحق تھے۔
احمد ندیم قاسمی کا سرمایۂ ادب خاصا ضخیم ہے جس سے یہ اندازہ ہوتا ہے کہ انھوں نے اپنی زندگی گویا ادب و صحافت کے لیے وقف کی ہوئی تھی۔ انھوں نے مختلف ادب پاروں کی ادارت کا بھی بحسن و خوبی فریضہ انجام دیا۔ یہ موقع اس بات کا نہیں کہ یہاں ترقی پسند تحریک کے آخری سالار احمد ندیم قاسمی کی ادبی و صحافتی زندگی کے جملہ خدمات کا احاطہ کیا جائے کیونکہ موصوف نے اپنی زندگی کو کچھ اس طرح ان دونوں شعبوں سے وابستہ کر رکھا تھا کہ ان کی مکمل تفصیل پر خامہ فرسائی کسی ایک اور مختصر مضمون میں ممکن نہیں۔ زندگی کے بیشتر ایام انھوں نے مختلف اصناف ادب پر طبع آزمائی میں گزارنے کے ساتھ ہی ساتھ وادیِ صحافت میں بھی خوب خوب اپنے جوہر دکھائے۔ ان کا تعلق چونکہ مغربی پنجاب سے تھا لہٰذا تقسیم ہند کے بعد بھی انھوں نے پاکستان میں ہی باقی ماندہ زندگی گزارنے کو ترجیح دی۔
یہ صحیح ہے کہ احمد ندیم قاسمی اعلیٰ پائے کے صاحب قلم تھے اور ان کی نگارشات میں پائی جانے والی فکری پختگی اس بات کو ثابت کرنے کے لیے کافی ہے لیکن اس کے ساتھ ہی انھیں صحافت کا جو بے پناہ تجربہ تھا اور اسے پاکستان کے سیاسی حالات کو ذہن میں رکھتے ہوئے انھوں نے جس طرح برتا اس کی نظیر کم ہی ملتی ہے۔
احمد ندیم قاسمی کو جہاں ایک طرف مختلف شعری اصناف پر دسترس حاصل تھی وہیں دوسری جانب انھوں نے ایک کامیاب مدیر کی حیثیت سے بھی اپنا خاصا وقت گزارا۔ کئی برسوں تک ’’ادب لطیف‘‘ کے مدیر رہے، جب کہ 1947 میں ’’سویرا‘‘ کے چند ابتدائی شماروں کے مدیر کے طور پر بھی انھوں نے کام کیا۔ جب محمد طفیل نے ’’نقوش‘‘ کا اجرا کیا تو احمد ندیم قاسمی اس کے مدیر بنے تاہم جلد ہی وہ اس سے الگ ہو گئے۔ 1963 میں انھوں نے اپنے ادبی رسالہ’’ فنون‘‘کا اجرا کیا جواب تک شائع ہو رہا ہے۔ احمد ندیم قاسمی نے غزل اور نظم دونوں صنفوں میں شاعری کی۔ وہ کچھ عرصہ امتیاز علی تاج کے رسالے ’’پھول‘‘ اور ’’تہذیب نسواں‘‘ سے وابستہ رہے اور بعد میں ترقی پسند اردو اخبار ’’امروز‘‘ کے لیے فکاہیہ کالم لکھتے رہے۔ کالم نگاری میں وہ عبدالمجید سالک کو اپنا استاد مانتے تھے۔ احمد ندیم قاسمی کا کالم ’’پنج دریا‘‘ کے عنوان سے طویل عرصہ تک امروز میں شائع ہوتا رہا۔ بعد میں وہ اس اخبار کے مدیر بھی مقرر ہو گئے لیکن جب 1959 میں اس ادارے کو جنرل ایوب خاں نے سرکاری انتظام میں لیا تو وہ اس سے الگ ہو گئے۔ تاہم اس کے لیے ’’عنقا‘‘ کے نام سے کالم لکھتے رہے۔ ’’امروز‘‘ کے بعد احمد ندیم قاسمی روزنامہ ’’جنگ‘‘ اور بعد میں کراچی سے نکلنے والے روزنامہ ’’حریت‘‘ میں بھی کالم لکھتے رہے۔ ان دنوں وہ روزنامہ ’’جنگ‘‘ سے کسی حد تک وابستہ تھے۔ وہ 32 سال لاہور میں ادبی ادارہ مجلس ترقی ادب کے ڈائرکٹر کے عہدۂجلیلہ پر بھی فائز رہے۔
احمد ندیم قاسمی نے 1937 سے شاعری اور افسانہ نگاری شروع کی اور ان دونوں اصناف سخن کے تقاضوں کو بخوبی نبھایا۔ وہ 1949 میں مختصر مدت کے لیے انجمن ترقی پسند مصنفین کے جنرل سکریٹری بھی بنائے گئے۔ 1951 میں موصوف پبلک سیفٹی ایکٹ کے تحت نظر بند کیے گئے۔ 1954 میں انھوں نے انجمن کے عہدے سے استعفیٰ دے دیا۔ بعد ازاں وہ انجمن ترقی پسند مصنفین سے بھی الگ ہو گئے۔
ایک بار نہیں متعدد مرتبہ احمد ندیم قاسمی سے پاکستانی روزمانہ ’’جنگ‘‘ کی وساطت سے راقم کو رابطے کا موقع ملا۔ دراصل ان کی کئی ایسی تحریریں باصرہ نواز ہوئیں جو پاکستانی ارباب اقتدار کی نظروں میں یقینا قابل گرفت گردانی جا سکتی تھیں۔ چنانچہ جب انھیں ان کی اس بے باکی پر مبارکباد دینے کا موقع ملا تو مجھے حیرت اس بات کی ہوئی کہ انھوں نے نہ صرف یہ کہ خندہ پیشانی کے ساتھمیرے مراسلے کا جواب عنایت کیا بلکہ انھوں نے صحافتی تقدس کے حوالے سے بڑی مفید اور کارآمد مشوروں سے بھی نوازا۔
احمد ندیم قاسمی کا رخصت ہونا یقینا جس قدر ادب نوازوں کے لیے باعث صدمہ ہے، اس سے کہیں زیادہ آہنی عزم کے حامل صحافی برادری کے لیے ان کی موت صدمۂ عظیم کا درجہ رکھتی ہے۔ اللہ انھیں غریق رحمت کرے۔

بشکریہ روزنامہ ’’اعتماد‘‘ حیدرآباد،17جولائی (2006) اور اردو دنیا ستمبر 2006ء


راشد انور راشد

احمد ندیم قاسمی کا افسانہ ’’رئیس خانہ‘‘ ان کی غیر معمولی فن کارانہ صلاحیت کی نمائندہ مثال ہے۔ قاسمی کے فن کے بنیادی خصائص یعنی فطرت، معیشت اور محبت اس افسانے میں بھی کلیدی کردار ادا کرتے ہیں۔ افسانے کو پڑھ کر پہلا تاثر ذہن میں یوں نقش ہوتا ہے کہ معیشت کے مختلف پہلوؤں کو سمیٹتے ہوئے افسانہ نگار نے غربت اور استحصال کی ایک ایسی داستان رقم کی ہے جو چند لمحوں کے لیے ہمیں اپنی داستان محسوس ہوتی ہے اور جس کے مختلف کردار ہمارے اندر سرگوشیاں کرتے ہوئے معلوم ہوتے ہیں۔ افسانے میں تفہیم کی ایک اور جہت، محبت اور رومان کے تصور سے وابستہ قرار دی جا سکتی ہے۔ افسانے میں محبت کے بدلتے ہوئے رنگ اس افسانے کو دوسرے رومانوی افسانوں سے ممیّزکرتے ہیں۔
افسانہ نگار نے قصے کی بنت میں غضب کی ہنرمندی کا مظاہرہ کیا ہے۔ یہی وجہ ہے کہ افسانے کے ہر جملے میں قاری کو اپنے دل کی دھڑکنیں سنائی دیتی ہیں اور وہ مطالعے کے دوران خود احتسابی کے مرحلے سے بھی دوچار ہوتا ہے۔ اس افسانے میں قاسمی نے جس دنیا کی تخلیق کی ہے وہ دنیا اپنی تمام تر خوبیوں اور خامیوں کے ساتھ ہماری نگاہوں میں متحرک ہو اٹھتی ہے۔ اس کے شب و روز ہمیں اپنی پناہوں میں لے کر ایک خاص نوع کی درد مندی کا احساس دلاتے ہیں اور قصے کی ابتدا اور وسط کے ہوتے ہوئے ہم اختتام سے قبل، جب نقطۂ عروج تک پہنچتے ہیں تو حیرت اور استعجاب کی ملی جلی کیفیتوں سے دوچار ہوتے ہیں۔ کہانی میں راوی کی حیثیت سے افسانہ نگار نے اپنا مقصد حیات بھی واضح کیا ہے جو کہ دبے کچلے کرداروں کی ہمدردی سے وابستہ ہے اور اس ضمن میں یہ نقطۂ نظر، ترقی پسند افکار کی ہی ترجمانی کرتا ہے۔
قاسمی نے افسانے کی ابتدا میں ’’رئیس خانہ‘‘ کا تعارف یوں پیش کیا ہے۔
’’خاکستری رنگ کے پتھروں کی اس عمارت کو بڑے لوگ مسافر خانہ اور چھوٹے لوگ رئیس خانہ کہتے تھے۔ شاید اس لیے کہ بڑے لوگوں کے لیے ڈاک بنگلہ موجود تھا اور چھوٹے لوگ سرائے میں ٹھہرتے تھے، جہاں صبح اور شام کو وہ بھٹیارے کے پاس تنور کے ارد گرد بیٹھ کر موٹی موٹی روٹیوں پر دال کی ڈھریاں لگا کر کھاتے۔ رئیس خانے کے چوکیدار کی بیوی مریاں اور ڈاک بنگلے کے مالی کی بہن بہشتو کے حسن کا مقابلہ کرتے اور چٹخارے بھرتے اور لگے ہاتھوں ایک نظر بھٹیارے کی بیوی پر بھی دوڑا لیتے۔‘‘
ان ابتدائی چند جملوں میں افسانہ نگار، ایک جانب رئیس خانے کا تعارف قاری سے کراتا ہے تو دوسری طرف ایک مخصوص ماحول اور فضا کی تصویر کشی کے ساتھ ہی افسانے کے اہم کرداروں سے بھی تعارف کراتا ہے۔ اس تعارف میں کرداروں کے مخصوص خصائص بھی ہمارے سامنے اجاگر ہوتے چلے جاتے ہیں۔ مریاں اور بہشتو کے حسن کا ذکر، قاری کے لیے یہ اشارہ بھی فراہم کرتا ہے کہ افسانے میں آگے چل کر ان دونوں کی خوبصورتی اور کشش کے مختلف پہلوؤں کو نمایاں کرنے کی کوشش کی گئی ہوگی۔ذیل میں یہ اقتباس ملاحظہ کریں۔
’’رئیس خانے کا یہ عالم تھا کہ وہاں رئیس آتے ہی نہ تھے۔ لے دے کے کبھی کبھی شکاری نوجوانوں کی کوئی ٹولی ہرن کی تلاش میں یہاں آ نکلتی تو رئیس خانہ میں رک جاتی۔ اس روز فضلو چوکیدار بڑی امیدوں سے چھت کے جالے اتارتا۔ برآمدے کے گوشوں میں پڑی ہوئی پتاور کو باہر پھینکتا اور اکلوتے گلدان کے بدبودار پانی اور جلے ہوئے پھولوں کو گرا کر ڈاک بنگلے کے مالی کے نئے پھول مانگ لاتا۔‘‘
مذکورہ بالا اقتباس رئیس خانہ کی اجمالی تصویر کو بڑی خوبصورتی کے ساتھ نمایاں کرتا ہے۔ افسانہ نگار بڑے سلیقے سے افسانے کے دوسرے اہم کردار فضلو سے بھی ہمیں متعارف کراتا ہے، جو کہ رئیس خانہ کا چوکیدار ہے اور مریاں کا شوہر۔ مریاں اور فضلو کے کردار کو افسانہ نگار نے بڑی مشقت کے ساتھ فطری انداز میں خلق کیا ہے۔ یہ دونوں افسانے کے مرکزی کردار ہیں اور اپنی انفرادی خصوصیات کی بنا پر قاری کے ذہن میں ایک خاص قسم کا نقش قائم کرنے میں پوری طرح کامیاب ہیں۔ یہ بات بات میں جھگڑتے ہیں، ایک دوسرے کو بھدی گالیاں دیتے ہیں۔ لیکن اگلے ہی پل ان کا انوکھا پیار قاری کو ایک نئی کیفیت سے روشناس کراتا ہے۔ ’’فضلو نے میریاں کی طرف دیکھا۔ اس کی آنکھیں خشک ہو رہی تھیں، سوج رہی تھیں اور تھکی ہوئی تھیں، لیکن ان میں غم و غصہ نہیں بلکہ پیار کی روشنی تھی۔
’’آؤ من جائیں‘‘۔ ۔ ۔ وہ بولی ’’دایاں ہاتھ ادھر لاؤ‘‘ فضلو اطمینان سے مسکرایا اور اپنا دایاں ہاتھ اس کے ہاتھ پر رکھ دیا۔۔ ۔ ۔ مریاں ہنس دی۔ اس نے بھی فضلو کی گالی کا جواب دینا کچھ ضروری نہ سمجھا وہ جھکی، اس کے ایک گال کو چوما اور پھر اپنا گال آگے کر دیا۔ فضلو نے پہلے تو اسے ہلکا سا طمانچہ مارا، پھر جب وہ سنجیدہ سی بن کر پلٹنے لگی تو فضلو نے اسے جکڑ لیا اور اتنے پیار کیے کہ باہر شیر و چائے پینا تک بھول گیا۔‘‘
شیرو، مریاں اور فضلو کا چار سالہ بیٹا ہے، جو صاحب لوگوں کی دی گئی بخششوں سے خوب خوب فیض یاب ہوتا ہے۔ پوری کہانی میں یہ ننھا کردار وقفے وقفے سے اپنی موجودگی کا احساس کراتا ہے۔ مریاں اور فضلو کا غصہ جب شدت اختیار کر لیتا ہے تو شیرو کی بدولت ہی ان کے غصے میں کمی آتی ہے۔
افسانے کے چند اہم کرداروں کا مختصر تعارف کرانے کے بعد افسانہ نگار سیکسرنام کی خوبصورت پہاڑی پر اپنی توجہ مرکوز کرتا ہے۔ یہ سکیسر وہی پہاڑی مقام ہے جہاں افسانہ نگار نے افسانہ ’’رئیس خانہ‘‘ کا تانا بانا بنا ہے اور جو کہ کوہستان نمک کی سب سے اونچی چوٹی پر واقع ہے۔ عام دنوں میں تو یہاں کی چوٹیوں اور شیشوں میں بکھرے ہوئے بنگلوں کی چمنیوں پر تو الو بولتے اور منڈیروں پر بلیاں لڑتیں۔ لیکن ساون کی پھواروں کے ساتھ ہی سکیسر کی خوبصورتی دیکھتے ہی بنتی۔ افسانہ نگار نے اس پہاڑی مقام کانقشہ اس طرح کھینچا ہے۔
’’بہار کا پہلا جھونکا درختوں کی سوکھی ہوئی شاخوں پر جگہ جگہ سبز رنگ کے دانے ٹانک جاتا اور چٹانوں کی دراڑوں تک سے نرم نرم گھاس پھوٹ پڑتی، جب نیچے وادی سے ہریالی کی مہک بلندی پر آتی اور بلندی کی ہریالی کی مہک نشینوں میں اترتی اور وادی میں منتشر ہو جاتی اور نئے سورج کا سونا سکیر کے قدموں میں لیٹی ہوئی جھیل کی سطح پر آگ لگا دیتا اور پہاڑی ڈھلانوں سے چمٹے ہوئے کھیت دور دور تک لہلہا اٹھتے تو بنگلوں کی صفائی شروع ہو جاتی۔‘‘
سکیسر کی سحر انگیز فضاؤں سے لطف اندوز ہوتے ہوئے قاری، مشرق میں پھیلی سون کی وادی اور اس کے حسین سبزہ زاروں میں خود کو موجود پاتا ہے اور جب افسانے کے تیسرے اہم کردار سے افسانہ نگار ہمارا تعارف کراتا ہے، تو پھر کہانی میں دلچسپی کے مزید عناصر پیدا ہونے لگتے ہیں۔ تیسرا کردار یوسف کا ہے جو ایک رئیس زادہ ہے اس کی بیوی مریم شادی کے ایک مہینے بعد ہی اسے دنیا میں تنہا چھوڑ کر چلی گئی، اور اب وہ اس کی جدائی میں ہر لمحہ پھوٹ پھوٹ کر روتا رہتا ہے اور اس کا غم بھلانے کی غرض سے ہی پچھلے سال کی طرح اس سال بھی سکیسر کی چوٹی پر آیا ہے۔ وہ فضلو کو اپنے غم میں شامل کرتے ہوئے اس سے یہ گزارش کرتا ہے کہ اگر ہر رات ایک عورت کا انتظام ہو جائے تو اس کے عوض میں وہ فضلو کے ساتھ عورت کو خاصی رقم دے گا۔ فضلو کے وہم و گمان میں بھی یہ نہ تھا کہ صاحب اس سے، ایسی باتیں کر سکتا ہے۔ چند لمحوں کے لیے اسے اپنے آپ سے گھن آنے لگتی ہے۔ وہ ایک کسان کا بیٹا تھا، غریب تھا، لیکن کمینہ اور کنجر نہیں تھا کہ اس کام کے لیے تیار ہو جاتا۔ اس کے شعور اور ضمیر میں جنگ ہوتی رہی، لیکن بالآخر اس کی اصول پسندی، غربت کے آگے دم توڑ گئی اور وہ صاحب کے لیے کام کرنے کو تیار ہو گیا۔ ہمت کر کے سب سے پہلے اس نے ڈاک بنگلے کے مالی کی بہن بہشتو کو صاحب کے ساتھ رات گزارنے کے لیے راضی کیا۔ لیکن صبح ہونے پر جب بہشتو نے اسے بتایا کہ صاحب نے اسے چھوا تک نہیں اور ساری رات محض پاگلوں کی طرح مستقل دیکھتا رہا تو فضلو کی حیرانی کا کوئی ٹھکانہ نہ تھا۔ اس لمحے صاحب، اس کی نظروں میں ولی کی صورت اختیار کر گیا۔ اس کے دل سے ایک بڑا بوجھ ہٹ گیا تھا۔ اس نے کوئی گناہ نہیں کیا تھا۔ بہشتو اور صاحب نے بھی کوئی گناہ نہیں کیا تھا۔ اس خیال سے اسے بہت راحت ملی۔ صاحب، محض عورت کو دیکھا کرتا ہے اور دیکھنے میں برائی بھی کیا ہے۔ دوسری رات کے لیے اس نے بھٹیارے کی بیوی اور تیسری شب وادی کی ایک غریب لڑکی کو اس کام کے لیے بہ آسانی راضی کر لیا اور جب ان دونوں نے بھی صبح ہونے پر فضلو کو یہی بتایا کہ صاحب رات بھر انھیں صرف دیکھتا رہا اور ان کے جسم کو ہاتھ تک نہ لگایا تو فضلو کے دل کو مانو یک گونہ سکون حاصل ہو گیا۔ ساتھ ہی اپنی نادانی پر اسے پچھتاوا بھی ہوتا رہا کہ خواہ مخواہ تین سو روپئے ضائع ہو گئے۔ صاحب جب عورتوں کو ساری رات محض دیکھتا ہے تو پھر اس کام کے لیے وہ کسی اور کی مدد کیوں لے؟ اگر اس کی بیوی مریاں ہی اس کام کے لیے راضی ہو جائے تو سو روپئے روز کی کمائی سے اچھی خاصی رقم جمع ہو جائے گی اور پھر الگ سے اسے بھی تو پیسے مل رہے ہیں۔ جلد ہی ان پیسوں سے زندگی کے مسائل حل ہونے لگیں گے۔ وہ ڈرتے ڈرتے مریاں کو اپنے اس ارادے سے آگاہ کرتا ہے۔ مریاں اس کی باتوں کو سن کر آگ بگولہ ہو جاتی ہے اور بھدی گالیوں کے ساتھ اسے خوب کوستی ہے لیکن جب طرح طرح کی قسمیں کھا کر فضلو اسے یقین دلاتا ہے کہ صاحب رات بھر عورت کو صرف دیکھنے کے پیسے دیتا ہے، کسی کو ہاتھ لگایا تو پھر فضلو کے ساتھ اس کا کوئی رشتہ باقی نہ رہے گا اور وہ اس کا گھر چھوڑ کر کہیں بھی چلی جانے کے لیے آزاد ہوگی۔ فضلو، خوشی خوشی اس کی یہ شرط مان لیتا ہے، لیکن صبح ہونے پر جب وہ مریاں کی خیریت دریافت کرنے رئیس خانے کی طرف جاتا ہے تو وادی میں تیزی کے ساتھ جاتی ہوئی ایک موٹر پر اس کی نظر پڑتی ہے جو کہ رئیس خانہ کے پہلو سے نکل کر وادی میں گم ہو گئی تھی۔ وہ سرپٹ رئیس خانہ کی طرف بھاگتا ہے اور دروازے کو گھونسوں سے کوٹ ڈالتا ہے۔ دروازہ مریاں کھولتی ہے اور وحشت کے عالم میں جو الفاظ اس کے منہ سے ادا ہوتے ہیں، وہ فضلو کو زندہ درگور کرنے کے لیے کافی ہیں۔ ۔ ۔ 
’’آ پہنچے۔‘‘ مریاں نے کہا ’’تم شرط ہار گئے ہو حرامزادے! اس کی آواز بھرا گئی۔ ۔ ۔ پھر وہ پھوٹ پھوٹ کر رونے لگی۔ ۔ ۔ ’’کمینے، ذلیل، وہ مجھے لوٹ گیا۔ اس نے مجھے جھنجھوڑ ڈالا۔ رات بھر وہ مجھ سے چمٹا رہا۔ اس نے مجھے نوچا، کھسوٹا، اس نے میرے گال چاٹ ڈالے۔ ۔ ۔ تم نے کہا تھا کہ وہ مجھے چھوئے گا ہی نہیں اور اس نے تو مجھے کاٹ کاٹ لیا ہے، وہ تو پچھلے ساون میں بھی میرے لیے ہی یہاں رکا رہا۔ اس نے تو پہلے ہی دن یہاں صحن میں مجھے دوربین سے دیکھ لیا تھا۔ وہ تو اب کے بھی میرے ہی لیے آیا تھا۔ سن رہے ہو حرامزادے۔ ۔ ۔ ‘‘
مگر فضلو وہاں نہ تھا۔ وہ سر جھکائے کوٹھری کی طرف جا رہا تھا۔ مریاں اس کے پیچھے ہو لی اور بولتی چلی گئی۔ ۔ ۔ 
’’تم شرط ہار گئے، لیکن وہ سو روپئے تم اپنے پاس رکھو۔ کہیں سے عزت، آبرو بکاؤ ملے تو چٹکی بھر خرید کر رکھ لینا، کیونکہ آج سے تم پر لے درجے کے بدذات، کمینے اور کنجر ہو گئے ہو۔ سمجھے۔ ۔ ۔ اور اب میں جا رہی ہوں۔ میں جہاں کہیں بھی جا رہی ہوں، تمھیں اس سے کوئی واسطہ نہیں۔ میں اب کسی کی نہیں رہی۔ تم نے میرا غرور توڑ دیا ہے۔ تم نے میرا سب کچھ لٹوا دیا ہے حرامزادے۔‘‘
احمد ندیم قاسمی نے جس ڈرامائی انداز میں کہانی کا نقطۂ عروج بیان کیا ہے وہ ہمیں غیر فطری محسوس نہیں ہوتا۔ غربت کے آگے انسان کی اصول پسندی دھری کی دھری رہ جاتی ہے۔ پیسہ ہی اس کے لیے سب کچھ ہو جاتا ہے۔ ضمیر کی آواز وقفے وقفے سے ذہن میں کچوکے لگاتی ہے، لیکن وہ یہ کہہ کر اپنے ضمیر کو پسِ پشت ڈال دیتا ہے کہ روپیہ ہے تو عزت ہے، نیک نامی ہے، صحت ہے۔ فضلو بھی اپنی غربت سے لاچار ہو کر پیسوں کی خاطر اپنی عزت کا سودا کرنے کے لیے تیار ہو جاتا ہے۔ وہ بہتر زندگی کے خواب دیکھتا ہے اور پیسے کی بدولت ان خوابوں کی تکمیل کا خواہش مند ہے۔ دراصل احمد ندیم قاسمی نے اس افسانے میں معیشت کو نمایاں پہلو کے طور پر پیش کیا ہے جو ان کے بیشتر افسانوں میں فنکاری کے ساتھ بیان ہوا ہے۔ معیشت کی حیثیت ان کے افسانوں میں ایک اہم ستون کی ہے۔ اسی ستون پر قصے کی عمارت کا دارومدار ہوتا ہے۔
فطرت اور معیشت کے ساتھ ایک اور پہلو، احمد ندیم قاسمی کے افسانوں میں اپنی اہمیت کا احساس کراتا ہے اور وہ ہے محبت۔ افسانہ ’’رئیس خانہ‘‘ میں بھی زندگی کے اس اہم جزو کی پیشکش فن کاری کے ساتھ دیکھنے کو ملتی ہے۔ محبت کا جذبہ ہی فضلو اور مریاں کو اٹوٹ رشتے میں باندھے رکھتا ہے۔ وہ دونوں ایک دوسرے کو کوستے ہیں۔ برابھلا کہتے ہیں، لیکن محبت کے بندھن سے اپنے آپ کو علاحدہ نہیں کر پاتے۔ محبت کی زیریں لہریں، ان کی رگوں میں لہو کے ساتھ گردش کرتی ہیں اور اس کا اظہار افسانے کے اختتام میں دیکھنے کو ملتا ہے۔ وہ مریاں جس پر وحشت سوار ہے، وہ فضلو کو چھوڑ کر جانے سے پہلے نفرت سے اس کے منہ پر زور کا طمانچہ مارتی ہے اور تیزی کے ساتھ وادی کی طرف بھاگنے لگتی ہے لیکن ایک موڑ پر محبت کے جذبے سے سرشار ہو کر وہ آخری مرتبہ اپنے بچے اور شوہر کو دیکھنے کے لیے پلٹتی ہے۔ شیرو کا گلا چیختے چیختے بیٹھ گیا تھا اور فضلو ایک طرف بے حس و حرکت پڑا تھا۔ کیچڑ اور لہو نے اس کے چہرے کو نہایت خوفناک بنا دیا تھا۔
’’میرا فضلو۔‘‘اس نے فریاد کی۔ پھر اندر کوٹھری میں جاکر چراغ اٹھایا۔ شیرو بھاگ کر آیا اور اس کی ٹانگوں سے لپٹ گیا۔ وہ فضلو کے چہرے کو قریب لاکر اور اس کے پپوٹے اٹھا کر اس کی پتلیوں میں زندگی کے آثار ڈھونڈنے لگی۔
میرا فضلو، میرا مالک! میرا سائیں۔ اس کے بین چاروں طرف گونج اٹھے اور پھر یکایک تھم گئے۔ فضلو کی آنکھیں ذرا سی کھلیں۔ اس کا ایک ہاتھ آہستہ آہستہ اٹھا، مٹھی کھلی اور اس نے مٹھی میں دبے ہوئے سو روپے کے نوٹ کو چراغ کی لو سے جلاتے ہوئے کہا۔ ۔ ۔ ’’میں تمھیں نہیں جانے دوں گا، تم مجھے چھوڑ کر نہ جاؤ، تم مجھے چھوڑ کر نہیں جا سکتیں۔ ۔ ۔ مجھے میری غریبی دھوکا دے گئی مریاں۔‘‘
کہانی کا یہ اختتام۔ محبت کے جذبے کی بنا پر ہی ممکن ہو پایا ہے۔ اس انجام کے علاوہ افسانہ نگار کہانی میں کوئی اور موڑ شامل کرتا تو یہ افسانہ شاید فطری حسن سے محروم ہو جاتا۔ محبت کی زیریں لہروں کی بنا پر ہی کہانی ہر قدم پر قاری کو اپنی گرفت میں مقید رکھتی ہے اور اختتام میں محبت کا جذبہ ہی زندگی کو سہارا دیتا ہے۔
ڈاک بنگلے کے صاحب کا کردار ایک شاطر، عیار اور عیش و عشرت میں ڈوبے رئیس کا کردار ہے جو اپنے مقصد کے حصول کے لیے طرح طرح کی سازشیں رچتا ہے اور اس سلیقے کے ساتھ کہ کوئی بھی اس کے ارادے سے آگاہ نہیں ہو پاتا۔ پہاڑی مقام کی سیدھی سادی زندگی میں نت نئے موڑ اسی سازشی کردار کی بنا پر کرتے ہیں۔ 
افسانہ نگار نے کرداروں کی شخصیات کو ابھارنے کے دوران حسب حال مکالمے تخلیق کیے ہیں اور زبان و بیان کے ذریعے ان کی نفسیات کو خوبصورتی کے ساتھ اجاگر کرنے کی کوشش کی ہے۔ سب کچھ کہہ دینے کے بجائے وہ بہت کچھ صیغۂ راز میں رکھنا چاہتے ہیں تاکہ نفسیاتی اجمال اور شاعرانہ ایجاز قائم رہے۔
Department of Urdu
AMU Aligarh (U.P)

تشکر: اردو دنیا ستمبر 2006ء 

وہاب اعجاز خان 


یوں تو احمد ندیم قاسمی مختلف اصناف ادب کی تحقیق اور تخلیق میں مصروف رہے جن میں نظم ، غزل ، افسانہ ، کالم نویسی ، بچو ں کی کتابیں ، تراجم ، تنقید اور ڈرامے وغیرہ شامل ہیں ۔لیکن زیر نظر مضمون میں صرف ان کے فن ِ افسانہ نگاری پر بحث ہو گی۔ اگرچہ کوئی بھی ادبی تخلیقی شخصیت مختلف اصناف کی تخلیق میں اظہار اور موضوعات کے کچھ بنیادی رنگوں کو اہمیت دیتی ہے۔ تاہم ادب کی ایک آدھ صنف ہی ایسی ہوتی ہے جس میں صاحبِ تحریر اپنے تخلیقی یا نفسیاتی پس منظر کے حوالوں سے اظہار کی مناسب سہولت محسوس کرتا ہے۔ لیکن نثری ادب میں افسانہ ہی وہ واحد صنف ہے جس میں ندیم کا قلم جولانیِ طبع کے امکانات روشن کرتا ہے۔انہوں افسانوں کے کئی مجموعے تخلیق کیے آئیے ان کے فن اور فکر کی خصوصیات کا جائزہ لیتے ہیں۔ 

پنجاب کی دیہاتی زندگی:۔ 

احمد ندیم قاسمی کو خصوصی طور پرپنجاب کی دیہاتی زندگی کا عکاس افسانہ نگار کہا جاتا ہے اور اس میں کوئی شک نہیں کہ دیہی پس منظر میں لکھے گئے ندیم کے افسانے ہمارے دیہاتی زندگی، وہاں کی طرز معاشرت ، رہن سہن، طبقاتی نظام ، معصومیت اور الہڑ پن کے دلکش جیتے جاگتے مرقعے ہیں۔ اردو میں پنجاب کے دیہات کے پس منظر میں اس سے خوبصوررت کہانیاں اور کسی نے نہیں لکھیں۔ شاید اس کی بنیادی وجہ ندیم کا شعور اور لاشعور ہے جس میں زندگی کے حوالے سے تمام بنیادی خدوخال دیہات ہی کے پس منظر سے متعلق ہیں۔چونکہ ندیم کی پیدائش دیہات میں ہوئی اس کا بچپن اور لڑکپن گاؤں ( انگہ) میں گزرا ۔ یہیں اس کے کچے پکے جذبات پروان چڑھے ، اسی مٹی کی مہک اُسے اپنی رگوں میں اترتی محسوس ہوئی۔ دیہات ہی کی سادگی کا بے ساختہ پن ندیم کے لب و لہجہ کی پہچان بنا اور یہی فضا ہے جس کی گرفت سے وہ دیہاتی سے شہری بن جانے کے باوجود باہر نہیں نکل سکا۔ 

زندگی اور معاشرے کا شعور:۔ 

دراصل جس زندگی سے افسانہ نگار کی واقفیت درست اور براہ راست ہو اسے اپنے تخیل میں خام مواد کے طور پراستعمال کرنا سونے پر سہاگے کے مترادف ہوتا ہے۔ یہاں ایک بات یہ بھی کہی جا سکتی ہے کہ ندیم نے ممکن ہے متوسط یا دیہات کی زندگی کا انتخاب یہ سوچ کر کیا ہو کہ متوسط یا زیادہ تر نچلے طبقوں کی زندگی میں جو زمین میں اپنی جڑیں مضبوط رکھتے ہیں اور مٹی سے جن کا ناتا بڑ بھر پور ہوتا ہے بنیادی انسانی محرکات کا مطالعہ جس بے ساختگی کے ساتھ کیا جا سکتا ہے اتنا شاید ان لوگوں کے حوالے سے ممکن نہ ہو جو اپنی فطرت ِ انسانی کو مصنوعی تہذیب ، معاشرت کا لبادہ پہنا دیتے ہیں اور یوں ان کا مصنوعی پن ان کے رہن سہن کے تمام بنیادی رویے مصنوعی بنا دیتا ہے۔اگرچہ منافقت کے حوالے سے مختلف کرداروں پر لکھے گئے ندیم کے افسانوں کے بنیادی موضوعات وہ معاشرتی قدغنیں ہیں معاشی ناہمواریاں ہیں جو ہماری زندگی میں قدم قدم پر موجود ہیں اور بھیس بدل بدل کر ہمارا استحصال کرتی ہیں انہی کی وجہ سے ظلم و انتقام کی بے شمار شکلیں ہمارے سامنے آتی ہیں اور سیاست و مذہب کے ٹھیکیدار اپنے مفادات کی بقا کے لیے ایک دوسرے سے بڑھ کر ان فاصلوں کو ہوا دیتے رہتے ہیں۔ 

جنگ عظیم کے اثرات:۔ 

اسی طرح ان کے افسانوں کے موضوعات میں مقامی جنگوںکے علاو ہ عالمی جنگیں بھی ہیں جن کی تباہ کاریوں کا نشانہ وہ ضرور ت مند بنتے ہیں جن کے پیٹ روٹی مانگتے ہیں اور جن کے بدن لباس کو ترستے رہتے ہیں اور جو اپنی مادی ضروریات کے ہاتھوں مجبور ہو کر بخوشی غیر حکومت کے مقاصد کی تکمیل غیر محسوس طریقے سے کرتے ہیں ۔ اور یوں غیروں کی جنگ میں ایندھن کا کام دیتے ہیں۔ ندیم کے ایسے افسانوں میں خصوصیت کے ساتھ ”ہیروشیما سے پہلے۔ ہیروشیما کے بعد“ کا نام لیاجا سکتا ہے جو اردو کے بہترین اور بڑے افسانوں میں سے ایک ہے اور جس سے ہمیں یہ اندازہ بھی ہوتا ہے کہ جنگیں اپنے اختتام کے باجود بھی ایسے کئی سماجی مسائل پیدا کر جاتی ہیں جن میں نہ انسانوں کی عزت و عصمت محفوظ رہتی ہے نہ خاندانوں کی عظمت و آبرو۔ 

وسعت نظر:۔ 

ادیب کا کام اپنے دور کی زندگی کی ترجمانی اپنے دور کے لیے ہی نہیں بلکہ ہر عہد کے لیے کرنا ہوتی ہے۔ افسانے ”ہیرو شیما سے پہلے۔ ہیرو شیما کے بعد“ میں ہیرو شیما پر بم گرا کر جاپانیوں کو شکست دینا دوسری عالمگیر جنگ کا شدید ترین واقعہ تھا لیکن ندیم صرف اس واقعے کے حوالے سے نہیں بلکہ پوری جنگ کے پس منظر میں اس کا اثر پنجاب کے دیہات کی زندگی پر دکھاتا ہے۔ اس جنگ کی وجہ سے پنجا ب کے گمنام سے گھرانے میں جو انقلاب آیا وہ ساری جنگ کی اشاراتی ترجمانی کرتا ہے۔ اس کی ہولناکیوں کا غماز ہے۔ معلوم ہوتا ہے جنگ کا ایک ایک لمحہ ایک ایک واقعہ گاؤں کی زندگی میں رچ بس گیا ہے اور صدیوں سے روایت کے ایک ہی محو ر پر زندگی گزارنے والا یہی معاشرہ کشمکش اور تذبذب کا شکار ہو گیا ہے۔ بے یقینی کی کیفیت لہجوں میں جنم لینے لگی ہے۔ ہیرو کا باپ گزرتے لمحوں سے فائدہ اٹھانے کی کوشش رکھنے والا، غربت کے حصار سے نکلنے کے خواب دیکھنے والا۔ہیرو کی غیر موجود گی میں اپنے فطری تقاضوں سے شکست کھانے والی اور دوسرے مرد کے ساتھ بھاگ جانے والی ہیرو کی بیوی اور خود ہیرو وقت کے ساتھ انسان کی تذلیل اور برباد ہونے والی انسانیت کی ایک علامت ۔ 

فسادات:۔ 

ندیم کے افسانوں کا ایک اہم موضوع وہ فسادات ہیں جو تقسیم ہند کے موقعے پر رونما ہوئے اور جن کے پس منظر میں ظلم ، جبر ، درندگی اور بربریت کی ایسی ایسی داستانیں پنہاں ہیں جن سے انسانیت کی تذلیل تکمیل تک پہنچی اورانسانی فطرت و ذہنیت کے انتہائی پست پہلو سامنے آئے ۔ یہ موضوع ایسا ہے جس نے اردو افسانے کو ایک نئی جہت سے روشناس کرایااور اردو کے تقریباً سبھی قدآور افسانہ نگاروں نے اس موضوع کو مثبت یا منفی حوالوں سے برتا ۔ ندیم نے ان واقعات کے پس منظر میں جو افسانے لکھے وہ اس حوالے سے بڑے اہم ہیں کہ ان میں جانبداری نہیں برتی گئی۔ ندیم اس سچائی کا ادراک رکھتے ہیں کہ اچھے برے لوگ معاشرے کے تمام طبقوں میں ہوتے ہیں او رکوئی بھی قوم بہ حیثیت مجموعی ساری کی ساری ظالم یا مظلوم نہیں ہوتی۔ زیادہ تر انفرادی رویے ہوتے ہیں جن کے پس منظر میں انسان کی محرومیاں، ناکامیاں یا نفسیات کی کارفرمائی ہوتی ہے۔ اسی لیے ندیم نے اس حقیقت کے باوجود کہ اسے اپنی مٹی کی خوشبو عزیز ہے اسے اپنی پاکستانیت پر فخر ہے۔ فسادات کے حوالے سے افسانے لکھتے ہوئے چھوٹی چھوٹی جزئیات پیش کرنے میںاپنی جذباتیت کو غالب نہیں آنے دیا اور ایک بالغ النظر ادیب کے طور پر اپنے فرائض سے روگردانی نہیں کی۔ 

غیر جانبداری:۔ 

فسادا ت کے موضوع پر لکھتے ہوئے بہت سے اہل قلم صرف تصویر کا ایک رخ بےان کرتے ہیں۔ پاکستا ن سے تعلق رکھنے والوں نے غیر مسلموں کے ظلم و تشدد کو بڑھا چڑھا کر پیش کیا اور ہندوستان کے لکھاریوں نے مسلمانوں کو اس بربریت کا ذمے دار ٹھہرایا اور ا س نکتہ نظر سے لکھے گئے بہت سے افسانے جانبداری اور رواداری کی گر د میں ہمیشہ کے لیے گم ہو گئے۔ تاہم منٹو کے بعد ندیم و ہ اہم افسانہ نگار ہیں جس نے اپنے افسانوں میں یہ بات کہنے کی کوشش کی ہے کہ یہ حالات ہوتے ہیں جو کسی بھی قوم یا کسی بھی مذہب سے تعلق رکھنے والوں کو مطمئن یا مشتعل کر سکتے ہیں اور یہ کہ انسان دوستی کے عناصر آفاقی ہیں یہ صرف مسلمانوں ، ہندوؤں ، سکھوں، عیسائیوں تک محدود نہیں ہیں۔ اس سلسلے میں اُ ن کا افسانہ ”پرمیشر سنگھ“ بہت ہی اہم ہے۔ 

انسانی نفسیات سے آگاہی:۔ 

ندیم نے اپنے افسانوں میں قبائلی دور کے انسان کے انتقام اور رقابت کے اس موضوع کو بھی اپنی تحریروں میں شامل کیا ہے جو معمولی سے جھگڑے، نام نہاد اناپرستی یا جھوٹی غیرت کی بدولت انسانوں کو خاک و خون میں نہلا دینے کا پس منظررکھتا ہے۔ لیکن یہاں بھی ندیم انسانی نفسیات سے آگاہی کا ثبوت دیتے ہوئے یہ بتانے کی کوشش کرتے ہیں کہ پتھر سے پتھر دل انسان میں بھی محبت اور رحم کے جذبات ضرور ہوتے ہیں اور کہیں نہ کہیں کبھی نہ کبھی غیر محسوس طریقے سے اپنا اظہار بھی کرتے ہیں۔ نیکی او ر بدی کے جذبات انسانی کردار کی تکمیل کا ایک حوالہ ہیں۔ کوئی انسان مکمل طور پر نیک نہیں ہوسکتا اور کوئی انسان پوری طرح کمینہ نہیں ہوتا۔ انسان صرف انسانہوتا ہے جس میں اچھائی اور برائی کے عناصر اپنی نسبت کے حوالے سے کم و بیش ہوتے رہتے ہیں اور شاید اسی سے انسان کی پہچان ممکن ہوتی ہے ورنہ تو وہ فرشتہ بن جائے یا پھر شیطان کہلائے۔ندیم نے اس موضوع پر جو افسانے لکھے ہیں ان میں انسانی نفسیات سے آگہی اور بیا ن میں فنی گرفت کے تمام عوامل پوری طرح اپنی موزنیت کا احساس دلاتے ہیں اس ضمن میں ان کے مشہور افسانے ”گنڈاسا“ کی مثال دی جاسکتی ہے جس میں ندیم نے ایک بہت ہی نازک لیکن جمالیاتی ، نفسیاتی حقیقت کی ترجمانی کی ہے۔ 

موضوعات کا تنوع:۔ 

زندگی کا ہر جذبہ ایک دوسرے سے زنجیر کی کڑیوں کی طرح ملا ہوا ہوتا ہے کوئی جذبہ اپنی ذات میں اکیلا نہیں ہوتا ۔ پھول کی خوشبو میں مٹی کی مہک کے ساتھ ساتھ روشنی کی دھنک اور ہوا کی سرسراہٹ بھی شامل ہوتی ہے۔ 
ندیم ایسا فنکار ہے جس نے ان نازک جزئیات کو محسوس بھی کیا ہے اور ان کے فنکارانہ اظہار میں اپنے فنی قدو قامت کی بلندی کا ثبوت بھی بہم پہنچایا ہے۔ یہاں ایک اور اہم بات کی وضاحت از حد ضروری ہے کہ کسی بھی افسانہ نگار کے لیے وجہ امتیاز یہ نہیں ہے کہ اس کے یہاں موضوعات ِ زندگی کے تنوع میں سیاست، جمالیات، مذہب اور فلسفی موجود ہے یا نہیں۔ اہم بات یہ ہے کہ وہ ان کی موجود گی یا غیر موجو د گی میں انسانی فکر نظر اور ادراک و تیقن کوکس حد تک وسعت دے سکتا ہے۔ اور اس کا نکتہ نظر میں کتنی انفرادیت ، ہمہ گیری ، توازن اور مرکزیت ہے۔ 

توازن اور غیر جانبداری:۔ 

گوپی چند نارنگ نے درست کہا ہے کہ مقصد اور فن کا حسین توازن ندیم کی کامیابی کی ضمانت بن گیا ہے۔ندیم ترقی پسند تحریک کے سرگرم رکن اور عہدیدار بھی رہے ہیں لیکن ایسا معلوم ہوتا ہے کہ وہ اتنا بڑ ا ترقی پسند نہیں جتنا بڑ افنکار ہے۔ اگرچہ اس کی ذہنی و فکری تشکیل میں مارکسزم کا ایک نمایاں کردار ہے ۔ تاہم و ادب میں پروپیگنڈے کی بے اعتدالی کا کبھی شکارنہیں ہوا۔ اس کی جڑیں اپنی مٹی میں بڑی گہری ہیں۔ یوں وہ ایک غیر جانبدار مصنف کے روپ میں ابھر تے ہیں جن کے ہاں نظریے کی آمیزش سے تیار کیے گئے افسانے جابجا نظر آتے ہیں اور دوسری طرف رومان کی حسین فضا اور وطن کی مٹی سے محبت کا حوالہ بھی اُن کے افسانوں کا بنیادی خاصہ ہے۔ 

مجموعی جائزہ:۔ 

ندیم کے افسانوں میں زمین اور انسان سے ان کی بے پایاں محبت اور بھی کھل کر سامنے آتی ہے۔ ان کا تخیل پنجاب کی فضاؤں میں چپے چپے سے روشناس ہے اور اس نے لہلہاتے کھیتوں ، گنگناتے دریاؤں اور دھوپ میں جھلستے ہوئے ریت کے ذروں کو ایک نئی زبان دی ہے ، نئی معنویت عطا کی ہے۔ پنجاب کی رومانی فضاءاور وہاں کے لوگوں کی معصومیت و زندہ دلی ، جرات وجفاکشی اورخدمت و ایثار کی تصویریں ان کے افسانوں میں آخر لازوال ہو گئی ہیں۔ ان کے ہاں غم و غصے ، تعصب و نفرت اور تنگ نظر و تشدد کا شائبہ تک نہیں۔ ہر کہیں مہر و محبت ، خلوص و وفااور صدق و صفا کا سونا چمکتا محسوس ہوتا ہے اوریہی ان کی بڑائی کی دلیل ہے۔

کہانیاں


گنڈاسا
اکھاڑہ جم چکا تھا۔ طرفین نے اپنی اپنی ”چوکیاں “ چن لی تھیں۔ ”پڑکوڈی“ کے کھلاڑی جسموں پر تیل مل کر بجتے ہوئے ڈھول کے گرد گھوم رہے تھے۔ انہو ں نے رنگین لنگوٹیں کس کر باندھ رکھی تھیں۔ ذرا ذرا سے سفید پھینٹھئے ان کے چپڑے ہوئے لانبے لابنے پٹوں کے نیچے سے گزر کر سر کے دونوں طرف کنول کے پھولوں کے سے طرے بنا رہے تھے۔ وسیع میدان کے چاروں طرف گپوں اورحقوق کے دور چل رہے تھے اور کھلاڑیوں کے ماضی اور مستقبل کو جانچا پرکھا جا رہا تھا۔ مشہور جوڑیاں ابھی میدان میں نہیں اتری تھیں۔ یہ نامور کھلاڑی اپنے دوستوں اور عقیدت مندوں کے گھیرے میں کھڑے اس شدت سے تیل چپڑوا رہے تھے کہ ان کے جسموں کو ڈھلتی دھوپ کی چمک نے بالکل تانبے کا سا رنگ دے دیا تھا، پھر یہ کھلاڑی بھی میدان میں آئے، انہوں نے بجتے ہوئے ڈھولوں کے گرد چکر کاٹے اور اپنی اپنی چوکیوں کے سامنے ناچتے کودتے ہوئے بھاگنے لگے اور پھر آناً فاناً سارے میدان میں ایک سرگوشی بھنور کی طرح گھوم گئی۔”مولا کہاں ہے؟“ 
مولا ہی کا کھیل دیکھنے تو یہ لوگ دور دراز کے دیہات سے کھنچے چلے آئے تھے۔ ”مولا کا جوڑی وال تاجا بھی تو نہیں!“ دوسرا بھنور پیدا ہوا لوگ پوربی چوکوں کی طری تیز تیز قدم اٹھاتے بڑھنے لگے، جما ہوا پڑ ٹوٹ گیا۔ منتظمین نے لمبے لمبے بیدوں اور لاٹھیوں کو زمین پر مار مار کر بڑھتے ہوئے ہجوم کے سامنے گرد کا طوفان اڑانے کی کوشش کی کہ پڑ کا ٹوٹنا اچھا شگون نہ تھا مگر جب یہ سرگوشی ان کے کانوں میں سیروں بارود بھرا ہوا ایک گولا ایک چکرا دینے والے دھماکے سے پھٹ پڑا۔ ہر طرف سناٹا چھا گیا۔ لوگ پڑ کی چوکور حدوں کی طرف واپس جانے لگے۔ مولا اپنے جوڑی وال تاجے کے ساتھ میدان میں آگیا۔ اس نے پھندنوں اور ڈوریوں سے سجے اور لدے ہوئے ڈھول کے گرد بڑے وقار سے تین چکر کاٹے اور پھر ڈھول کو پوروں سے چھو کر یا علیؓ کا نعرہ لگانے کے لئے ہاتھ ہوا میں بلند کیا ہی تھا کہ ایک آواز ڈھولوں کی دھما دھم چیرتی پھاڑتی اس کے سینے پر گنڈاسا بن کر پڑی مولے“ ”اے مولے بیٹے۔ تیرا باپ قتل ہو گیا!“ 
مولا کا اٹھا ہوا ہاتھ سانپ کے پھن کی طرح لہرا گیا اور پھر ایک دم جیسے اس کے قدموں میں نہتے نکل آئے۔ ”رنگے نے تیرے باپ کو ادھیڑ ڈالا ہے گنڈاسے سے!“ ان کی ماں کی آواز نے اس کا تعاقب کیا! 
پڑ ٹو ٹ گیا۔ ڈھول رک گئے۔ کھلاڑی جلد جلدی کپڑے پہننے لگے۔ ہجوم میں افرا تفری پیدا ہوئی اور پھر بھگدڑ مچ گئی۔مولا کے جسم کا تانبا گاؤں کی گلیوں میں کونڈتے بکھیرتا اڑا جا رہا تھا۔ بہت پیچھے اس کا جوڑی وال تاجا اپنے اورمولا کے کپڑوں کی گھٹڑی سینے سے لگائے آرہا تھا اور پھر اس کے پیچھے ایک خوف زدہ ہجوم تھا۔ جس گاؤں میں کسی شخص کو ننگے سر پھرنے کا حوصلہ نہ ہو سکتا تھا وہاں مولا صرف ایک گلابی لنگوٹ باندھے پہناریوں کی قطاروں، بھیڑوں، بکریوں کے ریوڑوں کو چیرتا ہوا لپکا جا رہا تھا اور جب وہ رنگے کی چوپال کے بالکل سامنے پہنچا تو سامنے ایک اور ہجوم میں سے پیر نورشاہ نکلے اور مولا کو للکار کر بولے۔ ”رک جا مولے!“ 
مولا لپکا گیا مگر پھر ایک دم جیسے اس کے قدم جکڑ لئے گئے اور وہ بت کی طرح جم کر رہ گیا۔ پیر نور شاہ اس کے قریب آئے اور اپنی پاٹ دار آواز میں بولے۔ ”تو آگے نہیں جائے گا مولا!“ 
ہانپتا ہوا مولا کچھ دیر پیر نور شاہ کی آنکھوں میں آنکھیں ڈالے کھڑا رہا۔ پھر بولا ”آگے نہیں جاؤں گا پیر جی تو زندہ کیوں رہوں گا؟“۔ 
”میں کہہ رہا ہوں“ پیر جی ”پر زور دیتے ہوئے دبدبے سے بولے۔“ 
مولا ہانپنے کے باوجود ایک ہی سانس میں بولتا چلا گیا۔ ”تو پھر میرے منہ پر کالک بھی مل ڈائے اور ناک بھی کاٹ ڈالئے میری، مجھے تو اپنے باپ کے خون کا بدلہ چکانا ہے پیر جی۔ بھیڑ بکریوں کی بات ہوتی تو میں آپ کے کہنے پر یہیں سے پلٹ جاتا۔“ 
مولا نے گردن کو بڑے زور سے جھٹکا دے کر رنگے کے چوپال کی طرف دیکھا۔ رنگا اور اس کے بیٹے بٹھوں سر گنڈاسے چڑھائے چوپائے پر تنے کھڑے تھے۔ رنگے کا بڑا لڑکابولا۔ 
”آؤ بیٹے آؤ۔ گنڈاسے کے ایک ہی وار سے پھٹے ہوئے پیٹ میں سے انتڑیوں کا ڈھیرا نہ اگل ڈالوں تو قادا نام نہیں، میرا گنڈاسا جلد باز ہے اور کبڈی کھیلنے والے لاڈلے بیٹے باپ کے قتل کا بدلا نہیں لیتے، روتے ہیں اور کفن کا لٹھا ڈھونڈنے چلے جاتے ہیں۔“ 
مولا جیسے بات ختم ہونے کے انتظار میں تھا۔ ایک ہی رفتار میں چوپال کی سیڑھیوں پر پہنچ گیا۔ مگر اب کبڈی کے میدان کا ہجوم بھی پہنچ گیا تھا اور گاؤں کا گاؤں اس کے راستے میں حائل ہو گیا تھا۔ جسم پر تیل چپڑ رکھا تھا اس لئے وہ روکنے والوں کے ہاتھوں سے نکل نکل جاتا مگر پھر جکڑ لیا جاتا۔ ہجوم کا ایک حصہ رنگے اور اس کے تینوں بیٹوں کو بھی روک رہا تھا۔ چار گنڈاسے ڈوبتے ہوئے سورج کی روشنی میں جنوں کی طرح بار بار دانت چمکا رہے تھے کہ اچانک جیسے سارے ہجوم کو سانپ سو نگ گیا۔پیر نور شاہ قرآن مجید کو دونوں ہاتھوں میں بلند کئے چوپال کی سیٹرھیوں پر آئے اور چلائے۔”اس کلام اللہ کا واسطہ اپنے اپنے گھروں کو چلے جاؤ ورنہ بدبختو گاؤں کا گاؤں کٹ مرے گا۔جاؤ‘ تمہیں خدا اور رسولؑ کا واسطہ‘ قرآن پاک کا واسطہ‘جاؤ‘چلے جاؤ۔“ 
لوگ سرجھکا کر ادھر ادھر بکھرنے لگے۔ مولانے جلدی سے تاے سے پٹکا لے کر ادب سے اپنے گھٹنوں کو چھپالیا اور سیٹرھیوں پر سے اتر گیا۔ پیر صاحب قرآن مجید کو بغل میں لئے اس کے پاس آئے اور بولے۔”اللہ تعالی تمہیں صبر دے اور آج کے اس نیک کام کا اجر دے۔“ 
مولا آگے بڑھ گیا۔ تاجا اس کے ساتھ تھا اور جب وہ گلی کے موڑ پر پہنچے تو مولا نے پلٹ کر رنگے کی چوپال پر ایک نظر ڈالی۔ 
”تم تو رو رہے ہو مولے؟“ تاجے نے بڑے دکھ سے کہا۔ 
اور مولانے اپنے ننگے بازو کو آنکھوں پر رگڑ کر کہا۔ ” تو کیا اب روؤں بھی نہیں؟“ 
”لوگ کیا کہیں گے؟“ تاجے نے مشورہ دیا۔ 
”ہاں تاجے!“ مولا نے دوسری بار بازو آنکھوں پر رگڑا۔ ”میں بھی تو یہی سوچ رہا ہوں کہ لوگ کیا کہیں گے، میرے باپ کے خون کی مکھیاں اڑ رہی ہیں اور میں یہاں گلی میں ڈورے ہوئے کتے کی طرح دم دبائے بھاگا جا رہاہوں ماں کے گھٹنے سے لگ کر رونے کے لئے !“ 
لیکن مولا ماں کے گھٹنے سے لگ کر رویا نہیں۔ وہ گھر کے دالان میں داخل ہوا تو رشتہ دار اس کے باپ کی لاش تھانے اٹھا لے جانے کا فیصلہ کر چکے تھے۔منہ پیٹتی اور بال نوچتی ماں اس کے پاس آئی اور ”شرم تو نہیں آتی“ کہہ کر منہ پھیر کر لاش کے پاس چلی گئی۔ مولا کے تیور اسی طرح تنے رہے۔ اس نے بڑھ کر باپ کی لاش کو کندھا دیا اور برادری کے ساتھ روانہ ہو گیا۔ 
اور ابھی لاش تھانے نہیں پہنچی ہو گی کہ رنگے کی چوپال پر قیامت مچ گئی۔ رنگا چوپال کی سیڑھیوں پر سے اترکرسامنے اپنے گھر میں داخل ہونے ہی لگا تھا کہ کہیں سے ایک گنڈاسا لپکا اور انتڑیوں کا ایک ڈھیر اس کے پھٹے ہوئے پیٹ سے باہر ابل کر اس کے گھر کی دہلیز پر بھاپ چھوڑنے لگا۔ کافی دیر کو افرا تفری کے بعد رنگے کے بیٹے گھوڑوں پر سوار ہو کر رپٹ کے لئے گاؤں سے نکلے، مگر جب وہ تھانے پہنچے تو یہ دیکھ کر دم بخود رہ گئے کہ جس شخص کے خلاف وہ رپٹ لکھوانے آئے ہیں وہ اپنے باپ کی لاش کے پاس بیٹھا تسبیح پر قل ھوا اللہ کا ورد کر رہا تھا۔ تھانے دار انہوں نے بہت ہیر پھیر کی کوشش کی اور اپنے باپ کا قاتل مولا ہی کو ٹھہرایا مگر تھانیدار نے انہیں سمجھایا کہ ”خواہ مخواہ اپنے باپ کے قاتل کو ضائع کر بیٹھو گے، کوئی عقل کی بات کرو۔

ادھر یہ میرے پاس اپنے باپ کے قتل کی رپٹ لکھوا رہا ہے ادھرے تمہارے باپ کے پیٹ میں گنڈاسا بھی بھونک آیا ہے۔“ 
آخر دونوں طرف سے چالان ہوئے ، لیکن دونوں قتلوں کا کوئی چشم دید ثبوت نہ ملنے کی بناءپر طرفین بری ہو گئے اور جس روز مولا رہا ہو کر گاؤں میں آیا تو اپنی ماں سے ماتھے پر ایک طویل بوسہ ثبت کرانے کے بعد سب سے پہلے تاجے کے ہاں گیا۔ اسے بھینچ کر گلے لگایا اور کہا ۔ ”اس روز تم اور تمہارا گھوڑا میرے کام نہ آتے تو آج میں پھانسی کی رسی میں توری کی طرح لٹک رہا ہوتا۔ تمہاری جان کی قسم جب میں نے رنگے کے پیٹ کو کھول کر رکاب میں پاؤں رکھا ہے، آندھی بن گیا خدا کی قسم.... اسی لئے تو لاش ابھی تھانے بھی نہیں پہنچی تھی کہ میں ہاتھ جھاڑ کر واپس بھی آگیا۔“ 
سارے گاؤں کو معلوم تھا کہ رنگے کا قاتل مولا ہی ہے، مگر مولے کے چند عزیزوں اور تاجے کے سوا کوئی نہیں جانتا تھا کہ یہ سب کچھ ہوا کیسے پھر ایک دن گاؤں میں یہ خبر گشت کرنے لگی کہ مولا کا باپ تو رنگے کے بڑے بیٹے قادر کے گنڈاسے سے مرا تھا رنگا تو صرف ہشکار رہا تھا۔ بیٹوں کو رات کو چوپالوں اور گھروں میں یہ موضوع چلتا رہا اور صبح کو پتہ چلا کہ قادر اپنے کوٹھے کی چھت پر مردہ پایا گیا اور وہ بھی یوں کہ جب اس کے بھائیوں پھلے اور گلے نے اسے اٹھانے کی کوشش کی تو اس کا سر لڑھک کر نیچے گرا اور پرنالے تک لڑھکتا چلا گیا، رپٹ لکھوائی اور مولا پھر گرفتار ہو گیا۔ مرچوں کا دھواں پیا، تپتی دوپہروں میں لوہے کی چادر پر کھڑا رہا۔ کتنی راتیں اسے اونگھنے تک نہ دیا گیا مگر وہ اقبالی نہ ہوا اور آخر مہینوں کے بعد رہا ہو کر گاؤں میں آ نکلا اور جب اپنے آنگن میں قدم رکھا تو ماں بھاگی ہو ئی آئی۔ اس کے ماتھے پر طویل بوسہ اور بولی۔ ”ابھی دو اور باقی ہیں میرے لال۔ رنگے کا کوئی نام لیوا نہ رہے ، تو جبھی بتیس دھاریں بخشوں گی۔ میرے دودھ میں تیرے باپ کا خون تھا۔مولے اور تیرے خون میں میرادودھ ہے اور تیرے گنڈاسے پر میں نے زنگ نہیں چڑھنے دیا۔ ”مولا اب علاقے بھر کی ہیبت بن گیا تھا۔ اس مونچھوں میں دو دو بل آگئے تھے۔ کانوں میں سونے کی بڑی بڑی بالیاں، خوشبودار تیل اس کے لہرئیے بالوں میں آگ کی قلمیں سی جگائے رکھتا تھا۔ہاتھی دانت کا ہلالی کنگھا اتر کر اس کی کنپٹی پر چمکنے لگا تھا۔ وہ گلیوں میں چلتا تو پٹھے کے تہبند کا کم سے کم آدھا گز تو اس کے عقب میں لوٹتا ہوا جاتا۔ باریک ململ کا پٹکا اس کے کندھے پر پڑا رہتا اور اکثر اس کا سرا گر کر زمین پر گھسٹنے لگتا۔ اور گھسٹتا چلا جاتا۔ مولاکے ہاتھ میں ہمیشہ اس کے قد سے بھی لمبی تلی پلی لٹھ ہوتی اور جب وہ گلی کے کسی موڑ یا کسی چوراہے پر بیٹھتا تو یہ لٹھ جس انداز سے اس کے گھٹنے سے آلگتی اسی انداز سے لگی رہتی اور گلی میں سے گزرنے والوں کو اتنی جرا ¿ت نہ ہوتی کہ وہ مولا کی لٹھ ایک طرف سرکانے کے لئے کہہ سکیں۔ اگر کبھی لٹھ ایک دیوار سے دوسری دیوار تک تن گئی تو لو گ آتے، مولا کی طرف دیکھتے اور پلٹ کر کسی دوسری گلی میں چلے جاتے۔ عورتوں اور بچوں نے تو وہ گلیاں ہی چھوڑ دی تھیں جہاں مولا بیٹھنے کا عادی تھا۔ مشکل یہ تھی کہ مولا کی لٹھ پر سے الانگنے کا بھی کسی میں حوصلہ نہ تھا۔ ایک بار کسی اجنبی نوجوان کا اس گلی میں سے گزر ہوا۔ مولا اس وقت ایک دیوار سے لگا لٹھ سے دوسرے دیوار کو کریدے جا رہا تھا۔ اجنبی آیا اور لٹھ پر سے الانگ گیا۔ ایکا ایکی مولا نے بپھر کر ٹینک میں سے گنڈاسا نکالا اور لٹھ پر چڑھا کر بولا۔”ٹھہر جاؤ چھوکرے، جانتے ہو تم نے کس کی لٹھ الانگی ہے یہ مولا کی لٹھ ہے۔ مولے گنڈاسے والے کی۔“ 
نوجوان مولا کا نام سنتے ہی یک لخت زرد پڑ گیا اور ہولے سے بولا۔ ”مجھے پتہ نہیں تھا، مولے۔“ 
مولا نے گنڈاسا اتار کر ٹینک میں اڑس لیا اور لٹھ کے ایک سرے کو نوجوان کے پیٹ پر ہلکے سے دبا کر بولا۔ ”تو پھر جا کر اپنا کام کر۔“ اور پھروہ لٹھ کو یہاں سے وہاں تک پھیلا کر بیٹھ گیا۔ 
مولا کا لباس، اس کی چال، اس کی مونچھیں اور سب سے زیادہ اس کا لا ابالی انداز، یہ سب پہلے گاؤں کے فیشن میں داخل ہوئے اور پھر علاقے بھر کے فیشن پر اثر انداز ہوئے۔ لیکن مولا کی جو چیز فیشن میں داخل نہ ہو سکی وہ اس کی لانبی لٹھ تھی۔ تیل پلی، پیتل کے کوکوں سے اٹی ہوئی، لوہے کی شاموں میں لپٹی ہوئی، گلیوں کے کنکروں پر بجتی اور یہاں سے وہاں تک پھیل کر آنے والوں کو پلٹا دینے والی لٹھ اور پھر وہ گنڈاسا جس کی میان مولا کی ٹینک تھی اور جس پر اس کی ماں زنگ کا ایک نقطہ تک نہیں دیکھ سکتی تھی۔ 
لوگ کہتے تھے کہ مولا گلیوںکے نکڑوں پر لٹھ پھیلائے اور گنڈاسا چھپائے گلے اور پھلے کی راہ تکتا ہے۔ قادرے کے قتل اور مولے کی رہائی کے بعد پھلا فوج میں بھرتی ہو کر چلا گیا تھا اور گلے نے علاقہ کے مشہور رسہ گیر چوہدری مظفر الٰہی کے ہاں پناہ لی تھی، جہاں وہ چوہدری کے دوسرے ملازموں کے ساتھ چناب اور راوی پر سے بیل اور گائیں چوری کر کے لاتا۔ چوہدری مظفر اس مال کو منڈیوں میں بیچ کر امیروں، وزیروں اور لیڈروں کی بڑی بڑی دعوتیں کرتا اور اخباروں میں نام چھپواتا اور جب چناب اور راوی کے کھوجی مویشیوں کے کھروں کے سراغ کے ساتھ ساتھ چلتے چوہدری مظفر کے قصبے کے قریب پہنچتے تو جی میں کہتے۔ ”ہمارا ماتھا پہلے ہی ٹھنکا تھا! انہیں معلوم تھا کہ اگر وہ کھروں کے سراغ کے ساتھ ساتھ چلتے چودھری کے گھر تک جا پہنچے تو پھر کچھ دیر بعد لوگ مویشیوں کی بجائے خود کھوجیوں کا سراغ لگاتے پھریں گے اور لگا نہ پائیں گے۔ وہ چوہدری کے خوف کے مارے قصبے کے ایک طرف سے نکل کر اور تھلوں کے ریتے میں پہنچ کر یہ کہتے ہوئے واپس آجاتے ”کھروں کے نشان یہاں سے غائب ہو رہے ہیں۔“ 
مولا نے چوہدری مظفر اور اس کے پھیلے ہوئے بازؤں کے بارے میں سن رکھا تھا۔ اسے کچھ ایسا لگتا تھا کہ جیسے علاقہ بھر میں صرف یہ چوہدری ہی ہے جو اس کی لٹھ الانگ سکتا ہے لیکن فی الحال اسے رنگے کے دونوں بیٹوں کا انتظار تھا۔ 
تاجے نے بڑے بھائیوں کی طرح مولے کوڈانٹا ” اور کچھ نہیں تو اپنی زمینوں کی نگرانی کرلیا کر، یہ کیا بات ہوئی کہ صبح سے شام تک گلیوں میں لٹھ پھیلائے بیٹھے ہیں اور میراثیوں، نائیوں سے خدمتیں لی جارہی ہیں۔ تو شاید نہیں جانتا پر جان لے تو اس میں تیرا ہی بھلا ہے کہ مائیں بچوں کو تیرا نام لے کر ڈرانے لگی ہیں، لڑکیاں تو تیرا نام سنتے ہی تھوک دیتی ہیں، کسی کو بد دعا دینی ہو تو کہتی ہیں اللہ کرے تجھے مولا بیاہ کر لے جائے۔ سنتے ہو مولے!“ 
لیکن مولا تو جس بھٹی میں گودا تھا اس میں پک کر پختہ ہو چکا تھا۔ بولا ”ابے جا تاجے اپنا کام کر، گاؤں بھر کی گالیاں سمیٹ کر میرے سامنے ان کا ڈھیر لگانے آیا ہے؟ دوستی رکھنا بڑی جی داری کی بات ہے پٹھے، تیرا جی چھوٹ گیا ہے تو میری آنکھوں میں دھول کیوں جھونکتا ہے۔ جا اپنا کام کر، میرے گنڈاسے کی پیاس ابھی تک نہیں بجھی.... جا.... اس نے لاٹھی کو کنکروں پر بجایا اور گلی کے سامنے والے مکان میں میراثی کو بانگ لگائی۔ ”ابے اب تک چلم تازہ نہیں کر چکا الو کے پٹھے جا کر گھر والوں کی گود میں سو گیا چلم لا۔“ 
تاجا پلٹ گیا مگر گلی کے موڑ پر رک گیا اور مڑ کر مولے کو کچھ یوں دیکھا جیسے اس کی جواں مرگی پر پھوٹ پھوٹ کر رودے گا۔ 
مولا کنکھیوں سے اسے دیکھ رہا تھا اٹھا اور لٹھ کو اپنے پیچھے گھسیٹتا تاجے کے پاس آکر بولا دیکھ تاجے مجھے ایسا لگتا ہے تو مجھ پر ترس کھا رہا ہے اس لئے کہ کسی زمانے میں تیری یاری تھی پر اب یہ یاری ٹوٹ گئی ہے تاجے تو میرا ساتھ نہیں دے سکتا تو پھر ایسی یاری کو لے کر چاٹنا ہے ۔ میرے باپ کا خون اتنا سستا نہیں تھا کہ رنگے اور اس کے ایک ہی بیٹے کے خون سے حساب چک جائے، میرا گنڈاسا تو ابھی اس کے پوتے، پوتیوں، نواسے، نواسیوں تک پہنچے گا، اس لئے جا اپنا کام کر۔ تیری میری یار ختم ۔ اس لئے مجھ پر ترس نہ کھایا کر، کوئی مجھ پر ترس کھائے تو آنچ میرے گنڈاسے پر جا پہنچتی ہے جا۔“ 
واپس آکر مولا نے میراثی سے چلم لے کر کش لگایا تو سلفہ ابھر کر بکھر گیا۔ ایک چنگاری مولا کے ہاتھ پر گری اور ایک لمحہ تک وہیں چمکتی رہی۔ میراثی نے چنگاری کو جھاڑنا چاہا تو مولانے اس کے ہاتھ پر اس زور سے ہاتھ مارا کہ میراثی بل کھا رہ گیا اور ہاتھ کو ران اور پنڈلی میں دبا کر ایک طرف ہٹ گیااور مولا گرجا۔ ”ترس کھاتا ہے حرامزادہ۔“ 
اس نے چلم اٹھا کر سامنے دیوار پر پٹخ دی اور لٹھ اٹھا کر ایک طرف چل دیا۔ 
لوگوں نے مولا کو ایک نئی گلی کے چوراہے پر بیٹھے دیکھا تو چونکے اور سرگوشیاں کرتے ہوئے ادھر ادھر بکھر گئے۔ عورتیں سر پر گھڑے رکھے آئیں اور ”ہائیں“ کرتی واپس چلی گئیں۔ مولا کی لٹھ یہاں سے وہاں تک پھیلی ہوئی تھی۔ اورلوگوں کے خیال میں اس پر خون سوار تھا۔ 
مولا اس وقت دور مسجد کے مینار پر بیٹھی ہوئی چیل کو تکے جارہا تھا۔ اچانک اسے کنکروں پر لٹھ کے بجنے کی آواز آئی۔ چونک کراس نے دیکھا کہ ایک نوجوان لڑکی نے اس کی لٹھ اٹھا کر دیوار کے ساتھ رکھ دی ہے اور ان لانبی سرخ مرچوں کو چن رہی ہے جو جھکتے ہوئے اس کے سر پر رکھی ہوئی گھٹڑی میں سے گر گئی تھیں۔ مولا سناٹے میں آگیا لٹھ کو الانگنا تو ایک طرف رہا اس نے یعنی ایک عورت ذات نے لٹھ کو گندے چیتھڑے کی طرح اٹھا کر پرے ڈال دیا ہے اور اب بڑے اطمینان سے مولا کے سامنے بیٹھی مرچیں چن رہی ہے اور جب مولا نے کڑک کر کہا۔ ”جانتی ہو تم نے کس کی لاٹھی پر ہاتھ رکھا ہے جانتی ہو میں کون ہوں تو اس نے ہاتھ بلند کرکے چنی ہوئی مرچیں گھٹڑی میں ٹھونستے ہوئے کہا کوئی سڑی لگتے ہو۔“ 
مولا مارے غصے کے اٹھ کھڑا ہوا ۔ لڑکی بھی اٹھی اور اس کی آنکھوں میں آنکھیں ڈال کر نرمی سے بولی اسی لئے تو میں نے تمہاری لٹھ تمہارے سر پر نہیں دے ماری ایسے لٹے لٹے سے لگتے تھے مجھے تو تم پر ترس آگیا تھا۔“ 
”تر س آگیا تھا تمہیں مجھ پر؟ مولا دھاڑا۔ 
”مولا!“لڑکی نے گھٹڑی کودونوں ہاتھوں سے تھام لیا اور ذرا سی چونکی۔ 
”ہاں، مولا، گنڈاسے والا“ مولا نے ٹھسے سے کہا اور ذرا سی مسکر اکے گلی میں جانے لگی۔ مولا کچھ دیر وہاں چپ چاپ کھڑا رہا اورپھر ایک سانس لے کر دیواور سے لگ کر بیٹھ گیا۔ لٹھ کو سامنے کی دیوار تک پھیلا لیا تو پرلی طرف سے ادھیڑ عمر کی ایک عورت آتی دکھائی دی ۔ مولا کو دیکھ کر ٹھٹکی۔ مولانے لٹھ اٹھا کر ایک طرف رکھ دی اور بولا۔ ”آجاؤ ماسی، آجاؤ میں تمہیں کھا تھوڑی جاؤں گا۔“ 
حواس باختہ عورت آئی اور مولے کے پاس سے گزرتے ہوئے بولی۔ ”کیسا جھوٹ بکتے ہیں لوگ، کہتے ہیں جہاں مولا بخش بیٹھا ہو وہاں سے باؤ کتا بھی دبک کر گزرتا ہے، پر تو نے میرے لئے اپنی لٹھ۔“ 
”کون کہتا ہے؟“ مولا اٹھ کھڑا ہوا۔ 
”سب کہتے ہیں، سارا گاؤں کہتا ہے، ابھی ابھی کنویں پر یہی باتیں ہو رہی تھیں، پر میں نے تو اپنی آنکھوں سے دیکھ لیا کہ مولا بخش۔“ 
لیکن مولا اب تک اس گلی میں لپک کر گیا تھا جس میں ابھی ابھی نوجوان لڑکی گئی تھی۔ وہ تیز تیز چلتا گیا اور آخر دور لمبی گلی کے سرے پر وہی لڑکی جاتی نظرآئی،وہ بھاگنے لگا۔ آنگنوں میں بیٹھی ہوئی عورتیں دروازوں تک آگئیں اور بچے چھتوں پر چڑھ گئے۔ مولا کاگلی سے بھاگ کر نکلنا کسی حادثے کا پیش خیمہ سمجھا گیا۔ لڑکی نے بھی مولا کے قدموں کی چاپ سن لی تھی، وہ پلٹی اور پھر وہیں جم کر کھڑ ی رہ گئی۔ اس نے بس اتنا ہی کیا کہ گھٹڑی کودونوں ہاتھوں سے تھا م لیا، چند مرچیں دہکتے ہوئے انگاروں کی طرح اس کے پاؤں پر بکھر گئیں۔ 
”میں تمہیں کچھ نہیں کہوں گا۔“ مولا پکارا۔ ”کچھ نہیں کہوں گا تمہیں۔“ 
لڑکی بولی۔ ”میں ڈر کے نہیں رکی۔ ڈریں میرے دشمن۔“ 
مولا رک گیا، پھر ہولے ہولے چلتا ہوا اس کے پاس آیا اور بولا۔ ”بس اتنا بتا دو تم ہو کون؟“ 
لڑکی ذرا سا مسکرادی ۔ 
عقب سے کسی بڑھیا کی آواز آئی۔ ”یہ رنگے کے چھوٹے بیٹے کی منگیتر راجو ہے، مولا بخش۔“ 
مولا آنکھیں پھاڑ پھاڑ کر راجو کو دیکھنے لگا۔ اسے راجو کے پاس رنگا اور رنگے کا سارا خاندان کھڑا نظر آیا۔ اس کا ہاتھ ٹینک تک گیا اور پھر رسے کی طرح لٹک گیا۔ راجو پلٹ کر بڑی متوازن رفتار سے چلنے لگی۔ 
مولانے لاٹھی ایک طرف پھینک دی اور بولا۔ ”ٹھہرو راجو، یہ اپنی مرچیں لیتی جاؤ۔“ 
راجو رک گئی۔ مولانے جھک کر ایک ایک مرچ چن لی اور پھر اپنے ہاتھ سے انہیں راجو کی گھٹڑی میں ٹھونستے ہوئے بولا۔ ”تمہیں مجھ پر ترس آیا تھانا راجو؟“۔ 
لیکن راجو ایک دم سنجیدہ ہو گئی اور اپنے راستے پر ہولی۔ مولا بھی واپس جانے لگا کچھ دور ہی گیا تھا کہ بڑھیا نے اسے پکارا۔ ”یہ تمہاری لٹھ تو یہیں رکھی رہ گئی مولا بخش!“ 
مولا پلٹا اور لٹھ لیتے ہوئے بڑھیا سے پوچھا۔ ”ماسی! یہ لڑکی راجو کیا یہی کی رہنے والی ہے؟ میں نے تو اسے کبھی نہیں دیکھا۔“ 
”یہیں کی ہے بھی بیٹا اور نہیں بھی۔“ بڑھیا بولی۔ ”اس کے باپ نے لام میں دونوں بیٹوں کے مرنے کے بعد جب دیکھا کہ وہ روز ہل اٹھا کر اتنی دور کھیتوں میں نہیں جا سکتا تو گاتں والے گھر کی چھت اکھیڑی اور یہاں سے یوں سمجھو کہ کوئی دو ڈھائی کوس دور ایک ڈھوک بنالی۔ وہیں راجو اپنے باپ کے ساتھ رہتی ہے، تیسرے چوتھے دن گاؤں میں سودا سلف خریدنے آجاتی ہے اور بس۔“ 
مولا جواب میں صرف ”ہوں کہہ کر واپس چلا گیا، لیکن گاؤں بھر میں یہ خبر آندھی کی طرح پھیل گئی کہ آج مولا اپنی لٹھ ایک جگہ رکھ کر بھول گیا۔ باتوں باتوں میں راجو کا ایک دوبار نام آیا مگر دب گیا۔ رنگے کے گھرانے اور مولا کے درمیان صرف گنڈاسے کا رشتہ تھا نا، اور راجو رنگے ہی کے بیٹے کی منگیتر تھی اور اپنی جان کسے پیاری نہیں ہوتی۔“ 
اس واقعہ کے بعد مولا گلیوں سے غائب ہو گیا۔ سارا دن گھر میں بیٹھا لاٹھی سے دالان کی مٹی کریدتا رہتا اور کبھی باہر جاتا بھی تو کھیتوں چراگاہوں میں پھرپھراکر واپس آجاتا۔ ماں اس کے روئیے پر چونکی مگر صرف چونکنے پر اکتفا کی۔ وہ جانتی تھی کہ مولا کے سر پر بہت سے خون سوار ہیں، وہ بھی جو بہا دئیے گئے اور وہ بھی جو بہائے نے جا سکے۔ 
یہ رمضان کامہینہ تھا ۔ نقارے پٹ پٹا کر خاموش ہوگئے تھے ۔ گھروں میں سحری کی تیاریاں ہو رہی تھیں۔ دہی بلونے اور توے پر روٹیوں کے پڑنے کی آواز مندروں کی گھنٹیوں کی طرح پر اسرار معلوم ہو رہی تھیں ۔ مولا کی ماں بھی چولہا جلائے بیٹھی تھی اورمولان مکان کی چھت پر ایک چارپائی پر لیٹاآسمان کو گھورے جا رہا تھا۔ یکا یک کسی گلی میں ایک ہنگامہ مچ گیا۔ مولا نے فوراً لٹھ پر گنڈاسا چڑھایا اور چھت پر سے اتر کر گلی میں بھاگا۔ ہر طرف گھروں میں لالٹینیں نکلی آرہی تھیں اور شور بڑھ رہا تھا۔ وہاں پہنچ کر مولا کو معلوم ہوا کہ تین مسافر جو نیزوں، برچھیوں سے لیس تھے، بہت سے بیلوں اور گائے بھینسوں کو گلی میں سے ہنکائے لئے جا رہے تھے کہ چوکیدار نے انہیں ٹوکا اور جواب میں انہوں نے چوکیدار کو گالی دے کر کہا کہ یہ مال چوہدری مظفر الٰہی کا ہے، یہ گلی تو خیر ایک ذلیل سے گاؤں کی گلی ہے، چوہدری کا مال تولاہور کی ٹھنڈک سڑک پر سے بھی گزرے تو کوئی اف نہ کرے۔ 
مولا کو کچھ ایسا محسوس ہوا جیسے چوہدری مظفر خود، بہ نفس نفیس گاؤں کی اس گلی میں کھڑا اس سے گنڈاسا چھیننا چاہتاہے، کڑک کر بولا۔ ” چوری کا یہ مال میرے گاؤں سے نہیں گزرے گا، چاہے یہ چوہدری مظفر کا ہو چاہے لاٹ صاحب کا۔ یہ مال چھوڑ کر چپکے سے اپنی راہ لو اور اپنی جان کے دشمن نہ بنو!“ اس نے لٹھ کر جھکا کر گنڈاسے کو لالٹینوں کی روشنی میں چمکایا۔ ”جاؤ۔“ 
مولا گھرے ہوئے مویشیوں کو لٹھ سے ایک طرف ہنکانے لگا۔ ”جا کر کہہ دو اپنے چوہدری سے کہ مولا گنڈاسے نے تمہیں سلام بھیجا ہے اور اب جاؤ اپنا کام کرو۔“ 
مسافروں نے مولا کے ساتھ سارے ہجوم کے بدلے ہوئے تیور دیکھے تو چپ چاپ کھسک گئے۔ مولا سارے مال کو اپنے گھر لے آیا اور سحری کھاتے ہوئے ماں سے کہا کہ ”یہ سب بے زبان ہمارے مہمان ہیں، ان کے مالک پرسوں تک آنکلیں گے کہیں سے، اور گاؤں کی عزت میری عزت ہے ماں۔“ 
مالک دوسرے ہی دن دوپہر کو پہنچ گئے۔۔ 
یہ غریب کسان اور مزارعے کوسوں کی مسافتیں طے کرکے کھوجیوں کی ناز برداریاں کرتے یہاں تک پہنچے تھے اور یہ سوچتے آرہے تھے کہ اگر ان کا مال چوہدری کے حلقہ اثر تک پہنچ گیا تو پھر کیاہو گا اور جب مولا ان کا مال ان کے حوالے کر رہا تھا تو سارا گاؤں باہر گلی میں جمع ہو گیا تھا اور اس ہجوم میں راجو بھی تھی۔ اس نے اپنے سر پر اینڈوا جما کر مٹی کا ایک برتن رکھا ہوا تھا اور منتشر ہوتے ہوئے ہجوم میں جب راجو مولا کے پاس سے گزری تو مولا نے کہا۔ ”آج بہت دنوں بعد گاؤں میں آئی ہو راجو۔“ 
”کیوں؟“ اس نے کچھ یوں کہا جیسے ”میں کسی سے ڈرتی تھوڑی ہوں“ کا تاثر پیدا کرنا چاہتی ہو۔ میں تو کل آئی تھی اور پرسوں اور ترسوں بھی۔ ترسوں تھوم پیار خریدنے آئی۔ پرسوں بابا کو حکیم کے پاس لائی، کل ویسے ہی آگئیں اور آج یہ گھی بیچنے آئی ہوں۔“ 
”کل ویسے ہی کیوں آگئیں؟“ مولا نے بڑے اشتیاق سے پوچھا۔ 
”ویسے ہی بس جی چاہا آگئے، سہیلیوں سے ملے اور چلے گئے ، کیوں؟“ 
”ویسے ہی....“ مولا نے بجھ کرکہا، پھر ایک دم اسے ایک خیال آیا۔ ”یہ گھی بیچوگی؟“ 
”ہاں بیچنا تو ہے، پر تیرے ہاتھ نہیں بیچوں گی۔“ 
”کیوں؟“ 
”تیرے ہاتھوں میں میرے رشتہ داروں کا خون ہے۔“ 
مولا کو ایک دم خیال آیا کہ وہ اپنی لٹھ کو دالان میں اور گنڈاسے کو بستر تلے رکھ کر بھول آیا ہے۔ اس کے ہاتھوں میں چل سی ہو نے لگی۔ اس نے گلی میں ایک کنکر اٹھایا اور اسے انگلیوں میں مسلنے لگا۔ 
راجو جانے کے لئے مڑی تو مولا ایک دم بولا۔ ”دیکھو راجو میرے ہاتھوں پر خون ہے ہی، اور ان پر ابھی جانے کتنا اور خون چڑے گا، پر تمہیں گھی بیچنا ہے اور مجھے خریدنا ہے، میرے ہاتھ نہ بیچو، میری ماں کے ہاتھ بیچ دو۔“ 
راجو کچھ سوچ کر بولی....”چلو....آؤ....“ 
مولا آگے آگے چلنے لگا۔ جاتے جاتے جانے اسے وہم سا گزرا کہ راجو اس کی پیٹھ اور پٹوں کو گھورے جا رہی ہے۔ ایک دم اس نے مڑ کردیکھا راجو گلی میں چگتے ہوئے مرغی کے چوزوں کو بڑے غور سے دیکھتی ہوئی آرہی تھی۔ وہ فوراً بولا”یہ چوزے میرے ہیں۔“ 
”ہوں گے۔“ راجو بولی۔ 
مولا اب آنگن میں داخل ہو چکا تھا ، بولا ”ماں یہ سب گھی خرید لو، میرے مہمان آنے والے ہیں تھوڑے دنوں میں۔“ 
راجو نے برتن اتار کر اس کے دہانے پر سے کپڑا کھولا تاکہ بڑھیا گھی سونگھ لے، مگر وہ اندر چلی گئی تھی ترازو لینے اور مولا نے دیکھا کہ راجو کی کنپٹیوں پر سنہرے روئیں ہیں اور اس کی پلگیں یوں کمانوں کی طرح مڑی ہوئی ہیں جیسے اٹھیں گی تو اس کی بھنوؤں کو مس کرلیں گی اور ان پلکوں پر گرد کے ذرے ہیں اور اس کے ناک پر پسینے کے ننھے ننھے سوئی کے ناکے سے قطرے چمک رہے ہیں اور نتھنوں میں کچھ ایسی کیفیت ہے جیسے گھی کے بجائے گلاب کے پھول سونگھ رہی ہو۔ اس کے اوپر ہونٹ کی نازک محراب پر بھی پسینہ ہے اور ٹھوڑی اور نچلے ہونٹ کے درمیان ایک تل ہے جو کچھ یوں اچٹا ہوا لگ رہاہے جیسے پھونک مارنے سے اڑ جائے گا۔ کانوں میں چاندی کے بندے انگور کے خوشوں کی طرح لس لس کرتے ہوئے لرز رہے ہیں۔ اور ان بندوں میں اس کے بالوں کی ایک لٹ بے طرح الجھی ہوئی ہے۔ مولے گنڈاسے والے کا جی چاہا کہ وہ بڑی نرمی سے اس لٹ کو چھڑا کر راجو کے کانوں کے پیچھے جما دے یا چھڑاکر یونہی چھوڑ دے یا اسے اپنی ہتھیلی پر پھیلاکر ایک ایک بال کو گننے لگے یا.... 
ماں ترازو لے کر آئی تو راجو بولی۔ ”پہلے دیکھ لے ماسی، رگڑ کے سونگھ لے۔ آج صبح ہی کو تازہ تازہ مکھن گرم کیا تھا۔ پر سونگھ لے پہلے!“ 
”نہ بیٹی میں تو نہ سونگھوں گی“۔ ماں نے کہا ”میرا تو روزہ مکروہ ہوتا ہے!“۔ 
”لو“ مولا نے لٹھ کی ایک طرف گرا دیا۔ پانچوں آہستہ آہستہ ا س کی طرف بڑھنے لگے۔ ہجوم جیسے دیوار سے چمٹ رہ گیا ۔ بچے بہت پیچھے ہٹ کر کمہاروں کے آوے پر چڑھ گئے تھے۔ 
”کیا بات ہے؟“ مولا نے گلے سے پوچھا۔ 
گلا جواب اس کے پاس پہنچ گیا تھا بولا۔ 
”تم نے چوہدری مظفر کا مال روکا تھا!“ 
”ہاں“ مولا نے بڑے اطمینان سے کہا۔”پھر؟“ 
گلے نے کنکھیوں سے اپنے ساتھیوں کو دیکھا اور گلا صاف کرتے ہوئے بولا۔ چوہدری نے تمہیں اس کا انعام بھیجا ہے اور کیا ہے کہ ہم یہ انعام ان سارے گاؤں والوں کے سامنے تمہارے حوالے کردیں۔“ 
”انعام!“ مولا چونکا۔ ”آخر بات کیاہے؟“ 
گلے نے تڑاخ سے ایک چانٹا مولا کے منہ پر مارا اور پھر بجلی کی سی تیزی سے پیچھے ہٹتے ہوئے بولا ۔ ”یہ بات ہے۔“ 
تڑپ کر مولا نے لٹھ اٹھائی، ڈوبتے ہوسے سورج کی روشنی میں گنڈاسا شعلے کی طرح چمکا، پانچویں نووارد غیر انسانی تیزی سے واپس بھاگے، مگر گلا لاری کے پرلی طرف کنکروں پر پھسل کر گر گیا لپکتا ہوا مولا رک گیا، اٹھا ہوا گنڈاسا جھکا اور جس زاوئیے پر جھکا تھا وہیں جھکا رہ گیا.... دم بخود ہجوم دیوارسے اچٹ اچٹ کر آگے آرہا تھا۔ بچے آوے کی راکھ اڑاتے ہوئے اتر آئے، نورا دکان میں سے باہر آگیا۔ 
گلے نے اپنی انگلیوں اور پنجوں کو زمین میں یو گاڑ رکھا تھا۔ جیسے دھرتی کے سینہ میں اتر جانا چاہتا ہے .... اور پھرمولا ، جو معلوم ہوتا تھا کچھ دیر کے لئے سکتے میں آگیا ہے، ایک قدم آگے بڑھا، لٹھ کو دور دوکان کے سامنے اپنے کھٹولے کی طرف پھینک دیا اور گلے کو بازو سے پکڑ کر بڑی نرمی سے اٹھاتے ہوئے بولا.... چوہدری کو میراسلام دینا اور کہنا کہ انعام مل گیا ہے، رسید میں خود پہنچانے آؤ ں گا۔“ 
اس نے ہولے ہولے گلے کے کپڑے جھاڑے، اس کے ٹوٹے ہوئے طرے کو سیدھا کیا اور بولا۔ ”رسید تم ہی کو دے دیتا پر تمہیں تو دولہا بننا ہے ابھی.... اس لئے جاؤ، اپنا کام کرو....“ 
گلا سر جھکائے ہولے ہولے چلتا گلی میں مڑ گیا....مولا آہستہ آہستہ کھاٹ کی طرف بڑھا، جیسے جیسے وہ آگے بڑھ رہا تھا ویسے ویسے لوگوں کے قدم پیچھے ہٹ رہے تھے اور جب اس نے کھاٹ پر بیٹھنا چاہا تو کمہاروں کے آوے کی طرف سے اس کی ماں چیختی چلاتی بھاگتی ہوئی آئی، اورمولا کے پاس آکر نہایت وحشت سے بولنے لگی۔” تجھے گلے نے تھپڑ مارا اور تو پی گیا چپکے سے! ارے تو تو میرا حلالی بیٹا تھا۔ تیرا گنڈاسا کیوں نہ اٹھا؟تونے....“ وہ اپنا سر پیٹتے ہوئے اچانک رک گئی اور بہت نرم آواز میں جیسے بہت دور سے بولی۔ ”تو تو رورہا ہے مولے؟“ 
مولے گنڈاسے والے نے چارپائی پر بیٹھتے ہوئے اپنا ایک بازو آنکھوں پر رگڑا اور لرزتے ہوئے ہونٹوں سے بالکل معصوم بچوں کی طرح ہولے بولا”تو کیا اب روؤں بھی نہیں!“۔
بین
بس کچھ ایسا ہی موسم تھا میری بچی، جب تم سولہ سترہ سال پہلے میری گود میں آئی تھیں۔ بکائن کے اودے اودے پھول اسی طرح مہک رہے تھے اور بیریوں پر گلہریاں چوٹی تک اسی طرح بھاگی پھرتی تھیں اور ایسی ہوا چل رہی تھی جیسے صدیوں کے سوکھے کواڑوں سے بھی کونپلیں پھوٹ نکلیں گی۔ جب تم میری گود میں آئی تھیں تو دیے کی کالی پیلی روشنی میں اونگھتا ہوا کوٹھا چمکنے سا لگا تھا اور دایہ نے کہا تھا کہ ہائے ری، اس چھوکری کے تو انگ انگ میں جگنو ٹکے ہوئے ہیں! اس وقت میں نے بھی درد کے خمار میں اپنے جسم کے اس ٹکڑے کو دیکھا تھا اور مجھے تو یاد نہیں پر دایہ نے بعد میں مجھے بتایا تھا کہ میں مسکرا کر تمھارے چہرے کی دمک میں اپنے ہاتھوں کی لکیروں کو یوں دیکھنے لگی تھی جیسے کوئی خط پڑھتا ہے۔
اگلی رات جب تمھارے بابا نے موقع پاکر تمھیں دیکھا تھا تو اداس ہو گیا تھا اور میں نے کہا تھا: ’’تم تو کہتے تھے بیٹا ہو یا بیٹی سب خدا کی دین ہے، پھر اب کیوں منہ لٹکا لیا ہے۔‘‘ اور اس نے کہا تھا: ’’تو نہیں جانتی نا بھولی عورت، تو ماں ہے نا۔ تو کیسے جانے کہ خدا اتنی خوب صورت لڑکیاں صرف ایسے بندوں کو دیتا ہے جن سے وہ بہت خفا ہوتا ہے۔‘‘ اس وقت میرا جی چاہا تھا کہ میں تمھارے بابا کی آنکھیں اس کی کھوپڑی میں سے نکال کر باداموں کی طرح توڑ دوں کیوں کہ میری جان، وہ تو تمھیں اس طرح دیکھ رہا تھا جیسے چڑیا سانپ کو دیکھتی ہے، وہ تمھاری خوب صورتی دیکھ کر ڈر گیا تھا اور پھر اس نے اپنی عمر کے سولہ سترہ سال تم سے ڈرتے ڈرتے گزار دیے۔ وہ اب بھی ڈرا اور سہما ہوا، باہر گلی میں بچھی ہوئی چٹائیوں پر لوگوں میں گھرا بیٹھا ہے اور آسمانوں کو یوں دیکھ رہا ہے جیسے کوئی اس کی طرف آ رہا ہے۔ 
تم مجھ پر تو نہیں گئی تھیں میری بچی، میں تو گاؤں کی ایک عام لڑکی تھی۔ میرا ناک نقشہ بالکل سیدھا سادا تھا۔ ہاں تم اپنے بابا پر گئی تھیں جو بہت خوب صورت تھا۔ وہ تو اب بھی خوب صورت ہے پر اب اس کی خوب صورتی سولہ سترہ سال کی گرد سے اَٹ گئی ہے۔ اب بھی اس کی بڑی بڑی چیرویں بادامی آنکھیں ہیں اور اب بھی اس کے چہرے اور مونچھوں کے رنگ میں سونا ہے پر جب تم پیدا ہوئی تھیں نا تو وہ بالکل مورت تھا۔ تم آئیں تو وہ ڈر گیا تھا مگر اس ڈر نے اس کی شکل نہیں بدلی۔ بس ذرا سی بجھا دی۔ تمھارے آنے کے بعد میں نے اس کے موتیوں کے سے دانت بہت کم دیکھے۔ اس کے پنکھڑی ہونٹ ہمیشہ یوں بھنچے رہے جیسے کھلے تو کچھ ہو جائے گا۔ ابھی کچھ دیر پہلے جب وہ آیا اور اس نے تمھیں دیکھا تو مجھے ایسا لگا جیسے کسی بہت بڑے محل کی بنیادیں بیٹھ رہی ہیں۔ وہ یہاں کھڑے کھڑے ہی ایک دم اندر سے بوڑھا ہو گیا۔ جب وہ پلٹا تو میں ڈری کہ وہ گلی تک پہنچنے سے پہلے ہی ڈھیر ہو جائے گا مگر ابھی ابھی میں نے دیوار پر سے جھانکا ہے تو وہ گلی میں بیٹھا ہے اور جمع ہوتے ہوئے لوگوں کو یوں ڈر ڈر کر، چونک چونک کر دیکھ رہا ہے جیسے اس کی چوری پکڑی گئی ہے۔
تم جب تین چار سال کی ہو کر بھاگنے دوڑنے لگیں تو دیکھنے والوں کو یقین نہیں آتا تھا کہ مٹی کا بنا ہوا انسان اتنا خوب صورت بھی ہو سکتا ہے۔ ایک بار تم گر پڑیں اور تمھارے ماتھے پر چوٹ آئی تو میں تو روتے روتے نڈھال ہو گئی پر تمھارے بابا نے چہک کر کہا تھا ’’خدا جو بھی کرتا ہے ٹھیک کرتا ہے۔ ہماری رانو بیٹی کے ماتھے پر چوٹ کے نشان نے اس کی خوب صورتی کو داغ دار کر دیا ہے۔‘‘ پر خدا کو تو کچھ اور منظور تھا۔ چوٹ کا نشان تو باقی رہ گیا مگر یہ نشان بالکل نئے نئے چاند کا ساتھا۔ لال لال سا بھی اور سنہرا سنہرا سا بھی، جو اَب میری جان، پیلا پیلا سا لگ رہا ہے۔
پھر جب تم پانچ سال کی ہوئیں تو میں نے قرآن شریف پڑھانے کے لیے تمھیں بی بی جی کے پاس بٹھا دیا۔ تب پتا چلا کہ تمھاری آواز بھی تمھاری طرح خوب صورت ہے۔ بی بی جی کے گھر کی دیواروں کے اندر سے قرآن شریف پڑھنے والی بچیوں کی آوازیں آتی تھیں تو ان میں سے میری رانو بیٹی کی آواز صاف پہچانی جاتی تھی۔ تمھاری آواز میں چاندی کی کٹوریاں بجتی تھیں۔ ایسی کھنک کہ تم چپ بھی ہو جاتی تھیں تو جب بھی چار طرف سے جھنکار سی اٹھتی رہتی تھی۔ پھر یوں ہوا کہ پہلے تم آیت پڑھتی تھیں اور تمھارے بعد تمھاری ہم سبقوں کی آوازیں آتی تھیں۔ یوں جب تم اکیلی پڑھ رہی ہوتی تھیں تو گلی میں سے گزرنے والوں کے قدم رک جاتے تھے اور چڑیوں کے غول منڈیروں پر اتر آتے تھے۔ ایک بار مزار سائیں دولھے شاہ جی کے مجاور سائیں حضرت شاہ ادھر سے گزرے تھے اور تمھاری آواز سن کر انھوں نے کہا تھا ’’یہ کون لڑکی ہے جس کی آواز میں ہم فرشتوں کے پروں کی پھڑپھڑاہٹ سن رہے ہیں۔‘‘ اور جب تمھیں معلوم ہوا تھا کہ سائیں حضرت شاہ نے تمھارے بارے میں یہ کہا ہے تو تم اتنی خوش ہوئی تھیں کہ رونے لگی تھیں۔
تب یوں ہوا کہ عورتیں پانی سے بھرے ہوئے برتن لاتیں اور تمھاری تلاوت ختم ہونے کا انتظار کرتی رہتیں۔ تم قرآن پاک بند کر کے اٹھتیں اور ’’طفیل سائیں دولھے شاہ جی‘‘ کہتی ہوئی ان برتنوں پر ’چھوہ‘ کرتیں اور عورتیں یہ پانی اپنے عزیزوں کو پلاتیں تو بیمار اچھے ہو جاتے، برے نیک ہو جاتے، بے نمازی نمازی ہو جاتے۔
ان دنوں مجھے یوں لگنے لگا جیسے تم نور کی بنی ہوئی تو خیر ہمیشہ سے ہو پر اب تم بی بی جی کے ہاں سے واپس گھر میں آتیں تو تمھارے چہرے پر میری نظریں نہ جم پاتیں، جیسے سورج پر نظر نہیں جمتی۔
خدا اور رسول صلی اللہ علیہ وسلم کے بعد تم سائیں دولھے شاہ جی کا نام جپتی رہتی تھیں۔ اسی لیے تو تمھارا بابا ایک بار تمھیں سائیں دولھے شاہ جی کے مزار پر سلام بھی کرا لایا تھا۔
قرآن شریف تم نے اتنا پڑھا میرے جگر کی ٹکڑی، کہ اب بھی جب چارا طرف سناٹا اور صرف ادھر ادھر سے سسکی کی آواز آتی ہے، میں تمھارے آس پاس، تمھاری ہی آواز میں قرآن شریف کی تلاوت سن رہی ہوں۔ تمھارے ہونٹ تو نہیں ہل رہے، پر میں اپنے دودھ کی قسم کھا کر کہتی ہوں کہ یہ آواز تمھاری ہے۔ زمین پر ایسی نورانی آواز میری رانوں کے سوا اور کس کی ہو سکتی ہے۔
ایک دن جب تمھارے چاچا دین محمد کی بیوی اپنے بیٹے کے لیے تمھارا رشتہ پوچھنے آئی تو تب مجھے معلوم ہوا کہ تم شادی کی عمر کو پہنچ گئی ہو۔ مائیں تو بیٹی کے سر پر چنی لیتے ہی سمجھ جاتی ہیں کہ وقت آ رہا ہے پر تمھارے بارے میں تو میں سوچ ہی نہ سکی۔ تم نے سوچنے کی مہلت ہی نہ دی۔ میں نے تمھارے بابا سے اپنی اس بے خبری کی بات کی تو وہ بولا ’’تو تو سدا کی بے خبر ہے پر میں ایسا بے خبر نہیںہوں۔ بس یہ ہے کہ مجھے لڑکی سے ڈر لگتا ہے اس سے بھی تو بات کرو۔ اس نے تو جیسے اپنا سب کچھ مولا کی راہ میں تج دیا ہے۔‘‘
تب پہلی بار مجھے بھی تم سے خوف آیا۔ میں نے سوچا اگر میں نے تم سے رشتے کی بات کی تو کہیں تم جلال میں نہ آ جاؤ، مگر پھر اسی شام کو سائیں حضرت شاہ کا ایک خادم آیا اور اس نے بتایا کہ کل سے سائیں دولھے شاہ کا عرس ہے جو تین دن تک چلے گا اور سائیں حضرت شاہ نے خواب میں سائیں دولھے شاہ جی کو دیکھا ہے اور یہ فرماتے سنا ہے کہ میری چیلی رانو کو بلا کر تین دن تک اس سے میرے مزار پر قرآن شریف کی تلاوت کراؤ ورنہ سب کو بھسم کر دوں گا۔ تم جانتی تھیں بیٹی کہ سائیں دولھے شاہ جی بڑے جلال والے سائیں تھے۔ زندگی میں جس نے بھی ان کے خلاف کوئی بات کی اسے بس ایک نظر بھر کر دیکھا اور راکھ کر ڈالا۔ مرنے کے بعد بھی ان کی درگاہ میں یا اس کے آس پاس کوئی برا کام یا بری بات ہو جائے تو ان کا مزار شریف سرہانے کی طرف سے کھل جاتا ہے اور اس میں سے ان کا دستِ مبارک بلند ہوتا ہے۔ برا کام یا بری بات کرنے والا جہاں بھی ہو کھنچا چلا آتاہے۔ اپنی گردن سائیں جی کے دستِ مبارک میں دے دیتا ہے اور پھر وہیں ڈھیر ہو جاتا ہے۔ سائیں جی کا دستِ مبارک واپس مزار شریف میں چلا جاتا ہے اور مزار شریف کی دراڑیں یوں جاتی ہیں جیسے کبھی کھلی ہی نہیں تھیں۔
کس کی مجال تھی کہ سائیں دولھے شاہ جی کا حکم ٹالتا۔ دوسرے دن صبح کو ہم تینوں ایک اونٹ پر کجاوے میں بیٹھے تھے اور درگاہ سائیں دولھے شاہ جی کی طرف جا رہے تھے۔ میں کجاوے کے ایک طرف تھی اور تم میری جان، دوسری طرف تھیں اور درمیان میں اونٹ کے پالان پر تمھارا بابا بیٹھا تھا۔ اونٹ جونہی اٹھا تھا اور چلنے لگا تھا تو تم نے قرآن شریف کی تلاوت شروع کر دی تھی اور میری پاک اور نیک بچی، میں نے اپنی آنکھوں سے دیکھ لیا تھا کہ ہمارا اونٹ جہاں سے بھی گزرتا تھا، لوگ دور دور سے کھنچے چلے آتے تھے۔ وہ ہمارے ساتھ ساتھ چل رہے تھے اور رو رہے تھے اور سبحان اللہ کہہ رہے تھے اور کجاوے کے اوپر چڑیوں اور ابابیلوں اور کبوتروں کے جھنڈ کے جھنڈ آتے تھے اور غوطہ لگا کر جیسے میری بچی کی آواز کا شربت پی کر ناچتے تیرتے ہوئے دور نکل جاتے تھے اور میں سوچتی تھی کہ یہ ہم گنہگاروں کی کس نیکی کا بدلہ ہے کہ خدا نے ہمیں ایسی بیٹی بخشی ہے جو زمین پر قرآن شریف کی تلاوت کرتی ہے تو اس کی آواز آسمان تک جاتی ہے۔ آسمان کا خیال مجھے یوں آیا تھا کہ ایک بار تمھارے بابا نے پالان پر سے جھک کر کے میرے کان میں ہولے سے کہا ’’اوپر دیکھو، یہ کیسے نورانی پرندے ہیں جو ہمارے ساتھ ساتھ اڑ رہے ہیں۔ میں نے ان علاقوں میں ایسا پرندہ کبھی نہیں دیکھا کہ ان کے پروں میں ستارے چمکتے ہوں۔ یہ تو آسمانوں سے اتر کر آنے والے فرشتے معلوم ہوتے ہیں‘‘ اور میری آنکھوں کا نور بچی، میں تمھاری جاہل ماں بھی قسم کھا کر کہہ سکتی ہوں کہ وہ فرشتے ہی تھے۔ کچھ ایسے جیسے ننھے منے بچوں کے پر لگ گئے ہوں اور وہ ہوا میں ہمکتے پھرتے ہوں۔ وہ میری پہنچی ہوئی بیٹی سے تلاوت سننے آئے تھے۔
پھر جب درگاہ سائیں دولھے شاہ جی کے پاس ہمارا اونٹ بیٹھا تھا تو جیسے تم بھول گئی تھیں کہ تمھارے ساتھ تمھارے ماں باپ بھی ہیں تم مزار شریف کی طرف یوں کھنچی چلی گئی تھیں جیسے سائیں دولھے شاہ جی تمھاری انگلی پکڑ کر تمھیں اپنے گھر لیے جا رہے ہوں۔ مزار شریف کو بوسہ دے کر اور اس کے ایک طرف بیٹھ کر تم نے قرآن شریف کی تلاوت کر دی تھی اور تمھاری آواز کی مٹھاس چکھنے کے لیے عرس پر آنے والے لوگ مزار شریف پر ٹوٹ پڑے تھے۔ ہم دونوں نے مزار شریف کو اپنی پوروں سے چھوا اور پھر اپنی پوریں چوم لیں۔ پھر ہم سائیں حضرت شاہ کی خدمت میں ان کے زانوؤں کو چھونے اور دستِ مبارک کو چومنے پہنچے تھے اور انھوں نے فرمایا تھا ’’اپنی بیٹی کو سائیں جی کے قدموں میں بٹھا کر تم نے اپنے اگلے پچھلے گناہ معاف کرا لیے ہیں۔ تم انشاء اللہ جنّتی ہو۔‘‘ یہ سن کر خوشی سے ہماری سانسیں پھول گئی تھیں۔ پھر میں نے اندر جاکر بی بیوں کو سلام کیا تھا اور تمھیں۔۔۔میری جان۔۔۔سائیں دولھے شاہ جی اور سائیں حضرت شاہ اور ان کے گھرانے کی بی بیوں کی امانت میں دے کر ہم دونوں یہ کہہ کر واپس گاؤں آ گئے تھے کہ عرس کے تین دن گزرنے کے بعد اگلے روز ہم اپنی اس نعمت کو لینے حاضر ہو جائیں گے جو خدا نے اور اس کے حبیب پاک نے ہم غریبوں، گنہگاروں کو ہماری کسی سیدھی سادی نیکی سے خوش ہو کر بخشی ہے۔
اے میری بچی، اے میری جگر کی ٹکڑی، اے میری صاف ستھری رانو بیٹی! پھر جب تین دنوں کے بعد ہم دونوں سائیں دولھے شاہ جی کے مزار شریف پر گئے تھے تو تم وہیں بیٹھی تھیں جہاں ہم تمھیں بٹھا گئے تھے، مگر کیا یہ تم ہی تھیں، تمھاری آنکھوں کی پتلیاں پھیل گئی تھیں، تمھارے ہونٹوں پر جمے ہوئے خون کی پپڑیاں تیں، تمھارے بال الجھ رہے تھے۔ چادر تمھارے سر سے اتر گئی تھی مگر اپنے بابا کو دیکھ کر بھی تمھیں اپنا سر ڈھانپنے کا خیال نہیں آیا تھا۔ تمھارا رنگ مٹی مٹی ہو رہا تھا اور ہمیں دیکھتے ہی تم چلا پڑی تھیں ’’مجھ سے دور رہو بابا، میرے پاس نہ آنا اماں۔ میں اب یہیں رہوں گی۔ میں اس وقت تک یہیں رہوں گی جب تک سائیں دولھا شاہ جی کا مزار شریف نہیں کھلتا اور اس میں سے ان کا دستِ مبارک نہیں نکلتا۔ جب تک فیصلہ نہیں ہوتا میں یہیں رہوں گی۔ جب تک انصاف نہیں ہوگا میں یہیں رہوں گی اور مزار شریف کھلے گا۔ آج نہیں تو کل کھلے گا۔ ایک مہینہ بعد، ایک سال بعد، دو سال بعد سہی، پر مزار شریف ضرور کھلے گا اور دستِ مبارک ضرور نکلے گا۔تب میں خود ہی اپنے بابا اور اپنی اماں کے قدموں میں چلی آؤں گی اور ساری عمر ان کی جوتیاں سیدھی کروں گی اور ان کے پاؤں دھو دھو کر پیوں گی۔ پر اب میں نہیں آؤں گی، اب میں نہیں آ سکتی۔ میں بندھ گئی ہوں۔ میں مر گئی ہوں۔‘‘ پھر تمھیں ایک دم بہت سا رونا آ گیا تھا مگر تم نے ایک دم اپنے آنسو روک لیے تھے اور تم بھیگی ہوئی آواز میں تلاوت کرنے لگی تھیں۔ آس پاس کھڑے ہوئے بیسیوں لوگ ہمارے ساتھ زار زار رونے لگے تھے اور کہنے لگے تھے ’’اثر ہو گیا ہے، دن رات مزار شریف پر رہنے سے اس پر اثر ہو گیا ہے۔‘‘
تمھارے بابا نے فریاد کی تھی۔ اثر ہو گیا ہے؟ دن رات قرآن شریف کی تلاوت کرنے والی لڑکی پر کوئی اثر کیسے ہو سکتا ہے اور اگر تم کہتے ہو کہ اثر ہو گیا ہے تو سائیں حضرت شاہ کہاں ہیں؟ وہ روتا ہوا سائیں حضرت شاہ کی طرف چل پڑا تھا اور میں بلکتی ہوئی اس کے پیچھے پیچھے تھی، مگر ہمیں خادموں نے بتایا تھا کہ سائیں جی تو عرس کے فوراً بعد ایک حجرے میں بند ہو کر بیٹھ جاتے ہیں اور کئی دنوں تک وظیفہ فرماتے ہیں اور کسی سے نہیں ملتے پھر میں نے اندر بی بیوں کے پاس جانا چاہا تھا مگر بڑے دروازے پر خادماؤں نے بتایا تھا کہ رانو کی حالت سے بی بیاں پہلے ہی بہت پریشان ہیں اور انھیں زیادہ پریشان کرنا گناہ ہے۔
ہم اجڑے پجڑے ماں باپ، مزار شریف سے ایک طرف ہٹ کر بیٹھ گئے تھے اور رو رہے تھے اور لوگ ہمیں روتا دیکھ کر رو رہے تھے کہ سائیں حضرت شاہ کا خاص خادم آیا تھا اور اس نے بتایا تھا کہ سائیں جی کو بہت رانو کی اس حالت کا بڑا دکھ تھا اور انھوں نے فرمایا تھا کہ یہ لڑکی اچانک جن بھوت کے قبضے میں چلی گئی ہے اور سائیں حضرت شاہ ایک خاص وظیفہ فرما رہے ہیں کہ یہ جن اُترے تو اس امانت کو اس کے ماں باپ تک پہنچایا جائے۔ پھر حکم ہوا تھا کہ تم جاؤ اور رانو کو درگاہ شریف کی نگرانی میں رہنے دو۔
’’اب تم جاؤ۔‘‘ ہمارے سروں پر تمھاری آواز آئی تھی اور ہم نے سر اٹھا کر دیکھا تھا کہ تمھاری آنکھیں تالابوں کی طرح بھری ہوئی تھیں۔ ’’اب تم جاؤ میرے بابا، جاؤ میری اماں۔ اب تم جاؤ مزار شریف ضرور کھلے گا۔ دستِ مبارک ضرور نکلے گا۔ فیصلہ ضرور ہوگا۔ فیصلہ ہو جائے تو میں سیدھی تمھارے پاس پہنچوں گی۔ سائیں دولھے شاہ جی خود مجھے تمھارے پاس چھوڑ جائیں گے۔ اب تم جاؤ۔ ۔ ۔ ‘‘ یہ کہہ کر تم مزار شریف کی طرف پلٹ گئی تھیں اور تم چلتے ہوئے یوں ڈول رہی تھیں جیسے کٹی ہوئی پتنگ ڈولتی ہے۔
میں تم پر سے صدقے جاؤں میری بیٹی۔ ہم تمھارے ماں باپ اس کے بعد بھی بار بار تمھارے پاس پہنچے مگر اب تو تم ہمیں پہچانتی بھی نہیں تھیں۔ ہم تمھیں پکارتے تھے تو تم ہماری طرف یوں خالی خالی آنکھوں سے دیکھتی تھیں جیسے حیران ہو رہی ہو کہ یہ آواز کدھر سے آئی ہے۔ تمھارا رنگ خاکستری ہو گیا تھا۔ تمھارے ہونٹ اکڑ کر پھٹ گئے تھے۔ تمھارے بالوں میں گرد تھا اور تنکے تھے اور ٹوٹے ہوئے خشک پتے تھے۔ ایک بار جب ہم تمھارے لیے کپڑوں کا نیا جوڑا لے کر گئے اور ہم نے یہ کپڑے تمھارے سامنے رکھ دیے تو تم یہ کپڑے ہاتھ میں لے کر اٹھیں اور ایک طرف چل پڑیں۔ تمھارا ایک بھی قدم سیدھا نہیں اٹھتا تھا۔ پھر تم غائب ہو گئی تھیں اور ہم خوش ہوئے تھے کہ تم کہیں کپڑے بدلنے گئی ہو، مگر پھر ایک دم ایک طرف سے شور اٹھا تھا۔ تم اسی رفتار سے واپس آ رہی تھیں اور تمھارے پیچھے درگاہ شریف کے چند خادم تھے جنھوں نے بتایا تھا کہ تم نے نئے کپڑوں کا یہ جوڑا اور درگاہ شریف کے لنگر کی دیگ کے نیچے بھڑکتی آگ میں جھونک دیا تھا۔
تلاوت تو تم اب بھی کر رہی تھیں مگر آواز میں چاندی کی کٹوریاں نہیں بجتی تھیں۔ پھر تم پڑھتے پڑھتے مزار شریف کے سرہانے کی طرف جھک جاتی تھیں جیسے کوئی جھری، کوئی دراڑ ڈھونڈنے کی کوشش میں ہو پھر تم ٹوٹ کر رو دیتی تھیں اور تلاوت کو روک کر ہولے ہولے جیسے خود کو سمجھاتی تھیں۔ ۔ ۔ مزار شریف ضرور کھلے گا۔ دستِ مبارک ضرور نکلے گا۔ فیصلہ ضرور ہوگا۔ انصاف ضرور ہوگا۔ پھر تم آنکھیں بند کر لیتی تھیں اور تلاوت میں مصروف ہو جاتی تھیں۔
ایک بار ہم سائیں حضرت شاہ کی خدمت میں بھی حاضر ہوئے تھے اور عرض کیا تھا کہ جن بھوت کلامِ پاک پڑھنے والوں کے پاس بھی نہیں پھٹکتے۔ دور سے بیٹھے ہنستے رہتے ہیں اور جھومتے رہتے ہیں اور اگر ہماری ہیرا بیٹی پر ایسے کافر جن آ گئے ہیں جو قرآن شریف کی تلاوت کا بھی لحاظ نہیں کرتے، تو یہ آپ کی درگاہ شریف ہی کے جن ہیں۔ آپ کے حکم سے اتر جائیں گے۔ خدا کے نام پر، رسولؐ پاک کے نام پر، پیردستگیر کے نام پر، سائیں دولھے شاہ جی کے نام پر ہمارے ساتھ مزار شریف پر چلیے اور یہ جن اتاریے اور سائیں حضرت شاہ نے فرمایا تھا کہ ہم جن تو اتار دیتے مگر تم نے ٹھیک کہا۔ یہ کوئی بڑا کافر جن ہے اور کافر جن ہمارے قبضے میں نہیں ہیں۔ ہم یہاں دعا کر رہے ہیں، تم گھر جاکر دعا کرو۔ ہمارا وظیفہ جاری رہے گا۔
جب ہم ٹوٹے پھوٹے واپس آ رہے تھے تو بی بیوں کی ایک بوڑھی خادمہ نے مجھے ایک طرف لے جاکر بتایا تھا کہ عرس کے تیسرے دن سائیں حضرت شاہ مزار کی طرف آئے تھے تو تمھاری بدنصیب بیٹی نے مزار شریف پر سے گول گول لہریے پتھر اٹھا کر جھولی میں بھر لیے تھے اور چیخ چیخ کر کہا تھا کہ سائیں! مزار شریف سے دستِ مبارک تو جب نکلے گا، نکلے گا اگر تم ایک قدم بھی آگے بڑھے تو میں سائیں دولھے شاہ جی کے دیے ہوئے ان پتھروں سے تمھارا ناس کر دوں گی۔ خادم تمھاری بیٹی کو پکڑ کر مارنے پیٹنے کے لیے آگے بڑھے تھے تو سائیں جی نے انھیں روک کر رکہا تھا کہ نادانو یہ لڑکی نہیں بول رہی ہے اس کے اندر کا کافر جن بول رہا ہے۔ جب تک یہ مزار شریف پر قابض ہے ہمیں اور ہمارے خاندان کے کسی مرد عورت کو ادھر نہیں آنا چاہیے ورنہ کیا خبر یہ جن کیا کر بیٹھے۔
پھر رات درگاہ شریف کا ایک خادم آیا کہ تمھاری بیٹی تمھیں بلا رہی ہے۔ پر راتوں رات گرتے پڑتے وہاں پہنچے تو تم مزار شریف کی پائنتی لیٹی ہوئی تھیں۔ چراغ کی روشنی میں ہم نے دیکھا کہ تمھاری نظر ٹک گئی تھیں اور تمھارے ہونٹ ذرا ذرا سے ہل رہے تھے۔ ظاہر ہے تم اس وقت بھی تلاوت ہی کر رہی تھیں۔ پھر جب میں نے تمھارا سر اپنی گود میں رکھا اور تمھارے بابا نے تمھارا ہاتھ اپنے ہاتھوں میں لے کر رونا شروع کر دیا تو نہایت ہی کمزور آواز میں تم نے کہا تھا ’’میری اماں، میرے ابا کون جانے مزار شریف کیوں نہیں کھلا۔ انصاف تو یہیںہوا پر چلو فیصلہ تو ہو گیا۔ چلو میں ہی گنہگار سہی۔ سائیں دولھے شاہ جی، آپ نے تو بڑا انتظار کرایا۔ اب قیامت کے دن جب ہم سب خدا کے سامنے پیش ہوں گے۔ ۔ ۔ جب ہم خدا کے سامنے پیش ہوں گے۔ ۔ ۔ خدا کے سامنے۔ ۔ ۔ خدا۔ ۔ ۔ ‘‘! اس کے بعد تم چپ ہو گئی تھیں اور تب سے چپ ہو۔
پھر ہم تمھیں یہاں گھر میں اٹھا لائے اور جب ابھی ابھی سویرے سائیں حضرت شاہ کا خاص خادم سائیں جی کی طرف سے تمھارے لیے کفن لایا تو تم پر سے اترا ہوا جن جیسے تمھارے بابا پر آ گیا۔ ۔ ۔ اس نے کفن ہاتھ میں لیا اور اسے اس چولھے میں جھونک دیا جس پر تمھیں غسل دینے کے لیے پانی گرم کیا جا رہا تھا۔
اب میرے جگر کی ٹکڑی، میرے نیک اور پاک، میری صاف اور ستھری رانو بیٹی! آؤ میں تمھارے ماتھے کے بجھے ہوئے چاند کو چوم لوں۔ دیکھو کہ بکائن کے اودے اودے پھول مہک رہے ہیں اور بیریوں پر گلہریاں تنے سے چوٹی تک بھاگی پھر رہی ہیں اور ایسی ہوا چل رہی ہے جیسے صدیوں کے سوکھے کواڑوں سے بھی کونپلیں پھوٹ نکلیں گی اور چار طرف تمھاری تلاوت کی گونج ہے اور سائیں حضرت شاہ کے بھیجے ہوئے کفن کے جلنے کی بو اب تک سارے میں پھیل رہی ہے اور میرے اندر اتنا بہت سا درد جمع ہو گیا ہے جیسے تمھیں جنم دیتے وقت جمع ہوا تھا۔ 

 پرمیشر سنگھ

اختر اپنی ماں سے یوں اچانک بچھڑ گیا جیسے بھاگتے ہوئے کسی جیب سے روپیہ گر پڑے۔ ابھی تھا اور ابھی غائب۔ ڈھنڈیا پڑی مگر بس اس حد تک کہ لٹے پٹے قافلے کے آخری سرے پر ایک ہنگامہ صابن کی جھاگ کی طرح اٹھا اور بیٹھ گیا۔ ’’کہیں آ ہی رہا ہوگا۔‘‘ کسی نے کہہ دیا ’’ہزاروں کا تو قافلہ ہے‘‘ اور اختر کی ماں اس تسلی کی لاٹھی تھامے پاکستان کی طرف رینگتی چلی آئی تھی۔ ’’آہی رہا ہوگا‘‘ وہ سوچتی ’’کوئی تتلی پکڑنے نکل گیا ہوگا اور پھر ماں کو نہ پاکر رویا ہوگا اور پھر۔ پھر اب کہیں آ ہی رہا ہوگا۔ سمجھ دار ہے پانچ سال سے تو کچھ اوپر ہو چلا ہے۔ آ جائے گا وہاں پاکستان میں ذرا ٹھکانے سے بیٹھوں گی تو ڈھونڈ لوں گی۔‘‘
لیکن اختر تو سرحد سے کوئی پندرہ میل دور اُدھر یونہی بس کسی وجہ کے بغیر اتنے بڑے قافلے سے کٹ گیا تھا۔ اپنی ماں کے خیال کے مطابق اس نے تتلی کا تعاقب کیا یا کسی کھیت میں سے گنّے توڑنے گیا اور توڑتا رہ گیا۔ بہر حال وہ جب روتا چلاتا ایک طرف بھاگا جا رہا تھا تو سکھوں نے اسے گھیر لیا تھا اور اختر نے طیش میں آکر کہا تھا ’’میں نعرۂ تکبیر ماروں گا‘‘ اور یہ کہہ کر سہم گیا تھا۔
سب سکھ بے اختیار ہنس پڑے تھے،سوائے ایک سکھ کے، جس کا نام پرمیشر سنگھ تھا۔ ڈھیلی ڈھالی پگڑی میں سے اس کے الجھے ہوئے کیس جھانک رہے تھے اور جوڑا تو بالکل ننگا تھا۔ وہ بولا ’’ہنسو نہیں یارو، اس بچے کو بھی تو اس واہگورو نے پیدا کیا ہے جس نے تمھیں اور تمھارے بچوں کو پیدا کیا ہے۔‘‘
ایک نوجوان سکھ جس نے اب تک اپنی کرپان نکال لی تھی، بولا ’’ذرا ٹھہر پرمیشر‘‘ کرپان اپنا دھرم پورا کر لے، پھر ہم اپنی دھرم کی بات کریں گے۔‘‘
’’مارو نہیں یارو‘‘ پرمیشر سنگھ کی آواز میں پکار تھی۔ اسے مارو نہیں اور وہ بری طرح ہانپ رہا تھا۔
اختر کے پاس آکر وہ گھٹنوں کے بل بیٹھ گیا اور بولا۔
’’نام کیا ہے تمھارا؟‘‘
’’اختر‘‘۔ ۔ ۔ اب کی اختر کی آواز بھرائی ہوئی نہیں تھی۔
’’اختر بیٹے‘‘ پرمیشر سنگھ نے بڑے پیار سے کہا۔
’’ذرا میری انگلیوں میں جھانکو تو‘‘
اختر ذرا سا جھک گیا۔ پرمیشر سنگھ نے دونوں ہاتھوں میں ذرا سی جھری پیدا کی اور فوراً بند کر لی ’’آہا‘‘ اختر نے تالی بجا کر اپنے ہاتھوں کو پرمیشر سنگھ کے ہاتھوں کی طرح بند کر لیا اور آنسوؤں میں مسکراکر بولا۔ ’’تتلی‘‘ 
’’لوگے؟‘‘ پرمیشر سنگھ نے پوچھا۔
’’ہاں‘‘ اختر نے اپنے ہاتھوں کو ملا۔
’’لو‘‘ پرمیشر سنگھ نے اپنے ہاتھوں کو کھولا۔ اختر نے تتلی کو پکڑنے کی کوشش کی مگر وہ راستہ پاتے ہی اڑ گئی اور اختر کی انگلیوں کی پوروں پر اپنے پروں کے رنگوں کے ذرّے چھوڑ گئی۔ اختر اداس ہو گیا اور پرمیشر سنگھ دوسرے سکھوں کی طرف دیکھ کر بولا ’’سب بچے ایک سے کیوں ہوتے ہیں یارو! کرتارے کی تتلی بھی اڑ جاتی تھی یوں ہی منھ لٹکا لیتا تھا۔ ۔ ۔ ‘‘
’’پرمیشر سنگھ تو آدھا پاگل ہو گیا ہے۔‘‘ نوجوان سکھ نے ناگواری سے کہا اور پھر سارا گروہ واپس جانے لگا۔ 
پرمیشر سنگھ نے اختر کو کنارے پر بٹھا لیا اور جب اسی طرف چلنے لگا جدھر دوسرے سکھ گئے تھے تو اختر پھڑک پھڑک کر رونے لگا ’’ہم اماں پاس جائیں گے۔ اماں پاس جائیں گے‘‘ پرمیشر سنگھ نے ہاتھ اٹھا کر اسے تھپکنے کی کوشش کی مگر اختر نے اس کا ہاتھ جھٹک دیا پھر جب پرمیشر سنگھ نے اس سے یہ کہا کہ ’’ہاں ہاں بیٹے‘‘ تمھیں تمھاری اماں پاس لیے چلتا ہوں۔ تو اختر چپ ہو گیا۔ صرف کبھی کبھی سسک لیتا تھا اور پرمیشر سنگھ کی تھپکیوں کو بڑی ناگواری سے برداشت کرتا جا رہا تھا۔
پرمیشر سنگھ اسے اپنے گھر میں لے آیا۔ پہلے یہ کسی مسلمان کا گھر تھا۔ لٹا پٹا پرمیشر سنگھ جب ضلع لاہور سے ضلع امرت سر میں آیا تھا تو گاؤں والوں نے اسے یہ مکان الاٹ کر دیا تھا وہ اپنی بیوی اور بیٹی سمیت جب اس چار دیواری میں داخل ہوا تھا، ٹھٹھک کر رہ گیا تھا۔ اس کی اتنا ذرا سا تو ہے اور اسے بھی تو اسی واہگوروجی نے پیدا کیا ہے جس نے۔ ۔ ۔ ‘‘
’’پوچھ لیتے ہیں اسی سے‘‘۔ ۔ ۔ ایک اور سکھ بولا پھر اس نے سہمے ہوئے اختر کے پاس جاکر کہا۔ ۔ ۔ ’’بولو تمھیں کس نے پیدا کیا ہے؟ خدا نے کہ واہگوروجی نے؟‘‘
اختر نے ساری خشکی کو نگلنے کی کوشش کی جو اس کی زبان کی نوک سے لے کر اس کی ناف تک پھیل چکی تھی،آنکھیں جھپک کر اس نے ان آنسوؤں کو گرا دینا چاہا جو ریت کی طرح اس کے پپوٹوں میں کھٹک رہے تھے۔ اس نے پرمیشر سنگھ کی طرف یوں دیکھا جیسے ماں کو دیکھ رہا ہے۔ منھ میں گئے ہوئے ایک آنسو کو تھوک ڈالا اور بولا۔ ’’پتہ نہیں۔‘‘
’’لو اور سنو‘‘ کسی نے کہا اور اختر کو گالی دے کر ہنسنے لگا۔
اختر نے ابھی اپنی بات پوری نہیں کی تھی ، بولا۔ ۔ ۔ ’’اماں تو کہتی ہے میں بھوسے کی کوٹھری میں پڑا ملا تھا۔‘‘ 
سب سکھ ہنسنے لگے مگر پرمیشر سنگھ بچوں کی طرح بلبلا کر کچھ یوں رویا کہ دوسرے سکھ بھونچکا سے رہ گئے اور پرمیشر سنگھ رونی آواز میں جیسے بین کرنے لگا۔ ۔ ۔ ’’سب بچے ایک سے ہوتے ہیں یارو۔ میرا کرتار ابھی تو یہی کہتا تھا وہ بھی تو اس کی ماں کو بھوسے کی کوٹھری میں پڑا ملا تھا۔‘‘
کرپان میان میں چلی گئی۔ سکھوں نے پرمیشر سنگھ سے الگ تھوڑی دیر کھُسر پھُسر کی۔ پھر ایک سکھ آگے بڑھا۔ بلکتے ہوئے اختر کو بازو سے پکڑے وہ چپ چاپ روتے ہوئے پرمیشر سنگھ کے پاس آیا اور بولا۔ ۔ ۔ ’’لے پرمیشرے‘‘ سنبھال اسے، کیس بڑھوا کر اسے اپنا کرتارا بنا لے۔ ۔ ۔ لے پکڑ‘‘۔
پرمیشر نے اختر کو یوں جھپٹ کر اٹھا لیا کہ اس کی پگڑی کھل گئی اور کیسوں کی لٹیں لٹکنے لگیں۔ اس نے اختر کو پاگلوں کی طرح چوما۔ اسے اپنے سینے سے بھینچا اور پھر اس کی آنکھوں میں آنکھیں ڈال کر اور مسکرا مسکرا کر کچھ ایسی باتیں سوچنے لگا جنھوں نے اس کے چہرے کو چمکا دیا پھر اس نے پلٹ کر دوسرے سکھوں کی طرف دیکھا۔ اچانک وہ اختر کو نیچے اتار کر سکھوں کی طرف لپکا، مگر ان کے پاس سے گزر کر دور تک بھاگا چلا گیا۔ جھاڑیوں کے ایک جھنڈ میں بندروں کی طرح کودتا اور چھپتا رہا اور اس کے کیس اس کی لپک جھپٹ کا ساتھ دیتے رہے۔ دوسرے سکھ حیران کھڑے دیکھتے رہے، پھر وہ ایک ہاتھ کو دوسرے ہاتھ میں رکھے بھاگتا ہوا واپس آیا۔ اس کی بھیگی ہوئی داڑھی میں پھنسے ہوئے ہونٹوں پر مسکراہٹ تھی اور سرخ آنکھوں میں چمک تھی۔ آنکھیں پتھرا سی گئی تھیں اور وہ بڑی پر اسرار سرگوشی میں بولا تھا۔ ’’یہاں کوئی چیز قرآن پڑھ رہی ہے۔‘‘
گرنتھی جی اور گاؤں کے دوسرے لوگ ہنس پڑے تھے۔ پرمیشر سنگھ کی بیوی نے انھیں پہلے سے بتا دیا تھا کہ کرتار سنگھ کے بچھڑتے ہی انھیں کچھ ہو گیا ہے۔ ’’جانے کیا ہو گیا ہے اسے‘‘اس نے کہا تھا۔ واہگوروجی جھوٹ نہ بلوائیں تو وہاں دن میں کوئی دس بار تو یہ کرتار سنگھ کو گدھوں کی طرح پیٹ ڈالتا تھا۔ اور جب سے کرتار سنگھ بچھڑا ہے تو میں تو خیر رو دھولی پر اس کا رونے سے بھی جی ہلکا نہیںہوا۔ وہاں مجال ہے جو بیٹی امر کور کو میں ذرا بھی غصے سے دیکھ لیتی، بپھر جاتا تھا، کہتا تھا، بیٹی کو برا مت کہو۔ بیٹی بڑی مسکین ہوتی ہے۔ یہ تو ایک مسافر ہے بے چاری۔ ہمارے گھروندے میں سستانے بیٹھ گئی ہے۔ وقت آئے گا تو چلی جائے گی اور اب امر کور سے ذرا سا بھی کوئی قصور ہو جائے تو آپے ہی میں نہیں رہتا۔ یہاں تک بک دیتا ہے کہ بیٹیاں بیویاں اغوا ہوتے سنی تھیں یارو۔ یہ نہیں سنا تھا کہ پانچ برس کے بیٹے بھی اٹھ جاتے ہیں۔‘‘
وہ ایک مہینے سے اس گھر میں مقیم تھا مگر ہر رات اس کا معمول تھا کہ پہلے سوتے میں بے تحاشا کروٹیں بدلتا پھر بڑبڑانے لگتا اور پھر اٹھ بیٹھتا۔ بڑی ڈری ہوئی سرگوشی میں بیوی سے کہتا۔ ’’سنتی ہو؟ یہاں کوئی چیز قرآن پڑھ رہی ہے۔‘‘۔ ۔ ۔ بیوی اسے محض ’’اونہہ‘‘ سے ٹال کر سو جاتی تھی مگر امرکور کو اس سرگوشی کے بعد رات بھر نیند نہ آئی۔ اسے اندھیرے میں بہت سی پرچھائیاں ہر طرف بیٹھی قرآن پڑھتی نظر آئیں اور پھر جب ذرا سی پو پھٹتی تو وہ کانوں میں انگلیاں دے لیتی تھی۔ وہاں ضلع لاہور میں ان کا گھر مسجد کے پڑوس ہی میں تھا اور جب صبح اذان ہوتی تھی تو کیسا مزا آتا تھا۔ ایسا لگتا تھا کہ جیسے پورب سے پھوٹتا ہوا اجالا گانے لگا ہے۔ پھر جب اس کی پڑوسن پریتم کور کو چند نوجوانوں نے خراب کر کے چیتھڑے کی طرح گھورے پر پھینک دیا تھا تو جانے کیا ہوا کہ مؤذن کی اذان میں بھی اسے پریتم کور کی چیخ سنائی دے رہی تھی، اذان کا تصور تک اسے خوف زدہ کر دیتا تھا اور وہ یہ بھی بھول جاتی تھی کہ اب ان کے پڑوس میں مسجد نہیں ہے۔ یوں ہی کانوں میں انگلیاں دیتے ہوئے وہ سو جاتی اور رات بھر جاگتے رہنے کی وجہ سے دن چڑھے تک سوئی رہتی تھی اور پرمیشر سنگھ اس بات پر بگڑ جاتا۔ ۔ ۔ ’’ٹھیک ہے سوئے نہیں تو اور کیا کرے۔ نکمی تو ہوتی ہیں یہ چھوکریاں۔ لڑکا ہو تو اب تک جانے کتنے کام کر چکا ہوتا یارو۔‘‘
پرمیشر سنگھ آنگن میں داخل ہوا تو آج خلاف معمول اس کے ہونٹوں پر مسکراہٹ تھی۔ اس کے کھلے کیس کنگھے سمیت اس کی پیٹھ اور ایک کندھے پر بکھرے ہوئے تھے اور اس کا ایک ہاتھ اختر کی کمر تھپکے جا رہا تھا۔ اس کی بیوی ایک طرف بیٹھی چھاج میں گندم پھٹک رہی تھی۔ اس کے ہاتھ جہاں تھے وہیں رک گئے اور وہ ٹکر ٹکر پرمیشر سنگھ کو دیکھنے لگی۔ پھر وہ چھاج پر سے کودتی ہوئی آئی اور بولی۔
’’یہ کون ہے؟‘‘
پرمیشر سنگھ بدستور مسکراتے ہوئے بولا۔ ۔ ۔ ’’ڈرو نہیں بیوقوف اس کی عادتیں بالکل کرتارے کی سی ہیں یہ بھی اپنی ماں کو بھوسے کی کوٹھری میں پڑا ملا تھا۔ یہ بھی تتلیوں کا عاشق ہے اس کا نام اختر ہے۔‘‘
’’اختر‘‘ بیوی کے تیور بدل گئے۔
’’تم اسے اختر سنگھ کہہ لینا‘‘ پرمیشر سنگھ نے وضاحت کی۔ ۔ ۔ ’’اور پھر کیسوں کا کیا ہے، دنوں میں بڑھ جاتے ہیں۔ کڑا اور کچھیرا پہنا دو، کنگھا کیسوں کے بڑھتی لگ جائے گا۔‘‘
’’پر یہ ہے کس کا؟‘‘ بیوی نے مزید وضاحت چاہی۔
’’کس کا ہے!‘‘ پرمیشر سنگھ نے اختر کو کندھے پر سے اتار کر اسے زمین پر کھڑا کر دیا اور اس کے سر پر ہاتھ پھیرنے لگا۔ واہگوروجی کا ہے ہمارا اپنا ہے اور پھر یارو یہ عورت اتنا بھی دیکھ نہیں سکتی کہ اختر کے ماتھے پر جو یہ ذرا سا تل ہے یہ کرتارے ہی کا تل ہے۔ کرتارے کے بھی تو ایک تل تھا اور یہیں تھا۔ ذرا بڑا تھا پر ہم اسے یہیں تل پر تو چومتے تھے۔ اور یہ اختر کے کانوں کی لویں گلاب کے پھول کی طرح گلابی ہیں تو یارو۔ یہ عورت یہ تک نہیں سوچتی کہ کرتارے کے کانوں کی لویں بھی تو ایسی ہی تھیں۔ فرق صرف اتنا ہے کہ وہ ذرا موٹی تھیں یہ ذرا پتلی ہیں اور۔ ۔ ۔ ‘‘
اختر اب تک مارے حیرت کے ضبط کیے بیٹھا تھا۔ بلبلا اٹھا۔ ۔ ۔ ’’ہم نہیں رہیں گے، ہم اماں پاس جائیں گے،اماں پاس۔‘‘
پرمیشر سنگھ نے اختر کا ہاتھ پکڑ کر اسے بیوی کی طرف بڑھایا۔ ۔ ۔ ’’اری لو۔ یہ اماں کے پاس جانا چاہتا ہے۔‘‘ 
’’تو جائے۔‘‘ بیوی کی آنکھوں میں اور چہرے پر وہی آسیب آگیا تھا جسے پرمیشر سنگھ اپنی آنکھوں اور چہرے میں سے نوچ کر باہر کھیتوں میں جھٹک آیا تھا۔ ۔ ۔ ’’ڈاکہ مارنے گیا تھا سورما۔ اور اٹھا لایا یہ ہاتھ بھر کا لونڈا۔ ارے کوئی لڑکی ہی اٹھا لاتا۔ تو ہزار میں نہ سہی، ایک دو سو میں بک جاتی۔ اس اجڑے گھر کا کھاٹ کھٹولہ بن جاتا اور پھر۔ ۔ ۔ پگلے تجھے تو کچھ ہو گیا ہے، دیکھتے نہیں یہ لڑکا مُسلّا ہے؟ جہاں سے اٹھا لائے ہو وہیں واپس ڈال آؤ۔ خبردار جو اس نے میرے چوکے میں پاؤں رکھا۔‘‘
پرمیشر سنگھ نے التجا کی۔ ۔ ۔ ’’کرتارے اور اختر کو ایک ہی واہگوروجی نے پیدا کیا ہے، سمجھیں۔‘‘
’’نہیں‘‘ اب کے بیوی چیخ اٹھی۔ ۔ ۔ ’’میں نہیں سمجھی اور نہ کچھ سمجھنا چاہتی ہوں، میں رات ہی رات میں جھٹکا کر ڈالوں گی اس کا، کاٹ کے پھینک دوں گی۔ اٹھا لایا ہے وہاں سے، لے جا اسے پھینک دے باہر۔‘‘
’’تمھیں نہ پھینک دوں باہر؟‘‘۔ ۔ ۔ اب کے پرمیشر سنگھ بگڑ گیا۔
’’تمھارا نہ کر ڈالوں جھٹکا؟ وہ بیوی کی طرف بڑھا اور بیوی اپنے سینے کو دو ہتڑوں سے پیٹتی، چیختی، چلاتی بھاگی۔ پڑوس سے امر کور دوڑی آئی۔ اس کے پیچھے گلی کی دوسری عورتیں بھی آگئیں۔ مرد بھی جمع ہو گئے اور پرمیشر سنگھ کی بیوی پٹنے سے بچ گئی۔ پھر سب نے اسے سمجھایا کہ نیک کام ہے، ایک مسلمان کا سکھ بنانا کوئی معمولی کام تو نہیں۔ پرانا زمانہ ہوتا تو اب تک پرمیشر سنگھ گرو مشہور ہو چکا ہوتا۔ بیوی کی ڈھارس بندھی مگر امر کور ایک کونے میں بیٹھی گھٹنوں میں سر دیے روتی رہی۔ اچانک پرمیشر سنگھ کی گرج نے سارے ہجوم کو ہلا دیا۔ ۔ ۔ ’’اختر کدھر گیا ہے۔‘‘ وہ چڑھ گیا یارو۔ ۔ ۔ ؟اختر۔ ۔ ۔ اختر۔ ۔ ۔ !‘‘ وہ چیختا ہوا مکان کے کونوں کھدّوں میں جھانکتا ہوا باہر بھاگ گیا۔ بچے مارے دلچسپی کے اس کے تعاقب میں تھے۔ عورتیں چھتوں پر چڑھ گئی تھیں اور پرمیشر سنگھ گلیوں میں سے باہر کھیتوں میں نکل گیا تھا۔ ۔ ۔ ’’ارے میں تو اسے اماں پاس لے چلتا یارو۔ ارے وہ گیا کہاں؟ اختر۔ ۔ ۔ ! اے اختر۔ ۔ ۔ !‘‘
’’میں تمھارے پاس نہیں آؤں گا۔‘‘ پگڈنڈی کے ایک موڑ پر گیان سنگھ کے گنے کے کھیت کی آڑ میں روتے ہوئے اختر نے پرمیشر سنگھ کو ڈانٹ دیا۔ ’’تم تو سکھ ہو۔‘‘
’’ہاں بھیا میں تو سکھ ہوں۔‘‘ پرمیشر سنگھ نے جیسے مجبور ہو کر اعتراف جرم کر لیا۔
’’تو پھر ہم نہیں آئیں گے۔‘‘ اختر نے پرانے آنسوؤں کو پونچھ کر نئے آنسوؤں کے لیے راستہ صاف کیا۔
’’نہیں آؤگے؟‘‘ پرمیشر سنگھ کا لہجہ اچانک بدل گیا۔
’’نہیں۔‘‘
’’نہیں آؤگے؟‘‘
’’نہیں۔ نہیں نہیں۔‘‘
’’کیسے نہیں آؤگے؟‘‘ پرمیشر سنگھ نے اختر کو کان سے پکڑا اور پھر نچلے ہونٹ کو دانتوں میں دبا کر اس کے منہ میں چٹاخ سے ایک تھپڑ مار دیا۔ ’’چلو‘‘ وہ کڑکا۔
اختر یوں سہم گیا جیسے ایک دم اس کا سارا خون نچڑ کر رہ گیا ہے۔ پھر ایکاایکی وہ زمین پر گر کر پاؤں پٹخنے، خاک اڑانے اور بلک بلک کر رونے لگا۔ ’’نہیں چلتا، بس نہیں چلتا تم سکھ ہو، میں سکھوں کے پاس نہیں جاؤں گا۔ میں اپنی اماں پاس جاؤں گا، میں تمھیں مار دوں گا۔‘‘
اور اب جیسے پرمیشر سنگھ کے سہنے کی باری تھی۔ اس کا بھی سارا خون جیسے نچڑ کر رہ گیا تھا۔ اس نے اپنے ہاتھ کو دانتوں میں جکڑ لیا۔ اس کے نتھنے پھڑکنے لگے اور پھر اس زور سے رویا کہ کھیت کی پرلی مینڈ پر آتے ہوئے چند پڑوسی اور ان کے بچے بھی سہم کر رہ گئے اور ٹھٹک گئے۔ پرمیشر سنگھ گھٹنوں کے بل اختر کے سامنے بیٹھ گیا۔ بچوں کی طرح یوں سسک سسک کر رونے لگا کہ اس کا نچلا ہونٹ بھی بچوں کی طرح لٹک آیا اور پھر بچوں کی سی روتی آواز میں بولا۔
’’مجھے معاف کر دے اختر، مجھے تمھارے خدا کی قسم میں تمھارا دوست ہوں، تم اکیلے یہاں سے جاؤ گے تو تمھیں کوئی مار دے گا۔ پھر تمھاری ماں پاکستان سے آکر مجھے مارے گی۔ میں خود جاکر تمھیں پاکستان چھوڑ آؤں گا۔ سنا؟ پھر وہاں اگر تمھیں ایک لڑکا مل جائے نا۔ کرتارا نام کا تو تم اسے ادھر گاؤں میں چھوڑ جانا۔ اچھا؟‘‘
’’اچھا!‘‘ اختر نے الٹے ہاتھوں سے آنسو پونچھتے ہوئے پرمیشر سنگھ سے سودا کر لیا۔
پرمیشر سنگھ نے اختر کو کندھے پر بٹھا لیا اور چلا مگر ایک ہی قدم اٹھا کر رک گیا۔ سامنے بہت سے بچے اور پڑوسی کھڑے اس کی تمام حرکات دیکھ رہے تھے۔ ادھیڑ عمر کا ایک پڑوسی بولا۔ ۔ ۔ ’’روتے کیوں ہو پرمیشرے، کل ایک مہینے کی تو بات ہے، ایک مہینے میں اس کے کیس بڑھ آئیں گے تو بالکل کرتار ا لگے گا۔‘‘
کچھ کہے بغیر وہ تیز تیز قدم اٹھانے لگا۔ پھر ایک جگہ رک کر اس نے پلٹ کر اپنے پیچھے آنے والے پڑوسیوں کی طرف دیکھا۔ ۔ ۔ ’’تم کتنے ظالم لوگ ہو یارو۔ اختر کو کرتارا بناتے ہو اور ادھر اگر کوئی کرتارے کو اختر بنا لے تو؟ اسے ظالم ہی کہوگے نا۔‘‘ پھر اس کی آواز میں گرج آ گئی۔ ۔ ۔ ’’یہ لڑکا مسلمان ہی رہے گا۔ دربار صاحب کی سوں۔ میں کل ہی امرت سر جاکر اس کے انگریزی بال بنوا لاؤں گا۔ تم نے مجھے سمجھ کیا رکھا ہے، خالصہ ہوں، سینے میں شیر کا دل ہے، مرغی کا نہیں۔‘‘
پرمیشر سنگھ اپنے گھر میں داخل ہو کر ابھی اپنی بیوی اور بیٹی ہی کو اختر کی مدارات کے سلسلے میں احکام ہی دے رہا تھا کہ گاؤں کا گرنتھی سردار سنتو سنگھ اندر آیا اور بولا۔
’’پرمیشر سنگھ۔‘‘
’’جی‘‘ پرمیشر سنگھ نے پلٹ کر دیکھا۔ گرنتھی جی کے پیچھے اس کے سب پڑوسی بھی تھے۔
’’دیکھو‘‘ گرنتھی جی نے بڑے دبدبے سے کہا۔ ۔ ۔ ’’کل سے یہ لڑکا خالصے کی سی پگڑی باندھے گا، کڑا پہنے گا، دھرم شالہ آئے گا اور اسے پرشاد کھلایا جائے گا۔ اس کے کیسوں کو قینچی نہیں چھوئے گی۔ چھو گئی تو کل ہی سے یہ گھر خالی کر دو سمجھے؟‘‘
’’جی‘‘ پرمیشر سنگھ نے آہستہ سے کہا۔
’’ہاں۔‘‘ گرنتھی جی نے آخری ضرب لگائی۔
’’ایسا ہی ہوگا گر نتھی جی۔‘‘ پرمیشر سنگھ کی بیوی بولی۔ ۔ ۔ ’’پہلے ہی اسے راتوں کو گھر کے کونے کونے سے کوئی چیز قرآن پڑھتی سنائی دیتی ہے۔ لگتا ہے پہلے جنم میں مُسلّارہ چکا ہے۔ امرکور بیٹی نے تو جب سے یہ سنا ہے کہ ہمارے گھر میں مُسلّا چھوکرا آیا ہے تو بیٹھی رو رہی ہے، کہتی ہے گھر پر کوئی اور آفت آئے گی۔ پرمیشرے نے آپ کا کہا نہ مانا تو میں بھی دھرم شالہ میں چلی آؤں گی اور امر کور بھی۔ پھر یہ اس چھوکرے کو چاٹے مُوا نکما، واہگوروجی کا بھی لحاظ نہیں کرتا۔‘‘
’’واہگوروجی کا لحاظ کون نہیں کرتا گدھی‘‘ پرمیشر سنگھ نے گرنتھی جی کی بات کا غصہ بیوی پر نکالا۔ پھر وہ زیر لب گالیاں دیتا رہا۔ کچھ دیر کے بعد وہ اٹھ کر گرنتھی جی کے پاس آگیا۔ ’’اچھا جی اچھا۔‘‘ اس نے کہا ۔ گرنتھی جی پڑوسیوں کے ساتھ فوراً رخصت ہو گئے۔
چند ہی دنوں میں اختر کو دوسرے سکھ لڑکوں سے پہچاننا دشوار ہو گیا۔ وہی کانوں کی لوؤں تک کس کر بندھی ہوئی پگڑی، وہی ہاتھ کا کڑا اور وہی کچھیرا۔ صرف جب وہ گھر میں آکر پگڑی اتارتا تھا تو اس کے غیر سکھ ہونے کا راز کھلتا تھا۔ لیکن اس کے بال دھڑا دھڑ بڑھ رہے تھے۔ پرمیشر سنگھ کی بیوی ان بالوں کو چھوکر بہت خوش ہوتی۔ ۔ ۔ ’’ذرا ادھر تو آ امر کورے، یہ دیکھ کیس بن رہے ہیں۔ پھر ایک دن جوڑا بنے گا۔ کنگھا لگے گا اور اس کا نام رکھا جائے گا کرتار سنگھ۔‘‘
’’نہیں ماں۔‘‘ امر کور وہیں سے جواب دیتی۔ ۔ ۔ ’’جیسے واہگوروجی ایک ہیں، اور گرنتھ صاحب ایک ہیں اور چاند ایک ہے۔ اسی طرح کرتارا بھی ایک ہے۔ میرا ننھا منا بھائی!‘‘ وہ پھوٹ پھوٹ کر رو دیتی اور مچل کر کہتی۔ ۔ ۔ ’’میں اس کھلونے سے نہیں بہلوں گی ماں، میں جانتی ہوں ماں یہ مسلا ہے اور جو کرتارا ہوتا ہے وہ مسلا نہیں ہوتا۔‘‘
’’میں کب کہتی ہوں یہ سچ مچ کا کرتارا ہے۔ میرا چاند سا لاڈلا بچہ!‘‘۔ ۔ ۔ پرمیشر سنگھ کی بیوی بھی رودیتی۔ دونوں اختر کو اکیلا چھوڑ کر کسی گوشے میں بیٹھ جاتیں۔ خوب خوب روتیں، ایک دوسرے کو تسلیاں دیتیں اور پھر زارزار رونے لگتیں وہ اپنے کرتارے کے لیے روتیں، اختر چند روز اپنی ماں کے لیے رویا، اب کسی اور بات پر روتا، جب پرمیشر سنگھ شرنارتھیوں کی امدادی پنچایت سے کچھ غلّہ یا کپڑا لے کر آتا تو اختر بھاگ کر جاتا اور اس کی ٹانگوں سے لپٹ جاتا اور رو رو کر کہتا۔ ۔ ۔ ’’میرے سر پر پگڑی باندھ دو پرموں۔ ۔ ۔ میرے کیس بڑھا دو۔ مجھے کنگھا خرید دو۔‘‘
پرمیشر سنگھ اسے سینے سے لگا لیتا اور بھرائی ہوئی آواز میں کہتا۔ ۔ ۔ ’’یہ سب ہو جائے گا بچے۔ سب کچھ ہو جائے گا پر ایک بات کبھی نہ ہوگی۔ وہ بات کبھی نہ ہوگی۔ وہ نہیں ہوگا مجھ سے سمجھے؟ یہ کیس ویس سب بڑھ آئیں گے۔‘‘
اختر اپنی ماں کو بہت کم یاد کرتا تھا۔ جب تک پرمیشر سنگھ گھر میں رہتا وہ اس سے چمٹا رہتا اور جب وہ کہیں باہر جاتا تو اختر اس کی بیوی اور امر کور کی طرف یوں دیکھتا رہتا جیسے ان سے ایک ایک پیار کی بھیک مانگ رہا ہے۔ پرمیشر سنگھ کی بیوی اسے نہلاتی، اس کے کپڑے دھوتی، اور پھر اس کے بالوں میں کنگھی کرتے ہوئے رونے لگتی اور روتی رہ جاتی۔ البتہ امر کور نے جب بھی دیکھا، ناک اچھال دی۔ شروع شروع میں تو اس نے اختر کو دھموکا بھی جڑ دیا تھا مگر جب اختر نے پرمیشر سنگھ سے اس کی شکایت کی تو پرمیشر سنگھ بپھر گیا اور امر کور کو بڑی ننگی ننگی گالیاں دیتا اس کی طرف بڑھا کہ اگر اس کی بیوی راستے میں اس کے پاؤں نہ پڑ جاتی تو وہ بیٹی کو اٹھا کر دیوار پر سے گلی میں پٹخ دیتا۔ ۔ ۔ ’’الو کی پٹھی۔‘‘ اس روز اس نے کڑک کر کہا تھا۔
’’سنا تو یہی تھا کہ لڑکیاں اٹھ رہی ہیں پر یہاں یہ مشٹنڈی ہمارے ساتھ لگی چلی آئی اور اٹھ گیا تو پانچ سال کا لڑکا جسے ابھی اچھی طرح ناک پونچھنا نہیں آتا۔ عجیب اندھیر ہے یارو۔‘‘ اس واقعے کے بعد امر کور نے اختر پر ہاتھ تو خیر کبھی نہ اٹھایا مگر اس کی نفرت دو چند ہو گئی۔
ایک روز اختر کو تیز بخار آگیا۔ پرمیشر سنگھ وید کے پاس چلا گیا اور اس کے جانے کے کچھ دیر بعد اس کی بیوی پڑوسن سے پسی ہوئی سونف مانگنے چلی گئی۔ اختر کو پیاس لگی۔
’’پانی‘‘ اس نے کہا، کچھ دیر بعد لال لال سوجی سوجی آنکھیں کھولیں۔ ادھر ادھر دیکھا اور پانی کا لفظ ایک کراہ بن کر اس کے حلق سے نکلا۔ کچھ دیر کے بعد وہ لحاف کو ایک طرف جھٹک کر اٹھ بیٹھا۔ امر کور سامنے دہلیز پر بیٹھی کھجور کے پتوں سے چنگیر بنا رہی تھی۔ ۔ ۔ ’’پانی دے!‘‘ اختر نے اسے ڈانٹا۔ امر کور نے بھنویں سکیڑ کر اسے گھور کر دیکھا اور اپنے کام میں جٹ گئی۔ اب کے اختر چلایا۔ ۔ ۔ ’’پانی دیتی ہے کہ نہیں۔ ۔ ۔ پانی دے ورنہ ماروں گا‘‘۔ ۔ ۔ امرکور نے اب کے اس کی طرف دیکھا ہی نہیں۔ بولی۔ ۔ ۔ ’’مار تو سہی۔تو کرتارا نہیں کہ میں تیری مار سہہ لوں گی۔ میں تو تیری بوٹی بوٹی کر ڈالوں گی۔‘‘ اختر بلک بلک کر رو دیا۔ اور آج اس نے مدّت کے بعد اپنی اماں کو یاد کیا۔ پھر جب پرمیشر سنگھ دوالے آیا اور اس کی بیوی بھی پسی ہوئی سونف لے کر آ گئی تو اختر نے روتے روتے بری حالت بنا لی تھی اور وہ سسک سسک کر کہہ رہا تھا۔ ’’ہم تو اب اماں پاس چلیں گے۔ یہ امرکور سور کی بچی تو پانی بھی نہیں پلاتی۔ ہم تو اماں پاس جائیں گے۔‘‘ پرمیشر سنگھ نے امرکور کی طرف غصے سے دیکھا۔ وہ رو رہی تھی اور اپنی ماں سے کہہ رہی تھی۔ ۔ ۔ ’’کیوں پانی پلاؤں؟ کرتارا بھی تو کہیں اسی طرح پانی مانگ رہا ہوگا کسی سے۔ کسی کو اس پرترس نہ آئے تو ہمیں کیوں ترس آئے اس پر۔ ۔ ۔ ہاں‘‘۔
پرمیشر سنگھ اختر کی طرف بڑھا اور اپنی بیوی کی طرف اشارہ کرتے ہوئے بولا۔
’’یہ بھی تو تمھاری ماں ہے بیٹے۔‘‘
’’نہیں‘‘ اختر بڑے غصے سے بولا۔’’یہ تو سکھ ہے۔ میری اماں تو پانچ وقت نماز پڑھتی ہے اور بسم اللہ کہہ کر پانی پلاتی ہے۔‘‘
پرمیشر سنگھ کی بیوی جلدی سے ایک پیالہ بھر کر لائی تو اختر نے پیالے کو دیوار پر دے مارا اور چلایا۔ ’’تمھارے ہاتھ سے نہیں پئیں گے۔‘‘
’’یہ بھی تو مجھی سور کی بچی کا باپ ہے۔‘‘ امرکور نے جل کر کہا۔
’’تو ہوا کرے‘‘ اختر بولا۔ ۔ ۔ ’’تمھیں اس سے کیا۔‘‘
پرمیشر سنگھ کے چہرے پر عجیب کیفیتیں دھوپ چھاؤں سی پیدا کر گئیں۔ وہ اختر کے مطالبے پر مسکرایا بھی اور رو بھی دیا۔ پھر اس نے اختر کو پانی پلایا۔ اس کے ماتھے کو چوما۔ اس کی پیٹھ پر ہاتھ پھیرا، اسے بستر پر لٹا کر اس کے سر کو ہولے ہولے کھجاتا رہا اور کہیں شام کو جاکر اس نے پہلو بدلا۔ اس وقت اختر کا بخار اتر چکا تھا اور وہ بڑے مزے سے سو رہا تھا۔
آج بہت عرصے کے بعد رات کو پرمیشر سنگھ بھڑک اٹھا اور نہایت آہستہ سے بولا۔
’’اری سنتی ہو؟۔ ۔ ۔ سن رہی ہو؟ یہاں کوئی چیز قرآن پڑھ رہی ہے۔‘‘
بیوی نے پہلے تو اسے پرمیشر سنگھ کی پرانی عادت کہہ کر ٹالنا چاہا مگر پھر ایک دم ہڑبڑا کر اٹھی اور امرکور کی کھاٹ کی طرف ہاتھ بڑھا کر اسے ہولے ہولے ہلا کر آہستہ سے بولی۔ ۔ ۔ ’’بیٹی!‘‘
’’کیا ہے ماں؟‘‘ امرکور چونک اٹھی۔
اور اس نے سرگوشی کی۔ ’’سنو تو۔ سچ مچ کوئی چیز قرآن پڑھ رہی ہے۔‘‘
یہ ایک ثانیے کا سناٹا بڑا خوف ناک تھا۔ امر کور کی چیخ اس سے بھی زیادہ خوف ناک تھی اور پھر اختر کی چیخ خوف ناک تر تھی۔
’’کیا ہوا بیٹا‘‘ پرمیشر سنگھ تڑپ کر اٹھا اور اختر کی کھاٹ پر جاکر اسے چھاتی سے بھینچ لیا۔ ’’ڈر گئے بیٹا۔‘‘
’’ہاں‘‘ اختر لحاف میں سے سر نکال کر بولا۔ ’’کوئی چیز چیخی تھی۔‘‘
’’امرکور چیخی تھی‘‘ پرمیشر سنگھ نے کہا۔ ۔ ۔ ’’ہم سب یوں سمجھے جیسے کوئی چیز یہاں قرآن پڑھ رہی ہے۔‘‘
’’میں پڑھ رہا تھا‘‘ اختر بولا۔
اب کے بھی امرکور کے منہ سے ہلکی چیخ نکل گئی۔
بیوی نے جلدی سے چراغ جلا دیا اور امرکور کی کھاٹ پر بیٹھ کر وہ دونوں اختر کو یوں دیکھنے لگیں جیسے وہ ابھی دھواں بن کر دروازے کی جھریوں میں سے باہر اڑ جائے گا اور باہر سے ایک ڈراؤنی آواز آئے گی۔ ’’میں جن ہوں میں کل رات پھر آکر قرآن پڑھوں گا۔‘‘
’’کیا پڑھ رہے تھے بھلا؟‘‘ پرمیشر سنگھ نے پوچھا۔
’’پڑھوں؟‘‘ اختر نے پوچھا۔
’’ہاں ہاں‘‘ پرمیشر سنگھ نے بڑے شوق سے کہا۔
اور اختر قُل ہو اللہ اَحَد٘ پڑھنے لگا۔ کُفواً اَحَد٘ پر پہنچ کر اس نے اپنے گریبان میں چھوکی اور پھر پرمیشر سنگھ کی طرف مسکراتے ہوئے بولا۔ ۔ ۔ ’’تمھارے سینے میں بھی چھو کر دوں؟‘‘
’’ہاں ہاں‘‘ پرمیشر سنگھ نے گریبان کا بٹن کھول دیا اور اختر نے چھو کر دی۔ اب کے امر کور نے بڑی مشکل سے چیخ پر قابو پایا۔
پرمیشر سنگھ بولا۔ ۔ ۔ ’’کیا نیند نہیں آتی تھی؟‘‘
’’ہاں‘‘ اختر بولا۔ ۔ ۔ ’’امّاں یاد آ گئی۔ اماں کہتی ہے، نیند نہ آئے تو تین بار قُل ہو اللّٰہ پڑھو نیند آ جائے گی، اب آ رہی تھی، پر امرکور نے ڈرا دیا۔‘‘
’’پھر سے پڑھ کر سو جاؤ‘‘ پرمیشر سنگھ نے کہا۔ ۔ ۔ ’’روز پڑھا کرو۔ اونچے اونچے پڑھا کرو اسے بھولنا نہیں ورنہ تمھاری اماں تمھیں مارے گی۔ لو اب سو جاؤ۔‘‘ اس نے اختر کو لٹا کر اسے لحاف اوڑھا دیا۔ پھر چراغ بجھانے کے لیے بڑھا تو امر کور پکاری۔ ۔ ۔ ’’نہیں، نہیں بابا۔ بجھاؤ نہیں۔ ڈر لگتا ہے۔‘‘
’’جلتا رہے، کیا ہے؟‘‘ بیوی بولی۔
اور پرمیشر سنگھ دیا بجھا کر ہنس دیا۔ ۔ ۔ ’’پگلیاں‘‘ وہ بولا۔ ۔ ۔ ’’گدھیاں۔‘‘
رات کے اندھیرے میں اختر آہستہ آہستہ قل ھو اللّٰہ پڑھتا رہا۔ پھر کچھ دیر بعد ذرا ذرا سے خراٹے لینے لگا۔ پرمیشر سنگھ بھی سو گیا اور اس کی بیوی بھی۔ مگر امرکور رات بھر کچی نیند میں ’’پڑوس‘‘ کی مسجد کی اذان سنتی رہی اور ڈرتی رہی۔
اب اختر کے اچھے خاصے کیس بڑھ آئے تھے۔ ننھے سے جوڑے میں کنگھا بھی اٹک جاتا تھا۔ گاؤں والوں کی طرح پرمیشر سنگھ کی بیوی بھی اسے کرتارا کہنے لگی تھی اور اس سے خاصی شفقت سے پیش آتی تھی مگر امرکور اختر کو یوں دیکھتی تھی جیسے وہ کوئی بہروپیا ہے اور ابھی وہ پگڑی اور کیس اتار کر پھینک دے گا اور قُل ہو اللّٰہ پڑھتا ہوا غائب ہو جائے گا۔
ایک دن پرمیشر سنگھ بڑی تیزی سے گھر آیا اور ہانپتے ہوئے اپنی بیوی سے پوچھا۔
’’وہ کہاں ہے؟‘‘
’’کون؟ امر کور؟‘‘
’’نہیں۔‘‘
’’کرتارا؟‘‘
’’نہیں۔ ۔ ۔ ‘‘ پھر کچھ سوچ کر بولا۔ ۔ ۔ ’’ہاں ہاں وہی کرتارا۔‘‘
’’باہر کھیلنے گیا ہے۔ گلی میں ہوگا۔‘‘
پرمیشر سنگھ واپس لپکا۔ گلی میں جاکر بھاگنے لگا۔ باہر کھیتوں میں جاکر اس کی رفتار اور تیز ہو گئی۔ پھر اسے دور گیان سنگھ کے گنوں کی فصل کے پاس چند بچے کبڈی کھیلتے نظر آئے۔ کھیت کی اوٹ سے اس نے دیکھا کہ اختر نے ایک لڑکے کو گھٹنوں تلے دبا رکھا ہے۔ لڑکے کے ہونٹوں سے خون پھٹ رہا ہے مگر کبڈی کبڈی کی رٹ جاری ہے۔ پھر اس لڑکے نے جیسے ہارمان لی۔ اور جب اختر کی گرفت سے چھوٹا تو بولا۔ ۔ ۔ ’’کیوں بے کرتارو! تونے میرے منھ پر گھٹنا کیوں مارا ہے؟‘‘
’’اچھا کیا جو مارا‘‘ اختر اکڑ کر بولا اور بکھرے ہوئے جوڑے کی لٹیں سنبھال کر ان میں کنگھا پھنسانے لگا۔
’’تمھارے رسول نے تمھیں یہی سمجھایا ہے؟‘‘ لڑکے نے طنز سے پوچھا۔
اختر ایک لمحے کے لیے چکرا گیا۔ پھر سوچ کر بولا۔ ۔ ۔ ’’اور کیا تمھارے گُرو نے تمھیں یہی سمجھایا ہے؟‘‘
’’مُسلّا‘‘ لڑکے نے اسے گالی دی۔
’’سکھڑا‘‘ اختر نے اسے گالی دی۔
سب لڑکے اختر پر ٹوٹ پڑے مگر پرمیشر سنگھ کی ایک ہی کڑک سے میدان صاف تھا۔ اس نے اختر کی پگڑی باندھی اور اسے ایک طرف لے جاکر بولا۔ ۔ ۔ ’’سنو بیٹے! میرے پاس رہوگے کہ اماں کے پاس جاؤگے۔ ۔ ۔ ؟‘‘
اختر کوئی فیصلہ نہ کر سکا۔ کچھ دیر تک پرمیشر سنگھ کی آنکھوں میں آنکھیں ڈالے کھڑا رہا پھر مسکرانے لگا اور بولا۔ ۔ ۔ ’’اماں پاس جاؤں گا۔‘‘
’’اور میرے پاس نہیں رہوگے؟‘‘
پرمیشر سنگھ کا رنگ یوں سُرخ ہو گیا جیسے وہ رو دے گا۔
’’تمھارے پاس بھی رہوں گا؟‘‘ اختر نے معمے کا حل پیش کر دیا۔ پرمیشر سنگھ نے اسے اٹھا کر سینے سے لگا لیا اور وہ آنسو جو مایوسی نے آنکھوں میں جمع کیے تھے، خوشی کے آنسو بن کر ٹپک پڑے۔ وہ بولا۔ ۔ ۔ ’’دیکھو بیٹے!۔ ۔ ۔ اختر بیٹے آج یہاں فوج آ رہی ہے یہ فوجی تمھیں مجھ سے چھیننے آ رہے ہیں، سمجھے؟ تم کہیں چھپ جاؤ۔ پھر جب وہ چلے جائیں گے نا، تو میں تمھیں لے آؤں گا۔‘‘
پرمیشر سنگھ کو اس وقت دور غبار کا ایک پھیلتا ہوا بگولہ دکھائی دیا۔ مینڈ پر چڑھ کر اس نے لمبے ہوتے ہوئے بگولے کو غور سے دیکھا اور اچانک تڑپ کر بولا۔ ۔ ۔ ’’فوجیوں کی لاری آگئی۔ ۔ ۔ ‘‘ وہ مینڈ پر سے کود پڑا اور گنے کے کھیت کا پورا چکر کاٹ گیا۔
’’گیا نے، اوگیان سنگھ!‘‘ وہ چلایا۔ گیان سنگھ فصل کے اندر سے نکل آیا۔ اس کے ایک ہاتھ میں درانتی اور دوسرے ہاتھ میں تھوڑی سی گھاس تھی۔ ۔ ۔ پرمیشر سنگھ اسے الگ لے گیا، اسے کوئی بات سمجھائی پھر دونوں اختر کے پاس آئے۔ گیان سنگھ نے فصل میں سے ایک گنا توڑ کر درانتی سے اس کے پتے کاٹے اور اسے اختر کے حوالے کر کے بولا۔ ۔ ۔ ’’آؤ بھائی کرتارے تم میرے پاس بیٹھ کر گنا چوسو جب تک یہ فوجی چلے جائیں۔ اچھا خاصا بنا بنایا خالصہ ہتھیانے آئے ہیں۔ ہونہہ!‘‘۔ ۔ ۔ پرمیشر سنگھ نے اختر سے جانے کی اجازت مانگی۔ ۔ ۔ ’’جاؤں۔ ۔ ۔ ؟‘‘
اور اختر نے دانتوں میں گنے کا لمبا سا چھلکا جکڑے ہوئے مسکرانے کی کوشش کی۔ اجازت پاکر پرمیشر سنگھ گاؤں کی طرف بھاگ گیا۔ بگولا گاؤں کی طرف بڑھا آ رہا تھا۔
گھر جاکر اس نے بیوی اور بیٹی کو سمجھایا۔ پھر بھاگم بھاگ گرنتھی جی کے پاس گیا۔ ان سے بات کر کے ادھر ادھر دوسرے لوگوں کو سمجھاتا پھیرا۔ اور جب فوجیوں کی لاری دھرم شالہ سے ادھر کھیت میں رک گئی تو سب فوجی اور پولیس والے گرنتھی جی کے پاس آئے۔ ان کے ساتھ علاقے کا نمبردار بھی تھا۔ مسلمان لڑکیوں کے بارے میں پوچھ گچھ ہوتی رہی۔ گرنتھی جی نے گرنتھ صاحب کی قسم کھا کر کہہ دیا کہ اس گاؤں میں کوئی مسلمان لڑکی نہیں ’’لڑکے کی بات دوسری ہے۔‘‘ کسی نے پرمیشر سنگھ کے کان میں سرگوشی کی اور آس پاس کے سکھ پرمیشر سنگھ سمیت زیر لب مسکرانے لگے۔ پھر ایک فوجی افسر نے گاؤں والوں کے سامنے ایک تقریر کی۔ اس نے مامتا پر بڑا زور دیا جو ان ماؤں کے دلوں میں ان دنوں ٹیس بن کر رہ گئی تھی جن کی بیٹیاں چھن گئی تھیں اور ان بھائیوں اور شوہروں کی پیار کی بڑی دردناک تصویر کھینچی جن کی بہنیں اور بیویاں ان سے ہتھیا لی گئی تھیں۔ ۔ ۔ ’’اور مذہب کیا ہے دوستو۔‘‘ اس نے کہا تھا۔ ۔ ۔ ’’دنیا کا ہر مذہب انسان کو انسان بننا سکھاتا ہے اور تم مذہب کے نام لے کر انسان کو انسان سے لڑا دیتے ہو۔ ان کی آبرو پر ناچتے ہو اور کہتے ہو ہم سکھ ہیں، ہم مسلمان ہیں۔ ۔ ۔ ہم واہگوروجی کے چیلے ہیں، ہم رسول کے غلام ہیں۔‘‘
تقریر کے بعد مجمع چھٹنے لگا۔ فوجیوں کے افسر نے گرنتھی جی کا شکریہ ادا کیا۔ ان سے ہاتھ ملایا اور لاری چلی گئی۔ 
سب سے پہلے گرنتھی جی نے پرمیشر سنگھ کو مبارک باد دی۔ پھر دوسرے لوگوں نے پرمیشر سنگھ کو گھیر لیا اور اسے مبارک باد دینے لگے لیکن پرمیشر سنگھ لاری آنے سے پہلے حواس باختہ ہو رہا تھا تو اب لاری جانے کے بعد لُٹا لُٹا سا لگ رہا تھا۔ پھر وہ گاؤں سے نکل کر گیان سنگھ کے کھیت میں آیا۔ اختر کو کندھے پر بٹھا کر گھر میں لے آیا۔ کھانا کھلانے کے بعد اسے کھاٹ پر لٹا کر کچھ یوں تھپکا کہ اسے نیند آ گئی۔ پرمیشر سنگھ دیر تک کھاٹ پر بیٹھا رہا۔ کبھی داڑھی کھجاتا اور ادھر ادھر دیکھ کر پھر سوچ میں بیٹھ جاتا۔ پڑوس کی چھت پر کھیلتا ہوا ایک بچہ اچانک اپنی ایڑی پکڑ کر بیٹھ گیا اور زار زار رونے لگا۔ ’’ہائے اتنا بڑا کانٹا اتر گیا پورے کا پورا۔‘‘ وہ چلایا اور پھر اس کی ماں ننگے سر اوپر بھاگی۔ اسے گود میں بٹھا لیا پھر نیچے بیٹی کو پکار کر سوئی منگوائی۔ کانٹا نکالنے کے بعد اسے بے تحاشا چوما اور پھر نیچے جھک کر پکاری۔ ۔ ۔ ’’ارے میرا دوپٹہ تو اوپر پھینک دینا۔ کیسی بے حیائی سے اوپر بھاگی چلی آئی۔‘‘
پرمیشر سنگھ نے کچھ دیر بعد چونک کر بیوی سے پوچھا۔
’’سنو کیا تمھیں کرتارا اب بھی یاد آتا ہے۔‘‘
’’لو اور سنو‘‘ بیوی بولی اور پھر ایک دم چھاجوں رو دی۔ ۔ ۔ ’’کرتارا تو میرے کلیجے کا ناسور بن گیا ہے پرمیشرے!‘‘
کرتارے کا نام سن کر ادھر سے امر کور اٹھ کر آئی اور روتی ہوئی ماں کے گھٹنے کے پاس بیٹھ کر رونے لگی۔
پرمیشر سنگھ یوں بدک کر جلدی سے اٹھ بیٹھا جیسے اس نے شیشے کے برتنوں سے بھرا ہوا طشت اچانک زمین پر دے مارا ہو۔

شام کے کھانے کے بعد وہ اختر کو انگلی سے پکڑے باہر دالان میں آیا اور بولا۔ ’’آج تو دن بھر خوب سوئے ہو بیٹا۔ چلو آج ذرا گھومنے چلتے ہیں۔ چاندنی رات ہے۔‘‘
اختر فوراً مان گیا۔ پرمیشر سنگھ نے اسے کمبل میں لپیٹا اور کندھے پر بٹھا لیا۔ کھیتوں میں آکر وہ بولا۔ ’’یہ چاند جو پورب سے نکل رہا ہے نا بیٹے، جب یہ ہمارے سر پر پہنچے گا تو صبح ہو جائے گی۔‘‘
اختر چاند کی طرف دیکھنے لگا۔
’’یہ چاند جو یہاں چمک رہا ہے نا۔ یہ وہاں بھی چمک رہا ہوگا۔ تمھاری اماں کے دیس میں۔‘‘
اب کے اختر نے جھک کر پرمیشر سنگھ کی طرف دیکھنے کی کوشش کی۔
’’یہ چاند ہمارے سر پر آئے گا تو وہاں تمھاری اماں کے سر پر بھی ہوگا۔‘‘
اب کے اختر بولا ’’ہم چاند دیکھ رہے ہیں تو کیا اماں بھی چاند کو دیکھ رہی ہوگی؟‘‘
’’ہاں پرمیشر سنگھ کی آواز میں گونج تھی۔ ۔ ۔ ’’چلو گے اماں کے پاس؟‘‘
’’ہاں‘‘ اختر بولا۔ ۔ ۔ ’’پر تم جاتے نہیں، تم بہت برے ہو، تم سکھ ہو۔‘‘
پرمیشر سنگھ بولا۔ ۔ ۔ ’’نہیں بیٹے، آج تو تمھیں ضرور ہی لے جاؤں گا۔ تمھاری اماں کی چٹھی آئی ہے۔ وہ کہتی ہے میں اختر بیٹے کے لیے اداس ہوں۔‘‘
’’میں بھی تو اداس ہوں۔‘‘ اختر کو جیسے کوئی بھولی ہوئی بات یاد آ گئی۔
’’میں تمھیں تمھاری اماں ہی کے پاس لیے جا رہا ہوں۔‘‘
’’سچ۔ ۔ ۔ ؟‘‘ اختر پرمیشر سنگھ کے کندھے پر کودنے لگا اور زور زور سے بولنے لگا۔ ۔ ۔ ’’ہم اماں پاس جا رہے ہیں۔ پر موں ہمیں اماں پاس لے جائے گا۔ ہم وہاں سے پرموں کو چٹھی لکھیں گے۔‘‘
پرمیشر سنگھ چپ چاپ روئے جا رہا تھا۔ آنسو پونچھ کر اور گلا صاف کر کے اس نے اختر سے پوچھا۔
’’گانا سنو گے؟‘‘
’’ہاں‘‘
’’پہلے تم قرآن سناؤ۔‘‘
’’اچھا‘‘ اور اختر قُل ہو اللّٰہ پڑھنے لگا، کفواً اَحَد٘ پر پہنچ کر اس نے اپنے سینے پر چھو،کی اور بولا۔ ۔ ۔ ’’لاؤ تمھارے سینے پر بھی چھو، کر دوں۔‘‘
رک کر پرمیشر سنگھ نے گریبان کا ایک بٹن کھولا اور اوپر دیکھا۔ اختر نے لٹک کر اس کے سینے پر چھوٗ کر دی اور بولا۔ ۔ ۔ ’’اب تم سناؤ۔‘‘
پرمیشر سنگھ نے اختر کو دوسرے کندھے پر بٹھا لیا۔ اسے بچوں کا کوئی گیت یاد نہیں تھا۔ اس لیے اس نے قسم قسم کے گیت گانا شروع کیے اور گاتے ہوئے تیز تیز چلنے لگا۔ اختر چپ چاپ سنتا رہا۔
بنتو داس سر بن ورگا جے
بنتو دا منہ ورگا جے
بنتو دالک چترا جے
لوکو
بنتو دالک چترا
’’بنتو کون ہے؟‘‘ اختر نے پرمیشر سنگھ کو ٹوکا۔
پرمیشر سنگھ ہنسا پھر ذرا وقفے کے بعد بولا۔ ۔ ۔ ’’میری بیوی ہے نا۔ امر کور کی ماں۔ اس کا نام بنتو ہے۔ امرکور کا نام بھی بنتو ہے۔ تمھاری اماں کا نام بھی بنتو ہی ہوگا۔‘‘
’’کیوں؟‘‘ اختر خفا ہو گیا۔ ۔ ۔ ’’وہ کوئی سکھ ہے؟‘‘
پرمیشر سنگھ خاموش ہو گیا۔
چاند بہت بلند ہو گیا تھا۔ رات خاموش تھی، کبھی کبھی گنے کے کھیتوں کے آس پاس گیدڑ روتے اور پھر سناٹا چھا جاتا۔ اختر پہلے تو گیدڑوں کی آواز سے بہت ڈرا، مگر پرمیشر سنگھ کے سمجھانے سے بہل گیا اور ایک بار خاموشی کے طویل وقفے کے بعد اس نے پرمیشر سنگھ سے پوچھا۔ ۔ ۔ ’’اب کیوں نہیں روتے گیدڑ؟‘‘ پرمیشر سنگھ ہنس دیا۔ پھر اسے ایک کہانی یاد آگئی ۔ یہ گُرو گوبند سنگھ کی کہانی تھی۔ لیکن اس نے بڑے سلیقے سے سکھوں کے ناموں کو مسلمانوں کے ناموں میں بدل دیا اور اختر ’’پھر؟پھر؟‘‘ کی رٹ لگاتا رہا اور کہانی ابھی جاری تھی، جب اختر ایک دم بولا۔ ’’ارے چاند تو سر پر آگیا!‘‘
پرمیشر سنگھ نے بھی رک کر اوپر دیکھا۔ پھر وہ قریب کے ٹیلے پر چڑھ کر دور دیکھنے لگا اور بولا۔ ۔ ۔ ’’تمھاری اماں کا دیس جانے کدھر چلا گیا۔‘‘
وہ کچھ دیر ٹیلے پر کھڑا رہا۔ جب اچانک کہیں دور سے اذان کی آواز آنے لگی اور اختر مارے خوشی کے یوں کودا کہ پرمیشر سنگھ اسے بڑی مشکل سے سنبھال سکا۔ اسے کندھے پر سے اتار کر وہ زمین پر بیٹھ گیا اور کھڑے ہوئے اختر کے کندھوں پر ہاتھ رکھ کر بولا۔ ۔ ۔ جاؤ بیٹے، تمھیں تمھاری اماں نے پکارا ہے۔ بس تم اس آواز کی سیدھ میں۔ ۔ ۔ ‘‘
’’شش!‘‘ اختر نے اپنے ہونٹوں پر انگلی رکھ دی اور سرگوشی میں بولا۔
’’اذان کے وقت نہیں بولتے۔‘‘
’’پر میں تو سکھ ہوں بیٹے!‘‘ پرمیشر سنگھ بولا۔
’’شش‘‘ اب کے اختر نے بگڑ کر اسے گھورا۔
اور پرمیشر سنگھ نے اسے گود میں بٹھا لیا۔ اس کے ماتھے پر ایک بہت طویل پیار دیا اور اذان ختم ہونے کے بعد آستینوں سے آنکھیں رگڑ کر بھرائی ہوئی آواز میں بولا۔
’’میں یہاں سے آگے نہیں آؤں گا۔ بس تم۔ ۔ ۔ ‘‘
’’کیوں۔ ۔ ۔ ؟ کیوں نہیں آؤگے۔ ۔ ۔ ؟ اختر نے پوچھا۔
’’تمھاری اماں نے چٹھی میں یہی لکھا ہے کہ اختر اکیلا آئے۔‘‘
پرمیشر سنگھ نے اختر کو پھسلایا۔ ۔ ۔ ’’بس تم سیدھے چلے جاؤ۔ سامنے ایک گاؤں آئے گا۔ وہاں جاکر اپنا نام بتانا کرتارا نہیں اختر، پھر اپنی ماں کا نام بتانا۔ اپنے گاؤں کا نام بتانا اور دیکھو، مجھے ایک چٹھی ضرور لکھنا۔‘‘
’’لکھوں گا‘‘ اختر نے وعدہ کیا۔
’’اور ہاں تمھیں کرتارا نام کا کوئی لڑکا ملے نا، تو اسے ادھر بھیج دینا۔‘‘
’’اچھا‘‘ پرمیشر سنگھ نے ایک بار پھر اختر کا ماتھا چوما اور جیسے کچھ نگل کر بولا۔
’’جاؤ!‘‘
اختر چند قدم چلا مگر پلٹ آیا۔ ۔ ۔ ’’تم بھی آ جاؤ نا۔‘‘
’’نہیں بھئی!‘‘ پرمیشر سنگھ نے اسے سمجھایا۔ ۔ ۔ ’’تمھاری اماں نے چٹھی میں یہ نہیں لکھا۔‘‘
’’مجھے ڈر لگتا ہے۔‘‘ اختر بولا۔
’’قرآن کیوں نہیں پڑھتے؟‘‘ پرمیشر سنگھ نے مشورہ دیا۔
’’اچھا‘‘ بات سمجھ میں آگئی اور وہ قُل ہو اللّٰہ کا ورد کرتا ہوا جانے لگا۔
نرم نرم پو افق کے دائرے پر اندھیرے سے لڑ رہی تھی اور ننھا سا اختر دور دھندلی پگڈنڈی پر ایک لمبے تڑنگے سکھ جوان کی طرح تیز تیز جا رہا تھا۔ پرمیشر سنگھ اس پر نظریں گاڑے ٹیلے پر بیٹھا رہا اور جب اختر کا نقطہ فضا کا ایک حصہ بن گیا تو وہاں سے اتر آیا۔
اختر ابھی گاؤں کے قریب نہیں پہنچا تھا کہ دو سپاہی لپک کر آئے اور اسے روک کر بولے۔ ’’کون ہو تم؟‘‘
’’اختر۔‘‘
وہ یوں بولا جیسے ساری دنیا اس کا نام جانتی ہے۔
’’اختر!‘‘ دونوں سپاہی کبھی اختر کے چہرے کو دیکھتے اور کبھی اس کی سکھوں کی سی پگڑی کو۔ پھر ایک نے آگے بڑھ کر اس کی پگڑی جھٹکے سے اتار لی تو اختر کے کیس کھل کر ادھر ادھر بکھر گئے۔
اختر نے بھنا کر پگڑی چھین لی اور پھر ایک ہاتھ سے سر کو ٹٹولتے ہوئے وہ زمین پر لیٹ گیا اور زور زور سے روتے ہوئے بولا۔ ۔ ۔ ’’میرا کنگھا لاؤ۔ تم نے میرا کنگھا لے لیا ہے۔ دے دو ورنہ میں تمھیں ماروں گا۔‘‘
ایک دم دونوں سپاہی دھپ سے زمین پر گرے اور رائفل کو کندھوں سے لگا کر جیسے نشانہ باندھنے لگے۔
’’ہالٹ۔‘‘
ایک پکارا جیسے جواب کا انتظار کرنے لگا۔ پھر بڑھتے ہوئے اجالے میں انھوں نے ایک دوسرے کی طرف دیکھا اور ایک نے فائر کر دیا۔ اختر فائر کی آواز سے دہل کر رہ گیا اور سپاہیوں کو ایک طرف بھاگتا دیکھ کر وہ بھی روتا چلاتا ہوا ان کے پیچھے بھاگا۔
سپاہی جب ایک جگہ جاکر رُکے تو پرمیشر سنگھ اپنی ران پر کس کر پٹی باندھ چکا تھا مگر خون اس کی پگڑی کی سیکڑوں پرتوں میں سے بھی پھوٹ آیا۔ اور وہ کہہ رہا تھا۔ ۔ ۔ ’’مجھے کیوں مارا تم نے، میں تو اختر کے کیس کاٹنا بھول گیا تھا؟ میں اختر کو اس کا دھرم واپس دینے آیا تھا یارو۔‘‘
اور اختر بھاگا آ رہا تھا اور اس کے کیس ہوا میں اڑ رہے تھے۔
چڑیل
 
جی ہاں ہےتو عجیب بات مگر بعض باتیں سچی بھی ہوتیں ہیں، دن بھر وہ برساتی نالوں میں چقماقی کے جھولیاں چنتی ہے اور رات کو انہیں آپس میں بجاتی ہے، اور جس اسے جنگاریاں جھڑنے لگتی ہیں تو زور زور سے ہنستی ہے، اور پھر اس کی ہنسی شدید ہونے لگتی ہے، تو ہم پر رحمتیں برسا خوتون، تو آسمان پر ستارے گنکنے لگتے ہیں، جھیل کی سطح پر چمٹے ہوئے چاند کو لطیف جھونکے لا تعداد دنوں کی قطاروں میں تقسیم کر دیتے ہیں اور ہوائیں گھنی پریوں میم سے سمت سمٹ اور لچک لچک کر نکلتی ہوئی گنگنانے لگتی ہیں، اور یہ گنگناہٹ سنسناتے ہوئے سناتے کا روپ دھار کر پہاڑیوں اور وادیوں پر مسلط ہوجاتی ہے، اور صرف تبھی ٹوٹتی ہے جب پوپھتے گلابی کنکروں سے پٹی ہوئی ڈھیریوں پر ایک سایہ سا منڈ لانے لگتا ہے۔ 
اول اول جب وہ ان ڈھیریوں پر آئی تو چیت کے مہینے کی ایک رات آدھی سے زیادہ گزر چکی تھی، آسمان پر بادلوں کی جنگ جاری تھی، اور برساقی بالے گرج رہے تھے، کسی کھوہ میں ایک گڈریا دبکا بیٹھا تھا، یہ قریب سے گزری تو چڑیل چڑیل پکارتا چیختا چلاتا کنکر اڑاتا اندھیرے میں جذب ہوگیا، دوسرے روز چرواہوں نے بہت دور سے اسے ڈھیریوں پر چقماق چنتے ہوئے دیکھا تو گڈرئیے کے واویلا میں سچائی کی رمق نظر آئی۔، گھروں کے صدر دروازوں پر تعویز لٹکائے گئے، وہقانوں کے چھیروں کے اردگرد پیر جی کا دم کیا ہوا پانی چھیڑکا جانے لگا، اور نمبر دار نے مولوی جی کو دین وسط میں بٹھا کر کہا کہ تین مرتبہ قرآن مجید پڑھ کر چھو کرو اور پیٹ بھر حلوہ۔۔۔۔ سنتا سنگھ جوار راولپنڈی کے سفادوں کا حال سن کر گھر کی چار دیواری میں بند ہوگیا تھا اور باہر آیا، اور مکان کے قفل پر سیندور چھڑک کر اندر بھاگ گیا اور لالہ چومی لال نے اڑوس پڑوس کے پنڈتوں کو فوراً جمع کیا اور ایک بھجن منڈالی قائم کرلی، ہو حق کے ورد اور رام رام کے جاپ سے گاؤں بھڑوں کے چھتے کی طرح سر سرانے لگا، اس روز مدرسہ بھی بند رہا، کیوں کہ گائنوں نے اپنے کلیجے کے ٹکڑوں کو کلیجیوں میں سے چمٹائے رکھا اور اور مدرسے کے برآمدے میں بیٹھ کر چڑی کی باتیں کرتے رہے۔ 
مگر چند ہی دنوں کے بعد مراد نے گاؤں میں یہ خبر پھیلا دی کہ وہ چڑیل نہیں، چڑیل نہیں، مولوی جی نے پوچھا تھا، ارے بھئی تمہیں کیا معلوم کے سکندر اعظم کے زمانے میں کالی ڈھیری کی ایک چوٹی پر ایک ہندوستانی چڑیل نے ایک یونانی کی کھوپڑی توڑ کر اس کا گودا نگل لیا تھا، جب سےاس ڈھیری پر کسی نے قدم نہیں رکھا اور اکثر دیکھا گیا ہے، کہ طوفانی راتوں میں ڈھیری پر دئیے جلتے ہیں اور تالیاں بجتی ہیں اور ڈراؤنے قہقہوں کی آوازیں آتی ہیں، دادا سے پوچھ لو۔ 
دادا جسے قرآن مجید کی کئی آیتوں سے لے کر ابابیلوں کی چونچ اور گدھ کی آنکھوں کے مرکب سے ایک اکسیری سرمے کا نسخہ تک یاد تھا، بولا کون نہیں جانتا کوئی ماں کا لال کالی ڈھیری پر چڑھ کر تو دکھائے، کہتے ہیں کہ اکبر بادشاہ دلی سے صرف اس لئے یہاں آیا تھا کہ اس چوٹی کا راز معلوم کرے مگر مارے ڈر کےپلٹ گیا تھا۔ 
مراد بوالا میری بات بھی تو سنو۔ 
ہاں ہاں بھئی دادا نے کہا سچ مچ مراد کی بات بھی تو سنو، ہمارے تمہارے جیسا نادان تو نہیں کہ سنی سنائی ہانک دے کا پڑھا لکھا ہے انگریز کو اردو پڑھاتا رہا ہے فوج میں۔۔۔۔کہو بھئی مراد 
اور مراد بولا وہ چڑیل نہیں بلکہ بلا کی خوبصورت عورت ہے اتنے لمبے بال اور گھنے بال ہیں اس کے معلوم ہوتا ہے اس کے بدن پر گاڑھے دھوئیں کا ایک لہراتا ہوا سا خول چڑھا ہوا ہے، اور رنگ تو اس غضب کا ہے کہ چاندی کی کرنوں کی ایسی کی تیسی، آنکھیں بادامی ہیں پتھر کو ٹکٹکی باندھ کر دیکھے تو چٹخا دے، پلکیں اتنی لمبی اور ایسی شان سے مڑی ہوئی جیسے تیر کمان ۔۔۔۔۔اور دادا۔۔۔۔کہتے جاؤ۔۔۔۔کہتے جاؤ۔۔۔دادا مسکرا رہا تھا، مولوی جی تسبیح پر سینکڑا خمت کرا لیا تھا، اور مراد بولا۔۔۔۔دادا۔۔۔۔اس کی دونوں ابروؤں کے درمیان ایک نیلی سی بندیا بھی۔ 
ارے دادا جیسے سنبھل کر بیٹھ گیا اور مولوی جی نے تسبیح کو مٹھی میں مروڑ کر ہاتھ بلند کرتے ہوئے کہا۔ 
میں نہیں کہتا تھا کہ وہ کالی ڈھیری کی چڑیل ہے، جس نے یونانی سپاہی کی کھوپڑی کا گودا نکال تھا، یہ ماتھے کی بندیا یا ہندو عورت ہی کا نشان تو ہے، خدا لگتی کہوں گا مراد۔۔۔۔دادا بولا۔۔۔مولوی جی کی بات جچ رہی ہے، نفل پڑھو شکرانے کے کہ بچ کرآ ئے ہو۔۔۔۔نہیں وہ چڑیل نہیں، مراد کی آواز میں اعتماد تھا، اگر وہ چڑیلیں ایسی ہیں تو میں ابھی کالی ڈھیری پر جانے کیلئے تیار ہوں۔۔۔ مگر دادا۔۔۔۔میرا دل کہتا کہ وہ چڑیل نہیں۔ 
تو پھر کون ہے آخر؟ دادا نے لوگوں کی آنکھوں میں دبکے ہوئے سوالوں کو زبان سے ادا کردیا، ہوگئی کوئی مراد بولا مگر میں سچ کہتا ہوں کہ ایران میں بھی دیکھا اور عراق میں اور مصر میں بھی کہیں کشمیری سیب کی سی رنگت تھی تو کہیں چنبیلی کی سی لیکن گندم کا ساندی کنارے ریت کا سا، سنہری سنہری، یہ ہمارے ہندوستان میں ہی ملتا ہے۔ 
ہندوستان میں اور بھی تو بہت کچھ ہے، نمبر دار کا بیٹا رحیم جو لاہور کے ایک کالج میں پڑھتا تھا، اور ایسٹر کی چھٹیاں گزرانے گاؤں میں آیا تھا، بھاری بھاری کتابوں کی اوٹ سے بولا، یہاں بنگلا کے گلے سڑے ڈھانچے بھی ہیں اور بہادر کے یتیم اور سارے ہندوستان کی وہ بیوائیں بھی ہیں جب کے آبرو کے رکھوالوں پر مشرق و مغرب کے میدانوں میں گدھوں، مچھلیوں اور کیڑو نے ضیافتیں اڑائیں اور جن کے لہو کی پھوانے فاشزم کا فانسو بھجایا اور جن کے خون کی حددت نے کئی اور کافور شمعیں روشن کیں اور پھر ہندوستان میں تمہارا امر تسر روالپنڈی اور ملتان بھی تو ہیں، جہاں صرف اس لئے عورتوں کی آبرو ریزی کی جار ہی ہے کہ ان کے ماتھے پر نیلی سے بندیاں ہے اور جہاں بچوں کو۔۔۔۔۔۔ نہیں نہیں بھئی دادا ابوکے بچوں کو نہیں بچوں کو ابھی تک کسی نےکچھ نہیں کہا۔ 
عالاں

اماں ابھی دہی بلو رہی تھیں کہ وہ مٹی کا پیالہ لئے آ نکلی۔یہ دیکھ کر کہ ابھی مکھن ہی نہیں نکالا گیا تو لسسی کہاں سے ملے گی؟وہ شش و پنج میں پڑ گئی کہ واپس چلی جائے یا وہیں کھڑی رہے۔ 
”بیٹھ جاؤ عالاں ! " اماں نے کہا،ابھی دیتی ہوں۔۔۔۔۔۔۔۔۔کیسی ہو؟ 
جی اچھی ہوں ! 
وہ وہیں بیٹھ گئی جہاں کھڑی تھی۔کچھ دیر کے بعد اماں بولیں ،اب میں مکھن نکالنے لگی ہوں ،برا نہ ماننا۔۔۔۔۔۔۔ 
نیت بری نہ ہو تب بھی نظر لگ جاتی ہے ! ابھی پچھلے دنوں نوراں نے مجھے مکھن کا پیڑا نکالتے دیکھا تھا تو دوسرے دن مرغی کے انڈے کے برابر مکھن نکلا۔۔۔۔۔۔اور اُس سے اگلے دن چڑیا کے انڈے کے برابر۔۔۔۔۔گائے کو تین دن مرچوں کی دھونی دی تو نظر اُتری ! 
عالاں گٹکی ”نظر تو کبھی کبھی میری بھی لگتی ہے بی بی جی ! اس سے پہلے آپ کا شیشے کا ایک گلاس توڑ چکی ہوں ۔” 
ہاں ہاں ! اماں کو یاد آگیا ۔ 
تم نے کہا ! ہائے بی بی جی ! کیسا صاف شفاف ہے کہ نظر آر پار جاتی ہے ۔اور پھر یوں ہی پڑے پڑے چھناکے سے ٹوٹ گیا ! میں تو حیران رہ گئی۔ 
پھر اُنہوں نے عالاں کو ڈانٹا مگر اُس ڈانٹ میں غصہ نہیں تھا ۔لو ! ۔۔۔۔۔اب پرلی طرف دیکھو ! 
اور وہ مسکراتی ہوئی ایک طرف گھوم گئی اور سامنے دیکھنے لگی سامنے میں بیٹھا تھا ۔مجھے دیکھتے ہی وہ ڈوپٹے کا پلو آدھے سر پر سے کھینچ کر ماتھے تک لے آئی اور بولی ”بی بی جی ! اندر چھوٹے میاں جی تو نہیں بیٹھے ؟ 
اری ! وہی عارف تو ہے !۔۔۔۔۔۔۔رات آیا ہے ۔ 
عالاں اُٹھ کر دروازے تک آئی اور بولی ،رد بلائیں دور بلائیں۔ 
کیسی ہو عالاں ؟ میں نے پوچھا۔ 
جی اچھی ہوں ،وہ بولی ۔ 
پھر اُس کے چہرے پر شرارت چمکی ” پہلے تو میں آپ کو پہچانی ہی نہیں ! میں سمجھی،کوئی بچہ مونچھیں لگائے بیٹھا ہے ” 
اس پر اماں کی ہنسی چھوٹ گئی ،توبہ ہے ۔کمبخت ایسی باتیں کرتی ہے کہ ۔۔۔۔۔۔۔توبہ ہے ! 
عالاں دہلیز پر یوں بیٹھ گئی کہ اُس کا ایک پاؤں باہر صحن میں تھا اور ایک کمرے کے اندر ۔ 
عارف میاں ! پردیس میں آپ کیا کرتے ہیں ؟ 
اُس نے مجھ سے یوں پوچھا جیسے چوپال میں بیٹھی گپ لڑا رہی ہے۔ساتھ ہی وہ المونیم کے ایک پیالے کو فرش پر ایک انگلی سے مسلسل گھمائے جا رہی تھی۔ 
میں نے کہا نوکری کرتا ہوں روپیہ کماتا ہوں ۔ 
بی بی جی کو کتنا بھیجتے ہیں ؟ اُس نے شرارت سے مسکرا کر پوچھا ! 
اے لڑکی ! اماں نے اُسے ڈانٹا ،اپنی عمر کے لڑکوں سے یوں باتیں نہیں کرتے ۔اب تو چھوٹی نہیں ہے ۔۔۔۔۔کیا ابھی تک تجھے کسی نے نہیں بتایا کہ تو بڑی ہوگئی ہے ؟ 
وہ دہلیز پر بیٹھی بیٹھی اماں کی طرف گھوم گئی۔اب اُس کے دونوں پاؤں صحن میں تھے اور بالوں کا ایک ڈھیر کمرے میں تھا ۔کون بتائے بی بی جی ؟ 
وہ بولی !اماں ابا ہوتے تو بتاتے ! 
اُنہیں تو خدا کے پاس جانے کی اتنی جلدی پڑی تھی کہ میرے سر پر سے اپنا ہاتھ اُٹھایا تو انتظار بھی نہیں کیا کہ کوئی اس لڑکی کہ سر پر ہاتھ رکھے تو چلیں ،عالاں کی آواز کو آنسوؤں نے بھگو دیا تھا۔ 
میں نے کہا ! عالاں ۔۔۔۔تمہاری ماں تو کب کی چل بسی تھی کیا باپ بھی چل دیا ؟ 
اب کے گھوم کر اُس نے دونوں پاؤں کمرے میں رکھ دئیے اور بولی ،جی ! وہ بھی چلا گیا۔میں لڑکا ہوتی تو شائد مجھے جوتے گانٹھنا سکھا جاتا پر وہ مجھ سے روٹیاں ہی پکواتا رہا۔اب میں ایک موچی کی بیٹی ہوں پر اپنے جوتے دوسروں سے مرمت کرواتی ہوں ۔ 
تو کیا ہوا ؟ اماں بولیں ، تجھے صرف جوتے گانٹھنا نہیں آتے نا! باقی تو سب کام آتے ہیں ۔اپنی محنت سے کماتی اور کھاتی ہو ۔سارا گاؤں تمہاری تعریف کرتا ہے۔۔۔۔۔۔۔لو لسسی لے لو ! 
عالاں جو اماں کی گفتگو کے دوران میں انہی کی طرف گھوم گئی تھی ،اُٹھی اور جا کر پیالہ اماں کے پاس رکھ دیا۔ 
وہ لسسی کا پیالہ لے کر جانے لگی مگر چند قدموں کے بعد ایک دم رک گئی اور پلٹ کر بولی ! 
آج بھی چکی پیسنے آ جاؤں بی بی جی ؟ 
آ جانا آ جانا ! اماں بولیں ،آٹا تو ڈھیروں پڑا ہے پر عارف کے ابا کی برسی بھی تو زیادہ دور نہیں ہے ۔کئی بوریوں کی ضرورت پڑے گی ۔۔۔۔۔۔آ جانا ! 
جی اچھا ! وہ بولی ، پھر وہیں کھڑے کھڑے مجھ سے پوچھا ، 
عارف میاں ! آپ کتنی چھٹی پر آئے ہیں ؟ 
میں نے کہا ! میں ابا کی برسی کر کے جاؤں گا ،بولی ،پھر تو بہت دن ہیں۔ 
میں جب گاؤں میں اِدھر اُدھر گھوم کر واپس آیا تو وہ اندر ایک کوٹھریا میں بیٹھی چکی پیس رہی تھی ۔اوڑھنی اُس کے سر سے اُتر گئی تھی اور کھلے بال چکی کے ہر چکر کے ساتھ اُس کے چہرے کو چھپا اور کھول رہے تھے اُس نے ایک ٹانگ کو پورا پھیلا رکھا تھا نیلا تہہ بند اُس کی پنڈلیوں تک کھنچ گیا تھا۔اگر ایسی پنڈلی کو کاٹ کر اور شیشے کے مرتبان میں رکھ کر ڈرائنگ روم میں سجا دیا جائے تو کیسا رہے ! میں نے ادھر اُدھر دیکھا ! اماں کہیں نظر نہ آئیں تو میں پنجوں کے بل کوٹھریا تک گیا ۔ 
دروازے سے آتی ہوئی روشنی ایک دم کم ہوئی تو اُس نے چونک کر دیکھا ،چکی روک لی ،بالوں کو جُھک کر سمیٹا اور اوڑھنی کو سر پر کھینچ لیا مگر پھیلی ہوئی ٹانگ کو پھیلا رہنے دیا ۔پھر وہ چکی کی ہتھی کو تھام کر آہستہ آہستہ گھمانے لگی اور میری طرف دیکھتی چلی گئی۔۔۔۔۔۔۔۔۔۔۔۔۔ 
اُس وقت میرا پہلا تاثر یہ تھا ایک ایک موچی کی بیٹی کی آنکھوں کو اتنا بڑا نہیں ہونا چاہیے غریب غرباء کو چھوٹی چھوٹی آنکھیں ہی کفایت کر جاتی ہیں۔ 
اُس کے چہرے پر شرارت تھی اور اس ڈر کے مارے کہ وہ کوئی فقرہ نہ مار دے میں نے پوچھا،اماں کہاں ہیں ؟ 
وہ بولی ! تو کیا آپ بی بی جی کو دیکھنے یہاں تک آئے تھے ؟ 
تو کیا تمھیں دیکھنے آیا تھا ؟ مجھے حملے کو موقع مل گیا۔اُس نے بس اتنا کیا کہ ٹنگ سمیٹی اور پھر پھیلا دی ۔پھر وہ کچھ کہنے ہی لگی تھی کہ میں نے پھر پوچھا ،اماں کہاں ہیں ؟ 
یہیں حویلی میں ہیں ! اس نے کہا ! 
آپ کے چچا کی بیٹی بیمار ہیں اُنہیں دیکھنے گئی ہیں ۔ 
میں نے کہا یہ جو تم پسائی کر رہی ہو اس کی کتنی اجرت لوگی ؟ 
دو دن کا آٹا تو مل ہی جائے گا ،اُس کے لہجے میں کاٹ سی تھی نہ جانے طنز کر رہی تھی یا اُس کا لہجہ ایسا تھا۔ 
اچھا دو دن گزر گئے تو پھر کیا کرو گی ؟ 
پھر آجاؤں گی آٹا پیسنے،پانی بھرنے یا چھتیں لیپنے۔ 
چھتیں لیپنے ! کیا تمھیں چھتیں لیپنا بھی آتا ہے ؟ میں نے سچ مچ حیرت سے پوچھا ۔ 
وہ بولی ! مجھے کیا نہیں آتا عارف میاں ! 
بس ایک جوتے گانٹھنے نہیں آتے۔۔۔۔۔۔اور بہت کچھ آتا ہے۔ 
مثلاً کیا کیا آتا ہے ؟ میں نے شرارت سے پوچھا ۔ 
اور۔۔۔۔۔۔۔۔اور۔۔۔۔۔۔۔وہ کچھ بتانے لگی تھی مگر جیسے سوچ میں پڑ گئی اور آخر بولی ،سبھی کچھ آتا ہے ۔۔۔۔۔! آپ دیکھ لیں گے ہولے ہولے۔ 
چند لمحے وہ یوں چکی چلانے میں مصروف رہی جیسے مجھے بھول گئی ہے۔پھر چکی روک کر اُٹھ کھڑی ہوئی اور دروازے کی طرف بڑھی۔میں ایک طرف ہٹا تو وہ باہر آگئی اور بولی ۔ 
پیاس لگی ہے۔۔۔۔۔۔پر بی بی جی کا کٹورا جھوٹا ہو جائے گا ،مجھے بک میں پلا دیجئیے ! 
تم کٹورے میں ہی پی لو ! میں نے کہا ،اور پھر ڈانٹ کے لہجے میں کہا ،چلو ! اُٹھاؤ کٹورا !۔۔۔۔۔۔پیو پانی ! 
اُس کی مسکراہٹ کتنی گلابی تھی۔۔۔۔۔۔ 
زندگی میں پہلی بار انکشاف ہوا کہ مسکراہٹ کا بھی رنگ ہوتا ہے ۔ 
وہ پانی پی چکی تو کٹورے کو کھنگالنے کے لئے اُس میں ذرا سا اور پانی ڈالا ۔میں نے کہا! بھر دو کٹورا ! 
وہ سمجھی شائد میں کٹورے کو پوری طرح پاک کرانا چاہتا ہوں۔کٹورا بھر گیا تو اُس نے میری طرف دیکھا اور میں نے کٹورا اُس کے ہاتھ سے اُچک کر منہ سے لگا لیا۔۔۔۔۔۔۔۔۔۔۔ 
عارف میاں جی۔۔۔۔۔۔۔۔وہ انتہائی حیرت اور صدمے سے بولی ،وہ حواس باختہ میری طرف دیکھتی رہی اور جب میں نے خالی کٹورا واپس کیا تو اُس کے ہاتھ میں رعشہ تھا اور اُس کی آنکھوں پر نمی کی ایک چمکیلی تہہ نمودار ہوگئی تھی اور اُس نے اوڑھنی کو یوں کس کے لپیٹ لیا تھا جیسے نماز پڑھنے چلی ہے۔ 
گاؤں میں جوان لڑکی کا ایک ایک قدم گنا جاتا ہے ایک ایک نظر کا حساب رکھا جاتا ہے بہت سے دوست بیٹھے تھے لڑکیوں کا ذ کر ہو رہا تھا فلاں ،فلاں کے ساتھ ہے ۔ 
میں نے کہا ! ایک لڑکی عالاں بھی تو ہے نادرے موچی کی بیٹی !!!! 
اس پر سب ہنسنے لگے !!!!وہ ! ۔۔۔۔۔۔۔ 
انہوں نے کہا وہ کسی کام کی نہیں ہے۔گھر گھر میں کام کرتی پھرتی ہے روپیہ کما رہی ہے خوب صورت ہے پر نکمی ہے ۔ 
ایک بار بیگو مونچھیل نے چھیڑا تو بولی ! میں موچی کی بیٹی ہوں کھال اُتار لیتی ہوں ۔بیگو کو اتنی شرم آئی کے سیدھا نائی کے پاس گیا اور مونچھوں کی نوکیں کٹوا دیں۔سب ہنسنے لگے اور دیر تک ہنستے رہے۔ 
میں نے کہا اگر وہ اتنی محنتی لڑکی ہے تو اُس کی عزت کرنی چاہیے۔ 
ایک بولا ! وہ عزت بھی تو نہیں کرنے دیتی۔ 
اس پر سب کو ایک بار پھر ہنسی کا دورہ پڑا ۔ 
دوسرا بولا !تمہارے ہاں تو وہ بہت کام کاج کرتی ہے کبھی اُس کی عزت کر کے دیکھو کھال اُتار لے گی ۔ 
وہ پھر ہنسنے لگے اور مجھے اُن کی ہنسی میں شریک ہونا پڑا مگر ۔۔۔۔۔۔مجھ سے اپنی ہنسی کی آواز پہچانی ہی نہیں گئی ،بلکل ٹین کے خالی کنستر میں کنکر بجنے کی آواز ! 
میں گھر واپس آیا تو وہ دروازے سے نکل رہی تھی ،چہرہ بالکل تپا ہوا تھا آنکھیں بھی سرخ ہو رہی تھیں میں چونکا اور پوچھا ،کیا بات ہے عالاں ؟ تم روتی رہی ہو ؟ 
وہ ہنسنے لگی اور ہنسی کے وقفے میں بولی ،روئیں میرے دشمن،میں کیوں روؤں ؟ میں تو مرچیں کوٹتی رہی ہوں عارف میاں ! 
تم مرچیں بھی کوٹ لیتی ہو ؟ میں نے پوچھا کوئی ایسا کام بھی ہے جو تمہیں کرنا نہ آتا ہو ! تم اتنے بہت سے کام کیوں کرتی ہو عالاں ؟ 
وہ بولی ،روپیہ کما رہی ہوں آپ تو جانتے ہیں روپے والے لوگ غریب لڑکیوں کو خرید لیتے ہیں میرے پاس روپیہ ہوگا تو مجھ پر نظر اُٹھانے کی کسی کو مجال نہیں ہوگی ۔۔۔۔۔۔ہے کسی کی مجال ؟ 
پھر وہ میرے قریب آکر سرگوشی میں بولی ،میں نے آپ کے کرتے کے کئے ململ خریدی ہے اُس پر بیل بوٹے کاڑھ رہی ہوں ! 
یہ غلط بات ہے ! میں نے احتجاج کیا ،تمہاری محنت سے کمائے ہوئے روپے سے خریدا ہوا کرتا مجھے کاٹے گا۔ 
میں کسی کو بتاؤں گی تھوڑی ! وہ بولی ،آپ بھی نہ بتائیے گا ،پھر نہیں کاٹے گا ! وہ گٹکی پھر ایک دم گھبرا گئی ہائے میں مر جاؤں ! 
کہیں بی بی جی تو نہیں سُن رہیں !!!!!!!! 
بی بی جی کے لفظ پر میرے جسم میں بھی سنسنی دوڑ گئی ۔اندر جھانکا تو صحن خالی تھا پلٹ کر دیکھا تو وہ جا چکی تھی۔ 
ٹھیک ہے ! میں نے سوچا، اچھی لڑکی ہے ! پیاری بھی ہے ! شوخ بھی ہے ! سب کچھ ہے مگر آخر موچی کی لڑکی ہے اور خاندان کے بزرگ کہہ گئے ہیں کہ بلندی پر کھڑے ہوکر گہرے کھڈ میں نہیں جھانکنا چاہیے ورنہ آدمی گر جاتا ہے ۔ 
ابا کی برسی کے روز ہمارے ہاں پورا گاؤں جمع تھا ،مگر اُس ہجوم میں بھی عالاں کی دوڑ بھاگ نمایاں تھی وہ پھرکنی کی طرح گھومتی پھر رہی تھی یوں معلوم ہوتا تھا جیسے کہ اگر یہ لڑکی اس ہجوم سے نکل گئی تو برسی کی ساری تنظیم بگڑ جائے گی۔وہ بالکل برمے کی طرح ہجوم میں سے راستہ بناتی ہوئی پار ہوجاتی اور پلٹ کر غڑاپ سے امی کے کمرے میں گُھس کر کواڑ دھڑ سے بند کردیتی وہاں سے ہدایات لے کر وہ پھر باہر نکلتی اور پھر سے ہجوم میں برما لگا دیتی ! 
عشاء کی اذان تک سارا گاؤں کھانا کھا چکا تھا ۔خالی دیگیں ایک طرف سمیٹ دی گئی تھیں ۔نائی ،دھوبی،میراثی،موچی سبھی فارغ کر دئیے گئے تھے دن بھر کے ہنگامے کے بعد ایک بہت بھاری سناٹا گھر پر ٹوٹ پڑا تھا ۔آخری مہمان کو رخصت کر کے جب میں امی کے کمرے میں آیا تو مجھے یقین تھا کہ عالاں بیٹھی امی کے بازو اور پنڈلیاں دبا رہی ہوگی۔مگر امی تو اکیلی بیٹھی تھیں زندگی میں شائد پہلی بار امی کا لحاظ کئے بغیر میں اُن سے پوچھ بیٹھا ،عالاں کہاں ہے ؟ 
مگر امی اس سوال سے بالکل نہیں چونکیں ،بولیں ،وہ لڑکی ہیرا ہے بیٹا ! بالک ہیرا ! آج تو وہ میری آنکھیں ،میرے بازو میرا سب کچھ تھی ۔دن بھر کی تھکی ماندی تو تھی ہی ،کھانے بیٹھی تو دو چار نوالوں کے بعد جی بھر گیا ۔اُٹھ کر جانے لگی تو میں نے اُسے روکا اس کی دیگچی کو چاولوں سے بھرا اور اُسے لے جانے کو کہا تو وہ بولی ! 
یہ چاول تو مجھے عارف میاں دیتے ہوئے بھلے لگتے ! اوروں کو رخصت کرتے رہے پر اُنہوں نے مجھے تو پو چھا ہی نہیں !!!!! 
میں نہیں لے جاتی ، اُس نے یہ بات ہنسی میں کہی ! پر اُس نے ٹھیک کہا بیٹا ! اندر کا سارا کام اُسی نے سنبھالے رکھا ۔۔۔۔۔۔۔تم تو سب کو رخصت کر ہی رہے تھے ،اُسے بھی رخصت کر دیتے ! ویسے تو وہ ہنستی ہوئی چلی گئی ہے پر اُسے ہنسنے کی عادت ہے ۔۔۔۔۔۔۔۔۔اور بیٹا ! جن لوگوں کو ہنسنے کی عادت ہوتی ہے نا۔۔۔۔۔اُنہیں جب رونا بھی ہوتا ہے تو وہ ہنسنے لگتے ہیں ! جب وہ ہنستے ہیں تو اندر سے رو رہے ہوتے ہیں ۔تم نے ایک موچن سمحجھ کر عالاں کی عزت نہ کی حالانکہ عالاں کا اپنا مان ہے۔اُس کا یہ مان قائم رکھو بیٹا اور چاولوں کی یہ دیگچی اُسے دے آؤ ! تھوڑی دیر پہلے گئی ہے ،سوئی نہیں ہوگی ۔پھر کل صبح تم جا بھی رہے ہو ۔وہ کیا یاد کرے گی تمہیں ؟ ۔۔۔۔۔۔۔جاؤ ! 
عالاں اپنے گھروندے کے دروازے کے پاس چارپائی پر لیٹی ہوئی تھی ،میں نے پاس جا کر اُسے آہستہ سے پکارا تو وہ تڑپ کر یوں کھڑی ہو گئی جیسے اُس کے قریب کوئی گولا پھٹا ہے۔ 
عارف میاں جی !وہ بولی ،چاول دینے آئے ہونگے ! 
میں نے کہا ! ہاں ! چاول ہی دینے آیا ہوں ۔ 
لائیے ! اُس نے ہاتھ بڑھائے ،بی بی جی نے بتایا ہوگا ۔۔۔۔میں نے کیا کہا تھا ؟وہ ہنسنے لگی۔ 
ہاں ! بتایا ہے ۔میں نے کہا ! 
دیگچی لے کر اُس نے چارپائی پر رکھ دی اور بولی ،وہاں گھر میں دیتے تو زیادہ اچھا لگتا ! ویسے اب بھی اچھا لگ رہا ہے۔ 
کچھ سمحجھ میں نہیں آرہا تھا کہ کیا کہوں ؟ 
آخر ایک بات سوجھی ،میں کل واپس جا رہا ہوں ! 
وہ مجھے معلوم ہے ! عالاں بولی ۔ 
معلوم تھا تو وہاں گھر میں ذرا سی دیر رک جاتیں !میں نے کہا ۔ 
وہ بولی ! آپ کے کرتے کا آخری ٹانکا باقی تھا وہ آ کے لگایا ہے ۔۔۔۔۔۔۔بکسے میں اس کرتے کی جگہ تو ہوگی ناں ؟ 
اور ہاں صبح آپ کا بکسا اُٹھا کر بسوں کے اڈے پر مجھے ہی تو پہنچانا ہے ! بی بی جی نے کہا تھا۔ 
میں نے کہا تم کیا کچھ کر لیتی ہو عالاں ؟ 
چکی تم پیس لیتی ہو،چھتیں تم لیپ لیتی ہو، مرچیں تم کوٹ لیتی ہو،کنوئیں سے دو دو تین تین گھڑے تم پانی بھر کے لاتی ہو،پورے گھر کا کام تم سنبھال لیتی ہو ،کرتے تم کاڑھ لیتی ہو ،بوجھ تم اُٹھا لیتی ہو۔تم کس مٹی کی بنی ہوئی ہو عالاں ؟؟؟؟؟؟؟؟؟ 
وہ خاموش کھڑی رہی ،پھر دو قدم اُٹھا کر میرے اتنے قریب آ گئی کہ مجھے اپنی گردن پر اُس کی سانسیں محسوس ہونے لگیں ۔۔۔۔۔۔ 
میں تو اور بھی بہت کچھ کر سکتی ہوں ! عارف میاں۔ 
اُس کی آواز میں جھنکار سی تھی ! آپ کو کیا معلوم ؟؟؟؟؟ 
میں اور کیا کچھ کر سکتی ہوں !!!!!!!!! 
ذرا ساے وقفے کے بعد وہ بولی ”مجھ سے پوچھئیے نہ !۔۔۔۔۔۔۔۔ 
میں اور کیا کچھ کر سکتی ہوں ؟؟؟؟؟؟؟ 
پہلی جماعت کے بچے کی طرح میں نے اُس سے پوچھا ! 
اور کیا کچھ کر سکتی ہو ؟؟؟؟؟؟ 
”میں ۔۔۔۔۔۔۔۔۔۔۔۔۔۔۔۔پیار بھی کر سکتی ہوں عارف میاں !!!!!!!!!! 
اُس نے جیسے کائنات کا راز فاش کر دیا 


ماسی گُل بانو
اُس کے قدموں کی آواز بلکل غیر متوازن تھی، مگر اُس کے عدم توازن میں بھی بڑا توازن تھا۔آخر بے آہنگی کا تسلسل بھی تو ایک آہنگ رکھتا ہے۔سو اُس کے قدموں کی چاپ ہی سے سب سمجھ جاتے تھے کہ ماسی گُل بانو آرہی ہے۔گُل بانو ایک پاؤں سے ذرا لنگڑی تھی۔وہ جب شمال کی جانب جا رہی ہوتی تو اُس کے بائیں پاؤں کا رخ تو شمال ہی کی طرف ہوتا مگر دائیں پاؤں کا پنجہ ٹھیک مشرق کی سمت رہتا تھا۔یوں اُس کے دونوں پاؤں زاویہ قائمہ سا بنائے رکھتے تھے اور سب زاویوں میں یہی ایک زاویہ ایسا ہے جس میں ایک توازن،ایک آہنگ،ایک راستی ہے۔سو گُل بانو کا لنگڑا پن کجی میں راستی کا ایک چلتا پھرتا ثبوت تھا۔ 
گُل بانو جب چلتی تھی تو دائیں پاؤں کو اُٹھاتی اور بائیں کو گھسیٹتی تھی۔اس بے ربطی سے وہ ربط پیدا ہوتا تھا جس کی وجہ سے لوگ گُل بانو کو دیکھے بغیر پہچان لیتے تھے۔عورتیں اندر کوٹھے میں بیٹھی ہوتیں اور صحن میں قدموں کی یہ منفرد چاپ سُنائی دیتی تو کوئی پکارتی ! ادھر آجا ماسی گُل بانو،ہم سب یہاں اندر بیٹھے ہیں۔اور ماسی کا یہ معمول سا تھا کہ وہ دہلیز پر نمودار ہوکر اپنی ٹیڑھی میڑھی لاٹھی کو دائیں سے بائیں ہاتھ میں منتقل کرکے دائیں ہاتھ کی انگشتِ شہادت سے اپنی ناک کو دہرا کرتے ہوئے کہتی ،ہائے تونے کیسے بھانپ لیا کہ میں آئی ہوں ۔سبھی بھانپ لیتے ہیں ۔سبھی سے پوچھتی ہوں پر کوئی بتاتا نہیں۔جانے میں تم لوگوں کو اتنی موٹی موٹی دیواروں کے پار بھی کیسے نظر آجاتی ہوں۔ 
بس ماسی،چل جاتا ہے پتہ۔پکارنے والی عورت کہتی، تم سے پہلے تمہاری خوشبو پہنچ جاتی ہے۔اور گُل بانو مسکرانے لگتی۔ 
آج تک گُل بانو کو سچی بات بتانے کا حوصلہ کسی نے نہیں کیا تھا۔دراصل اُس سے سب ڈرتے تھے اور اُس کے بارے میں عجیب عجیب باتیں مدتوں سے مشہور تھیں۔ 
ادھیڑ عمر کسان بتاتے تھے کہ انہوں نے ماسی گُل بانو کو ہمیشہ اسی حالت میں دیکھا ہے کہ ہاتھ میں ٹیڑھی میڑھی لاٹھی ہے اور وہ ایک پاؤں اُٹھاتی اور دوسرا گھسیٹتی دیواروں کے ساتھ لگی لگی چل رہی ہے ۔مگر گاؤں کے بعض بوڑھوں کو یاد تھا کہ گُل بانو جوان ہو رہی تھی تو اُس کی ماں مر گئی تھی باپ کھیت مزدور تھا۔بیوی کی زندگی میں تو تین تین مہینے تک دوردراز کے گاؤں میں بھٹک سکتا تھا مگر اب جوان بیٹی کو اکیلا چھوڑ کر کیسے جاتا۔پھر جب وہ کماتا تھا تو جب بھی ایک وقت کا کھانا کھا کر اور دوسرے وقت پانی پی کر زندہ تھا مگر اب کیا کرتا۔کٹائی کے موسم کو تو جبڑا بند کرکے گزار گیامگر جب دیکھا کہ فاقوں سے گُل بانو نچڑی جا رہی ہے تو اگلے موسم میں وہ گُل بانو کو ساتھ لے کر دور کے ایک گاؤں میں فصلوں کی کٹائی کرنے چلا گیا۔ 
وہیں کا ذکر ہے کہ ایک دن اُس نے زمیندار کے ایک نوجوان مزارعے بیگ کو کھلیان پر کٹی ہوئی فصل کی اوٹ میں گُل بانو کی طرف بازو پھیلائے ہوئے دیکھا۔اس گاؤں میں اسے ابھی چند روز ہوئے تھے۔اس وقت اُس کے ہاتھ میں درانتی تھی اُس کی نوک بیگ کے پیٹ پر رکھ دی اور کہا کہ میں تیری انتڑیاں نکال کر تیری گردن پر ڈال دوں گا۔پھر گُل بانو نے باپ کے درانتی والے ہاتھ کو اپنے ہاتھ سے پکڑلیا اور کہا----------------------" بابا ! یہ تو مجھ سے کہہ رہا تھا کہ میں تجھ سے شادی کروں گا اور میں کہہ رہی تھی کہ پھر مجھے پیار بھی شادی کے بعد کرنا۔اس سے پہلے کرو گے تو خدا خفا ہوجائے گا۔“ 
تب باپ نے درانتی اپنے کندھے پر رکھ لی ۔گل بانو کو اپنے بازو میں سمیٹ لیا اور رونے لگا۔پھر وہ بیگ سے برات لانے کی بات پکی کرکے گاؤں واپس آگیا۔برات سے تین روز پہلے گل بانو کو میوں بٹھا دیا گیا اور اُسے اتنی مہندی لگائی گئی کہ اُس کی ہتھیلیاں سُرخ،پھر گہری سُرخ،اور پھر سیاہ ہو گئیں اور تین دن تک آس پاس کی گلیاں گل بانو کے گھر سے اُمڈتی ہوئی مہندی کی خوشبو سے مہکتی رہیں۔پھر رات کو تاروں کی چھاؤں میں برات کو پہنچنا تھا ،اور دن کو لڑکیاں گل بانو کی ہتھیلیوں کو مہندی سے تھوپ رہیں تھیں کہ دور ایک گاؤں سے ایک نائی آیا۔اور اس نے گل بانو کے باپ کو بتایا کہ کل زمیندار ہرن کے شکار پر گیا تھا اور بیگ اُس کے ساتھ تھا۔جنگل میں زمیندار کے پرانے دشمن زمیندار کی تاک میں تھے اُنہوں نے اُس پر حملہ کر دیا اور بیگ اپنے مالک کو بچانے کی کوشش میں مارا گیا۔آج جب میں وہاں سے چلا تو بیگ کی ماں اپنے بیٹے کی لاش کے سر پر سہرا باندھے اپنے بال نوچ نوچ کر ہوا میں اُڑا رہی تھی۔ 
گل بانو تک یہ خبر پہنچی تو یوں چپ چاپ بیٹھی رہ گئی جیسے اُس پر کوئی اثر ہی نہیں ہوا۔پھر جب اُس کے پاس گیت گانے والیاں سوچ رہی تھیں کہ ماتم شروع کریں یا چپکے سے اُٹھ کر چلی جائیں ،تو اچانک گل بانو کہنے لگی : " کوئی عید کا چاند دیکھ رہا ہو اور پھر ایک دم عید کا چاند کنگن کی طرح زمین پر گِر پڑے تو کیسا لگے ؟ کیوں بہنو ! کیسا لگے ؟ “ 
اور وہ زور زور سے ہنسنے لگی اور مسلسل ہنستی رہی۔ایسا لگتا تھا کہ کوئی اُس کے پہلوؤں میں مسلسل گدگدی کئے جا رہا ہے ۔وہ اتنا ہنسی کہ اس کی آنکھوں میں آنسو آ گئے اور پھر وہ رونے لگی اور اُٹھی اور مہندی سے تُھپی ہتھیلیاں اپنے گھر کی کچی دیوار پر زور زور سے چھرر چھرر رگڑنے لگی اور چیخنے لگی۔جب تک اُس کے باپ کو لڑکیاں بلاتیں اس کی ہتھیلیاں چِھل گئی تھیں اور خون اُس کی کہنیوں پر سے ٹپکنے لگا تھا۔پھر وہ بے ہوش ہو کر گر پڑی صبح تک اسے محرقہ بخار ہوگیا۔اسی بخار کی غنودگی میں اس کی دائیں ٹانگ رات بھر چارپائی سے لٹکی رہی اور ٹیڑھی ہوگئی۔پھر جب اس کا بخار اترا تو اس کے سر کے سب بال جھڑ گئے اس کی آنکھیں جو عام آنکھوں سے بڑی تھیں اور بڑی ہو گئیں اور اُن میں دہشت سی بھر گئی۔پھٹی پھٹی میلی میلی آنکھیں ،ہلدی سا پیلا چہرہ،اندر دھنسے ہوئے گال،خشک کالے ہونٹ اور اُس پر گنجا سر۔جس نے بھی اُسے دیکھا،آیت الکرسی پڑھتا ہوا پلٹ گیا۔پورے گاؤں میں یہ خبر گشت کر گئی کہ اپنے منگیتر کے مرنے کے بعد گل بانو پر جن آگیا ہے اور اب جن نہیں نکلا گل بانو نکل گئی ہے،اور جن بیٹھا رہ گیا ہے۔ 
یہیں سے گل بانو اور جِنوں کے رشتے کی بات چلی۔ساتھ ہی انہی دنوں اُس کا باپ چند روز بیمار رہا اور اپنے دُکھوں کی گٹھڑی گل بانو کے سر پر رکھ کر دوسری دنیا کو سدھار گیا۔باپ کی بیماری کے دنوں میں گل بانو ہاتھ میں باپ کی ٹیڑھی میڑھی لاٹھی لے کر چند بار حکیم سے دوا لینے گھر سے نکلی،اور جب بھی نکلی بچے اُسے دیکھ کر بھاگ نکلے۔اسے گلی سے گزرتا دیکھ کر مسجد میں وضو کرتے ہوئے نمازیوں کے ہاتھ بھی رُک گئے ۔اور حکیم نے بھی ایک لاش کو اپنے مطب میں داخل ہوتا دیکھ کر گھبراہٹ میں اُسے نہ جانے کیا دے ڈالا کہ اُس کا باپ ایڑیاں رگڑ رگڑ کر مر گیا۔سنا ہے مرتے وقت اُس نے نہ خدا رسول کا نام لیا نہ کلمہ پڑھا بس کفر بکتا رہا کہ اچھا انصاف ہے ! یہ خوب انصاف ہے تیرا !!!!!!!!!!!!!!!!!!!! 
قریب کا کوئی رشتہ دار پہلے ہی نہیں تھا دور کے رشتہ دار اور بھی دور ہو گئے۔مگر اللہ نے گل بانو کی روزی کا عجیب سامان کر دیا۔وہ جو پتھر کے اندر کیڑے کو بھی اُس کا رزق پہنچاتا ہے ،گل بانو کو کیسے بھولتا۔سو یوں ہوا کہ باپ کی موت کے تین دن بعد وہ ایک کھاتے پیتے گھر میں اس ارادے سے داخل ہوئی کہ پاؤ دو پاؤ آٹا ادھار مانگے گی۔اُس وقت سب گھر والے چولہے کے ارد گرد بیٹھے کھانا کھا رہے تھے ۔گل بانو کو دیکھتے ہی سب ہڑبڑا کر اُٹھے اور کھانا وہیں چھوڑ کر مکان میں گُھس گئے۔گل بانو جو اس سے پہلے بچوں کی خوفزدگی کے منظر دیکھ چکی تھی ،سمجھ گئی اور مسکرانے لگی۔یوں جیسے کسی بےروزگار کی نوکری لگ جائے۔مکان کی دہلیز پر جا کر وہ کچھ کہنے لگی تھی کہ گھر کی بہو نے جس کا چہرہ فق ہورہا تھا ،اُس کے ہاتھ پر پانچ روپے رکھ دئیے۔گل بانو ایکاایکی ہنسی کہ سب گھر والے ہٹ کر دیوار سے لگ گئے پھر وہ ہنستی ہوئی واپس آگئی۔ 
کہنے والے کہتے ہیں کہ اُس روز وہ دن بھر اور رات بھر ہنستی رہی اور کئی بار یوں بھی ہوا کہ گل بانو کے گھر کا دروازہ باہر سے بند ہوتا تو جب بھی لوگوں نے گھر کے اندر سے اُس کے قہقہوں کی آواز سُنی۔ 
پھر گل بانو کے بال بھی اُگ آئے چہرہ بھی بھر گیا رنگ بھی چمک اُٹھا اور آنکھیں جگمگانے لگیں۔مگر اُس کی ذات سے جو خوف وابستہ ہوگیا تھا اُس میں کوئی کمی نہ آئی ------------------- اُنہی دنوں وہ مشہور واقعہ ہوا کہ جب چُھٹی پر آئے ہوئے ایک نوجوان نے اس عجیب سی لڑکی کو گلی میں تنہا دیکھا تو سیٹی بجا دی اور گل بانو اُنھی قدموں پر رک گئی جیسے اس کے پاؤں میں سیٹی نے بیڑی ڈال دی ہو۔نوجوان نے سیٹی کا اتنا فوری اور شدید اثر پہلے کبھی نہیں دیکھا تھا ۔وہ لپکا اور گل بانو کا بازو پکڑ کر اپنی طرف کھینچا،مگر پھر چیخنے لگا کہ مجھے بچاؤ ،میں جل رہا ہوں۔اگر گل بانو اُس کے منہ پر تھوک نہ دیتی تو وہ راکھ کی مٹھی بن کر اُڑ جاتا۔کہتے ہیں لوگ جب نوجوان کو اُٹھا لے گئے تو جب بھی گل بانو دیر تک گلی میں تنہا کھڑی رہی اور اُس کے ہونٹ ہلتے رہے۔اور اُس رات گاؤں میں خوفناک زلزلہ آیا تھا جس سے مسجد کا ایک مینار گر گیا تھا اور چیختے چلاتے پرندے رات بھر اندھیرے میں اُڑتے رہے تھے اور مُرغوں نے آدھی رات ہی کو بانگیں دے ڈالیں تھیں۔ 
گل بانو کی زندگی کے چند معمولات مقرر ہوگئے تھے۔سورج نکلتے ہی وہ مسجد میں جا کر محراب کو چومتی اور مسجد کے صحن میں جھاڑو دے کر واپس گھر آجاتی ۔وہاں سے ہاتھ میں ایک پرانا ٹھیکرا لئے نکلتی اور جہانے میراثی کے گھر آگ لینے پہنچ جاتی اور دن ڈھلے وہ ایک گھڑا اُٹھائے کنوئیں پر جاتی اور واپس آکر آدھا پانی مسجد کے حوض میں انڈیل دیتی اور شام کی اذان سے پہلے ہی مسجد میں دیا جلانے آتی پھر گھر چلی جاتی اور صبح تک نہ نکلتی ۔دونوں عیدوں پر وہ چند کھاتے پیتے گھروں میں جا کر بس جھانکتی اُسے کچھ کہنے کی ضرورت ہی نہ تھی اُسے دیکھتے ہی اُس کے ہاتھ پر پانچ روپے رکھ دئیے جاتے -------------اور وہ چپ چاپ واپس آجاتی۔پھر ہر سال دونوں عیدوں کے چند دن بعد وہ اچانک غائب ہو جاتی اور جب پلٹتی تو اُس کے ہاتھ میں ایک پوٹلی سی ہوتی ۔جہانے میراثی کی بیوی کو اُس نے ایک بار بتایا تھا کہ وہ قصبے میں اپنے کفن کا کپڑا خریدنے گئی تھی مگر عام خیال یہ تھا کہ جنوں کے بادشاہ کو ملنے جاتی ہے۔ 
کچھ لوگ کہتے تھے کہ گل بانو کے قبضے میں جنات ہیں اور جو گھر اُس کے مطالبات پورے نہیں کرتا اس کے خلاف وہ اُن جنات کو بڑی بے رحمی سے استعمال کرتی ہے۔مثلاً برسوں پہلے کی بات ہے ،وہ ملک نورنگ خان کے ہاں بقرعید کی رقم لینے گئی تو ملک کا بی-اے پاس بیٹا عید منانے آیا ہوا تھا اُس نے یونہی چھیڑنے کے لئے کہہ دیا کہ دو اڑھائی مہینے کے اندر پہلی عید والے پانچ روپے اُڑا دینا تو بڑی فضول خرچی ہے اور ایسی فضول خرچی تو صرف نئی نئی دلہنوں کو زیب دیتی ہے۔گل بانو نے یہ سنا تو ملک کے بیٹے کو عجیب عجیب نظروں سے گھورنے لگی سارا گھر جمع ہو گیا اور نوجوان کو ڈانٹنے لگا کہ تم نے ماسی کو کیوں چھیڑا ،گل بانو کے ہاتھ پر پانچ کے بجائے دس روپے رکھے گئے مگر اس نے دس کا نوٹ آہستہ سے چولہانے کی حد بندی پر رکھ دیا اور چپ چاپ چلی آئی ۔اور پھر ہوا یوں کہ آدھی رات کو یہ نوجوان پلنگ سے گِر پڑا مگر یوں گِرا کہ پہلے یوں ہی لمبا لمبا چھت تک اُبھر گیا،پھر بجلی کی سی تیزی کے ساتھ تڑ سے زمین پر گِرا چیخ ماری اور بےہوش ہوگیا۔ساتھ ہی یہ سلسلہ بھی شروع ہوگیا کہ ہر روز ملک نورنگ خان کی جوان بیٹی کی ایک لٹ کٹ کر گودمیں آگرتی۔راتوں کو چھت پر بھاگتے ہوئے بہت سے قدموں کی اِدھر سے اُدھر دھب دھب ہوتی رہتی۔دیواروں پر سجی ہوئی تھالیاں کیلوں پر سے اُتر کر کمرے میں اُڑنے لگتیں اور دھڑ دھڑ جلتا ہوا چولہا چراغ کی طرح ایک دم بجھ جاتا۔ 
بعض لوگوں کا خیال یہ بھی تھا کہ ماسی گل بانو خود ہی جن ہے وہ گلیوں میں چلتے چلتے غائب ہوجاتی ہے ۔دروازے بند ہوتے ہیں مگر وہ صحن میں کھڑی دکھائی دے جاتی ہے،جب سارا گاؤں سو جاتا ہے تو ماسی گل بانو کے گھر میں سے برتنوں کے بجنے،بکسوں کے کُھلنے اور بند ہونے ،گھنگھریوں کے جھنجھنانے اور کسی کے گانے کی آوازیں یوں آتی رہتی ہیں جیسے کوئی گہرے کنوئیں میں گا رہا ہو۔اور اگر پھر ماسی گُل بانو جن نہیں ہے تو وہ نوجوان جلنے کیوں لگا تھا جس نے ماسی کا بازو چھو لیا تھا ۔اور جو اپنی موت تک سردیوں کے موسم میں بھی صرف ایک چادر میں سوتا تھا اور وہ بھی صرف مچھروں سے بچنے کے لئے ورنہ اس چادر میں بھی اُسے پسینے آتے رہتے تھے۔ 
ابھی پچھلے دنوں کی بات ہے قادرے موچی نے چمڑا کاٹتے ہوئے اپنا انگوٹھا بھی کاٹ لیا۔سب لوگوں کی طرح خود قادرے کو بھی یقین تھا کہ وہ بچپن میں ہم جولیوں سے شرط بد کر شام کے بعد ماسی گل بانو کے دروازے کو چُھو آیا تھا تو ماسی کے جنوں نے اب جاکر اُس کا بدلہ لیا ہے۔ 
دن کے وقت اکِا دکا لوگ گل بانو کے ہاں جانے کا حوصلہ کر لیتے تھے اور جب بھی کوئ گیا یہی خبر لے کر آیا کے ماسی مصلے پر بیٹھی تسبیح پر کچھ پڑھ رہی تھی اور رو رہی تھی ۔البتہ شام کی اذان کے بعد ماسی گل بانو کے گھر کے قریب سے گزرنا قبرستان میں سے گزرنے کے برابر ہولناک تھا۔بڑے بڑے حوصلہ مندوں سے شرطیں بدی گئیں کہ رات کو ماسی سے کوئی بات کر آئے مگر پانچ پانچ دس دس قتلوں کے دعویدار بھی کہتے تھے ہم ایسی چیزوں کو کیوں چھیڑیں جو نظر ہی نہیں آتیں۔اور جو نظر آبھی جائیں اور ہم برچھا اُن کے پیٹ میں اُتار بھی دیں تو وہ کھڑی ہنستی رہیں۔اڑوس پڑوس کے لوگوں نے بڑے بڑے سجادہ نشینوں سے حاصل کئے ہوئے تعویذ اپنے گھروں میں دبا رکھے تھے کہ وہ ماسی گل بانو کے ہاں راتوں رات جمع ہونے والی بلاؤں کی چھیڑ چھاڑ سے محفوظ رہیں ۔یہ گاتی ،برتن بجاتی اور گھنگھریاں چھنکاتی ہوئی بلائیں ! 
گل بانو کی جناتی قوتوں کا اُس روز تو سکہ بیٹھ گیا تھا جب اُس نے گاؤں کی ایک لڑکی کے جن کو عجیب حکمت سے نکالا تھا ۔یہ جہانے میراثی کی جوان بیٹی تاجو تھی۔بڑی شاخ و شنگ اور بے انتہا بڑ بولی۔ماسی کو اس لڑکی سے بڑا پیار تھا ایک تو پورے گاؤں میں جہانے میراثی ہی کا گھر ایسا تھا جہاں آگ لینے کے سلسلے میں ماسی کا روز آنا جانا تھا۔پھر جب تاجو ننھی سی تھی تو ماسی سال کے سال جب بھی شہر سے اپنا کفن خریدنے جاتی تو تاجو کے لئے ایک نہ ایک چیز ضرور لاتی۔ساتھ ہی تاجو جب ذرا بڑی ہوئی تو اُس کی آواز میں پیتل کی کٹوریاں بجنے لگیں ۔کئی بار ایسا ہوا کے ماسی نے گلی میں سے گزرتی ہوئی تاجو کا بازو پکڑا اور اپنے گھر لے گئی ۔دروازہ بند کردیا ،تاجو کے سامنے گھڑا لا کر رکھ دیا۔خود تھالی بجانے بیٹھ گئی اور نمازوں‌کے وقفوں کو چھوڑ کر شام تک اُس سے جہیز اور رخصتی کے گیت سُنتی رہی اور ہنستے میں روتی رہی اور روتے میں ہنستی رہی۔جب تاجو پر جن آئے تو لوگوں کو یقین ہوگیا کہ تاجو ان جنوں کو وہیں ماسی گل بانو کے ہاں سے ساتھ لگا لائی ہے۔پھر جن اچھی آواز،اچھی صورت اور بھرپور جوانی پر تو عاشق ہوتے ہی ہیں۔اور تاجو میں یہ سب کچھ تھا۔اور وہ جنات کے گڑھ میں بیٹھی ان تینوں صفات کا مظاہرہ بھی کرتی رہی تھی ۔اُس پر ستم یہ کہ تاجو بلا کی طرار تھی اور جنات طرار لڑکیوں کی تو تاک میں رہتے ہیں۔ 
تاجو کی طراری کا یہ عالم تھا کہ ایک بار وہ لڑکیوں کے ایک جھرمٹ میں پانی بھر کر آرہی تھی ۔ملک نورنگ خان کی چوپال کے قریب سے گزری تو کسی بات پر اس زور سے ہنسی جیسے کانسی کی گاگر پتھروں پر لڑھکتی جا رہی ہے۔چوپال بھری ہوئی تھی ملک نورنگ خان کو میراثی کی ایک بچی کی یہ بےباکی بُری لگی۔اُس نے کڑک کر کہا: " اے تاجو ! لڑکی ہوکر مردوں کے سامنے مردوں کی طرح ہنستے ہوئے شرم نہیں آتی ؟ “ اور تاجو نے عجیب طرح معافی مانگی۔وہ بولی ! ملک جی ، سرداریاں قائم ! میری کیا حیثیت کے میں ہنسوں ۔پیر دستگیر کی قسم ! میں جب ہنستی ہوں تو میں نہیں ہنستی ،میرے اندر کوئی اور چیز ہنستی ہے !۔ 
اس پر ملک نورنگ خان نے پہلے تو حیران ہوکر اِدھر اُدھر لوگوں کی طرف دیکھا اور پھر بے اختیار ہنستے ہوئے کہا " بلکل بلھے شاہ کی کافی کہہ گئی میراثی کی لونڈیا ۔“ 
سو ایسی طرار لڑکی پر جن نہ آتے تو اور کیا ہوتا،جو آئے اور اس زور سے آئے کہ باپ نے اُسے چارپائی سے باندھ دیا۔روتی پیٹیتی بیوی کو اُس کے پہرے پر بٹھا دیا اور خود پیروں فقیروں کے پاس بھاگا۔کسی نے تاجو کی انگلیوں کے درمیان لکڑیاں رکھ کر اُس کے ہاتھ کو دبایا کسی نے نیلے کپڑے میں تعویذ لپیٹ کر جلایا اور اُس کا دھواں تاجو کو ناک کے راستے پلایا۔کسی نے تاجو کے گالوں پر اتنے تھپڑ مارے کہ اُس کے مساموں میں سے خون پھوٹ کر جم گیا ۔مگر تاجو کی زبان سے جن چلاتا رہا کہ میں نہیں نکلوں گا میں تو تمھاری پیڑھیوں سے بھی نہیں نکلوں گا۔ 
پھر کسی نے جہانے کو مشورہ دیا کہ جس نے تاجو کہ جنوں کے حوالے کیا ہے اُس سے بھی بات کر دیکھو ۔ماسی گل بانو سے بھی اس کا ذکر کرو،جہانا فوراً ماسی کے پاس پہنچا اسے اپنا دکھڑا سنایا اور منت کی میرے ساتھ چل کر تاجو کے جن نکال دو۔ 
ماسی بولی" چھ سات سال پہلے تم نے اُس کی منگنی کی تھی اب تک شادی کیوں نہیں کی ؟“ 
جہانے نے جواب دیا ،کیا کروں ماسی ! لڑکے والوں نے تو تین چار سال سے میرے گھر کی دہلیز گِھسا ڈالی ہے۔پر اُس لڑکے کو اب تک کبڈی کا ڈھول بجانا نہیں آیا۔وہ تو بس بوڑھے باپ کی کمائی سے طرے باندھتا ہے اور کان میں عطر کی پھریریاں رکھتا ہے تاجو کو تو وہ بھوکا مار دے گا۔ 
ماسی نے کہا ! کچھ بھی کرے ،تاجو کی فوراً شادی کر دو۔جوانی کی انگھیٹی پر چپ چاپ اپنا جگر پھونکتے رہنا ہر کسی کا کام نہیں ہے۔اور تمھاری تاجو تو بالکل چھلکتی ہوئی لڑکی ہے اُس کی شادی کردو دولہا آیا تو جن چلا جائے گا۔ 
اور بلکل ایسا ہی ہوا ۔جہانے کو لوگوں نے سمجھایا کہ ماسی جنات کی رگ رگ سے واقف ہے، اُس کے کہے پر عمل کر دیکھو ۔اُس نے دوسرے دن ہی شادی کی تاریخ مقرر کر دی اور جب چارپائی پر جکڑی ہوئی تاجو کے ہاتھوں میں مہندی لگائی جانے لگی تو اُس نے کلمہ شریف پڑھا اور ہوش میں آگئی۔جن نے دولہا کی آمد کا بھی انتظار نہ کیا وہ مہندی کی خوشبو سے ہی بھاگ نکلا۔ 
بے انتہا خوف اور بے حساب دہشت کے اس ماحول میں گل بانو کی غیر متوازن چاپ کا توازن بچوں اور نمازیوں تک کو چونکا دیتا تھا۔ماسی گل بانو گلی میں سے گزر رہی ہے ! ماسی گل بانو گھر سے نکلی ہے----------------ماسی گل بانو واپس جا رہی ہے--------------یہ سب کچھ برسوں سے ہو رہا تھا،مگر ہر روز یہ ایک خوفناک خبر بن کر پورے گاؤں میں گونج جاتا تھا۔ 
پھر مدتوں بعد ایک قطعی مختلف خبر نے گاؤں کو چونکا دیا۔سورج نیزہ سوا نیزہ بلند ہوگیا جب خبر اُڑی کہ آج ماسی گل بانو مسجد کی محراب چومنے اور صحن میں جھاڑو دینے نہیں آئی۔مسجد کی پچھلی گلی میں ایک ہجوم سا لگ گیا تو جہانے میراثی نے بتایا کہ آج وہ اس کے گھر میں آگ لینے بھی نہیں آئی ۔مگر ماسی کے پڑوسیوں نے گواہی دی کہ ہمیشہ کی طرح آج بھی رات کو گہرے کنوئیں میں سے کسی کے گانے کی آواز آتی رہی اور تھالیاں بجتی رہیں،اور گھنگریاں چھنکتی رہیں۔پھر کسی نے آکر یہ بھی بتایا کہ کل دن ڈھلے ماسی گل بانو مسجد کے حوض میں آدھا گھڑا اُنڈیل رہی تھی تو اُس کے ہاتھ سے گھڑا گِر کر ٹوٹ گیا تھا اور وہ ٹھیکریاں سمیٹتی جاتی تھی اور روتی جاتی تھی۔پھر معلوم ہوا کہ جب شام کو وہ مسجد میں دیا جلانے آئی تو صحن کے باہر جوتا اُتارتے ہوئے گِر پڑی ۔مگر اُٹھ کر اُس نے دیا جلایا اور واپس چلی گئی۔اور جب وہ واپس جا رہی تھی تو رو رہی تھی۔ 
طے پایا کہ دن کا وقت ہے اس لئے تشویش کی کوئی بات نہیں ہے۔سب لوگ اکٹھا ماسی گل بانو کے ہاں چلیں کہ خیریت تو ہے۔آخر وہ آج گھر سے کیوں نہیں نکلی۔ 
اُس وقت جھکڑ چل رہا تھا،گلیوں میں مٹی اُڑ رہی تھی اور تنکے ننھے بگولوں میں چکرا رہے تھے۔ہجون مسجد کی گلی میں سے گزرا تو تیز جھکڑ نے مسجد کی بیری پر سے زرد پتوں کا ایک ڈھیر اتار کر ہجوم پر بکھیر دیا۔عورتیں چھتوں پر چڑھ گئیں اور بچے ہجوم کے ساتھ ساتھ دوڑنے لگے۔ 
بلکل برات کا سا منظر تھا،صرف ڈھول اور شہنائی کی کمی تھی ۔بس ہجوم کے قدموں کی خش خش تھی یا تیز ہوا کے جھکڑ تھے۔جو وقفے وقفے کے بعد چلتے تھے اور اُن کے گزرنے کے بعد صحنوں میں اُگی ہوئی بیریوں اور بکائنوں کی شاخیں یوں بے حس ہوجاتی تھیں جیسے مدتوں سے ہوا کے جھونکے کے لئے ترس رہی ہیں۔ 
ماسی گل بانو کے دروازے تک تو سب پہنچ گئے مگر دستک دینے کا حوصلہ کسی میں نہ تھا۔ 
" ماسی گُل بانو ! “ کسی نے پکارا اور جھکڑ جیسے مُٹھیاں کر اور دانت پیس کر چلا اُٹھا۔ماسی کے گھر کا دروازہ یوں بجا جیسے اُس پر اندر سے ایک دم بہت سے ہاتھ پڑے ہیں۔تیز ہوا دروازے کی جھریوں میں سے بہت سی تلوار بن کر نکل گئی۔جھکڑ کے اس ریلے کے نکل جانے کے بعد ہجوم پر جیسے سکتہ طاری ہوگیا۔پھر جہانے میراثی نے ہمت کی وہ آگے بڑھا اور کواڑ کوٹ ڈالے۔اور جب وہ پیچھے ہٹا تو اُس کے چہرے پر پسینہ تھا اور اُس کے ناخن زرد ہو رہے تھے۔ 
پھر ہجوم کو چیرتی ہوئی تاجو آئی اور ماسی کے دروازے کی ایک جھری میں سے جھانک کر بولی " ماسی کے کوٹھے کا دروازہ تو کُھلا ہے ! “ 
ماسی گُل بانو !۔۔۔۔۔۔۔۔۔ پورا ہجوم چلایا،مگر کوئی جواب نہ آیا۔اب کے جھکڑ بھی نہ چلا کہ سناٹا ذرا ٹوٹتا۔صرف ایک ٹیڑھا میڑھا جھونکا بے دلی سے چلا اور یوں آواز آئی جیسے ایک پاؤں کو گھسیٹتی ہوئی ماسی گُل بانو آ رہی ہے۔ 
بہت سے لوگوں نے ایک ساتھ کواڑ کی جھری سے جھانکا،اور پھر سب کے سب ایک ساتھ جیسے سامنے سے دھکا کھا کر پیچھے کھڑے ہوئے لوگوں پر جا گرے-------------- 
ماسی گل بانو آ رہی ہے۔۔۔۔۔۔۔۔۔۔۔سب نے کہا ! 
اب کے تاجو دروازے سے چمٹ گئی اور باپ نے اُسے وہاں سے کھینچ کر ہٹایا تو اُس کی ایسی حالت ہو چکی تھی جیسے جن آنے سے پہلے اُس پر طاری ہوا کرتی تھی۔ 
پھر دروازے پر کچھ ایسی آواز آئی جیسے اندھیرے میں کوئی اُس کی زنجیر تک ہاتھ پہنچانے کی کوشش کر رہا ہے۔اچانک زنجیر کُھلی ،مہندی کی خوشبو کا ایک ریلہ سا اُمڈا۔سامنے کوئی کھڑا تھا ،مگر کیا یہ ماسی گُل بانو ہی تھی ؟ 
اُس نے سرخ ریشم کا لباس پہن رکھا تھا۔اُس کے گلے میں اور کانوں میں اور ماتھے پر وہ زیور جگمگا رہے تھے جو آج کل بازاروں کی پٹڑیوں پر بہت عام ملتے ہیں۔اُس کے بازو کہنیوں تک چوڑیوں سے سجے ہوئے تھے اور اُس کے ہاتھ مہندی سے گُلنار ہو رہے تھے۔ 
ماسی گُل بانو دلہن بنی کھڑی تھی۔۔۔۔۔۔۔۔۔۔۔۔۔۔۔۔ 
" تمہیں تو شام کے بعد تاروں کی چھاؤں میں آنا چاہیے تھا “ 
ماسی گُل بانو ایک عجیب سی آواز سے بولی۔یہ ماسی گُل بانو کی اپنی آواز نہیں تھی۔یہ اُس کے اندر سے کوئی بول رہا تھا،اور وہ گاؤں کے اس ہجوم سے مخاطب نہیں تھی وہ برات سے مخاطب تھی۔ 
" ماسی ! “ تاجو نے ہمت کی اور ایک قدم آگے بڑھایا۔ 
ماسی گل بانو کی نظریں تاجو پر گڑ گئیں اُس نے تاجو کو پہچان لیا تھا۔ساتھ ہی اُس کی آنکھوں میں کچھ ایسی لوٹ سی پھیل گئی جیسے وہ سمجھ گئی ہے کہ اُس کے دروازے پر برات نہیں آئی ہے۔پھر اُس کے ہاتھ سے لاٹھی چھوٹ گئی،اُس نے دروازے کو اپنے ہاتھوں کی ہڈیوں سے جکڑنے کی کوشش کی مگر پھر دروازے پر ڈھیر ہوگئی۔ 
ہجوم کی دہشت ایک دم ختم ہوگئی۔لوگ آگے بڑھے اور ماسی گُل بانو کو اُٹھا کر اندر لے گئے۔ 
پورا کوٹھا مہندی کی خوشبو سے بھرا ہوا تھا۔چارپائی پر صاف ستھرا کھیس بچھا تھا،چار طرف رنگ رنگ کے کپڑے اور برتن پیڑھیوں اور کھٹولوں پر دلہن کے جہیز کی طرح سجے ہوئے تھے۔ایک طرف آئینے کے پاس کنگھی رکھی تھی،جس میں سفید بالوں کا ایک گولہ سا اٹکا ہوا تھا۔ماسی کو صاف ستھرے کھیس پر لٹا دیا گیا اور اُسے اُسی کے ریشمی ڈوپٹے سے ڈھانک دیا گیا۔ 
تب پیتل کی کٹوریاں سی بجنے لگیں،زار زار روتی ہوئی تاجو ،دلہن کی رخصتی کے گیت گانے لگی اور ہجوم جنوں کی طرح چیخ چیخ کر رونے لگا۔۔۔۔۔۔۔۔۔۔۔۔۔۔۔۔۔ 

 
کچھ لوک فن کے بارے میں

احمد ندیم قاسمی

یہ مضمون جولائی 1966 میں لکھا گیا اور احمد ندیم قاسمی کے مجموعۂ مضامین ”تہذیب و فن“ مطبوعہ مکتبہ فنون، 4میکلوڈ روڈ ،لاہور میں شامل ہے جو پہلی بار مارچ 1975 میں شائع ہوا۔

کرۂ ارض پر کسی ایسی قوم، قبیلے یا گروہ کا تصور بھی نہیں کیا جا سکتا جو لوک کہانیوں، لوک گیتوں، لوک ناچوں، لوک لطیفوں اور لوک پہیلیوں سے محروم ہو۔ تہذیب کے جدید معنوں کے مطابق بھی کوئی قوم بے حد ترقی یافتہ ہو یا بہت پس ماندہ، اس کی معیشت صنعتی ہو یا قبائلی، لوک فن بہرحال اس کے کلچر کا ایک ناگزیر حصہ ہوتے ہیں۔ بس اتنا فرق ہے کہ بے حد صنعتی قوموں میں لوک فن آہستہ آہستہ ختم ہوتے جا رہے ہیں۔ اخباروں، رسالوں، کتابوں، ریڈیو، ٹیلی ویژن اور ہوائی سفر نے گروہی انفرادیتوں کو ختم کر کے انسانی ذہن کے لیے ایک ہی سانچا گھڑ لینے کا رجحان پیدا کر دیا ہے اور یوں وہ لوک فن مر رہا ہے جو انسانی ذہن کی تنوع پسندی کی پیداوار ہے۔ یوں تو پوری دنیا کے مقدر میں آخر کار صنعتی ہونا لکھا ہے اور اس طرح لوک فن کا مستقبل خاصا تاریک نظر آنے لگا ہے، لیکن وہ قومیں جو بیک وقت زرعی اور صنعتی معیشت میں سے گزر رہی ہیں انتہائی ترقی یافتہ ممالک میں لوک فن کے زوال سے سبق حاصل کر سکتی ہیں اور ایسے حالات پیدا کر سکتی ہیں کہ اگر لوک فن میں نئے نئے اضافے نہیں ہو سکتے تو کم سے کم لوک فن کی ان خصوصیات کو زوال نہ آئے جو ان کے ہاں آج بھی زندہ ہیں۔
لوک فن اس شعر و ادب اور رقص و موسیقی کا نام ہے جسے کتابی فن کے مقابلے میں زبانی فن، کہنا زیادہ مناسب ہوگا۔ یہ لائبریریوںکی بجائے لوگوں کے سینوں میں محفوظ ہوتا ہے۔ ہر نسل یہ فن دوسری نسل کو منتقل کرتی چلی آتی ہے۔ اس سلسلۂ عمل میں، اس میں اضافے بھی ہوتے رہتے ہیں اور تبدیلیاں بھی۔ یہ اضافے اور تبدیلیاں یوں رونما ہوتی ہیں کہ نئے حالات، نئے واقعات نئی مسرتوں اور نئی محرومیوں کے زیر اثر لوگ اظہارِ جذبات کی نئی راہیں تلاش کر لیتے ہیں۔ یا پھر کسی گیت یا کہانی کا کوئی حصہ نئے ذہنوں کو بے رس محسوس ہوتا ہے تو کوئی اس حصے کو نظر انداز کر کے اپنی طرف سے کچھ اضافہ کر دیتا ہے اور یوں ٹوٹی ہوئی کڑیوں کو ملا دیتا ہے۔ مثال کے طور پر کسی پرانی لوک کہانی کو لیجیے جسے کسی کتاب میں محفوظ کر لیا گیا ہو۔ پھر اس کہانی کا مقابلہ اسی کہانی کی مروجہ صورت سے کیجیے تو معلوم ہوگا کہ اب اس کہانی میں بس اور ریل بھی گھس آئی ہے اور اب شہزادے، دیوؤں کے چنگل میں پھنس کر اندھیرے غاروں میں پڑے نہیں رہ جاتے بلکہ اب وہ سڑکوں پر روڑی کوٹتے ہیں اور ریلوے اسٹیشنوں پر قلیوںکا کام کرتے ہیں اور شہزادیاں ان کے انتظار میں ٹرانزسٹر ریڈیو سنتی ہیں۔ چند مہینے پہلے میں نے اپنے گاؤں کی چوپال پر ایک پیشہ ور داستان گو سے ایک لوک کہانی سنی جس میں شہزادہ سات سمندروں کے سفر کی شرط پوری کرنے کے لیے لاہور پہنچ کر ہوائی جہاز میں بیٹھ جاتا ہے اور اسے خود ہی سمندروں کی طرف اڑا لے جاتا ہے۔ لوک فن میں یہ اضافے اور تبدیلیاں ناگزیر ہیں مگر جہاں تک اس کی روح کا تعلق ہے وہ ان اضافوں کے باوجود قائم رہتی ہے اس لیے کہ نامعلوم کو معلوم کرنے کا جذبہ، ظلم کو مغلوب کرنے کا جذبہ، آلامِ روزگار سے قطع نظر کر کے زندگی اور اس کے مظاہر سے مسرتیں اخذ کرنے کا جذبہ، کارخانۂ قدرت کے نظم اور بعض اوقات غیظ و غضب پر حیران رہ جانے کا جذبہ اور پھر اپنے عقائد کو محفوظ رکھنے کے لیے قدرت کی زیادتیوں کے جواز پیدا کرنے کا جذبہ انسان سے چھینا نہیں جا سکتا اور لوک فن کی بنیاد انھی جذبوں اور ان جیسے دوسرے جذبوں پر ہوتی ہے۔ 
کسی قوم کا لوک فن اس قوم کی تہذیب اور ثقافت بلکہ اس کی تاریخ کا بھی ایک اہم حصہ ہوتا ہے۔ ہمارے ہاں کسی شخص نے ملک کے طول و عرض میں بکھرے ہوئے ان خزانوں کی طرف سنجیدگی سے کبھی توجہ نہیں دی ورنہ آج بھی ہمارے دور دراز کے علاقوں میں ایسے گیت گائے جاتے اور ایسے قصے سنائے جاتے ہیں جن میں تغلقوں، لودھیوں اور سوریوں تک کے زمانۂ حکومت کی جھلکیاں موجود ہیں۔ مغل دورِ حکومت تو ہمارے لوک فن کے بیشتر حصّے کا پس منظر ہے۔ سکھوں اور انگریزوں کا زمانۂ اقتدار بھی لوک فن کے مختلف پہلوؤں پر اثر انداز ہوا ہے۔ صرف تحریکِ خلافت کو لے لیجیے، آج سے تقریباً نصف صدی پہلے کی یہ تحریک صحیح معنوں میں ایک لوک تحریک تھی اور آج بھی وہ لوگ زندہ ہیں جو اس تحریک کے زمانے میں نوجوان تھے اور جنھوں نے مولانا محمد علی جوہر کی رہنمائی میں برطانوی اقتدار سے بڑی حوصلہ مندانہ ٹکر لی تھی۔ اس تحریک نے ہمارے لوک گیتوں میں اتنا بہت سا اضافہ کیا کہ اگر صرف انھی کو یکجا کر لیا جائے تو ہمارے عوام کے جذبۂ آزادی کا ایک یادگار صحیفہ مرتب ہو سکتا ہے، مگر سوال یہ ہے کہ یہ کام کرے کون؟ اتنی فرصت کسے ہے؟ اتنا جنون کسے ہے؟ تہذیب و ثقافت کے ساتھ اتنی لگن کسے ہے؟ امریکہ اور دوسرے ترقی یافتہ ملکوں کے دانشور شور مچا رہے ہیں کہ صنعتی ترقی ہمارے لوک فن کو چاٹے جا رہی ہے اور اس فن کا تحفظ کرو اور کتابوں اور ٹیپ ریکارڈوں اور فلموں میں محفوظ کر لو ورنہ ہم نصف صدی بعد بھول جائیں گے کہ ایک صدی پہلے ہمارے عام لوگ کیسے سوچتے تھے اور کیسے خوش ہوتے تھے اور کیسے اداس ہو جاتے تھے۔ ہمارا طرزِ عمل اس کے برعکس ہے۔ ہمارے ہاں لوک فن اپنے محدود حلقے میں آج بھی پر بہار ہے، مگر اب اس کے پھیلاؤ کے سامنے بند باندھے جا رہے ہیں۔ امریکہ میں لوک فن کا زوال وہاں کی تاریخ کا تقاضہ ہے۔ ہمارے ہاں اس زوال میں ہمارے بعض اوہام کی کارفرمائی ہے۔ امریکہ میں لوک فن مر رہا ہے اور ہمارے ہاں خودکشی کر رہا ہے۔
اس حقیقت سے انکار دشوار ہے کہ ہمارا کلچر بہت متنوع ہے۔ اگر اسی طرزِ زندگی کو کلچر قرار دے دیا جائے (جیسا کہ قرار دیا جاتا ہے) جو ہمارے اوپر کے یعنی روپے پیسے والے طبقے میں رائج ہے تو پھر ہمارا کلچر یقیناً یک رنگ (اور بے رنگ) ہے، لیکن حقیقت اس کے بالکل برعکس ہے اور کلچر پر کسی ایک طبقے کا اجارہ ہو ہی نہیں سکتا، سو ہمارے قومی کلچر کے مختلف اور رنگارنگ پہلو ہمارے علاقائی کلچروں میں دیکھے جا سکتے ہیں۔ ان کلچروں میں لوک گیت، لوک کہانیاں، لوک ناچ، لوک لطیفے اور لوک قصے بھی مختلف ہیں اور پھر ہر واقع، ہر رواج اور ہر رسم کے اپنے لوک گیت ہیں۔ صرف شادی بیاہ کے گیتوں کو لیجیے تو صرف پنجابی زبان بولنے والوں میں ہزار سے اوپر گیت رائج ہوں گے۔ یہی عالم پشتو، سندھی، بلوچی، بروہی اور بنگلہ زبانوں کا ہوگا۔ حد یہ ہے کہ ہمارے دیہات میں موت تک کے لوک گیت رائج ہیں اور جب جنازہ مرنے والے کے گھر سے نکلتا ہے تو گاؤںکی میراسنیں پچاس ساٹھ گز کے فاصلے تک جنازے کے پیچھے پیچھے یہ لوک مرثیے دردناک دھنوں میں گاتی ہوئی چلتی ہیں۔ یہ لوک گیت آہستہ آہستہ مٹتے جا رہے ہیں آج دیہات میں بھی ریڈیو اور ریکارڈوں کی برکت سے لڑکیاں اپنے لوک گیت گانے کی بجائے شادی کے فلمی گیت گاتی ہیں اور دیہات کے پس منظر میں یہ گیت ایسے لگتے ہیں جیسے ہوائی جہاز کو بیل کھینچے لیے جا رہے ہوں! اول تو لوک فن جمع کرنے کا کسی کو شوق ہی نہیں ہے۔ لیکن جن اکا دکا افراد نے کوشش کی بھی ہے انھوں نے لوک فن جمع کرنے کی بجائے سہل انگاری کے شاہکار تخلیق کیے ہیں۔ مسٹر دیوندر ستیارتھی کے جمع کیے ہوئے بعض گیت میں نے دیکھے ہیں جن کا مروجہ گیتوں سے بہت کم تعلق ہوتا ہے۔ وجہ یہ ہے کہ وہ یہ لوک گیت شہروں میں بیٹھ کرجمع کرتے تھے اور ایک ثقہ روایت کے مطابق نامکمل گیت کو خود ہی مکمل کر لیتے تھے۔ ویسے اتنا بڑا کام ایک آدمی کے کرنے کا ہے بھی نہیں اس کے لیے تو باقاعدہ ایک ادارہ ہونا چاہیے۔ مغربی ملکوں میں تو وہاں کی یونیورسٹیوں میں ’’فوک لور‘‘ کا باقاعدہ ایک الگ ڈیپارٹمنٹ ہوتا ہے۔ سوشلسٹ ملکوں نے بھی اپنے ہاں کے لوک فن کی حفاظت کی ہے۔ مشکل صرف ہم ایشیائیوں اور افریقیوں کے ساتھ ہے جو محکومی کے دور میں لوک فن کی اہمیت سے غافل رہے اور اب پس ماندگی کا کلنک دھونے کے لیے اپنی تہذیب و ثقافت ہی سے شرمانے لگے ہیں۔
میں نے کسی ’’اچھے‘‘ زمانے میں اپنے علاقے (سون سکیسر ضلع سرگودھا) کے لوک گیت جمع کرنے کی کوشش کی تھی مگر جب مہینے ڈیڑھ مہینے کے اندر میرے پاس ان گیتوں کا ایک انبار لگ گیا اور میں نے ایک بوڑھے کسان سے اس کا ذکر کیا جو آج بھی لوک گیتوں اور ناچوں کا ماہر سمجھا جاتا ہے تو وہ ہنسنے لگا اور اس کی ہنسی میں تضحیک تھی۔ اس نے کہا:
’’بادشاہ ہو۔ ابھی کہاں۔ ابھی تو آپ نے رکاب میں ایک پاؤں رکھا ہے۔ ابھی تو آپ کو گھوڑے پر سوار ہوتا اور ہزاروں لاکھوں کوسوں کا سفر کرنا ہے۔ آپ کے جمع کیے ہوئے گیت تو اس پہاڑ کے مقابلے میں ایک چھٹانک بھی نہیں ہوں گے جو صرف مجھے اس عمر میں بھی یاد ہیں۔ اور ابھی تو آپ نے کسی عورت سے گیتوں کا نہیں پوچھا۔ ان سے پوچھنے اور لکھنا شروع کیجیے اور یقین کیجیے کہ آپ ساری عمر لکھتے ہی رہیں گے کیونکہ عورتیں تو ان گیتوں کے سمندر ہیں۔‘‘
محض اس مثال سے اندازہ لگایا جا سکتا ہے کہ اس سمندر کو سمیٹنے کے لیے کتنے بڑے ادارے کی ضرورت ہے جو ان گیتوں اور کہانیوں اور ناچوں کی کیفیتوں اور تفصیلوں اور بھانڈوں کے موزوں کیے ہوئے شجروں اور نسلاً بعد نسلٍ چلنے والے لطیفوں اور پہیلیوں اور کہہ مکرنیوں وغیرہ کو جمع کریں، انھیں مرتب کریں، پھر ان کے پس منظر واضح کریں اور ایسا کرتے ہوئے لوک فن کے کڈھب اور ان گھڑ انداز کو بہر صورت قائم رکھیں۔ ان میں سے جو مٹی کی سوندھی سوندھی خوشبو آتی ہے، اسے نفاست کی ’’ٹائلوں‘‘ کے فرش تلے دفن نہ کر دیں۔ ناچوں اور نقلوں کی متحرک تصویریں اتار لیں اور یہ سب کام کرتے ہوئے وہ کسی قسم کے احساس برتری میں مبتلا نہ ہوں کہ وہ ان پڑھوں اور ان گھڑوں پر کوئی احسان کرنے چلے ہیں۔ ان کے اندر یہ احساس بیدار رہنا چاہیے کہ ان کی تہذیبی انفرادیت اسی لوک فن سے عبارت ہے جس میں ہمارے اہلِ وطن نے اپنا صدیوں کا تجربہ سمو رکھا ہے اور جس کی سب سے نمایاں خصوصیت بے ساختگی ہے، وہ بے ساختگی، جسے انسان اپنی مادی ترقی کی قربان گاہ پر بھینٹ کیے جا رہا ہے۔ وہ بے حد ساختگی جو اس ’’بولی‘‘ میں اپنے مکمل بھرپور پن سے موجود ہے اور اگر کوئی مصور اس کی تصویر بنا لے تو انسانی ذہن آئندہ قرنوں تک جگمگاتا، کنگناتا اور مہکتا رہے۔ وہ ’’بولی‘‘ یہ ہے:
گوری لاہ کے پزیباں رکھیاں
دھرتی نوں پھُل لگ گئے
تشکر: اردو دنیا، ستمبر ۲۰۰۶ء
نظمیں

میں جب شعر کہتا ہوں 
دیوارِ فردا پہ میرا قلم 
خون کے رنگ میں 
پھول سے لفظ لکھتا ہے 
لیکن کوئی یہ زباں پڑھنے والا نہیں

آٹھ اکتوبر ۲۰۰۵ء
 
لکھوں تو کیا لکھوں‫!
‫کیسے لکھوں!
لفظوں کی ٹوٹی ہڈّیوں کو کیسے جوڑوں
سبھی روندے ہوۓ حرفوں سے،
نقطوں سے
جو پھوٹا پڑ رہا ہے جیتا جیتا خوں
صفحۂ قرطاس پر چنگاریاں بن کر ٹپکتا ہے
زباں کچلی پڑی ہے
اور اگر بولوں
تو لگتا ہے
مجھے چیخوں کے سوا کچھ بھی نہیں آتا
جنازوں پر یہاں زندہ جنازے سینہ زن ہیں
کچھ اگر باقی ہے تو آگ و پے میں اترتا درد ہے 
قلب و جگر کو چیرتا دُکھ ہے
مجھے تو مریہ کہنا نہیں آتا
کچھ آتا ہے
تو ایسے المیے پر
اور عناصر کے مقابل اپنی فطری بے بسی پر
ٹوٹ کر رہنا ہی آتا ہے
لکھوں تو کیا لکھوں!
 
بشکریہ ’کتاب نما‘ اگست ۲۰۰۶ء

عنفوانِ شباب
شبنم آئینہ بدست آئی سرِ برگِ گلاب 
ایک معصوم کلی 
شاخساروں سے ہمک کر نکلی 
آئینہ دیکھ کے شرمائی لجائی، کانپی 
جھرجھری لے کے سنبھلنا چاہا 
لیکن احساسِ جمال 
ایک کوندا ہے جو پہلے تو لپکتا ہی چلا جاتا ہے 
اور معصوم کلی 
کپکپاہٹ کے تسلسل سے چٹکنے پہ جو مجبور ہوئی 
چور ہوئی 
غنچہ تخلیق ہوا 
آئینہ چونک اٹھا 
 گونج 
 
رات کا پُر وقار سنّاٹا 
گونجتی ہے صدائے پائے نجوم 
اصل میں گونج ہے سکوت کا گیت 
اور پھر کس قدر لطیف و بسیط 
گونج ہی گونج کبریا کی ذات 
گونج ہی گونج ماورائے حیات 
یہ حقیقت مگر کسے معلوم! 
زندگی گونج کے سوا کیا ہے 
ایک انسان، دوسرے کا نقیب 
پھول کی گونج پھول کی مہکار 
اور یہی ہے اثاثۂٔ گلزار 
ایک اک پھول گلستاں کا غرور 
ایک اک آدمی جہاں کا غرور 
کاش سب کو مری نظر ہو نصیب! 
(اقتباس) 
انسان 
 
خدا عظیم، زمانہ عظیم، وقت عظیم 
اگر حقیر ہے کوئی یہاں تو صرف ندیم 
وہی ندیم، وہی لاڈلا بہشتوں کا 
وہی ندیم، جو مسجود تھا فرشتوں کا 
وہ جس نے جبر سے وجدان کو بلند کہا 
وہ جس نے وسعتِ عالم کو اک زقند کہا 
وہ جس نے جرمِ محبت کی جب سزا پائی 
تو کائنات کے صحراؤں میں بہار آئی 
وہ جس نے فرش کو بھی عرش کا جمال دیا 
وہ جس نے تند عناصر کو ہنس کے ٹال دیا 
بڑھا تو راہیں تراشیں، رُکا تو قصر بنائے 
اُڑا تو گیت بکھیرے، جھکا تو پھول کھلائے 
وہ جس کے نام سے عظمت قسم اٹھاتی ہے 
اسی کی آج خدائی ہنسی اڑاتی ہے 
نہیں ۔۔۔کسی سے بگڑنا مرا سبھاؤ نہیں 
مری سرشت میں گلزار ہیں، الاؤ نہیں 
ہزار بار شکستوں پہ مسکرایا ہوں 
مصیبتوں کی گرج میں بھی گنگنایا ہوں 
اگر حریمِ بقا سے فنا ملی ہے مجھے 
اسی فنا میں بقا کی ادا ملی ہے مجھے 
خدا شناس بھی ہوں اور خود شناس بھی ہوں 
خدا سے دور بھی ہوں اور خدا کے پاس بھی ہوں 
یہاں زمیں پہ بھی تخلیق کام ہے میرا 
کہ کبریائی سے منسوب نام ہے میرا 
زمیں مری ہے، فضا بھی مری، خلا بھی مری 
خلا مری ہے تواقلیم ماورا بھی مری 
خدا کے ذہن کا فن پارۂ عظیم ہوں میں 
تمام دہر کا دولھا ہوں میں۔۔۔۔ندیم ہوں میں 
(’’شعلۂ گل‘‘) اپریل 1947  

وقت 
 
سربرآوردہ صنوبر کی گھنی شاخوں میں 
چاند بلّور کی ٹوٹی ہوئی چوڑی کی طرح اٹکا ہے 
دامنِ کوہ کی اک بستی میں 
ٹمٹماتے ہیں مزاروں پہ چراغ 
آسماں سرمئی فرغل میں ستارے ٹانکے 
سمٹا جاتا ہے، جھکا آتا ہے 
وقت بیزار نظر آتا ہے! 
سربرآوردہ صنوبر کی گھنی شاخوں میں 
صبح کی نقرئی تنویر رچی جاتی ہے 
دامنِ کوہ میں بکھرے ہوئے کھیت 
لہلہاتے ہیں تو دھرتی کے تنفّس کی صدا آتی ہے 
آسماں کتنی بلندی پہ ہے اور کتنا عظیم 
نئے سورج کی شعاعوں کا مصفّا آنگن 
وقت بیدار نظر آتا ہے! 
سربرآوردہ صنوبر کی گھنی شاخوں میں 
آفتاب ایک الاؤ کی طرح روشن ہے 
دامنِ کوہ میں چلتے ہوئے ہل 
سینۂ دہر پہ انسان کے جبروت کی تاریخ رقم کرتے ہیں 
آسماں تیز شعاعوں سے ہے اس درجہ گداز 
جیسے چھونے سے پگھل جائے گا 
وقت تیار نظر آتا ہے! 
سربرآوردہ صنوبر کی گھنی شاخوں میں 
زندگی کتنے حقائق کو جنم دیتی ہے 
دامنِ کوہ میں پھیلے ہوئے میدانوں پر 
ذوقِ تخلیق نے اعجاز دکھائے ہیں لہو اُگلا ہے 
آسماں گردشِ ایّام کے ریلے سے ہراساں تو نہیں 
خیر مقدم کے بھی انداز ہوا کرتے ہیں 
وقت کی راہ میں موڑ آتے ہیں، منزل تو نہیں آ سکتی! 
(’’شعلۂ گل‘‘) 1949 

فکر 
 
راتوں کی بسیط خامشی میں 
جب چاند کو نیند آ رہی ہو 
پھولوں سے لدی خمیدہ ڈالی 
لوری کی فضا بنا رہی ہو 
جب جھیل کے آئنے میں گھل کر 
تاروں کا خرام کھو گیا ہو 
ہر پیڑ بنا ہوا ہو تصویر 
ہر پھول سوال ہو گیا ہو 
جب خاک سے رفعتِ نما تک 
ابھری ہوئی وقت کی شکن ہو 
جب میرے خیال سے خدا تک 
صدیوں کا سکوت خیمہ زن ہو 
اس وقت مرے سلگتے دل پر 
شبنم سی اتارتا ہے کوئی 
یزداں کے حریم بے نشاں سے 
انساں کو پکارتا ہے کوئی 
(’’دشت وفا‘‘) دسمبر1953 
بولنے دو 
 
بولنے سے مجھے کیوں روکتے ہو؟ 
بولنے دو، کہ میرا بولنا دراصل گواہی ہے مرے ہونے کی 
تم نہیں بولنے دوگے تو میں سناٹے کی بولی ہی میں بول اٹھوں گا 
میں تو بولوں گا 
نہ بولوں گا تو مر جاؤں گا 
بولنا ہی تو شرف ہے میرا 
کبھی اس نکتے پہ بھی غور کیا ہے تم نے 
کہ فرشتے بھی نہیں بولتے 
میں بولتا ہوں 
حق سے گفتار کی نعمت فقط انساں کو ملی 
صرف وہ بولتا ہے 
صرف میں بولتا ہوں 
بولنے مجھ کو نہ دوگے تو مرے جسم کا ایک ایک مسام بول اٹھے گا 
کہ جب بولنا منصب ہی فقط میرا ہے 
میں نہ بولوں گا تو کوئی بھی نہیں بولے گا 

چاند 
اسے میں نے دیکھا 
تو سوچا 
کہ اب چاند نے 
اپنے سورج سے 
لَو مانگنا چھوڑ دی ہے! 
(’’دوام‘‘) جنوری1976 


پت جھڑ کی تنہائی 
 
عجب خال و خد تھے! 
ستارہ سی آنکھیں 
شرارہ سے لب 
اور صحیفہ سا چہرہ! 
بدن۔۔۔۔اک چمن 
چال۔۔۔۔بادِ صبا 
بات۔۔۔۔خوشبو 
محبت۔۔۔۔بہت گہری آسودگی فصلِ گل کی! 
مگر آج وہ خال و خد دیکھ کر سوچتا ہوں 
کہ میری بصارت کو پت جھڑ کی تنہائی نے کھا لیا ہے 
(’’دوام‘‘) جنوری1976  


منفیّت کا منشور 
 
چلو کچھ اور سوچیں 
ہم نے اب تک جو بھی سوچا ہے 
وہ صدیوں کی پرانی سوچ ہے 
اب عہدِ جوہر ہے 
یہ وہ لمحہ ہے 
جس کے شہپروں پر بیٹھ کر 
ہم کو زمیں سے اپنا ناتا توڑنا اور آسماں سے جوڑ لینا ہے 
چلو کچھ اور سوچیں 
اب یہ دنیا 
اور انساں 
اور اس کے دُکھ 
پرانے، کرم خوردہ، بھربھرے، بدرنگ، بے لذت فسانے ہیں 
چلو کچھ اور سوچیں 
اور محبت کی بساطیں تہہ کریں 
اور حسن کی قدریں بدل ڈالیں 
چمکتی دھوپ پر 
اور چاندنی راتوں پہ لعنت بھیج کر 
پھولوں پہ تھوکیں 
ندیوں کو پتھروں سے پاٹ دیں 
رشتوں کو کاٹیں 
رابطوں کو روند ڈالیں 
سولیاں گاڑیں 
چلو کچھ اور سوچیں 
لفظ سے مفہوم کی دولت اچک لیں 
اور اسے پتھر بنا ڈالیں 
زبانیں نوکِ خنجر کی طرح سینوں میں گاڑیں 
نغمگی کو چیخ میں بدلیں 
سمندر خشکیوں پر کھینچ لائیں 
وادیوں میں دلدلیں بھر دیں 
چلو کچھ اور سوچیں 
اب یہی سوچیں 
کہ جو کچھ آدمی نے آج تک سوچا ہے 
وہ سب کفر ہے 
اور حق فقط یہ ہے 
کہ جو کچھ ہے 
نہیں ہے 
کچھ نہیں ہے 
واہمہ ہے 
خواب ہے 
اور خواب سوچوں کی قدامت کا نتیجہ ہیں! 
(’’دوام‘‘) جنوری1976 


خواب 
 
چاندنی نے رنگِ شب جب زرد کر ڈالا۔۔۔۔تومیں 
ایک ایسے شہر سے گزرا۔۔۔۔جہاں 
صرف دیواریں نمایاں تھیں 
چھتیں معدوم تھیں 
اور گلیوں میں فقط سائے رواں تھے 
جسم غائب تھے! 

دعا 
 
مجھے مثردۂ کیفیت دوامی دے 
مرے خدا! مجھے اعزازِ ناتمامی دے 
میں تیرے چشمۂ رحمت سے شاد کام تو ہوں 
کبھی کبھی مجھے احساسِ تشنہ کامی دے 
مجھے کسی بھی معزز کا ہمرکاب نہ کر 
میں خود کماؤں جسے، بس وہ نیک نامی دے 
وہ لوگ جو کئی صدیوں سے ہیں نشیب نشیں 
بلند ہوں، تو مجھے بھی بلند بامی دے 
تری زمین یہ تیرے چمن رہیں آباد 
جو دشتِ دل ہے، اسے بھی تو لالہ فامی دے 
بڑا سرور سہی تجھ سے ہمکلامی میں 
بس ایک بار مگر ذوقِ خود کلامی دے 
میں دوستوں کی طرح خاک اڑا نہیں سکتا 
میں گردِ راہ سہی، مجھ کو نرم گامی دے 
اگر گروں تو کچھ اس طرح سربلند گروں 
کہ مارکر، مرا دشمن مجھے سلامی دے 
(’’دوام‘‘) مارچ1976 


لاتعداد 
 
ابھی وقت کے ہاتھ میں 
ایک شاخِ شکستہ تو ہے 
اس کے سائے میں چلنا 
بڑا لطف دے گا 
کہ جو سورجوں کی تمازت میں جلتے رہے 
یہ نہیں دیکھتے 
ان پہ جس شاخ کی چھاؤں ہے 
اس میں پتوں کی تعداد کیا ہے 
(’’بسیط‘‘) فروری1989 


ایک نظریۓ کا نوحہ 
 
وہ جو عشق پیشہ تھے 
دل فروش تھے 
مرگئے! 
وہ ہوا کے ساتھ چلے تھے 
اور ہوا کے ساتھ بکھر گئے 
وہ عجیب لوگ تھے 
برگِ سبز کو برگِ زرد کا روپ دھارتے دیکھ کر 
رخِ زرد اشکوں سے ڈھانپ کر 
بھرے گلشنوں سے 
مثالِ سایۂ ابر 
پل میں گزر گئے 
وہ قلندرانہ وقار تن پہ لپیٹ کر 
گھنے جنگلوں میں گھری ہوئی کھلی وادیوں کی بسیط دھند میں 
رفتہ رفتہ اتر گئے! 
(’’بسیط‘‘) اپریل 1989 

مجروح 
 
جہاں بھی ہاتھ لگایا، تمام زخم تھا جسم 
مری قبا سے تو ملبوسِ قیس بہتر تھا 
خراشیں سر سے مری ایڑیوں تک آ پہنچیں 
ادھر سے تیر چلے اور ادھر سے شمشیریں 
کہیں ہے ضرب تبر کی، کہیں ہے نیزے کی 
میں اک جہاں کا ہدف ہوں، کہ مجھ سے جیتے جی 
کسی بھی ظلم کی تائید کا نہ جرم ہوا 
میں بار گاہِ شہی میں بھی سربلند رہا 
(جولائی 1992) 
ڈیپریشن 
 
کہاں گئی ہیں وہ صبحیں، کدھر گئیں شامیں؟ 
کہاں گئے وہ طلوع و غروب کے منظر؟ 
نہ ظلمتیں، نہ اجالے، نہ رات اور نہ دن 
یہاں سے حد نظر تک ہے ملگجی سی فضا 
بچھا ہوا ہے زمیں پر بسیط سناٹا 
صدا کہیں سے بھی آتی نظر نہیں آتی 
سماعتوں پر گھنی خامشی کے پہرے ہیں 
(جولائی 1992) 

غزلیں

’شعلۂ گل‘ سے
 
ابھی نہیں اگر اندازۂ سپاس ہمیں 
تو کیوں ملی تھی بھلا تابِ التماس ہمیں 
افق افق پہ نقوشِ قدم نمایاں ہیں 
تلاش لائی کہاں سے تمھارے پاس ہمیں 
کبھی قریب سے گزرے، بدن چرائے ہوئے 
تو دور تک نظر آتے رہے اداس ہمیں 
جو ہو سکے تو اس ایثار پر نگاہ کرو 
ہماری آس جہاں کو، تمھاری آس ہمیں 
ڈبو چکا ہے امنگوں کو جس کا سناٹا 
بلا رہا ہے اسی بزم سے قیاس ہمیں 
یہ پوچھنا ہے، کب آدم زمیں پہ اترے گا 
جو لے چلے کوئی کامل، خدا کے پاس ہمیں 
یہیں ملیں گے تمھیں پھول بھی، ستارے بھی 
بتا رہی ہے دلآویزیِ لباس ہمیں 
*
میں کب سے گوش برآواز ہوں، پکارو بھی 
زمین پر یہ ستارے کبھی اتارو بھی 
مری غیور امنگو، شباب فانی ہے 
غرورِ عشق کا دیرینہ کھیل ہارو بھی 
سفینہ محوِ سفر ہو تو نارسیدہ نہیں 
قدم قدم پہ کنارے ہیں، تم سدھارو بھی 
مرے خطوط پہ جمنے لگی ہے گردِ حیات 
اداس نقش گرو، اب مجھے نکھارو بھی 
بھٹک رہا ہے دھندلکوں میں کاروانِ خیال 
بس اب خدا کے لیے کاکلیں سنوارو بھی 
مری تلاش کی معراج ہو تمھی لیکن 
نقاب اُٹھاؤ، نشانِ سفر ابھارو بھی 
یہ کائنات ازل سے سپردِ انساں ہے ْ
مگر ندیم! تم اس بوجھ کو سہارو بھی 
*
بڑی مانوس لَے میں ایک نغمہ سن رہا ہوں میں 
کسی ٹوٹی ہوئی چھاگل کی کڑیاں چن رہا ہوں میں 
یہاں اب ان کے اظہارِ محبت کا گزر کیا ہو 
کہ سناٹے کی موسیقی پہ بھی سر دھُن رہا ہوں میں 
شبِ وعدہ ابھی تک ختم ہونے میں نہیں آئی 
کہ برسوں سے مسلسل ایک آہٹ سن رہا ہوں میں 
تصور میں ترے پیکر کا سونا گھل گیا ہوگا 
ابھی تک لمس کی کیفیتوں میں بھن رہا ہوں میں 
خدا کا شکر، احساس زمیں مرنے نہیں پایا 
ستارے چننے نکلا تھا، شرارے چن رہا ہوں میں 
*
ہجومِ فکر و نظر سے دماغ جلتے ہیں 
وہ تیرگی ہے کہ ہر سو چراغ جلتے ہیں 
کچھ ایسا تند ہوا جا رہا ہے بادۂ زیست 
کہ ہونٹ کانپتے ہیں اور ایاغ جلتے ہیں 
چمک رہے ہیں شگوفے، دہک رہے ہیں گلاب 
وفورِ موسمِ گل ہے کہ باغ جلتے ہیں 
نہیں قریب تو کچھ دور بھی نہیں وہ دور 
شفق کے روپ میں جس کے سراغ جلتے ہیں 
ترے نصیب میں راتیں، مرے نصیب میں دن 
ترے چراغ، مرے دل کے داغ جلتے ہیں 
*
دشتِ وفا سے
 
شام کو صبحِ چمن یاد آئی 
کس کی خوشبوئے بدن یاد آئی 
جب خیالوں میں کوئی موڑ آیا 
تیرے گیسو کی شکن یاد آئی 
یاد آئے ترے پیکر کے خطوط 
اپنی کوتاہیِ فن یاد آئی 
چاند جب دور اُفق پر ڈوبا 
تیرے لہجے کی تھکن یاد آئی 
دن شعاعوں سے الجھتے گزرا 
رات آئی تو کرن یاد آئی 
*
انجمنیں اجڑ گئیں، اٹھ گئے اہلِ انجمن 
چند چراغ رہ گئے، جن کی لویں ہیں سینہ زن 
اب ترا التفات ہے، حادثۂ جمال و فن 
اندھے عقاب کی اڑان، زخمی ہرن کا بانکپن 
ہائے یہ مختصر حیات، ہائے یہ اک طویل رات 
اے مرے ’’دوست‘‘ اک نظر اے مرے چاند، اک کرن 
حسن اگر جھکا رہا، بردرِ خسروانِ دہر 
کٹتے رہیں گے کوہسار، مرتے رہیں گے کوہکن 
اترے ہیں برگہائے زرد لالہ وگل کے روپ میں 
ایسے نحیف جسم پر، اتنا مہین پیرہن 
*
کتنے خورشید بیک وقت نکل آئے ہیں 
ہر طرف اپنے ہی پیکر کے گھنے سائے ہیں 
ذہن پر تنگ ہوا جب بھی اندھیرے کا حصار 
چند یادوں کے دریچے ہیں، جو کام آئے ہیں 
کون کہتا ہے، محبت ہے فقط جی کا زیاں 
ہم تو اک دل کے عوض حشر اٹھا لائے ہیں 
کتنے پل کے لیے وہ زینتِ آغوش رہے 
کتنے برسوں کے مگر زخم نکھر آئے ہیں 
گونج گونج اُٹھتی ہے آواز شکستِ دل کی 
جب بھی تارہ کوئی ٹوٹا ہے، وہ یاد آئے ہیں 
داستانِ غمِ دنیا ہو کہ افسانۂ دل 
وہی قصے ہیں جو ہر دور نے دہرائے ہیں 
سینۂ ارض میں بیدار ہے احساسِ جمال 
جب سے فن کار ستاروں سے اُتر آئے ہیں 
اے سحر، آج ہمیں راکھ سمجھ کر نہ اُڑا 
ہم نے جل جل کے ترے راستے چمکائے ہیں 
*
فاصلے کے معنی کا کیوں فریب کھاتے ہو 
جتنے دور جاتے ہو، اتنے پاس آتے ہو 
رات ٹوٹ پڑتی ہے جب سکوتِ زنداں پر 
تم مرے خیالوں میں چھپ کے گنگناتے ہو 
میری خلوتِ غم کے آہنی دریچوں پر 
اپنی مسکراہٹ کی مشعلیں جلاتے ہو 
جب تنی سلاخوں سے جھانکتی ہے تنہائی 
دل کی طرح پہلو سے لگ کے بیٹھ جاتے ہو 
تم مرے ارادوں کے ڈوبتے ستاروں کو 
یاس کی خلاؤں میں راستہ دکھاتے ہو 
کتنے یاد آتے ہو، پوچھتے ہو کیوں مجھ سے 
جتنا یاد کرتے ہو اُتنے یاد آتے ہو 
*
تو جو بدلا تو زمانہ ہی بدل جائے گا 
گھر جو سُلگا تو بھرا شہر بھی جل جائے گا 
سامنے آ، کہ مرا عشق ہے منطق میں اسیر 
آگ بھڑکی تو یہ پتھر بھی پگھل جائے گا 
دل کو میں منتظرِ ابرِ کرم کیوں رکھوں 
پھول ہے، قطرۂ شبنم سے بہل جائے گا 
موسمِ گل اگر اس حال میں آیا بھی تو کیا 
خونِ گل، چہرۂ گلزار پہ مل جائے گا 
وقت کے پاؤں کی زنجیر ہے رفتار، ندیم 
ہم جو ٹھہرے تو اُفق دور نکل جائے گا 
’دوام‘ سے
 
سونی سونی گلیاں ہیں، اجڑی جڑی چوپالیں 
جیسے کوئی آدم خور، پھر گیا ہو گاؤں میں 
جب کسان، کھیتوں پر دوپہر میں جلتے ہیں 
لوٹتے ہیں سگ زادے، کیکروں کی چھاؤں میں 
تم ہمارے بھائی ہو۔۔۔بس ذرا سی دوری ہے 
ہم فصیل کے باہر، تم محل سراؤں میں 
خون رسنے لگتا ہے، ان کے دامنوں سے بھی 
زخم چھپ نہیں سکتے، ریشمی رداؤں میں 
دوستی کے پردے میں، دشمنی ہوئی اتنی 
رہ گئے فقط دشمن، اپنے آشناؤں میں 
امن کا خدا حافظ۔۔۔جب کہ نخل زیتوں کا 
شاخ شاخ بٹتا ہے، بھوکی فاختاؤں میں 
ایک بے گنہ کا خوں، غم جگا گیا کتنے! 
بٹ گیا ہے اِک بیٹا، بے شمار ماؤں میں 
بے وقار آزادی، ہم غریب ملکوں کی 
تاج سر پہ رکھا ہے، بیڑیاں ہیں پاؤں میں 
خاک سے جدا ہو کر، اپنا وزن کھو بیٹھا 
آدمی معلق سا رہ گیا خلاؤں میں 
اب ندیم منزل کو ریزہ ریزہ چُنتا ہے 
گھِر گیا تھا بے چارہ، کتنے رہنماؤں میں 
*
مزید
 
آپ ہی اپنا تماشائی ہوں 
میں مبصر ہوں کہ سودائی ہوں 
نہ کوئی چاند، نہ تارا، نہ امید 
میں مجسم شبِ تنہائی ہوں 
ہے سفر شرط مجھے پانے کی 
میں کہ اک لالۂ صحرائی ہوں 
سیدھے رستے پہ چلوں تو کیسے 
بھولی بھٹکی ہوئی دانائی ہوں 
مجھ سے خود کو نہ سمیٹا جائے 
اور خدائی کا تمنائی ہوں 
میرے ماضی کے اندھیروں پہ نہ جا 
صبحِ آئندہ کی رعنائی ہوں 
کاش یہ جانتا دشمن میرا 
میں ہر انسان کا شیدائی ہوں 
میں پہاڑوں کی خموشی ہوں ندیم 
اور میں بحر کی گویائی ہوں 
*
اسے اپنے کل ہی کی فکر تھی وہ جو میرا واقفِ حال تھا 
وہ جو اسکی صبحِ عروج تھی وہ میرا وقتِ زوال تھا 
مرا درد کیسے وہ جانتا مری بات کیسے وہ مانتا 
وہ تو خود فنا ہی کے ساتھ تھا اسے روکنا بھی محال تھا 
وہ جو اسکے سامنے آگیا کسی روشنی میں نہا گیا 
عجب اسکی ہیبتِ حسن تھی عجب اسکا رنگِ جمال تھا 
دمِ واپسیں اسے کیا ہوا نہ وہ روشنی نہ وہ تازگی 
وہ ستارہ کیسے بکھر گیا وہ جو اپنی آپ مثال تھا 
وہ ملا تو صدیوں کے بعد بھی میرے لب پہ کوئی گلا نہ تھا 
اسے میری چپ نے رُلا دیا جسے گفتگو میں کمال تھا 
میرے ساتھ لگ کے وہ رودیا اور صرف اتنا ہی کہہ سکا 
جسے جانتا تھا میں زندگی وہ تو صرف وہم و خیال تھا 
*
سانس لینا بھی سزا لگتا ہے 
اب تو مرنا بھی روا لگتا ہے 
موسمِ گل میں سرِ شاخِ گلاب 
شعلہ بھڑکے تو بجا لگتا ہے 
مسکراتا ہے جو اس عالم میں 
بخدا مجھے خدا لگتا ہے 
اتنا مانوس ہوں سناٹے سے 
کوئی بولے تو برا لگتا ہے 
ان سے مل کر بھی نہ کافور ہوا 
درد سے سب سے جدا لگتا ہے 
نطق کا ساتھ نہیں دیتا ذہن 
شکر کرتا ہوں گِلہ لگتا ہے 
اس قدر تند ہے رفتارِ حیات 
وقت بھی رشتہ بپا لگتا ہے 
*


قطعات
 
کنجِ زنداں میں پڑا سوچتا ہوں 
کتنا دلچسپ نظارا ہوگا 
یہ سلاخوں میں چمکتا ہوا چاند 
تیرے آنگن میں بھی نکلا ہوگا 
(دسمبر1958) 
* 
حد سے جب بڑھنے لگا تلخیِ حالات کا زہر 
ذائقے کو تری شیریں دہنی یاد آئی 
جب بھی میں راہ سے بھٹکا، ترا پیکر چمکا 
جب بھی رات آئی، تری سیم تنی یاد آئی 
* 
داور حشر مجھے تیری قسم 
عمر بھر میں نے عبادت کی ہے 
تو مرانامۂ اعمال تو دیکھ 
میں نے انساں سے محبت کی ہے 
(جنوری1959) 
* 
چاند نکلا ہے سرِ بام لب بام آؤ 
دل میں اندیشۂ انجام نہ آنے پائے 
کچھ اس انداز سے اترو مری تنہائی میں 
کھوج میں گردشِ ایام نہ آنے پائے 
* 
اس درد کا بھی کریں مداوا 
اس دَور کے چارہ گر کہاں ہیں 
آنسو مرے دل میں گر رہے ہیں 
نالے مرے خون میں رواں ہیں 
( دشت وفا‘‘ سے ماخوذ’’ ) 
میرے شعر 
تم بھی اے دوستو ہجوم کے ساتھ 
اصطلاحوں کی رو میں بہتے ہو 
یہ جوانی کے چند سپنے ہیں 
تم جنھیں میرے شعر کہتے ہو 
گہرائیاں 
بہت اٹھے محبت کے مفسر 
کوئی اس راز میں کامل نہ پایا 
تہوں سے سیپیاں چنتے رہے سب 
مگر اس بحر کا ساحل نہ پایا 
رم جھم 
میں دور سہی لیکن تیرے اشکوں کی رم جھم سنتا ہوں 
بیٹھا ہوا دیس پرائے میں روتا ہوں اور سر دھنتا ہوں 
جب برکھا دھوم مچاتی ہے اور کوئل بن میں گاتی ہے 
احساس کے موتی چنتا ہوں تخیل کے نغمے بنتا ہوں 
شبنم کے چراغ 
گل و نسریں کے محلات میں شبنم کے چراغ 
یہ فقط ایک تصور ہی نہیں اے ہمدم 
یہ اگر صرف تصور ہے مرا تو اے کاش 
ہوتی اس طرح حقیقت بھی حسیں اے ہمدم 
عشق یا ہوس 
بجتے ہی گجر اڑے پتنگے 
لالچ تھا یہ بندگی نہیں تھی 
مٹی کے دیئے کا ذکر کیسا 
دراصل دیئے کی لو حسیں تھی 
فریب نظر 
رخسار ہیں یا عکس ہے برگ گل تر کا 
چاندی کا یہ جھومر ہے کہ تارا ہے سحر کا 
یہ آپ ہیں یا شعبدہ ء خواب جوانی 
یہ رات حقیقت ہے کہ دھوکا ہے نظر کا 
یاد ماضی 
جبیں بے رنگ کاکل گرد آلود 
لبوں پر پپڑیاں گالوں پہ سایہ 
تری آنکھوں کے ڈورے سرخ کیوں ہیں 
تجھے کیا عہد ماضی یاد آیا؟ 
جوگ 
شکستہ مقبروں میں ٹوٹتی راتوں کو اک لڑکی 
لئے ہاتھوں میں بربط جوگ میں کچھ گنگناتی ہے 
کہا کرتے ہیں چرواہے کہ جب رکتے ہیں گیت اس کے 
تو اک تازہ لحد سے چیخ کی آواز آتی ہے 
ہرجائی 
مری ہی دین ہے تیرا تبسم ہمہ گیر 
ترے خرام کا لہراؤ ہے مرا ہی کمال 
قدم قدم پہ نگاہوں نے وہ چراغ جلائے 
ہرآئینے میں جھلکتا ہے صرف تیرا جمال 
تشکر: اردو دنیا ستمبر 2006ء 
*
بھلا کسی کا ستاروں پہ کیا اجارہ چلے 
زمانے بھر کے لئے وقف ہیں یہ قندیلیں 
یہ سلسبیل تجلی اسی لئے ہے رواں 
کہ تیرگی کے ستائے ہوئے ذرا جی لیں 
*
مجھے خبر نہ ہوئی اور مری محبت خام 
کئی فسردہ دلوں کے لئے علاج بنی 
مجھے پتہ نہ چلا اور مری یہی نیکی 
جہاں کی لاج بنی میری احتیاج بنی 
*
میں سوچتا ہوں کہ اے کاش تیرا پیکر ناز 
بس ایک پل کے لئے صرف میرا ہوجاتا 
مری نظر میں ستارے کچھ ایسے گھل جاتے 
کہ آسمان و زمیں پر اندھیرا ہوجاتا 
*
مگر یہ خام خیالی خلاف فطرت ہے 
کبھی رکے ہیں پتنگے اگر چراغ جلے 
زمانے بھر کے لئے وقف ہیں ‌یہ قندیلیں 
بھلا کسی کا ستاروں پہ کیا اجارہ چلے 
*
داورِ حشر! مجھے تیری قسم
عمر بھر میں نے عبادت کی ہے
تو مرا نامۂ اعمال تو دیکھ
میں نے انساں سے محبت کی ہے

