


اردو پلے 
 (یک بابی اسٹیج ڈراموں کا انتخاب)

حصہ دوم

پروفیسر سید معز الدین احمد فاروق

 
 

کمپوزر	:	محمد رفیع الدین 
کمپیوٹر کمپوزنگ	:	ساحل کمپیوٹرس، حیدری روڈ، مومن پورہ، ناگپور

 

انتساب

اپنے مخلص دوست
محمد امین الدین 
مدیر ’قرطاس‘
پرنسپل اسلامیہ جونیئر کالج آف سائنس، ناگپور
 اور  
اپنے تمام اساتذہ کے نام

 


 

ڈاکٹر سید رفیع الدین اشفاق
سابق صدر شعبہ اردو عربی و فارسی ناگپور یونیورسٹی، ناگپور

کشمکش

منظر چہارم
	(اختر کے مکان کے زنانہ دالان میں ایک تخت پر چاندنی بچھی ہوئی ہے تخت کے ایک سرے پر اختر کی والدہ بدر النساء بیٹھی ہیں۔ سامنے پاندان رکھا ہوا ہے۔ ایک ادھیڑ عمر کی عورت کلثوم داخل ہوتی ہے  اور   سلام کر کے تخت کے قریب چٹائی پر ستون کے سہارے بیٹھ جاتی ہے۔ )
بدر النساء 	:اچھی تو ہو؟
کلثوم	:خدا کا شکر ہے بی بی، کام کاج سے فرصت ملی، جی چاہا سلام کر آؤں، حاضر ہو گئی بہو تو اچھی ہیں ؟
بدر النساء	: (ٹھنڈی سانس لے کر) ہاں اچھی ہیں۔ اچھی کیوں نہیں ہیں ؟سب اپنی اپنی جگہ اچھے ہیں۔ برا کسے کہا جائے ؟
کلثوم	: (بدر النساء کے چہرے کا جائزہ لیتے ہوئے) اے نہیں ! میں دلہن کی طبیعت پوچھ رہی تھی کہ اب صحت کیسی ہے ؟
بدر النساء	:موئی صحت کو کیا ہو گیا ہے ؟نہ پہلے خراب تھی، نہ اب ہے۔ مگر  خفیفہ کی اماں !زمانے کی ہوا بدلی ہوئی ہے۔ 
کلثوم	:ہاں بی بی!آج کل ہوا کی خرابی کی سب ہی شکایت کر رہے ہیں۔ بخار  اور   کھانسی کی تو عام شکایت ہے۔ 
بدر النساء	:اے ہے ؟تم میرا مطلب سمجھیں نہیں۔ ایک ہمارا بھی زمانہ تھا،  اور   ایک یہ بھی زمانہ ہے۔ اس صدی کے تیور ہی کچھ  اور  ہیں۔ چودھویں صدی ہے نا!قیامت قریب ہے۔ 
	(کلثوم، بدر النساء کے چہرہ کو حیرت سے دیکھتی ہے۔ )
	سنو کلثوم! شادی کے دن خوشی کے دن ہوتے ہیں، زندگی کے یہ دن بہار کے دن کہلاتے ہیں۔ دلہنیں کیسی خوش خوش رہتی ہیں۔ ایسی چپکے چپکے رونے والی وطن ہم نے نہیں دیکھی۔ ہر دم جلنا، ہر دم کڑھنا، شادی نہ ہوئی غضب ہو گیا۔ 
کلثوم	:ماں، باپ کی یاد ہے بی بی!ابھی ابھی گھر چھوڑا ہے دل بہلتے بہلتے بہلے گا۔ شروع شروع میں ایسا ہوتا ہی ہے۔ 
بدر النساء	:اے ہاں، ایسا ہوتا ہے، یہ میں بھی جانتی ہوں مگر  یہاں مزاج ہی کچھ  اور   ہے۔ آخر میں بھی تو خالہ ہوں، کوئی غیر نہیں۔ مگر  اتنی توفیق نہیں کہ مجھ سے کھل کر دو حرف ہی بول لے۔ 
کلثوم	:خالہ ہزار ہوں، پھر بھی ساس بہو کا رشتہ ہے، حجاب اٹھتے اٹھتے اٹھے گا۔ 
بدر النساء	:اے نہیں۔ ایسا نہیں کہ میں سمجھتی نہیں۔ کچھ دھوپ میں چونڈا سفید نہیں کیا ہے۔ لڑکی نہایت درجہ مغرور ہے، باپ کی دولت پر نازاں ہے۔ اگر یہ شادی میرے بچے کی زندگی کو مسرت نہ بخش سکی تو یہ اس گھرکی بدبختی نہیں تو اور  کیا ہے۔ پہلے بھی بیویاں تھیں کہ شوہر کی خاطر جہنم کی آگ بھی گورا کرتیں  اور  اختر کی طبیعت سے تم واقف ہی ہو۔ خدا جانے کب کیا گزرے۔ 
کلثوم	:مگر  بی بی!ایک بات کہوں خدا لگتی۔ آپ کچھ ہی کہیں صورت سے تو لڑکی سمجھدار معلوم ہوتی ہے۔ نیکی  اور  بدی میں انسان چہرے سے چھپتا نہیں۔ خدا نے جمال کے ساتھ جلال بھی بخشا ہے۔ مگر  بدطینتی کا رنگ ہی کچھ  اور  ہوتا ہے۔ 
بدر النساء	:اللہ کرے ایسا ہی ہو۔ آج دنیا میں سیرت ہی کاتو رونا ہے۔ فقط صورت کی خوبی وبال جان بن جاتی ہے۔ 
کلثوم	:سچ ہے بی!سیرت نہ ہو تو  صورت بھی زہر لگتی ہے۔ 
	(کلثوم قدموں کی آہٹ پا کر پیچھے  مڑ کر دیکھتی ہے۔ )
	(آہستہ سے) بہو آ رہی ہے۔ شاید سن لیا ہے۔ 
بدر النساء	: (بے رخی سے) سننے دو۔ 
	(عابدہ داخل ہوتی ہے۔ اس خاتون کا سن اکیس بائیس کے درمیان ہو گا۔ رفتار میں نرمی ہے۔ اس کے خوبصورت چہرے سے سنجیدگی  اور   متانت ٹپکتی ہے  اور  اس کی کشادہ پیشانی سے انوار کی بارش ہو رہی ہے۔ اس گھنی بھوؤں کے پاس بڑی بڑی سیاہ آنکھیں نسوانی جمال و جلال کا شاہکار پیش کر رہی ہیں۔ وہ آگے بڑھتے ہوئے سلام کے لئے ہاتھ اٹھاتی ہے۔ کلثوم اپنی جگہ سے جنبش کر کے سنبھل کر بیٹھ جاتی ہے۔ )
عابدہ	:آداب عرض ہے خالہ جان۔ 
بدر النساء	: (عابدہ کی طرف دیکھ کر)جیتی رہو بیٹی، اچھی تو ہو؟
عابدہ	:الحمد للہ آپ کی دعا ہے۔ (کلثوم سے) خالہ، تمہاری بیٹی سے میں نے کہا تھا کہ یوں بیکار وقت گزارتی ہے تو کچھ پڑھ ہی لیا کرو۔ مجھ سے تو آنے کا وعدہ کر گئی۔ مگر  جب سے ایسی غائب ہوئی کہ گویا اس پر کوئی بڑی آفت نازل ہونے والی ہے۔ تم اب اسے اپنے ساتھ لیتی آنا۔ اللہ نے چاہا تو دو چار روز میں یہ وحشت دور ہو جائے گی۔ 
کلثوم	:دلہن!یہ تو آپ کی بڑی مہربانی ہے آپ کے صدقے میں دوچار حرف پڑھ لے گی تو اس کی قسمت جاگ اٹھے گی۔ یہاں لڑکیوں کو پڑھانے والا ہی کون ہے۔ 
عابدہ	:کوئی محلہ ایسا نہیں جہاں پڑھی لکھی خواتین نہ ہوں۔ وہ اپنی اپنی جگہ کچھ نہ کچھ کریں تو بھی بہت کچھ ہو سکتا ہے۔ 
بدر النساء	: (تیوری چڑھا کر) حنفیہ کی اماں !تم اپنی بیٹی کو گھر کے کام کاج سے لگاؤ اس کی عاقبت برباد نہ کرو۔ 
کلثوم	:اری بی بی! کام کاج سے کون لگا ہوا نہیں ہے۔ اس کے ساتھ بیٹی تھوڑا پڑھ لے تو کیا برا ہے۔ 
بدر النساء	: (جھنجلا کر)بڑی بی!تم نے ابھی دیکھا ہی کیا ہے پڑھانے والے بھگت رہے ہیں وہ انگریزی تعلیم ہویا اپنی پرانی تعلیم، دونوں نے لڑکیوں کا دماغ خراب کر رکھا ہے۔ پہلا زمانہ تھا کہ بیٹی کام کاج، کرتی شوہر  اور  بچوں کی خدمت گزاری اس کی زندگی کا مقصد ہوتا۔ اب تو ایک طوفان برپا ہے۔ 
کلثوم	:لیکن بی بی، آج کل تو چاروں طرف تعلیم تعلیم کی پکا رہے، ہم غریب یہ باتیں کیا جانیں۔ 
بدر النساء	: (چیں بہ چیں ہو کر) بڑھاپے میں تم بھی سٹھیا گئیں بڑی بی! نئی روشنی میں آنکھیں چکا چوند ہو گئیں۔ 
	(اختر کی بہن صوفیہ داخل ہوتی ہے۔ اس کاسن کوئی بیس سال کے لگ بھگ ہو گا۔ اس کا خوبصورت چہرہ گلاب کے مانند کھلا ہوا ہے معلوم ہوتا ہے کہ اس کے رگ و پے میں زندگی گدگدی کر رہی ہے۔ ہنسنا ہی ہنسنا۔ بات بات  پر ہنسنا۔ گویا نہ ہنسیں تو کام نہ چلے اس کے ہاتھ میں ایک انگریزی اخبار ایک رسالہ دو کتابیں ہیں۔ )
صوفیہ	: (عابدہ سے) اللہ باجی!تو آپ نے محرومی ہماری قسمت میں رکھی ہے ؟آپ کی تبلیغی چوری آج پکڑی گئی۔ ہاں بھلا آپ کو کیا معلوم تھا کہ یہ بلا آج وقت سے پہلے ہی نازل ہو جائے گی۔ 
عابدہ	:اے واہ!یہ تم نے چوری کی خوب کہی(ہنستی ہے)کس سازش کو شبہہ تھا جو کان لگائے سنا کیں ؟ اور  یہ جو بلا کا نازل ہو نا تم نے کہا ہے سو اس کو منھ لگانے میں ہمیشہ تیار ہوں۔ 
	(صوفیہ کھل کھلا کر ہنستی ہے، عابدہ مسکراتی ہے۔ )
بدر النساء	: (صوفیہ سے)بیٹی!آج کالج سے سویرے کیسے آ گئیں ؟
صوفیہ	:امی جان !آج کرکٹ کا میچ ہے اس لئے کالج جلد بند ہو گیا۔ 
بدر النساء	:نگوڑا کالج، جب دیکھو بس ایک نہ ایک بہانہ تعطیل کا نکل آتا ہے۔ سال بھر کی فیس دو اور  مشکل سے چھ مہینے پڑھو۔ 
صوفیہ	:خیر سے چھ مہینے بھی پڑھ لیں تو غنیمت جانئے۔ 
عابدہ	: (مسکراتے ہوئے) اور  پڑھنے پڑھانے کو کالجوں میں ضروری سمجھتا ہی کون ہے۔ 
صوفیہ	:اے لو اور  سنو۔ ۔ ۔ تو پھر ہے یہ کس مرض کی دوا؟
عابدہ	:دوا کی نہ پوچھو۔ آج کل ہر مرض کی دوا عنقا ہو گئی ہے۔ 
صوفیہ	: (کھل کھلا کر ہنستی ہے) ہاں باجی!آپ کے مرض کی دوا البتہ عنقا ہے۔ آپ کی نظر دنیا سے نرالی ہے۔ آپ کا تعلیمی نظریہ بھی ایسا ہی عجیب و غریب ہے جیسی آپ ہیں۔ 
عابدہ	: (صوفیہ کی طرف دیکھ کر مسکراتی ہے) اچھی بہن خفا ہو گئیں ؟
بدر النساء	: (صوفیہ سے) بیٹی!دنیا میں بزرگی  اور  خوردی کے ساتھ آداب و لحاظ بھی کوئی چیز ہے۔ 
صوفیہ	: (منہ بنا کر) اونہہ!
عابدہ	: (مسکرا کر) خالہ جان!آخر دل کی بات دل میں کیوں رہے۔ (صوفیہ سے)خاموش کیوں ہو گئیں بہن؟ ابھی تو تمہیں بہت کچھ کہنا ہے۔ 
صوفیہ	:بس باجی!اب نہ بولوں گی۔ 
عابدہ	: (مسکرا کر) اچھا تو میں اصرار بھی نہ کروں گی۔ صوفیہ خودبخود بولنے لگی۔ 
	(کلثوم خاموشی سے صوفیہ کے چہرے کا جائزہ لیتی ہے۔ )
کلثوم	: (اپنی جگہ سے اٹھتے ہوئے۔ عابدہ سے) اچھا تو دلہن!میں حنفیہ کو آج ہی سے بھیجتی ہوں۔ آپ کی لونڈی دو حرف پڑھ لے گی تو آپ کے حق میں دعا کروں گی۔ ہم غریبوں کے پاس اس کے سوا دھرا ہی کیا ہے ؟
عابدہ	:خالہ! یہ نہ کہو۔ جو کام اسباب سے نہیں بن پڑتے ان کے لئے دعائیں ہی کام آتی ہیں۔ 
کلثوم	:مگر  بی بی!آج کل تو دنیا اسباب ہی پر مر مٹ رہی ہے۔ 
بدر النساء	: (کلثوم سے) اچھا تو جاتی ہو؟
کلثوم	:جی، بی بی!آداب عرض ہے۔ (صوفیہ  اور  عابدہ کی طرف مڑ کر) بی بی! آداب عرض ہے۔ 
عابدہ	:تسلیم۔ 
صوفیہ	:تسلیم۔ 
بدر النساء	:جیتی رہو۔ 
	(کلثوم چلی جاتی ہے۔ )
صوفیہ	: (چہرے پر سنجیدگی پیدا کر کے) باجی، یہ جو آپ خانگی مدرسے کا سنگ بنیاد رکھ رہی ہیں تو اس سے بہتر کسی مدرسے میں نوکری کیوں نہیں کر لیتیں ؟(مسکراتی ہے) سچ کہتی ہوں باجی، آپ کی تقریر نہایت دل نشیں ہوتی ہے۔ 
عابدہ	: (مسکرا کر) شکر ہے کہ تم نے دل فریب نہ کہہ دیا۔ شاید تم نے اس عجیب و غریب کی تشریح شروع کر دی ہے۔ نوکری ہر شخص کرنا چاہتا ہے جسے نوکری نہ مل سکی اس نے لیڈری کر لی۔ زمانے کو خدمت کرنے والوں کی ضرورت ہو۔ آج کل معلمی بھی نوکری ہے، معلمی نہیں۔ 
صوفیہ	:اے ہے باجی!یہ بھی کوئی بات ہوئی۔ نوکری سہی، پھر بھی خدمت تو تعلیمی ہے۔ 
عابدہ	:یہ خدمت بھی تعلیمی نہیں۔ معلم کی شخصیت قوم کے لئے امین کی حیثیت رکھتی ہے۔ قوم کا مستقبل معلم کے ہاتھ میں ہے۔ اس کی شخصیت چلتی پھرتی یونیورسٹی کا حکم رکھتی ہے  اور  جب تک ارباب علم و فضل نے اس خدمت کو خدمت سمجھ کر خَالِصۃً لِلّٰہ انجام دیا مفید نتائج برآمد ہوتے رہے پھر جب وہ زمانہ آیا کہ اہل فضل نے نوکری کر لی  اور  محض پیٹ کی خاطر کسی درکی پاسبانی اختیار کر لی تو نہ معلم میں وہ روح باقی رہی  اور  نہ  متعلم میں۔ 
صوفیہ	: (مسکراتی ہے) یا اللہ!تو آپ آخر چاہتی کیا ہیں ؟
	(وہ ہنستی ہے۔ )
عابدہ	: (مسکرا کر) تم تھوڑی دیر کے لئے اپنی ہنسی موقوف کرو اور  میری بات سنو۔ (صوفیہ مسکراتی ہے) میں چاہتی ہوں کہ اس خدمت کے لئے جو بھی آگے بڑھیں وہ خارجی اثرات  اور  دباؤ سے بالکل آزاد رہیں۔ آج کل معلم کی شخصیت  اور  اس کی تعلیم کے درمیان جو تضاد پایا جاتا ہے یہ اسی کا فساد ہے۔ جو ہمارے نظام تعلیم میں ایک پراگندگی پھیلی ہوئی ہے اسی لئے جہا ں ایک طرف مردوں  اور  عورتوں کی جہالت نے زندگی کے ہر شعبے میں ابتری پھیلا رکھی ہے، دوسری طرف غلط تعلیم و تربیت نے رہی سہی قومی شرافت کا بھی خاتمہ کر دیا ہے۔ 
بدر النساء	: (عابدہ کی طرف بہ نظر استحسان دیکھتی ہے)دادا حضرت نے عذر کے حالات بچشم خود دیکھے تھے۔ وہ۔ 
صوفیہ	: (بات کاٹ کر) امی جان!خدا کے لئے اسے غدر نہ کہئے جنگ آزادی کہئے۔ 
بدر النساء	:ہاں دادا مرحوم بھی یہی کہتے تھے۔ لیکن ہم نے تو سب کو غدر ہی کہتے سنا ہے۔ 
صوفیہ	:اس لئے کہ امی، دنیا نے اس کش مکش کو انگریز کی نظر سے دیکھا ہے۔ 
عابدہ	:ہاں بہن! انگریزی نظر سے ہم نے کس چیز کو نہیں دیکھا ہے ؟۔ ۔ ۔  اللہ جانتا ہے سیدہ!تم نے بات ایسی کہی ہے کہ جی چاہتا ہے بلائیں لے لوں۔ 
صوفیہ	: (مسکرا کر) تسلیم! آپ کی ستائش گری کی ممنون ہوں۔ باجی، حقیقت یہی ہے۔ 
عابدہ	:غدر کے لفظ پر تمہارا چراغ پا ہو جانا نہایت مبارک ہے۔ کاش ہم اپنی تعلیم و تربیت میں قلب و نظر پر خارجی تسلط کو بھی اسی نظر سے دیکھئے۔ 
صوفیہ	:اے لو، پھر آپ نے حملے شروع کر دئیے ہیں۔ 
عابدہ	: (مسکرا کر)نہیں نہیں یہ ایک حقیقت کا اظہار ہے۔ 
صوفیہ	: (پیشانی پر شکن پیدا کر کے) یہ آپ کے منطقی شگوفے ہیں۔ 
عابدہ	: (مسکرا کر) تو اس کو کیا کیا جائے کہ تمہاری نظر میں شگوفے ہی بسے ہوئے ہیں۔ 
بدر النساء	: (بے چینی سے) یہ بیچ بیچ میں جو تم بحث چھیڑ دیتی ہو۔ میرا قصہ رہا جاتا ہے۔ خیر تو مرحوم اس قوم کے زوال کی دردناک داستان سناتے  اور   آبدیدہ ہو جاتے۔ مرحوم کہتے جان و مال کی تباہی کا ذکر نہ کرو۔ اس متاع عزیز کے مٹنے کا غم ہے جو صدیوں کی پونجی ہے۔ ہماری پرانی درسگاہوں کی تباہی سب سے بڑی مصیبت تھی جو قوم پر نازل ہوئی۔ 
عابدہ	:جی ہاں !خالہ جان!یہ اساتذہ  اور  علماء پر انگریزی تسلط کا ظلم و استبداد  اور   آخر ان کی جلاوطنی دراصل نونہالان قوم کو زندگی کے سوتوں سے منقطع کرنے کے منصوبے تھے۔ 
بدر النساء	:ہاں بیٹی!اب زمانہ بدل گیا ہے۔ اب تعلیم، تعلیم نہیں رہی۔ ایک طوفان برپا ہے۔ اسی لئے تو اس فتنے کے زمانے میں جاہل رہنا ہی بہتر ہے۔ 
صوفیہ	:امی!آپ نے تعلیم کا بس ایک ہی رخ دیکھا ہے،  کہاں پرانی تعلیم  اور   جاہلیت کا تمدن  اور  کہاں تمدن کا بے پایاں پھیلاؤ۔ اب دنیا ایک دوسرے سے قریب ہوتی جا رہی ہے۔ زیادہ سے زیادہ علم کے ذخیرے نئے نئے رنگ  اور روپ میں ہم تک پہنچ رہے ہیں۔ اب انسان آسمانوں کی تسخیر کی سوچ رہا ہے۔ چہ نسبت خاک رابا عالم پاک۔ 
بدر النساء	:بیٹی!میں یہ جاہلیت، تمدن  اور  تسخیر، خاک نہ سمجھ سکی۔ 
عابدہ	: (صوفیہ سے) خالہ جان کا مطلب یہ ہے کہ اس غلط تعلیم و تربیت نے ساری ابتری پیدا کر رکھی ہے۔ ورنہ ارشاد نبوی سے کس مسلمان کو انکار ہے کہ ہر کلمہ گو پر تعلیم فرض ہے۔ اس خصوص میں ہمارے اسلاف کی کاوشیں ہمارے لئے مشعل راہ ہیں۔ 
صوفیہ	: (استہزاء آمیز ہنسی کے ساتھ) اچھا تو پھر آپ نے وہی پرانی اسلاف کی کہانی شروع کر دی؟آپ دور جدید میں ترقی پسند نظریہ کی طرف آ رہی ہیں یا رجعت پسندی کی طرف جا رہی ہیں ؟
عابدہ	: (مسکرا کر)صوفیہ!تم الفاظ کے دام میں نہ آ جایا کرو۔ یہ جادو صرف خام کاروں پر چل سکتا ہے۔ ماشاء اللہ تم تو پختہ کار بننے کی دعویدار ہو۔ 
صوفیہ	: (ہنستی ہے) شکریہ!لیکن باجی آخر آپ یہ سمجھنے سے کیوں قاصر ہیں کہ حال ہمیشہ مستقبل کا رخ کرتا ہے۔ ماضی میں داخل نہیں ہوتا۔ 
عابدہ	:اے تو آخر تم نے فلسفے میں یہ بھی تو پڑھا ہو گا کہ حقائق ابدی کو اس پیمانے سے نہیں ناپا جا سکتا۔ 
صوفیہ	: (آواز میں قوت پیدا کر کے) اس بندی نے پڑھنے کو سب کچھ پڑھ لیا ہے۔ لیکن باجی آپ سے پوچھتی ہوں کہ کیا یہ حقیقت نہیں ہے کہ تاریخ انسانی کا بہت پرانا باب زمانہ حاضر کی تاریخ نہیں بن سکتا۔ حال کو ماضی کا رنگ دینا عقلاً محال ہے۔ یہ زندگی نئے ممکنات کو لے کر ابھر رہی ہے۔ فرسودہ زندگی کو اس کے لئے جگہ خالی کر دینی چاہئے۔ یہی قانون فطرت ہے۔ تاریخ عالم کے کہنہ ابواب کو کتاب زیست بالکل حذف کر دینا چاہئے کہ زندگی سے اب ان کا کوئی تعلق نہیں رہا۔ 
عابدہ	: (مسکرا کر) صوفیہ!تمہارے یہ خیالات جو نہایت خوش آہنگ ہیں مستعار بھی ہیں۔ اسی لئے ان میں بے ربطی سی پائی جاتی ہے۔ یہ کسی  اور   کا کرشمہ ہے۔ 
صوفیہ	: (قہقہہ لگاتی ہے) بجا فرمایا آپ نے لیکن باجی!یہ بھی خوف یاد رہے کہ اس کرشمے کا ظہور عنقریب میں آپ بھی پاؤں گی۔ بھائی جان۔ ۔ ۔ 
عابدہ	: (چہرے کا رنگ قدرے متغیر ہو جاتا ہے۔ بات کاٹ کر) تو کیا تم انسانی تاریخ کو فراموش کرا دینا چاہتی ہو؟حالانکہ تاریخی حالات انسانی کردار کے آئینہ کوا رہیں جو انسانی صلاحیتوں کو رو بہ عمل لانے کے امکانات کا عملی نقشہ ہماری نظروں کے سامنے پیش کرتے ہیں تا کہ ہم تجربے کی مزید کاوش سے بچ جائیں،  اور  ہزاروں برس کے انسانی تجربات سے فائدہ اٹھائیں۔ گزری ہوئی نسلوں کے حالات موجودہ اقوام کی زندگی کی کڑیاں ہیں کہ ہمارا پیش رو انسان، زندگی کے مسلسل رد و بدل سے ہمیں پیدا کر سکا۔ اب جو ہم سابقہ حالات سے خود کو علیحدہ کر لیں گے تو گویا ہم اپنی کتاب زیست کے وہ ابواب حذف کر دیں گے جو ماضی سے حال تک تواتر کے ساتھ نمودار ہو کر ہمارے کردار کا صحیح نقشہ پیش کر رہے ہیں۔ انسانی زندگی کے اس طویل سلسلے کو ٹکڑے ٹکڑے کر کے ایک دوسرے سے علیحدہ نہیں کیا جا سکتا۔ 
صوفیہ	: (خوبصورت چہرے کو بنا کر) آپ کی منطق نہایت پیچیدہ ہے۔ افسوس تو یہ ہے کہ چودھویں صدی کا انسان پہلی صدی کی طرف پلٹ رہا ہے۔ 
عابدہ	:ہماری بڑی بدبختی تو یہی ہے کہ ہم ماضی، حال  اور  مستقبل کی حقیقت کو سمجھنے سے معذور ہو گئے ہیں اسی لئے زمان و مکان کا مسئلہ قوم کے لئے زندگی  اور   موت کا مسئلہ بن گیا۔ 
صوفیہ	: (تیز ہو کر) کیسا زمان  اور  کیسا مکان!آپ کا زاویہ نظر ہی نرالا ہے۔ یہ آپ فلسفے کی زبان میں کیوں بات کر رہی ہیں۔ 
	(عابدہ مسکراتی ہے  اور  صوفیہ کی کتابوں کی طرف ہاتھ بڑھاتی ہے۔ )
عابدہ	: (مسکرا کر) ہاں بہن! خفا نہ ہونا۔ ۔ ۔  فلسفہ تو تمہارا نہایت پسندیدہ  اور   خاص مضمون رہا ہے۔ یہ تمہاری کتابوں میں مجھے بال جبریل نظر آ رہی ہے ؟
صوفیہ	: (کچھ پریشان ہو کر) یہ لیجئے آپ تو میرا امتحان لینے لیگیں۔ ۔ ۔ 
عابدہ	: (مسکرا کر) گھبراؤ نہیں بہن صوفیہ! میں اپنی مشکل حل کرنا چاہتی ہیں۔ (صوفیہ مسکراتی ہوئی عابدہ کو کتاب دیتی ہے عابدہ کتاب کھولتی ہے)اچھا بتاؤ اس شعر  کا مطلب کیا ہے ؟
تیرے شب و روز کی  اور   حقیقت ہے کیا
ایک زمانے کی رو جس میں نہ دن ہے نہ رات
صوفیہ	: (چہرے سے خفت مٹانے کی کوشش میں مسکرا  دیتی ہے) باجی میں اس کا مطلب تو بیان نہ کر سکوں گی۔ ایمانداری کی بات یہ ہے کہ پروفیسر صاحب نے اس شعر کو امتحانی نقطۂ نظر سے ضروری خیال نہیں فرمایا۔ ایک لکچر زمان  و مکان کی حقیقت پر ضرور دیا تھا۔ کیا بتاؤں موضوع کو کچھ اس طرح الجھا دیا کہ یہ بحث جماعت بھرمیں کسی کی سمجھ میں نہیں آئی۔ ہم سب کا متفقہ فیصلہ یہ ہوا کہ پروفیسر صاحب اس مسئلے کو خود بھی نہیں سمجھے۔ 
عابدہ	: (مسکرا کر) اے لو،  اب تم پروفیسر صاحب کو الزام دینے لگیں۔ 
صوفیہ	:الزام کیا دینے لگی باجی، حقیقت یہی ہے۔ 
عابدہ	: (ہنستی ہے۔ )
گر ہمیں مکتب و ہمیں ملا
کار طفلاں تمام خواہد شد
صوفیہ	:خیر تو سوال یہ ہے کہ سائنس کی سلطانی فرار ہو کر جاہلیت کے ماحول میں پناہ لینا انسان کی فلاح کے لئے کہاں تک مناسب ہے۔ 
عابدہ	:یہ جاہلیت کے ماحول کا تعین اس سے زیادہ مشکل ہے۔ تم نے سائنس کی سلطانی کو جاہلیت کی ضد قرار دیا ہے میں ان دونوں میں ربط نہ سمجھ سکی۔ سائنس کی حقیقت شاید تمہاری نظر میں بھی یہی ہے کہ یہ قانون فطرت کی ماہیت ہے جو انسان کی تسخیری قوتوں کو آشکار کر رہی ہے۔ سائنس کی ترقی انسان کی صلاحیت  اور  اس کی مساعی کے بے پایاں امکانات کو ظاہر کرتی ہے  اور  خالق کائنات کی کبریائی  اور  اس کی لاتعداد نعمتوں کو بے نقاب کرتی ہے۔ ابھی انسان کی نظر نے دیکھا ہی کیا ہے تم نے شاید مذہبیت کے دور کو جاہلیت کا دور قرار دیا ہے۔ 
صوفیہ	:جی ہاں ! آپ کا خیال صحیح ہے  اور  حقیقت بھی یہی ہے۔ 
عابدہ	:جی نہیں، حقیقت اس کے برعکس ہے۔ اگر تعلیم کی قدریں مصنوعی نہ ہوں توہر  سلیم الطبع پریہ حقیقت منکشف ہو جائے گی کہ فطرت کی تسخیر  اور   کائنات کے رموز کا انکشاف خدائی قوتوں کو آشکارا کر رہا ہے۔ سائنس کی تحقیق دراصل ایک حکیم مطلق کی حکمت کا سراغ ہے  اور  اس لحاظ سے یہ ایک عبادت ہے کیونکہ کائنات کی تسخیر  اور  تحقیق ہماری نظروں سے غفلت کے پردے اٹھاتی جا رہی ہے۔ ہم طبعی سائنس میں ایک قسم کی روحانیت پاتے ہیں۔ 
صوفیہ	: (چہرے بے چینی کا اظہار کرتے ہوئے) نا باجی! اب آپ نے اصل بحث کو چھوڑ کر فلسفہ کا مسئلہ چھیڑ دیا ہے۔ اصل بحث نظریہ تعلیم کی تھی۔ میرا معروضہ یہ تھا کہ اس انقلابی دور میں جب نئی نئی قوتیں ابھر رہی ہیں  اور  زندگی کی نئی قدریں قائم ہو رہی ہیں، کائنات کی تسخیر کا سامان اپنی پوری قوت سے ہو رہا ہے، تو اس ماحول میں آپ کے نظریۂ تعلیم کی ڈیڑھ اینٹ کی مسجد کی گنجائش کہاں ہے۔ یہ زمانہ آپ کی چلتی پھرتی یونیورسٹی کا نہیں ہے۔ 
عابدہ	: (ہنستی ہے) بات یہ ہے کہ زندگی کے مختلف مسائل کو ایک دوسرے کے ساتھ جوڑ دینے سے تمہارے ذہن میں انتظار پایا جاتا ہے۔ تم میری بات ذرا غور سے سنو، جواب دینے کی فکر میں نہ رہو۔ 
صوفیہ	: (ہنس کر) اچھا تو فرمائیے کچھ نہیں تو یہی کیا کم ہے کہ آپ کے مواعظ دلچسپی سے خالی نہیں ہوتے۔ 
عابدہ	: (مسکرا کر)تم نے دلچسپ جانا یہ تمہاری عنایت ہے  اور  میں ممنون ہوں۔ میری گفتگو نے تم پر اتنا بھی اثر کیا تو بہت ہے۔ اچھا سنو تعلیم کا بنیادی مقصد کیا ہے ؟تعلیم کا بنیادی مقصد کبھی تنہا یہ نہیں رہا ہے کہ طالب علم با کمال سائنس داں، کامیاب فن داں، بے مثل سپاہی، بے عدیل مصنف وغیرہ کیونکر بنے معلم کو دیکھنا یہ ہے کہ متعلم یہ سب کچھ بننے سے پہلے کامیاب انسان کیونکر بنے۔ اس کی انسانیت جملہ شعبہ ہائے زندگی کو احاطہ کئے ہوئے ہے۔ جہاں کائنات اس کے لئے اپنی تسخیر کے سامان پیش کر رہی ہے وہاں ضروری ہے کہ ارباب حکمت کی رہنمائی اسے ان کے استعمال کی خیری را ہوں سے بھی آگاہ کرے فطرت کا تقاضا یہی ہے کہ بلند اخلاقی عمارت پر جملہ علوم کے چراغ روشن کئے جائیں۔ 
صوفیہ	:آپ نے انسان کے جسم کی آسائش پراس کی روح کی عافیت کو غالب کر دیا ہے۔ انسان کی کل کائنات اس کی روح نہیں ہے۔ 
عابدہ	: (مسکرا کر) جی ہاں بی صوفیہ! لیکن ساتھ ہی اس کی کل کائنات اس کا پیٹ بھی تو نہیں ہے۔ 
صوفیہ	: (ہنستی ہے)لیکن باجی!زمانہ تو سب کچھ پیٹ ہی کی خاطر کرنے کا عادی ہو گیا ہے  اور  آپ کو اسی زمانے کا ساتھ بھی دینا ہے۔ 
عابدہ	:تم یہ کیوں نہیں مانتیں کہ یہ زمانے کی غلط بینی ہے۔ زندگی کے تقاضے کئی ہیں۔ ان میں ایک معاشی تقاضا بھی ہے  اور  نہایت اہم ہے۔ زندگی کے جملہ تقاضے  پورا کئے جانے کے لئے ہیں۔ اس کے لئے خالق کائنات نے نہایت صحت مند اور  معتدل راہ دکھائی ہے اگر ہم اسلامی نظر پیدا کریں تو زندگی کا انتشار دور ہو جائے۔ 
صوفیہ	: (آنکھیں پھاڑ کر بناؤٹی حیرت سے عابدہ کی طرف دیکھتی ہے) ماشاء اللہ!اس انقلابی دور میں اسلام کے حسن و جمال کا قصیدہ پڑھ دینا کافی نہیں ہے۔ اس دعوت نظارہ سے پہلے اسلام کی کوئی کافر ادا پیش فرمائیں تب توہم جانیں۔ 
	(صوفیہ فاتحانہ انداز میں مسکراتی ہے۔ بدر النساء کے چہرے کا رنگ بدل جاتا ہے۔ وہ صوفیہ کی طرف عتاب آمیز نظروں سے دیکھتی ہے۔ )
عابدہ	: (صوفیہ سے) الفاظ کی ترکیب سے قطع نظریات تم نے معقول کہی۔ لیکن تمہارا بھی تو فریضہ ہے کہ تم اپنے اندر کلیمی نظر پیدا کرو۔ 
بدر النساء	: (صوفیہ سے)بیٹی!کافر ادا کی ترکیب ہر چند کہ خوش آہنگ سہی، تمہاری زبان سے اچھی نہیں معلوم ہوئی۔ 
صوفیہ	:آخر اس میں برائی ہی کیا ہے ؟۔ ۔ ۔ خدا نہ کرے۔ ۔ ۔ 
بدر النساء	: (غصہ سے بیتاب ہو جاتی ہے) اچھا بیٹی اچھا!خدا تمہیں نیک توفیق عطا فرمائے اسلام میں کافر ادا کیا معنی؟معاذاللہ!اسلام  اور  کافر ادا!
عابدہ	: (مسکراہٹ کو روکنے کی کوشش کرتی ہے)خالہ جان! آپ خفا نہ ہوں۔ اس کافر ادا کو نہ اسلام سے تعلق ہے نہ کفر سے۔ 
	(صوفیہ ہنستی ہے۔ )
بدر النساء	:تم نہ بولو عابدہ!(فکرمند چہرہ بنا کر) کافر ادا!الٰہی توبہ!
صوفیہ	: (والدہ کی خفگی سے کچھ پریشان ہو کر) امی!آپ ذرا سی بات پر بگڑ بیٹھیں۔ 
بدر النساء	:بیٹی، تم بات ہی ایسی کرتی ہو۔ تم اب بگڑنے کا حق بھی مجھ سے چھین لو۔ 
صوفیہ	: (عابدہ کی طرف دیکھ کر مسکراتی ہے) اب میں آپ کو کیا سمجھاؤں ؟
بدر النساء	:ہاں بیٹی! ہم پرانے لوگ ان باریکیوں کو کیا سمجھ سکتے ہیں۔ تم تعلیم یافتہ ہو۔ یہ تعلیم کے ثمرات ہیں۔ 
صوفیہ	:خیر ہم اپنی بھگت لیں گے۔ 
	(بدر النساء ٹھنڈی سانس بھرتی ہے سب خاموش ہو جاتی ہیں۔ )
***
ماخذ: ڈرامہ ’’کشمکش‘‘ سے ماخوذ
 
ابراہیم یوسف

دم خم

افراد تمثیل
ارشد:ایک مالدار۔ 
نگار:ارشد کی بیٹی۔ 
خالدہ:ارشد کی بیوی۔ 
اسرار:نگار کا منگیتر۔ 
رحمت بی:ایک بوڑھی عورت۔ 
منظر	:ایک دیہاتی مکان کا سجا  ہوا کمرہ۔ جب پردہ اٹھتا ہے تو نگار اور   ارشد بیٹھے ہوئے نظر آتے ہیں جو کسی مسئلے پر بہت دیر سے گفتگو کر رہے ہیں۔ 
نگار	: مگر پاپا آپ کو اصغر کا قرض معاف کر دینا چاہئے۔ 
ارشد	:لیکن کیوں ؟
نگار	:اگر آپ نے اس قرض معاف نہیں کیا تو اس کا مکان نیلام ہو جائے گا پھر وہ بے چارہ کہاں مارا مارا پھرے گا۔ 
ارشد	:ہم نے ٹھیکہ لیا ہے اس کے رہنے سہنے کا؟اس نے قرض لیا ہے تو اسے ادا کرنا چاہئے۔ 
نگار	:مگر ا س کا ہم پر کس قدر بڑا احسان ہے اگر وہ اس دن اپنی جان خطرے میں نہ ڈالتا تو  کیا میں آج اس دنیا میں موجود ہوتی۔ 
ارشد	:میں نے اسی وقت اس کو پچیس روپئے انعام دے دیا تھا۔ 
نگار	:میری جان کی قیمت آپ کے نزدیک صرف پچیس روپئے ہے۔ 
ارشد	: اور  میں نے تمہارے کہنے سے سارا سود بھی معاف کر دیا ہے۔ 
نگار	:مگر پاپا یہ بھی تو سوچئے کہ اس کا روپیہ مجھے بچانے ہی میں بہہ گیا۔ 
ارشد	:یہ سب جھوٹ  اور  بکو اس ہے۔ گڑھی ہوئی کہانی ہے۔ اگر اس کے پاس روپیہ تھا تو اسے ادا کر دینا چاہئے تھا۔ 
نگار	:پاپا!مجھے اچھی طرح معلوم ہے کہ اس نے تین سال میں پائی پائی کر کے یہ روپیہ جمع کیا تھا کہ آپ کا قرض ادا کر دے اس نے خود کم کھایا اپنے بچوں کو کم کھلایا آپ اس پر ظلم کر رہے ہیں۔ 
ارشد	:اگر ہم اس طرح ہمدردی کرتے رہے تو ایک دن کوئی ہمارا مکان قرق کرا کر نیلام کرا دے گا۔ 
نگار	:اچھا ہوتا کہ میں دریا میں بہہ گئی ہوتی مجھے بچانے کے لیے اس بیچارے کا روپیہ تو ضائع نہ ہوتا۔ (ارشد خاموش رہتے ہیں نگار اٹھ کر ٹہلنے لگتی ہے پھر کچھ سوچ کر ارشد کے پاس آ کر) پاپا! آپ میرا ایک سال کا جیب خرچ بند کر کے اس کے حساب میں لکھ لیجئے میں ایک سال تک جیب خرچ نہیں لوں گی۔ اس بے چارے پر رحم کیجئے۔ 
ارشد	: (غصہ سے) زیادہ بحث نہ کرو، اپنے کمرے میں جاؤ میں اپنا ہی جوتا اپنے ہی سر کرنے کا عادی نہیں ہوں۔ 
نگار	:جب تک میں اس کا قرض معاف نہیں کرالوں گی ہر گز نہیں جاؤں گی۔ 
ارشد	: (غصہ سے اٹھ کر دوسرے کمرے کی طرف جاتے ہوئے) تولو۔ میں خود ہی چلا جاتا ہوں۔ 
	(دوسرے کمرے میں چلے جاتے ہیں۔ نگار غصہ سے کمرے میں ٹہلنے لگتی ہے۔ کچھ دیر بعد اسرار کمرے میں آ کر)
اسرار	:نصیب دشمنان سنا ہے آپ پانی میں گر گئی تھیں۔ 
نگار	:جی ہاں۔ 
اسرار	:مجھے تو آج صبح ہی پتہ چلا فوراً دوڑا دوڑا چلا آ رہا ہوں۔ کیا کوئی بہت ہی سنجیدہ شکل تھی۔ 
نگار	: (طنزیہ)جی نہیں ویسے ہی تقریباً دو چار غوطے کھا لیے تھے۔ دریا میں طغیانی آئی ہوئی تھی  اور  میں اس کی روانی دیکھنے کے لئے ذرا اس دھار تک چلی گئی تھی۔ 
اسرار	: (غور سے نگار کا چہرہ دیکھ کر) آپ اس وقت کچھ زیادہ غصہ میں ہیں۔ میں تو آپ کی خیریت پوچھنے پچاس میل سے دوڑا چلا آ رہا ہوں۔ 
نگار	:جب آپ کو معلوم ہو گیا تھا کہ میں صحیح سلامت ہوں تو آپ نے بلاوجہ تکلیف کی۔ 
اسرار	:تکلیف!تکلیف کیسی!جونہی میں نے اس حادثہ کے متعلق سنا میرے پاؤں تلے کی زمین نکل گئی۔ 
نگار	:یا پاپا کے پاتھ آئی ہوئی دولت نکلی جا رہی تھی۔ 
اسرار	:آج تو آپ جانے کیسی باتیں کر رہی ہیں۔ (مسکرا کر) اگر میں نہ آتا تو آپ ادھر شکایت کرتیں۔ 
نگار	:میں کوئی شکایت نہیں کرتی۔ پاپا لائبریری میں ہوں گے۔ آپ ان سے جا کرمل لیجئے انھیں آپ سے مل کر خوشی ہو گی۔ 
اسرار	:لیکن اس سے پہلے تو آپ بھی خوش ہوا کرتی تھیں۔ 
نگار	:ہوا کرتی ہوں گی مگر  اب نہیں ہوں گی۔ 
اسرار	: (ہنس کر) آپ تو جانے کس کا غصہ مجھ پر اتار رہی ہیں (دوسرے کمرے کی طرف جاتے ہوئے) لیجئے میں چلا جاتا ہوں۔ 
	(اسرار دوسرے کمرے میں چلا جاتا ہے۔ نگار پھر کمرے میں ٹہلنے لگتی ہے۔ کچھ دیر بعد خالدہ کمرے میں آ کر)
خالدہ	:اسرار آیا ہے تم اس سے مل لیں۔ 
نگار	:مل لی۔ کیا اب ان کے ہر راستے پر آنکھیں بچھاتی پھروں۔ 
خالدہ	: (غصہ سے) تیرا دماغ تو خراب نہیں ہو گیا ہے۔ وہ شکایت کر رہا ہے کہ تو اس کے ساتھ انتہائی بداخلاقی سے پیش آئی۔ 
نگار	:اگر ان کو اس قدر اخلاق کا خیال ہے تو پھر نہ آیا کریں۔ میں ان کی خوشامد کرنے نہیں گئی تھی کہ وہ میری خیریت دریافت کرنے تشریف لائیں۔ 
خالدہ	:وہ تیرا منگیتر ہے تجھے اس کے ساتھ اخلاق سے پیش آنا چاہئے۔ 
نگار	:وہ میرے منگیتر نہیں پاپا کی دولت کے منگیتر ہیں۔ 
خالدہ	:وہ ایسا ننگا بھوکا نہیں ہے کہ دولت کے لیے تجھے چاہتا ہو۔ خدا کا دیا اس کے یہاں سب کچھ ہے۔ 
نگار	: اور  وہ اسی خدا کے دئے سب کچھ میں بندوں کا دیا ہوا بھی جوڑ لینا چاہتے ہیں۔ میں ان سے شادی نہیں کروں گی۔ 
خالدہ	:شادی نہیں کرے گی!
نگار	:ہاں ہ ان سے  اور  نہ کسی  اور  سے (اسرار پھر کمرے میں آتا ہے۔ نگار اس کی آمد پر دھیان نہ دے کر اسی لہجہ میں) میں پاپا کی دولت شادی کے بیجا مصارف سے بچانا چاہتی ہوں۔ 
اسرار	:اگر آپ کو مجھ سے شادی کرنا نہیں تھا تو یہ محبت کا ناٹک کیوں کھیلا جا رہا تھا۔ 
نگار	: (اسرار کو غصہ سے دیکھ کر) اس لئے کہ آپ بھی ایسا ہی ڈھونگ رچا رہے تھے۔ 
اسرار	:میری محبت ڈھونگ رچانا ہے ؟
نگار	:اگر میری محبت ’’محبت کا ناٹک‘‘ ہے تو آپ کی محبت بھی ڈھونگ رچانا ہے۔ 
اسرار	:اگر مجھے معلوم ہوتا کہ تم میری محبت کو ڈھونگ سمجھتی ہو تو میں کبھی بھی تم سے محبت نہیں کرتا۔ 
نگار	:اگر میں یہ سمجھتی کہ تم میری محبت کو ناٹک سمجھتے ہو تو میں تمہاری طرف نظر اٹھا کر بھی نہیں دیکھتی۔ 
خالدہ	: (اسرار سے) بیٹا!تو اپنے خالو کے پاس جا۔ اس لونڈیا کا تو آج صبح ہی سے دماغ خراب ہو رہا ہے۔ 
اسرار	:مگر  خالہ جان آپ دیکھ رہی ہیں کہ نگار نے میری کس قدر توہین کی ہے۔ 
نگار	: اور  آپ نے تو میری وہ عزت فرمائی ہے کہ میری سات پشتیں آپ کے بار احسان سے دبی رہیں گی۔ 
خالدہ	:اب تو چپ بھی ہو گی یا نہیں۔ (اسرار سے) اپنے خالو جان کے پاس جا اس کی بات کا برا نہ ماننا۔ 
اسرار	: (کسی قدر نرم لہجے میں)آپ ہی سوچئے خالہ جان اگر مجھے نگار کا خیال نہ ہوتا تو میں یوں پچاس میل سے دوڑا دوڑا کیوں آتا۔ (پھر دوسرے کمرے کی طرف جاتے ہوئے) آپ کی بزرگی  اور  شفقت کا خیال آتا ہے ورنہ۔ ۔ ۔ 
نگار	:ورنہ آپ میرے لیے توپ لگٍا دیتے۔ 
خالدہ	:اب تو چپ بھی رہے گی یا میری جان کی خواہاں ہے (اسرار دوسرے کمرے میں چلا جاتا ہے۔ خالدہ نگارکی طرف دیکھ کر) آج کی تیری بدتمیزی نے میری زندگی آدھی کر دی ہے۔ 
نگار	: (بہت ہی افسردہ لہجہ میں) ممی!اس گھر میں کسی کی جان کی قیمت ہی کیا ہے اس گھر میں تو روپیہ ہی زندگی ہے  اور روپیہ ہی خدا۔ ۔ ۔ یہاں تو پانچ چھ سو روپئے بھی اکلوتی لڑکی کی جان سے زیادہ قیمتی ہیں۔ 
خالدہ	:لیکن انھوں نے کب تیری کس خواہش کو پورا کرنے سے انکار کیا ہے۔ 
نگار	:تو کیا وہ میری خاطر اصغر کے قرض کے پانچ سو روپئے معاف نہیں کر سکتے جس نے میری جان بچانے کے لیے اپنی جان کی بازی لگا دی تھی۔ 
خالدہ	:اس میں سوال پانچ چھ روپئے کا نہیں ہے۔ اصول کا سوال ہے  اور   تو جانتی ہے کہ تیرے پاپا اپنے اصولوں کے کس قدر سختی سے پابند ہیں۔ 
نگار	: (طنزیہ لہجہ میں) میں خوب جانتی ہوں پاپا کی اصول پرستی۔ ’’ میں کسی کے گھر خوشامد کرنے نہیں جاتا۔ ‘‘ابھی ایک مقدمہ آن پڑا تھا تو سرکاری حکام کے گھروں کے ہزاروں چکر لگائے تھے معمولی معمولی کلرکوں کو بھی جھک جھک کر سات سلام کرتے تھے (ٹھنڈی سانس بھرکر) مجھ سے اصغر کے بیوی بچوں  اور  اس کی بوڑھی ماں کی اداسی نہیں دیکھی جاتی نہ وہ مجھ کو بچانے کے لئے دریا میں کودتا  اور   نہ اس پر مصیبت پڑتی۔ 
خالدہ	:یہ گڑھی ہوئی کہانی ہے کہ اس کی جیب میں نوٹ تھے جب وہ دریا میں کودا۔ دو دو دن فاقے کرتے ہوئے توہم نے اس کے گھر والوں کو اپنی آنکھوں سے دیکھا ہے۔ 
نگار	: اور  یونہی فاقے کر کے اس نے پاپا کا قرض چکانے کے لیے روپیہ جمع کیا تھا۔ کاش میں ڈوب کرمر گئی ہوتی۔ 
خالدہ	:مریں تیرے دشمن۔ ایسی منحوس بات زبان پرنہ لایا کر۔ 
نگار	:آج مجھے اپنے آپ سے شرم آ رہی ہے۔ امی۔ مجھے اپنی زندگی سے نفرت ہو گئی ہے کاش کہ میں اس دنیا میں پیدا ہی نہیں ہوئی ہوتی۔ 
خالدہ	:اچھا اب  تو جا کر منھ ہاتھ دھو لے صبح سے کچھ کھایا پیا نہیں ہے۔ جا کر کچھ کھا پی لے میں تیرے پاپا سے کہوں گی۔ 
نگار	: (طنزیہ)تم بھی کہہ کر دیکھ لو۔ میں تو کہہ کر بے عزت ہو گئی اب تم کو شوق ہے تم بھی بے عزت ہولو۔ 
خالدہ	:اچھا ابھی تو تو جا۔ ۔ ۔ (نگار خاموشی سے کمرے سے چلی جاتی ہے خالدہ کچھ دیر کھڑی سوچتی رہتی ہے پھر دوسرے کمرے کے دروازے کے پاس جا کر) ارے سنتے ہو جی۔ ذرا ادھر آنا۔ (کچھ دیر بعد ارشد آتے ہیں ان کے چہرے سے معلوم ہوتا ہے کہ غصہ میں ہیں۔ خالدہ ان کا چہرہ دیکھ کر) اسرار کہاں ہے ؟
ارشد	:لائبریری میں ہے  اور  شرمندہ ہے کہ وہ اس منحوس مکان میں کیوں آیا۔ آخر یہ صاحبزادی کے دماغ میں کون سا فتور پیدا ہو گیا ہے۔ 
خالدہ	:بات دراصل یہ ہے کہ۔ ۔ ۔ 
ارشد	: (بات کاٹ کر)بس رہنے دیجئے اس کی وکالت میں سب کچھ سن چکا ہوں۔ 
خالدہ	:پانچ چھ روپئے کی بات ہی کیا ہے چھوڑئیے وہ بھی خوش ہو جائے گی۔ 
ارشد	:میں اس کی خوشی کے لیے اپنا اصول نہیں چھوڑ سکتا۔ جس کو روپیہ دیا ہے اس سے ضرور وصول کروں گا۔ 
خالدہ	:ابھی آپ نے اس کے بچنے کی خوشی میں جشن کر ڈالا  اور روپیہ پانی کی طرح بہا دیا۔ سمجھ لیجئے گا کہ جہاں اتنا روپیہ خرچ ہوا وہاں پانچ چھ سو  اور   خرچ ہو گیا۔ 
ارشد	:لین دین میں سمجھ لینا  اور  فرض کر لینا کچھ نہیں ہوتا  اور  اب تو سوال صاحبزادی کی ضد کا ہے  اور  میں ان کی ضد کے آگے جھکنے والا نہیں۔ 
خالدہ	:ضد وہ نہیں کر رہی ہے آپ کر رہے ہیں۔ وہ حق پر ہے۔ 
ارشد	: اور  میں ناحق پر ہوں۔ نگار کی ماں !میں جو دل میں ٹھان لیتا ہوں اس کو پورا کر کے رہتا ہوں۔ میں یہ روپیہ ضرور وصول کر کے رہوں گا۔ 
خالدہ	:چاہے لونڈیا گھٹ گھٹ کر جان دیدے ؟
ارشد	:ایک مرتبہ نہیں ہزار مرتبہ۔ میں سمجھ لوں گا کہ میرے یہاں کوئی اولاد پیدا ہی نہیں ہوئی تھی۔ 
خالدہ	: (غصہ سے) تو پھر تم کو اپنی اولاد سے نہیں روپیہ سے زیادہ پیار ہے۔ 
ارشد	:یونہی سمجھ لو۔  اور  تم جواس کی وکالت کر رہی ہو مجھے یہ بھی پسند نہیں ہے۔ 
خالدہ	:تمہیں تو کچھ بھی پسند نہیں ہے اپنی اولاد پسند نہیں ہے اپنی بیوی پسند نہیں ہے۔ 
ارشد	:ہاں اگر تم یونہی اس کی وکالت کرتی رہیں تو تم بھی پسند نہیں ہو۔ 
خالدہ	:لیکن گاؤں میں تمہارے اس رویے سے بے چینی ہے اصغر سے سب کو ہمدردی ہے۔ 
ارشد	:تو وہ مجھ سے نفرت کرنے لگیں۔ مجھے اس کی بھی پرواہ نہیں (دوسرے کمرے کی طرف جاتے ہوئے) روپیہ وصول ہو گا  اور   ہو کر رہے گا۔ آپ بھی کان کھول کر سن لیجئے۔ 
	(دوسرے کمرے میں چلے جاتے ہیں۔ خالدہ خاموش کھڑی رہتی ہے پھر جانے کے لیے مڑتی ہے کہ اسرار کمرے میں داخل ہوتا ہے۔ خالدہ اسے دیکھ کر)
خالدہ	:کیوں بیٹا کہاں چل دیئے۔ 
اسرار	: (غمگین لہجے میں)آپ سے اجازت لینے آیا ہوں۔ 
خالدہ	:ایسی کیا جلدی ہے کل چلے جانا۔ 
اسرار	:اس گھرکا جو ماحول ہے اس سے مجھے گھٹن ہونے لگی ہے  اور  نگار کا رویہ میرے لیے ناقابل برداشت رہا ہے۔ 
خالدہ	:مگر  بیٹا۔ 
اسرار	:میں خود پر لعنت بھیج رہا ہوں کہ میں اس قدر خلوص سے نگار کے پاس کیوں آیا۔ 
خالدہ	:غصہ میں اس کی زبان سے کچھ الٹی سیدھی باتیں نکل گئی ہیں غصہ کی بات کا برا نہیں مانتے۔ 
اسرار	:خالہ جان! قسم ہے پاک پروردگار کی اگر کسی  اور  نے مجھ سے اس قسم کا برتاؤ کیا ہوتا تو اس کی جان لے لیتا اپنی جان دے دیتا۔ 
خالدہ	:تم تو سمجھ دار ہو پڑھے لکھے ہو۔ تمہارے خالو جان کے برتاؤ سے وہ چڑچڑی سی ہو رہی ہے اسے معاف کر دو۔ 
اسرار	:میں نے تو اس کا کچھ نہیں بگاڑا تھا  اور  یہ عجیب منطق ہے کہ غصہ تھا کسی  اور  کا  اور  اتارا گیا مجھ پر۔ ۔ ۔ گویا میں صدقہ کا بکرا تھا کہ آؤ دیکھا نہ تاؤ بس رگید دیا گیا۔ اب تو مجھے اجازت دیجئے۔ 
خالدہ	:نہیں میں تم کو ہرگز نہیں جانے دوں گی۔ (ایک بوڑھی عورت لکڑی ٹیکتے ہوئے کمرے میں داخل ہوتی ہے۔ خالدہ اسے دیکھ کر)آئیے آئیے رحمت بی(رحمت بی کا ہاتھ پکڑ کر ایک صوفے پر بٹھلاتی ہے  اور   اسرار کی طرف دیکھ کر) بیٹا ماں جی کو سلام کرو ان کی دعاؤں میں بڑی برکت ہے۔ انھوں نے زندگی میں سات حج کئے ہیں۔ گاؤں بھرکی ماں جی ہیں بڑی عزت ہے ان کی گاؤں والوں کی نظر میں۔ سو سال سے زیادہ عمر ہے۔ (اسرار جھک کر رحمت بی کو سلام کرتا ہے۔ رحمت بی چشمے سے اسے غور سے دیکھتی ہے) یہ اپنی نگار کا منگیتر ہے۔ میری بہن کا لڑکا ہے۔ 
رحمت بی	:جگ جگ جیو۔ (پھر چشمے میں سے اسے غور سے دیکھ کر) اب سوجھائی تو دیتا نہیں۔ (خالدہ اسرار کو اشارہ کرتی ہے کہ وہ رحمت بی کے پاس آ جائے۔ اسرار رحمت بی کے پاس آ جاتا ہے۔ رحمت بی اس کے سرپر ہاتھ پھیر کر) خدا سلامت رکھے۔ (ہاتھ پکڑ اپنے پاس بٹھلاتے ہوئے) جوڑا ہرا بھرا رہے۔ 
خالدہ	:آج کیسے نکل پڑیں۔ (رحمت بی اس کی طرف ایسے دیکھتی ہیں جیسے سنا نہ ہو خالدہ قریب آ کر زور سے) آج کیسے نکل پڑیں۔ (اسرار کی طرف دیکھ کر) برسوں ہی میں گھر سے نکلتی ہیں۔ 
رحمت	:اب تو کانوں سے بھی اونچا سننے لگی ہوں۔ ارشد میاں کہاں ہیں ذرا ان سے ملنا تھا۔ 
خالدہ	:گھر پرہی ہیں۔ (کانوں کے پاس منھ لے جا کر) بلاؤں ان کو۔ (رحمت بی اثبات میں سر ہلاتی ہیں۔ خالدہ دوسرے کمرے کے دروازے کے پاس جا کر)رحمت بی آپ سے ملنے آئی ہیں۔ 
رحمت بی	: (پھر اسرار کے سرپر ہاتھ پھیر کر) اچھے تو ہو بیٹا۔ 
اسرار	: (رحمت بی کے کان کے پاس منھ لے جا کر) آپ کی دعا ہے۔ 
رحمت بی	: (کمرے میں چاروں طرف دیکھنے کی کوشش کرتے ہوئے) خالدہ بی بی کہاں چل دیں۔ 
خالدہ	: (ان کے پاس آ کر) یہ ہوں ماں جی۔ 
رحمت بی	:بٹیا کہاں ہے۔ 
خالدہ	:اپنے کمرے میں ہے۔ (رحمت بی پھر اپنا کان اس کی طرف بڑھاتی ہیں۔ خالدہ کان کے پاس منھ لے جا کر)اپنے کمرے میں ہے بلاؤں آپ کے پاس۔ 
رحمت بی	:کئی سال سے نہیں دیکھا۔ اب تو ماشاء اللہ سیانی ہو گئیں ہو گی۔ 
	(ارشد کمرے میں آتے ہیں ا ور رحمت بی کے پاس جا کر)
ارشد	:رحمت بی آداب۔ (رحمت بی ان کی طرف دیکھتی ہیں  اور  کان بڑھاتی ہیں ارشد بلند آواز سے)میں سلام عرض کر رہا ہوں۔ 
رحمت بی	:جگ جگ جیو ارشد میاں۔ (اپنا ہاتھ اونچا کرتی ہیں۔ ارشد سر نیچا کر لیتے ہیں۔ ان کے سر پر ہاتھ پھیر کر) اچھے تو ہو۔ 
ارشد	:جی ہاں مہربانی ہے آپ کی۔ (سامنے ایک کرسی پر بیٹھ کر) کہئے کیسے تکلیف کی آپ نے۔ مجھے بلا لیا ہوتا اپنے گھر پر۔ 
رحمت بی	:ایک کام سے آ گئی تھی۔ 
ارشد	:فرمائیے۔ 
رحمت بی	:اصغر کو کچھ دن کی مہلت دے دو۔ خدا تمہیں اس کا اجر دے گا۔ 
ارشد	:میں پانچ سال سے تو برابر مہلت دے رہا ہوں۔ 
رحمت بی	:کچھ دن  اور  سہی۔ اب تمہیں تو اس کے گھر کا حال معلوم ہے اگر اس کا گھر نیلام پر چڑھ گیا تو بے چارا کہاں مارا مارا پھرے گا۔ چھوٹے چھوٹے بچے ہیں۔ 
ارشد	:اب آپ ہی سوچئے کہاں تک مہلت دی جائے۔ جب ادا نہیں کر سکتا تھا تو قرض ہی کیوں لیا تھا۔ 
رحمت بی	:کنواری بہن کو کیسے گھر میں بٹھائے رکھ سکتا تھا۔ 
ارشد	:اس سے کس نے کہا تھا کہ رئیسوں کی طرح شادی میں ٹھاٹ جمائے۔ 
رحمت بی	:کہاں کے ٹھاٹ جمائے تھے بے چارے نے۔ فاقے کر کے  اور   ننگے رہ کے کوڑی کوڑی جمع کی تھی کہ تمہارا قرض ادا کر دے گا مگر  خدا کو منظور نہیں تھا۔ 
ارشد	:ماں جی!آپ بھی اس کی باتوں میں آ گئیں۔ ایک نمبر کا جھوٹا  اور  لفنگا ہے۔ 
رحمت بی	:اب جھوٹا ہویا لفنگا۔ میاں تم تو اسے کار خیر سمجھو۔ 
ارشد	:اب کار خیر میں خود تو ننگا ہوتا ہے نہیں۔ آخر میری بھی ضروریات ہیں۔ 
رحمت بی	:خدا تمہاری ضروریات تو پوری کرتا ہی رہتا ہے۔ تم بندوں پر احسان کرو گے تو خدا تم پر مہربان ہو گا۔ 
ارشد	:آپ کہتی ہیں کہ یہ روپیہ اس نے سالوں میں کوڑی کوڑی کر کے جمع کیا تھا۔ اب پھر مجھے کئی سال انتظار کرنا پڑے گا کہ وہ پھر کوڑی کوڑی کر کے جمع کر کے۔ 
رحمت بی	:اللہ واسطے کا سودا ہے۔ 
ارشد	:جب دیا تھا تو یہی سوچ کر دیا تھا کہ اللہ واسطے کا سودا ہے مگر  یہ کیا معلوم تھا کہ ایک دن یہ اللہ واسطے کا سودا مصیبت بن جائے گا۔ 
رحمت بی	:کیسی باتیں کرتے ہو ارشد میاں۔ کچھ خدا کا خوف بھی دل میں پیدا کرو۔ ایسی بھی پیسے کی کیا محبت۔ 
ارشد	:پیسے کی ضرورت سب کوہی ہوتی ہے  اور  پیسے کی محبت بھی۔ اسے پیسے لوٹانا ہی پڑے گا۔ 
رحمت بی	:وہ پیسے لوٹانے سے کب انکار کر رہا ہے۔ کچھ مہلت ہی تو مانگ رہا ہے۔ 
ارشد	:مگر  اب میں مہلت نہیں دے سکتا۔ اگر اس نے پیسہ نہیں لوٹایا تو قانونی کاروائی ضرور کی جائے گی۔ 
رحمت بی	:اس قدر کٹھور دل نہ بنو ارشد میاں۔ غریب کی مجبوری کو دیکھو۔ 
ارشد	:نہ میں نے اس کو غریب کر دیا ہے  اور  نہ مجبور۔ 
رحمت بی	:تو تمہارے دل میں ذرا بھی رحم نہیں ہے۔ 
ارشد	:اگر آپ نے اسی لیے تکلیف کی ہے تومیں مجبور  ہوں۔ 
رحمت بی	: (غصہ سے کھڑی ہو کر) سارا گاؤں جانتا ہے کہ اس نے اپنی جان کی پرواہ نہ کر کے تمہاری لڑکی کی جان بچائی۔ سارا گاؤں جانتا ہے کہ اسی میں اس کا روپیہ بہہ گیا۔ 
ارشد	:تو پھر سارا گاؤں میرا روپیہ ادا کر دے، میں نے تو نہیں کہا تھا اس سے دریا میں کود جانے کو۔ 
رحمت بی	: (دروازے کی طرف جاتے ہوئے)تمہارا روپیہ رحمت بی ادا کرے گی تین دن میں۔ تین دن میں۔ 
	(لکڑی ٹیکتی ہوئی کمرے سے چلی جاتی ہے۔ )
خالدہ	:آپ نے رحمت بی کو ناراض کر دیا اچھا نہیں کیا۔ 
ارشد	:ایسی ڈھونگ رچانے والی عورتیں بہت سی دیکھی ہیں۔ 
	(باہر لوگوں کا شور و غل۔ خالدہ کھڑکی میں سے جھانک کر دیکھتی ہے۔ پھر گھبرا کر)
خالدہ	:باہر سارا گاؤں جمع ہے۔ 
ارشد	: (کھڑکی میں سے جھانک کر) دیکھئے بڑھیا کے کرتوت سارا گاؤں جمع کر کے لائی ہے میرے اوپر چڑھائی کرنے۔ (لپک کر دوسرے میں جاتے ہیں  اور  بندوق لے کر آتے ہیں)میں لاشوں کے ڈھیر لگا دوں گا۔ ان بدمعاشوں نے سمجھا ہے یوں جمع ہو کر مجھے ڈرا دھمکا لیں گے۔ 
اسرار	:آپ ٹھہرئیے میں ان سے جا کر ملتا ہوں۔ 
	(نگار کمرے میں آ کر خاموش کھڑی ہو جاتی ہے۔ )
خالدہ	: (اسرار کا ہاتھ پکڑ کر)نہیں بیٹا تم نہ جاؤ۔ خدا جانے وہ لوگ کس ارادے سے آئے ہیں۔ 
اسرار	:آپ ہاتھ چھوڑئیے خالہ جان۔ آخر معلوم تو ہو وہ کیا چاہتے ہیں۔ 
ارشد	: (بندوق میں کارتوس رکھتے ہوئے) چاہتے کیا ہیں یہ بڑھیا میرا گھر لٹوانا چاہتی ہے۔ (کھڑکی سے باہر دیکھتے ہیں) میں خوب سمجھتا ہوں اس بڑھیا کو۔ 
	(باہر شور و غل کسی قدر کم ہو جاتا ہے۔ رحمت بی کی آواز آتی ہے۔ )
رحمت بی	:کل سے میں مزدوری کر کے اصغر کا روپیہ ادا کروں گی تین دن میں سارا روپیہ۔ کون کون میرے ساتھ ہے۔ 
آوازیں 	:ہم سب تمہارے ساتھ ہیں ماں جی۔ ہم سب تمہارے ساتھ ہیں۔ ہم سب اپنی تین تین دن کی مزدوری اصغر کے قرض میں دیں گے۔ 
رحمت بی	:خدا تم سب کا بھلا کرے گا۔ 
	(آوازیں آہستہ آہستہ غائب ہو جاتی ہیں۔ ارشد مسکرا کر)
ارشد	:بس اتنا ہی دم خم تھا!
نگار	: (اپنے باپ کو نفرت سے دیکھ کر) دم خم تھا نہیں۔ دم خم ہے۔ 
	۔ ۔ ۔ پردہ۔ ۔ ۔ 
ماخذ: ’’طنزیہ ڈرامے ‘‘
نسیم بک ڈپو
۲۵ لاٹوش روڈ
لکھنؤ
 
اطہر پرویز
سابق لکچرر۔ علی گڈھ مسلم یونیورسٹی
شرابی

ڈرامے میں کام کرنے والے 
کلو:ایک شرابی  اور  جواری۔۔اشفاق محمد خاں 
شیام لال:پڑوسی  اور  ایک دوسرے ۔۔عبدالستار صدیقی
رام چرن: کے گہر ے دوست۔۔نعمان لطیف
تارو:شیام لال کی بیوی۔۔۔موہنی
پیاری:رام چرن کی بیوی۔۔تارا دیوی
گنپت:رام چرن کا بوڑھا باپ۔۔راج کمار
رانی:پڑوس کی ایک لڑکی۔۔چندرا
نورو:ایک بوڑھا پڑوسی۔۔اطہر پرویز
پاگل:		۔۔جمن
چند راہ گیر اور  گانے والے : إرام سرن، رام سروپ، چیت رام، معصوم علی، جمن

	پہلا منظر
	(پردہ کھلتا ہے اسٹیج پر دو جھونپڑیاں نظر آتی ہیں۔ ایک طرف چوپال ہے۔ جس میں آگ رکھی ہے۔ ایک کھری چارپائی پڑی ہے۔ صبح کا وقت ہے، اسٹیج پر آہستہ آہستہ روشنی بڑھتی جاتی ہے جب ذرا کچھ روشنی زیادہ ہوتی ہے تو کلو اسٹیج پر داخل ہوتا ہے۔ گنگناتا ہوا، ٹہلتا ہے 

کیسے کھیلن جیؤ ساون میں کجریا، بدریا گھر آئی گوریا
کیسے جیئے تو اکیلی، کوئی سنگ نہ سہیلی
گنڈا گھیر لیئھیں توری ڈگریا، بدریا گھر آئی گوریا
	گنگناتے گنگناتے کلو اسٹیج کے بیچو بیچ فٹ لائٹ کے پاس آ کر کھڑا ہو جاتا ہے  اور  ایک لمحہ سوچنے کے بعد چونک پڑتا ہے۔ جیسے کوئی نئی بات سوجھ گئی ہو۔ )
کلو	: (چٹکی بجا کر) یہ ٹھیک رہے گا۔ ہاں بس یہی۔ ابھی لو(رام چرن کی جھونپڑی کی طرف بڑھ کر) ارے رام چرن بھیا ہوت۔ ۔ ۔  ارے رام چرن بھیا!
رام چرن	:اوے۔ ۔ ۔ کون ہے ؟(جھونپڑی میں سے) کیا بات ہے۔ کلو، جو سویرے سویرے ادھر آ دھمکے۔ معلوم ہوتا ہے رات پینے کو نہیں ملی۔ 
کلو	:ارے پینے پلانے کی چھوڑ، کام کی بات کرکام کی۔ 
رام چرن	: (حیرت سے)کام کی بات کریں  اور  تم سے !
کلو	:ابے تیری عقل بڑی موٹی ہے۔ باڑھ سے جتنا نقصان ہوا ہے وہ سب ابھی پورا کئے دیتا ہوں۔ 
رام چرن	: (حیرت سے) باڑھ کا نقصان  اور  تم پورا کرو گے !(کلو کی طرف ہاتھ بڑھا کر)ارے کلوبھیا!معلوم ہوتا ہے کہ آج آدھ سیر زیادہ پیٹ میں انڈیل لی ہے۔ وہی بول رہی ہے۔ 
کلو	:تم میری بات تو سنتے نہیں، اپنی ہی کہے جاتے ہو۔ (ذرا الگ لے جا کر بڑے اطمینان کے ساتھ)بیٹا رام چرن!اگر روپیہ کمانا چاہتے ہو، تو میری بات مان جاؤ۔ 
رام چرن	:ارے بھیا پہلے بات تو بتاؤ پھر منوانا۔ 
کلو	: (جھجکتے ہوئے) کچھ نہیں یہی ذرا جوا کھیلنے کھلانے کا معاملہ۔ 
رام چرن	:جوا!!ہے رام!!!
کلو	:ابے پہلے سن تو۔ ۔ ۔ (بڑے بھروسے سے) تیرے گھر پر جوا جمے گا۔ رات بھرمیں دس بارہ روپے کی بچت ہو گی۔ آدھا تیرا آدھا میرا۔ 
رام چرن	:جوا!!ارے باپ رے باپ، نا کلو بھیا۔ میری تو ہمت نہیں پڑتی ایسا کام کرنے کی۔ 
کلو	:ہمت کی کیا بات ہے۔ اس میں کوئی خطرہ تھوڑے ہی ہے۔ 
رام چرن	:اچھا تو میں شیام لال سے پوچھ لوں۔ وہ جیسا کہے گا، ویسا کروں گا۔ 
کلو	:اس میں شیام لال سے پوچھنے کی کیا بات ہے۔ مکان تیرا ہے یا شیام لال کا۔ 
رام چرن	:کلو بھیا۔ شیام لال کا میرا بچپن کا ساتھ ہے۔ میں شیام لال سے پوچھے بنا کوئی کام نہیں کرونگا۔ تم جانتے ہو میرا اس کا باپ دادا سے سمبندھ ہے۔ 
کلو	:اچھا تو اس میں جاتا ہی کیا ہے۔ شیام لال سے پوچھ لے۔ تیری مرضی۔ 
رام چرن	: (وہیں سے کھڑے کھڑے آواز دیتا ہے) شیام لال بھیا! شیام لال بھیا!! ذرا یہاں تو آنا۔ 
شیام لال	:کیا بات ہے ؟ابھی آتا ہوں۔ 
	(تیزی سے کرتا پہنتا ہوا نکلتا ہے  اور رام چرن کے پاس آ کر کھڑا ہو جاتا ہے۔ )
رام چرن	:کلو تم سمجھا دو، شیام لال بھیا کو، کیا بات ہے۔ 
شیام لال	:کیا بات ہے کلو؟
کلو	:ارے شیام لال بھیا۔ ۔ ۔ یہ بات تم سے چھپی نہیں ہے کہ اس مرتبہ باڑھ نے فصل کا ناس کر دیا ہے۔ 
شیام لال	:ناس تو کر دیا ہے پراس میں تو کیا کرے گا؟
کلو	:اسی نقصان کو پورا کرنے کے لیے تومیں نے ایک ترکیب سوچی ہے۔ 
شیام لال	:وہ کون سی ترکیب ہے ذرا ہمیں بھی تو بتا۔ 
کلو	:میں رام چرن سے کہہ رہا تھا کہ اگر یہ اپنے گھر میں جوا کھلانے کا کچھ پربندھ کر دے تو جواری لانا میرے ذمے۔ بارہ پندرہ روپیہ روز کی آمدنی ہے۔ سو پچاس روپیہ مہینہ دردی والے کا(ہاتھ سے پولیس کے لیے اشارہ کرتا ہے)  اور  باقی میں آدھا آدھا ساجھا، چلو ایک حصہ تمہارا بھی۔ کون سی بات ہے۔ 
شیام لال	:کلو!کیا کہہ رہے ہو، سمجھ سوچ کر بات کرو۔ اب ہم لوگ اتنے گر گئے کہ اپنے گھر میں جوا کھلائیں گے۔ کلو تمہیں کہتے ہوئے لاج بھی نہ آئی۔ 
کلو	:اس میں لاج کی کیا بات ہے۔ 
شیام لال	: (غصہ میں) لاج کی کیوں نہیں (کلو ڈر کے پیچھے ہٹ جاتا ہے) باپ دادا کی عزت بیچ کر روپیہ کمائیں گے۔ کلو ایسی کھوٹی بات کہنے سے پہلے سوچ تولیا ہوتا۔ کسان گاڑھے پسینے کی کمائی کھاتا ہے پتے کی نہیں۔ ہماری رگوں میں ہمارے کھیتوں کی کمائی کا خون دوڑتا ہے  اور   یہ خون ہمیں باپ دادا سے ملا ہے۔ باپ دادا نے ہمارے لیے کوئی دولت نہیں چھوڑی۔ بس ذرا سی عزت چھوڑی ہے  اور  آج تو اس عزت کا بھی سودا کرنے چلا ہے۔ لیکن رام چرن!تیری ہمت کیسے پڑی، یہ سوچنے کی ایسی مصیبت پڑی تو مل جل کر مقابلہ کر لیں گے۔ پرانے گھر کو جواریوں کا اڈا نہیں بنائیں گے۔ ابھی اپنے ہاتھ پیروں میں بڑی شکتی ہے۔ 
رام چرن	: (چڑھ کر کلو کی طرف دیکھتا ہے) کلو!شیام لال بھیا ٹھیک کہتا ہے۔ تم یہ جوا اپنے دورا ہے پرہی کھلاؤ۔ ہمارا دھن تو ہمارا کھیت ہے۔ 
	(کلو غصے سے منہ بنا کر نکلتا ہے  اور  جاتے ہوئے رام چرن  اور   شیام لال کی طرف غصے سے دیکھتا ہے جیسے کہہ رہا ہو تمہاری دوستی ختم نہ کی تو کہنا۔ اس عرصے میں شیام لال کی بیوی چولھے پر کھیر کی ہانڈی رکھ کر رام چرن کے گھر میں داخل ہوتی ہے۔ ۔ ۔ جیسے ہی کلو اسٹیج کے باہر نکلنا چاہتا ہے، راستے میں ایک پاگل ملتا ہے جو کلو کی طرف گھور کر دیکھتا ہے۔ )
پاگل	:ذرا بھیا ٹھہرنا تو۔ (کلو بے خیالی میں رک جاتا ہے  اور  پاگل اپنی جیب میں کچھ ڈھونڈتا ہے۔ ذرا سی دیر میں ایک کپڑے میں لپٹی ہوئی کوئی چیز اندر کی جیب سے نکالتا ہے۔ کاغذ کا ایک ٹکڑا بڑی احتیاط سے تہہ بہ تہہ رکھا ہے۔ اس کے نکالنے میں اسے دو ایک منٹ لگ جاتے ہیں)بھیا یہ خط تو پڑھ دینا۔ 
کلو	: (کافی دیر پڑھنے کی کوشش کرتا ہے) مگر  بھیا یہ تو ہندی میں لکھا ہے  اور   میں ہندی نہیں جانتا۔ 
پاگل	:اتنی بڑی پگڑی باندھ رکھی ہے  اور  ہندی نہیں آتی۔ 
کلو	: (پگڑی اتار کر پاگل کے سرپر رکھ دیتا ہے) اگر پگڑی پہننے سے ہی ہندی آ جاتی ہے تو تم خود ہی پڑھ کر دکھاؤ۔ 
	(پاگل زور کا قہقہہ لگاتا ہے  اور  پگڑی کلو کو واپس کر دیتا ہے  اور   پھر اس کاغذ کو اسی طرح کپڑوں میں تہہ بہ تہہ لپیٹ کر رکھ لیتا ہے  اور  دوسرے راستے سے چلا جاتا ہے۔ ۔ ۔ فوراً ہی تارو(شیام لال کی بیوی)  اور   پیاری ایک ساتھ نکلتی ہیں  اور  دانے کی ایک ٹوکری لا کر چکی کے پاس رکھ کر بیٹھ جاتی ہیں  اور  گانا شروع کر دیتی ہیں۔ ۔ ۔  اور  چکی چلانے لگتی ہیں۔ )
پیاری	: (اک دم چونک کر) ارے تارو! دیکھنا یہ کا ہے کی بو ہے۔ کچھ تیرے گھر میں تو نہیں جل رہا ہے۔ 
تارو	:اے لو، میں گانے کی دھن میں بھول ہی گئی کہ کھیر کی ہانڈی چڑھا کر آئی تھی۔ (تیزی سے اٹھ کر آنچل سے ہانڈی اتارتی ہے) لو کھیر تیار ہو گئی بس اب جاؤ۔ 
شیام لال	: (اندر سے نکلتا ہے) ذرا ٹھہر جا ابھی آتا ہوں۔ 
تارو	:اچھا تو میں ذرا پیاری کے یہاں ہوتی آؤں، اتنے میں کھیر بھی ٹھنڈی ہو جائے۔ 
	 (تارو پیاری کے یہاں چلی جاتی ہے۔ شیام لال اس کے جانے کے ذرا دیر بعد نکلتا ہے  اور  ہانڈی کے پاس آ کر ادھر ادھر دیکھتا ہے کہ تارو نہیں ہے تو ہانڈی میں سے ذرا سی کھیر نکال کر چکھتا ہے۔ )
شیام لال	:ارے باپ رے باپ۔ بڑی مزیدار ہے۔ واہ رے تارو واہ، جگ جگ جیو، میں اپنا حصہ کھا لیتا ہوں۔ (آدھی کھیر جلدی جلدی منھ میں بھر لیا ہے) کھیر تو مزیدار ہے۔ لیکن شیام لال چودھری!یہ طے ہے کہ تارو تجھے کھلائے بنا خود کھانے سے رہی اب اس میں سے آدھی ضرور کھلائے گی۔ تب پھر اس کا آدھا کیوں نہ کھالوں۔ (اس کا آدھا بھی کھا لیا ہے)۔ ۔ ۔  مگر  اب تو ذرا سا رہ گیا۔ تارو آئے گی تو کہہ دوں گا کہ کتے نے کھا لی۔ میں کیا جانوں۔ تم چھوڑ کر کیوں چلی گئی تھیں۔ 
	(ذرا اکڑ کر کہتا ہے  اور  ساری کھیر کھا کر دوسری طرف چلا جاتا ہے۔ تارو داخل ہوتی ہے۔ )
تارو	:ارے یہ ہانڈی تو خالی رکھی ہے۔ تم نے کھیر کھائی ہے ؟
شیام لال	:میں نے کھائی؟ یا تم خود کھا کر چلی گئیں۔ کیوں جھوٹ بولتی ہو؟
تارو	:میں جھوٹ بولتی ہوں۔ ابھی آ رہی ہوں۔ سوائے تمہارے  اور   گھر میں سے کون نکال کر کھا سکتا ہے۔ 
شیام لال	: (اطمینان سے) جب سے میں یہیں بیٹھا ہوں ذرا سی دیر کو بھی نہیں ہلا (تیزی سے) یہ کھیر تم نے ہی کھائی ہے۔ اب مجھے پاگل بناتی ہو۔ میں انتظار میں بیٹھا ہوں کہ تم آؤ تو کھانے کو ملے۔ 
تارو	:گنگا مائی کی قسم۔ میں نے نہیں کھائی کھیر۔ تم نے خود کھائی ہو گی اب جھوٹ بولتے ہو۔ 
شیا م لال	:الٹا چور کوتوال کو ڈانٹے۔ خود کھا کر میرا نام لگاتی ہے۔ 
تارو	:دیکھو اگر میرے اوپر دوش لگاؤ گے تو اپنے میکے چلی جاؤں گی۔ 
	(رام چرن اپنے گھر میں سے نکلتا ہے۔ )
رام چرن	:ارے یہ کیسا شور مچا رکھا ہے۔ کیوں دونوں جھگڑ رہے ہو۔ 
تارو	:بھیا میں کھیر اتار کر ابھی تمہارے یہاں گئی تھی وہاں سے جو آئی تو ہانڈی صاف۔ 
رام چرن	:کس نے کھا لی پھر؟
شیام لال	:ارے بھیا کون کھاتا۔ کوئی گھر میں تو آیا نہیں مجھے توپکا یقین ہے کہ یہ خود کھیر چٹ کر کے تمہارے یہاں گئی تھی۔ 
تارو	:دیکھو میرے اوپر پھر لگایا الزام۔ میں نے چکھی تک نہیں۔ خود کھا کر میرے اوپر الزام لگاتے ہو!شرم آنی چاہئے کہ ذرا سی کھیر کے لیے جھوٹ بول رہے ہو۔ 
شیام لال	:میں جھوٹ بولتا ہوں کہ تو جھوٹ بولتی ہے اسی لیے تو مجھ سے کہہ گئی تھی کہ ٹھنڈی ہو جائے تو کھانا۔ 
تارو	:کیوں میرا نام لگاتے ہو، جھوٹے کہیں کے۔ 
شیام لال	:تو خود جھوٹی ہے۔ 
رام چرن	:اچھا بھائی دونوں چپ رہو۔ میں ترکیب بتاتا ہوں تم دونوں مون کا برت رکھو۔ جو پہلے بولے سمجھو اسی نے کھائی ہے۔ 
شیام لال	:میں کیوں کھاتا!اسی نے کھائی ہے یہی بولے گی۔ 
تارو	:میں کیوں بولوں گی۔ تم نے کھائی ہے تم بولو گے۔ 
رام چرن	:اچھا بس ا ب دونوں چپ رہو۔ اب جو پہلے بولے سمجھو اسی نے کھائی ہے۔ 
	(دو راہ گیر داخل ہوتے ہیں جیسے کسی کی تلاش میں ہوں)
ایک راہگیر	: (تارو سے) کیوں جی تم بتا سکتی ہو کہ نمبردار  کا گھر کون سا ہے۔ 
	(تارو اشارے سے بتاتی ہے  اور  شیام لال جھانک کر دیکھتا ہے یہ معلوم کرنے کے لیے کہ تارو بولتی ہے یا نہیں۔ )
دوسرا راہگیر	:یہ گونگی معلوم ہوتی ہے۔ اس کے گھر میں کوئی مرد ہو تو اس سے پوچھو۔ 
پہلا راہگیر	: (شیام لال باہر آتا ہے)کیوں بھیا ذرا بتانا تو، گاؤں کے نمبردار کا گھر کون سا ہے۔ (شیام لال بھی اشارے سے بتاتا ہے) اے لو، یہ بھی گونگا نکلا۔ 
دوسرا  راہگیر	:یار ہم بھی کن گونگے بہروں میں پھنس گئے۔ دونوں کے دونوں اشاروں میں بات کرتے ہیں۔ چلو کسی  اور  سے پوچھیں۔ 
	(دونوں راہگیر آگے بڑھتے ہیں، جب دو چار قدم آگے چلے جاتے ہیں تو تارو بڑی تیزی سے لپکتی ہے کیونکہ اسے برا معلوم ہوتا ہے کہ اس کے شوہر کو گونگا سمجھا گیا ہے۔ چنانچہ اشارے سے کہتی ہے کہ چلو میں بتائے دیتی ہوں کہ نمبردار کا گھر کہاں ہے۔ اس اشارے کو حاضرین سمجھ جاتے ہیں لیکن شیام لال نہیں دیکھتا وہ سمجھتا ہے کہ تارو ناراض ہو کر چلی گئی ہے۔ )
شیام لال	: (چیخ کر) تارو!تارو!آجاؤ۔ وہ کھیر میں نے کھائی ہے اب کبھی نہ لڑوں گا آ جاؤ۔ 
	(تارو دونوں راہ گیروں کو چھوڑ کر چلی آتی ہے۔ دونوں راہ گیر بھونچکا رہ جاتے ہیں کہ کیا ماجرا ہے ؟)
تارو	:اب کیسے مان گئے ؟
شیام لال	:تو بھی تو ذرا ذرا سی بات پر اینٹھ جاتی ہے۔ 
	(دونوں کٹیا میں چلے جاتے ہیں۔ ان کے اندر داخل ہوتے ہی کلو داہنی طرف سے داخل ہوتا ہے۔ گنگناتا ہوا شراب کے نشے میں دھت ہے۔ بار بار شیام لال  اور رام چرن کی کٹیا کی طرف دیکھتا ہے۔ )
کلو	:بڑے دوست بنتے ہیں سالے۔ بدمعاش کہیں کے۔ ان کو مزا نہ چکھایا تو اپنا نام بھی پھر کلو نہیں ہے (اک دم لہجہ بدل کر) پر یار،  یہ ہمارے ماں باپ نام ہمارا نام کلو کیوں رکھ دیا ہے۔ سالا اپنا رنگ بھی تو کالا نہیں اچھا خاصا گورا ہے (جیب میں سے آئینہ نکال کر غور سے دیکھتا ہے  اور   پھر چوپال میں آ کر بیٹھ جاتا ہے  اور  گانا شروع کر دیتا ہے :
	۔ ۔ ۔ گانا۔ ۔ ۔ 
	چلو ری نہیں جائے ہم سے پیاں پیاں 
	پہلی پٹھونی، دور مورے آئے، سسر مورے آئے 
	سسر کے ساتھ مورا ٹھینگا جائے۔ 	ہم سے۔ ۔ ۔ 
	دسری پٹھونی، دور مورے آئے، دور مورے آئے 
	دور کے ساتھ موری جوتی جائے۔ 	ہم سے۔ ۔ ۔ 
	تسری پٹھونی سیاں مورے آئے، سیاں مورے آئے 
	سیاں کے ساتھ مورا جیرا جائے 	ہم سے پیاں پیاں۔ ۔ ۔ 
	(ذرا سی دیر میں پیاری اپنی کٹیا میں سے نکلتی ہے۔ کوئی چیز تلاش کرتی ہوئی  اور  اسٹیج پر بڑبڑاتی ہوئی دوتین منٹ تک تلاش کرتی ہے۔ )
پیاری	:نہ جانے کون لے گیا میرے لال کی گلی؟
کلو	: (ذرا سنبھل کر بولتا ہے)کیا ڈھونڈ رہی ہو دیدی۔ ۔ ۔ ؟گلی تو نہیں ؟
پیاری	:ہاں گلی ہی۔ تم نے دیکھی ہے، کہیں بھیا؟
کلو	:ارے ابھی ابھی تمہارے آنے سے پہلے شیام لال کی گھر والی ایک گلی چھپا کر لے گئی ہے۔ تمہاری ہی ہو گی۔ 
پیاری	:شیام لال کی گھر والی!!۔ ۔ ۔ اچھا۔ ۔ ۔ یہ بات ہے۔ 
کلو	:ہاں ہاں وہی تارو۔ میرے سامنے سے لے گئی ہے۔ 
پیاری	:اچھا آج گلی اٹھا کر لے گئی ہے۔ کل کچھ  اور  لے جائے گی یہ ہے پڑوس میں رہنے کا پھل۔ 
	(کلو ایک آنکھ مار مڑ کر دیکھتا ہے  اور  مسکراتا ہوا چلا جاتا ہے۔ )
پیاری	:بڑی آئی کہیں کی۔ نہ جانے کس کے بل پر پھول رہی ہے۔ 
	(جھونپڑی میں سے تارو نکلتی ہے۔ )
تارو	:کیا بات ہے دیدی؟کسے کہہ رہی ہو۔ سویرے سویرے۔ 
پیاری	:ارے جو میرے بیٹے کی گلی کے گیا ہو۔ اس کا گھربار تباہ ہو جائے۔ 
تارو	:دیدی!ایک گلی کے پیچھے کیوں کسی کا گھربار تباہ کر رہی ہو۔ 
پیاری	:ایک گلی!ابھی تو ایک گلی گئی ہے۔ کل گھر کا سارا سامان چلا جائے گا۔ اب چورنے گھر دیکھ لیا ہے۔ ہم لحاظ کے مارے کچھ کہتے نہیں  اور   تمہیں اتنا خیال نہیں۔ 
تارو	:تو تم سمجھ رہی ہو۔ میں نے اٹھائی ہے گلی۔ 
پیاری	: اور  کس نے اٹھائی ہے، تم نے نہیں اٹھائی تو۔ میں نے خود اپنی آنکھوں سے دیکھا ہے۔ 
تارو	:دیدی!زبان سنبھال کر بات کرو۔ میں بھی گونگی نہیں ہوں۔ 
پیاری	:تو کیا کہو گی۔ چوری اس پہ سینہ زوری۔ 
تارو	:اچھا بس اب چپ رہو، نہیں تو ٹھیک نہ ہو گا۔ 
	(شیام لال یہ جھگڑا سن کر گھر میں سے نکلتا ہے۔ )
شیام لال	:یہ کیا بک بک لگائی ہے۔ جاؤ جاؤ اپنے اپنے گھر میں بیٹھو۔ 
پیاری	:ہمارا مال جائے  اور  ہم ہی بک بک لگائیں۔ آ گئے بس بیوی کی طرفداری کرنے۔ 
شیام لال	:طرف داری کی بات نہیں تمہیں ایسی بات نہ کرنی چاہئے بس ختم کرو اس جھگڑے کو۔ 
تارو	:ہاں بہن! کبھی ہم نے تمہارے گھرکی کوئی چیز اٹھائی ہے جو آج گلی ہی اٹھائیں گے۔ 
پیاری	:کوئی چیز اٹھائی ہو یا نہ اٹھائی ہو۔ پریہ گلی ضرور اٹھائی ہے۔ 
تارو	:میں نے !
پیاری	:ہاں ہاں تم نے !تم نے۔ 
شیام لال	: (غصہ ضبط کرتے ہوئے) بس بس ختم کرو، یہ قصہ۔ ۔ ۔  بے بات کی بات بڑھا رہی ہو۔ 
پیاری	:یہ بے بات کی بات ہے ؟
تارو	:دیدی!جتنا ہم تمہارا لحاظ کرتے ہیں اتنا ہی سر پر چڑھی جاتی ہو  اور   مجھے چور بنانے آ گئی۔ 
پیاری	: (منھ بنا کر) چور بنانے آ گئی۔ (پھر تیزی سے) بڑی شاہ بنتی ہے۔ 
تارو	:میں تو شاہ نہیں بنتی،  لیکن تم بڑی سادھو سنت ہو۔ جیسے میں اتنا نہیں جانتی ہوں کہ جو خود چور ہوتا ہے۔ وہ دوسرے کو بھی چور سمجھتا ہے۔ 
پیاری	:میری گلی اٹھائی ہے  اور  مجھی کو چور بنا رہی ہے۔ ڈائن کہیں کی۔ 
	(کلو اسٹیج کے بائیں طرف سے آہستہ آہستہ داخل ہوتا ہے  اور  پھر مسکراتا ہوا مونچھیں اینٹھتا ہوا واپس چلا جاتا ہے۔ )
تارو	:ڈائن ہو گی تو، ایک ذرا سی گلی کے لیے دوسرے کو چور بنا رہی ہے۔ 
پیاری	:بس اب زیادہ بڑھ بڑھ کر باتیں مت بنا۔ چوری اس پر سینہ زوری۔ 
	( اور  یہ کہہ پیاری تیزی سے تارو کی چٹیا پکڑ لیتی ہے۔ رام چرن اپنے گھر میں سے نکلتا ہے۔ )
رام چرن	:پیاری!تو کیوں  بڑ کے چھتے میں ہاتھ دے رہی ہے۔ 
	(نورو چپ چاپ آ کر چوپال کے پاس کھڑا ہو جاتا ہے  اور  غور سے سنتا ہے۔ )
شیام لال	:رام چرن! تو کیوں عورتوں کے جھگڑے میں پڑ رہا ہے  اور  پھر ایسی کچی بات زبان سے نکالتا ہے ابھی ٹھیک کر دوں گا۔ 
	(یہ سن کر رام چرن اس کے منھ پر چانٹا مارتا ہے  اور  دونوں میں ہا تھا پائی ہونے لگتی ہے۔ )
نورو	: (چوپال سے چیخ کر) رام چرن!(آگے بڑھتا ہے) یہ تم لوگ کیا کر رہے ہو۔ ایک دوسرے پر ہاتھ اٹھاتے ہو۔ 
	(رانی بھی دوڑتی ہوئی آتی ہے۔ )
رانی	:کیا بات ہے بابا، یہ کیسا جھگڑا ہو گیا؟
نورو	:بس بس ٹھیک ہے۔ بڑی بری بات ہے، آپس میں لڑتے ہو۔ میں نے اس سے پہلے تمہیں کبھی لڑتے نہیں دیکھا۔ 
رانی	:کیوں دیدی!(تارو سے) یہ کیا بات ہوئی۔ یہ رام چرن بھیا  اور   شیام لال بھیا میں کچھ کہا سنی ہو گئی کیا۔ 
تارو	:ہاں بہن!ذرا سی بات تھی، نہ جانے کون ان کی گلی لے گیا ہے  اور  یہ مجھے دوش دے رہی ہیں۔ 
رانی	:بھلا تم لے جا کر کیا کرتیں  اور  پھر گلی بھی کوئی اٹھانے کی چیز تھی۔ 
نورو	:رانی بیٹا! تو کیوں قصے کو پھر سے شروع کر رہی ہے جوہو گیا۔ سو ہو گیا۔ اب تو بیچ میں بول کر  اور  بات کو بڑھائے گی۔ 
	(رانی پیاری کے یہاں جاتی ہے  اور  نورو یہ کہتا ہوا باہر چلا جاتا ہے۔ )
رانی	:دیدی یہ بے بات کا جھگڑا، سچ مچ بھگوان کی قسم، میں تو دہل گئی تھی میرے سپنے میں بھی کبھی خیال نہ آیا تھا کہ دونوں میں کبھی جھگڑا ہو سکتا ہے۔ 
	(پیاری خاموش ہے۔ )
	(گنپت بابا اندر سے نکلتے ہیں۔ )
گنپت بابا	:رانی! بٹیا یہ کیا ہو گیا۔ کس میں جھگڑا ہو گیا؟
رانی	:کسی میں نہیں بابا۔ ۔ ۔ آپس کی بات ہے، جہاں چار برتن ہوتے ہیں، آپس میں کھنکتے ہیں،  اور رام چرن بھیا  اور  شیام لال بھیا کی دوستی تو پکے تاگے کی ہے۔ 
گنپت بابا	:رانی!۔ ۔ ۔ پر کوئی بات تو ضرور ہوئی ہے۔ 
رانی	:تم آرام کرو بابا۔ کوئی بات نہیں۔ بس ذرا سی کہا سنی ہو گئی۔ جب ساتھ رہیں گے تو کیسے نہ ہو گی۔ 
گنپت بابا	:رانی بٹیا!مجھے کیوں بہلا رہی ہو، میں بچہ نہیں ہوں میں نے ساری بات سن لی ہے۔ (گنپت حقہ لے کر چوپال میں چلا جاتا ہے) رام چرن!یہ کیسا جھگڑا ہو گیا ہے۔ تم نے شیام لال پر ہاتھ اٹھایا؟
رام چرن	:کچی بات زبان سے اسی نے پہلے نکالی تھی۔ میں کیا کرتا۔ کسی کی زبان چلتی ہے تو کسی کا ہاتھ چلتا ہے۔ 
گنپت بابا	:یہ تم نے کیا کیا بیٹا۔ آج تو اپنے بڑے بھائی پر ہاتھ اٹھایا ہے۔ بڑا بھائی باپ کے برابر ہوتا ہے رام چرن  اور  پھر کوئی بات بھی تو ہو۔ ایک گلی کے لیے تو اندھا ہو گیا  اور  یہ بھول گیا کہ یہی شیام لال بھا جس نے پچھے پھاگن میں تیری بیماری پر تین بیسی روپیہ خرچ کیا تھا  اور  حکیم وید کے چکر لگائے سو الگ۔ وہ شیام لال آج تیری گلی اٹھا کر لے جاتا۔ 
	(ایک اجنبی داخل ہوتا ہے  اور  وہی پاگل پھر داخل ہوتا ہے اس کے پیچھے کچھ لڑکے ہیں۔ )
پاگل	:بھیا!یہ ذرا میری چٹھی تو پڑھ دو۔ 
	(سب اس کی طرف دیکھنے لگتے ہین  اور   پاگل سمجھ کر کچھ نہیں کہتے۔ )
اجنبی	:لاؤ نکالو۔  پڑھ دوں۔ 
	(پاگل ایک کپڑا نکالتا ہے  اور  کپڑے کی تہیں کھولتا ہے تو ایک کاغذ میں لپٹی ہوئی کوئی چیز نکلتی ہے۔ جب اسے کھولتا ہے تو اس میں سے ایک  اور   لپٹی ہوئی چیز نکلتی ہے۔ غرض چھ سات کاغذ نکالنے کے بعد خط نکالتا ہے۔ )
اجنبی	: (خط نکالنے کے دوران میں) ابے جلدی نکال۔ کوئی خط کو ایسے بھی لپیٹ کر رکھتا ہے۔ 
پاگل	:نکالتا ہوں بھیا نکالتا ہوں۔ یہ لو۔ 
	(اجنبی چڑھ کر چلا جاتا ہے  اور  جب پاگل نظر اٹھا کر دیکھتا ہے کہ وہاں کوئی نہیں ہے تو پھر اپنا خط اسی طرح کاغذوں  اور  کپڑوں میں لپیٹنے لگتا ہے  اور  دوسری طرف رام چرن  اور  گنپت بابا گفتگو کرنے لگتے ہیں۔ )
رام چرن	:بابا۔ تم سمجھتے ہو کہ یہ تین بیسی روپے اس نے معاف کر دئیے میں نے ایک اک کوڑی ادا کی ہے۔ رہی حکیم، وید کے چکر لگانے کی بات تو سنو جب شیام لال کی  گھر والی بیمار ہوئی تھی تو تمہاری بہو بھی تورات رات بھر اس کی پٹی سے لگی بیٹھی رہتی۔ ۔ ۔  اور  دن بھر گھر کا پکانا ریندھنا کرتی۔ اس کے پیچھے اسے اپنے گھربار کی سدھ نہیں تھی  اور  آج شیام لال کی گھر والی نے اس کا یہ بدلا دیا ہے۔ 
گنپت بابا	:بیٹا میں یہ نہیں کہتا کہ تم نے اچھا نہیں کیا۔ اس نے جو کچھ کیا وہ اس کا فرض تھا  اور  تم نے کیا وہ تمہارا فرض۔ پراس کا یہ مطلب تو نہیں کہ ہا تھا پائی کرو۔ تمام کئے کرائے پر پانی پھیر دو اور   محلہ پڑوس کے آدمی تماشا دیکھیں۔ 
رام چرن	:مگر  میں تو بعد میں نکلا ہوں وہ تو پہلے سے گلی میں کھڑا جھگڑا کر رہا تھا۔ اس کو بھی یہ سوچنا چاہئے کہ اس کے پڑوس میں آدمی رہتے ہیں ڈھور ڈنگر نہیں۔ ابھی اس نے رام چرن کو نہیں دیکھا۔ 
گنپت بابا	:رام چرن بیٹا!!
رام چرن	:ہاں بابا!ہم نے بہت برداشت کیا۔ پر اب میں بتاؤں گا۔ شیام لال کو، وہ کس بھول میں ہے۔ 
گنپت بابا	:خیر اب قصہ ختم کرو۔ سچ پوچھو تو تم دونوں ایک دوسرے کے بھائی ہو۔ ایک کھلونے سے کھیلتے ہو۔ 
	(کلو داخل ہوتا ہے۔ )
کلو	:کہو چاچا کیا ہو رہا ہے۔ 
گنپت بابا	:کیا بتائیں بیٹا۔ ایک ذرا سی گلی پراس میں  اور  شیام لال میں جھگڑا ہو گیا۔ میں اس سے کہتا ہوں کہ اپنی غلطی مان لے  اور  شیام لال سے جا کر معافی مانگ لے۔ 
کلو	:پر چاچا اس میں قصور شیام لال ہی کا ہے۔ ارے رام چرن اگر اس وقت نہ پہنچ جاتا تو شیام لال عورت ذات پر ہاتھ چھوڑ دیتا۔ میں پہلے ہی سمجھا تھا کہ آپس کی بات ہے لیکن شیام لال کی یہ بات مجھے بہت بری لگی۔ سچ تو یہ ہے کہ چاچا۔ رام چرن نے بڑے ضبط سے کام لیا۔ 
گنپت بابا	:خیر اسی کی زیادتی سہی، پراس وقت تو رام چرن ہی کو جھکنا چاہئے۔ 
رام چرن	:ہاں کیوں نہیں بابا، تم کو تو جب خوشی ہو گی جب رام چرن شیام لال کے پاؤں چھوئے گا۔ بابا تمہیں نہیں معلوم اب وہ پہلا شیام لال نہیں رہا۔ اب اس کی کوٹھی میں ناج بھرا ہے۔ 
کلو	:رام چرن!اب شیام لال نہیں بولتا۔ یہی کوٹھی کا ناج بولتا ہے۔ ناج۔ ناج کی گرمی بہت ہوتی ہے۔ 
رام چرن	: اور  بھیا کلو!وہ جانتا ہے کہ اس باڑھ نے میری کمر توڑ دی ہے۔ 
کلو	: (ذرا ہنس کر) تب ہی تو اس نے ٹوٹی ہوئی کمر پر ایک  اور  لات ماری ہے  اور  ابھی کیا ہے۔ رام چرن، بس اب دیکھتے جاؤ۔ 
رام چرن	:تم سمجھتے ہو کہ میں ایسے ہی دیکھتا رہوں گا۔ میں نے اس پر نالس نہ کی تو میرا نام بھی رام چرن نہیں ہے۔ مونچھ منڈوا دوں گا مونچھ۔ 
گنپت بابا	:بس بس کیوں بڑھ چڑھ کر باتیں کر رہا ہے۔ اب میں اس میں عدالت مقدمے کی کون سی بات ہے۔ 
رام چرن	:بات کیوں نہیں۔ اس نے مجھے سمجھا کیا ہے۔ میں بھی دو روٹی کھاتا ہوں۔ 
کلو	:سچ کہتے ہو رام چرن!وہ اپنے روپئے کے نشے میں مست ہے۔ ابھی جب میں تمہارے یہاں آ رہا تھاتواپنی عورت سے کہہ رہا تھا کہ بھیک نہ منگوا  دی رام چرن سے تومیرا نام شیام لال نہیں ہے۔ 
رام چرن	:دیکھو وہ مانگتا ہے بھیک یا میں۔ 
گنپت بابا	:کلو!تم خواہ مخواہ با ت بڑھا رہے ہو، اگر اس نے کہہ لیا تو کسی غیر کو کہا۔ رام چرن  اور  شیام لال کوئی دو دو ہیں۔ 
رام چرن	:بابا۔ ۔ ۔ بس کرو اب ہم ایک نہیں دو ہیں۔ بڑی اپنی عزت لیے پھرتا ہے۔ 
گنپت بابا	:اچھا اب ختم کرو بات کو۔ تم اگر اس کی عزت لو گے تمہاری عزت کیا رہ جائے گی۔ 
	(پاگل پھر بڑبڑاتا ہوا اسٹیج پرسے گزر جاتا ہے)’’میرا  خط کوئی نہیں پڑھتا۔ ‘‘
کلو	:اس کو خط کیا مل گیا ہے۔ بس ہر ایک سے پڑھوا تا رہتا ہے۔ 
رام چرن	:اچھا خاصا تھا۔ جوان بیٹے کی موت نے یہ حال کر دیا۔ بھگوان دیا کرے۔ 
کلو	:ہاں تو بھیا رام چرن کیا ارادہ ہے ؟
رام چرن	:ارادہ کیا ہے۔ ۔ ۔ کلو تمہیں کیا معلوم، میں شیام لال کو مزا چکھاؤں گا۔ چھٹی کا دودھ یاد نہ آ جائے شیام لال کو اسے معلوم نہیں کہ رام چرن سے پالا پڑا ہے۔ 
گنپت بابا	:ہوش کی دوا کر، ہوش کی۔ اب تو شیام لال کو عدالت میں پیش کرے گا۔ رام چرن ایسا کرنے سے پہلے چلو بھر پانی میں ڈوب مر۔ 
رام چرن	: (غصے سے اٹھ جاتا ہے)بابا!تم سمجھتے ہو کہ سارا قصور میرا ہے  اور   شیام لال بے چارا بے قصور ہے۔ ۔ ۔ تم اب بوڑھے ہو گئے ہو اور  کائر کی سی بات کرتے ہو۔ تم کیا جانو، شیام لال نے سارے گاؤں میں مجھے ذلیل کیا  اور   خود بے گناہ بنا پھرتا ہے۔ سمجھتا ہے کہ ایسے دو چارگواہ مل جائیں گے۔ 
کلو	:تیرا کیا کرے گا۔ معاملہ تیری طرف ہے۔ شیام لال کو تیرے خلاف گاؤں میں ایک گواہی نہیں مل سکتی۔ 
رامو	: (غصہ سے) کلو ذرا کھال میں رہ کھال میں۔ کیوں آپے سے باہر ہوا جاتا ہے۔ یہ ہمارا آپس کا جھگڑا ہے، تو اس میں کیوں ٹانگ اڑا رہا ہے۔ جا اپنے گھرکا راستہ لے۔ 
کلو	: (اٹھ جاتا ہے منہ بناتا ہوا، کچھ کچھ  جھینپتا سا  اور  اپنی بے عزتی محسوس کرتے ہوئے چوپال سے نکلتا ہے۔ پھر منہ پھیر کر) میں کیا کہہ رہا ہوں تم جوتے کھاؤ  اور  مست رہو۔ میرا کیا جاتا ہے۔ 
	(گنپت کلو کو غصے سے گھورتا ہوا گھر میں چلا جاتا ہے  اور رام چرن بائیں راستے سے باہر چلا جاتا ہے۔ جب کلو نکڑ پر پہنچتا ہے تو شیام لال داہنے دروازے سے داخل ہوتا ہے۔ )
کلو	:کہو شیام لال کہاں سے آ رہے ہو۔ 
شیام لال	:کھیت سے آ رہا ہوں بھیا۔ 
کلو	: (ذرا آہستہ سے)سنا ہے، رام چرن تیرے خلاف عدالت میں نالش کرنے جا رہا ہے  اور  تو کھیت کے چکر میں ہے۔ 
شیام لال	:عدالت میں !سچ کہہ رہے ہو، کلو پر قصور تو اسی کا تھا۔ اسی نے میرے اوپر ہاتھ اٹھایا تھا۔ کلو یہ  دیکھو رام چرن کا مارا ہوا چانٹا ابھی تک میرے گال پر معلوم ہوتا ہے۔ 
کلو	:ارے میں نے بہت سمجھایا کہ آپس کی بات کو کیوں عدالت تک لے جا رہے ہو۔ پروہ ایسی کچی بات زبان سے نکالتا ہے کہ کہنے کی نہیں۔ 
شیام لال	:کیا کہتا ہے ذرا میں بھی توسنوں۔ 
کلو	:خیر چھوڑو بھی۔ 
شیام لال	:نہیں نہیں، تم بتاؤ، تمہارا نام بیچ میں نہیں آئے گا۔ 
کلو	:ارے بھیا میں نام سے نہیں ڈرتا۔ میں تو تیرے لیے گواہ تک اکٹھا کر دوں گا ا ور تو تو جانتا ہے کہ اپنا وردی والوں سے کیسا میل جول ہے۔ اگر آج کے دن بھی کام نہ آئے تو پھر کب آئیں گے۔ سالا کہتا ہے بھیک منگوا دوں  گا شیام لال کو۔ 
شیام لال	:اچھا رام چرن کی یہ مجال۔ لیکن میں اس کو ایسا نہ جانتا تھا میں نے اب تک اس کو اپنا بھائی سمجھا کلو تم سمجھتے ہو،  میں رام چرن سے کمزور پڑتا۔ نہیں یہ بات نہیں ہے پرمیرا ہاتھ نہیں اٹھا۔ مجھے تو ایسا لگا جیسے کسی نے میرا ہاتھ باندھ دیا ہو۔ برسوں کے رشتے ناتے کا سمبندھ بڑا مضبوط ہوتا ہے کلو!
کلو	:شیام لال!تم بڑے سیدھے ہو۔ وہ تمہیں جیل میں ڈالنے کی بات کرتا ہے  اور  تم اسے اپنا بھائی سمجھتے ہو اور رشتے ناتے کا سمبندھ لیے پھرتے ہو۔ اب بھی وقت ہے شیام لال۔ 
شیام لال	:خیر کوئی بات نہیں۔ میں بھی دیکھوں گا وہ کیا کرتا ہے۔ 
کلو	:گواہوں کی ضرورت پڑے تو یاد رکھنا کلو کو،  دس گواہ دے سکتا ہوں۔ 
	(کہتے ہوئے چل پڑتا ہے۔ )
گنیش	: (اداس ہو کر کہتا ہے)اچھی بات ہے۔ 
	(پردہ گرتا ہے۔ )

	دوسرا منظر
	(کئی دن بعد۔ ۔ ۔ شام کا وقت ہے۔ اسٹیج پر ہلکی ہلکی روشنی ہو رہی ہے۔ دونوں جھونپڑوں  اور  چوپال کے سیٹ میں کوئی تبدیلی نہیں ہوئی ہے۔ صرف چکی الٹی پڑی ہے۔ جواس بات کی علامت ہے کہ دونوں پڑوسیوں میں جھگڑا ہو گیا ہے۔ جھونپڑوں کے سامنے پہلی سی صفائی بھی نہیں ہے۔ چوپال میں گنپت، نورو، کلو اور   دو تین آدمی بیٹھے حقہ پی رہے ہیں۔ پاس الاؤ میں آگ جل رہی ہے۔ )
کلو	:ابھی تک رام چرن نہیں آیا۔ نہ جانے مقدمے کا کیا ہوا۔ اب تک تو آ جانا چاہئے تھا۔ 
	(شیام لال کی بیوی اپنی جھونپڑی میں سے نکل کر دیکھتی ہے۔ شیام لال کو انتظار کر رہی ہے۔ )
نورو	:آتا ہی ہو گا۔ شہر سے گاؤں تک آنے میں گھنٹہ ڈیڑھ گھنٹہ تک لگ ہی جاتا ہے۔ 
گنپت بابا	:مجھے تو نورو، اب اپنے گھرکے بڑے برے دن دکھائی دے رہے ہیں۔ ۔ ۔ بھلا یہ بھی کوئی بات تھی جھگڑے کی۔ 
کلو	:پر آج تو فیصلہ ہوہی جائے گا۔ ادھر یا ادھر۔ 
	(رام چرن بڑے شان سے اسٹیج پر آتا ہے۔ کپڑے معمول سے زیادہ صاف پہنے ہے  اور  بہت خوش ہے۔ مونچھیں اینٹھتا ہوا آتا ہے سگریٹ کے کش پر کش لگاتا ہوا۔ شیام لال کی بیوی بڑے غور سے دیکھتی ہے  اور   چلی جاتی ہے۔ )
گنپت	:اکیلا ہی آیا ہے شیام لال کہاں رہ گیا۔ اس کی گھر والی بے چاری پریشان ہے۔ 
رام چرن	:میں کیا جانوں کہاں رہ گیا۔ رہ گیا ہو گا کہیں۔ میں اس کے پیچھے پیچھے پھرتا ہوں۔ 
کلو	:ارے رام چرن!تیرے مقدمے کا کیا ہوا۔ 
رام چرن	:وہی تو سنانے والا تھا۔ بیچ میں بابا نے ٹوک دیا۔ ۔ ۔ (اک دم سے لہجہ بدل کر)بابا!کچھ سنا تم نے، مقدمے کا فیصلہ ہو گیا میں جیت گیا  اور   شیام لال پر دنگا کرانے کے الزام میں پانسو روپیہ جریبانہ ہو گیا۔ 
	(شیام لال کی بیوی کی جھلک کٹیا میں سے نظر آتی ہے۔ یہ بات سن کر وہ اندر چلی جاتی ہے۔ )
گنپت	:پانسو روپیہ، بے چارا مرگیا۔ کہاں سے لائے گا؟
رام چرن	:بابا!تم بھی کیا بات کرتے ہو(منھ بنا کر) بے چارا مرگیا کہاں سے لائے گا۔ آخر ہمارا بھی تو روپیہ لگا تھا۔ ہم کہاں سے لائے تھے۔ 
گنپت	:تیری تو عقل پر پردہ پڑ گیا ہے (لہجہ بدل کر) یہ تو بتا اس مقدمے میں تیرا کتنا خرچ ہوا ہے۔ 
رام چرن	:قرض ادھار لے کر یہی کوئی بارہ سو روپیہ۔ ۔ ۔ لیکن مزا تو چکھا دیا۔ اب دیکھتا ہوں بیٹا کیسے سر اٹھاتے ہیں۔ 
گنپت	:بارہ سو روپیہ۔ ۔ ۔  اور  وہ بھی قرض ادھار لے کر۔ یہ بارہ سو روپیہ ایک گیا۔ ۔ ۔  اور  میل ملاپ الگ ختم ہو۔ ۔ ۔ بیٹا یہ سودا اچھا نہیں رہا۔ تمہاری یہ جیت گھاٹے کا بیوپار ہے۔ ۔ ۔  اور  گھاٹے کا سودا بیوپاری کی کمر توڑ دیتا ہے۔ ۔ ۔ تم کھیتی باڑی کرنے والے کسان، ماتھے کے پسینے کی کمائی کھانے والے۔ آج بارہ سو روپیہ خرچ کر کے بھائی چارہ بیچ کر آ رہے ہو تم نے رام چرن اپنے باپ دادا کی عزت آبرو کا سودا کیا ہے  اور   اس پر یہ کہتے ہو مزا چکھا دیا اس کو۔ رام چرن!اب تیرے مرنے کے لیے چلو  بھر پانی بھی بہت ہے۔ 
رام چرن	: (اس گفتگو سے عاجز آ کر) بابا تمہاری سمجھ میں نہیں آئے گا۔ 
کلو	: (الگ لے جا کر) یار آج تم اس خوشی میں کچھ کھلا پلا دو نا۔ ایسے دن روز روز نہیں آتے رام چرن۔ فکر مت کر جب تک کلو زندہ ہے بیٹا! پیسا تو ہاتھ کی میل ہے۔ ذرا رگڑنے سے ہی چھوٹتا ہے  اور  مٹی میں مل جاتا ہے  اور  پھر تو نے تو اس کے بدلے میں عزت خریدی ہے۔ آج نہیں تو کل یہ پیسا پھر  آ جائے گا۔ گئی ہوئی عزت برسوں نہیں ہاتھ آتی۔ ۔ ۔  بس بیٹا اس وقت تو کچھ کھلا پلا دو نا۔ ہم بھی کیا یاد کریں گے کہ رام چرن نے مقدمہ جیتا ہے۔ 
رام چرن	:لو دو روپیہ، پی لو(وہ روپیہ دیتا ہے) آج میں نے کمر توڑ دی شیام لال کی۔ یاد رکھے گا۔ رام چرن سے پالا پڑا تھا۔ 
کلو	: اور  کیا۔ کیا بڑھ بڑھ کر باتیں بناتا تھا۔ پر یار تو نے چت کر دیا بیچ رستے میں۔ میں نے کہا تھا شیام لال بڑا بول بولنا ٹھیک نہیں ہے۔ پرنہ مانا آج دیکھ لیا۔ بہت سر اٹھا کر چلتا تھا۔ 
	(رام چرن  اور  کلو ایک ہی راستے سے یعنی اسٹیج کے دائیں طرف سے چلے جاتے ہیں۔ )
کلو	:کیوں رام چرن بھیا کچھ ناچ رنگ بھی رہے گا۔ 
رام چرن	:ہاں ہاں کیوں نہیں۔ ضرور ضرور چلو۔ 
	(چلے جاتے ہیں)
گنپت	:سچ پوچھو تو بھیا نورو!مجھے اس سارے جھگڑے میں اسی کلو کا ہاتھ معلوم پڑتا ہے۔ اس روز اس نے رام چرن کو خوب چڑھایا تھا آخر میں نے ڈپٹ کر اٹھا دیا چوپال سے۔ 
نورو	:ہو سکتا ہے بھیا، کچھ کام کاج تو کرتا نہیں بس یہی پینے پلانے کے چکر میں رہتا ہے۔ 
گنپت	:میں کہتا ہوں یہ روپیہ پیسہ آتا کہاں سے ہے اس کے پاس۔ 
نورو	:ایسے ہی آتا ہے جیسے ابھی رام چرن سے اینٹھا ہے۔ 
گنپت	:رام چرن سے !
نورو	:ہاں ہاں، ابھی میرے سامنے لے کر چمپت ہوا ہے۔ 
گنپت	:یہ باتیں اپنے تو کچھ سمجھ میں نہیں آتیں۔ پاگل ہو گیا ہے رام چرن۔ اسے ذرا بھی تو آگے پیچھے کا خیال نہیں ہے۔ 
نورو	:مجھے تو گنپت بھیا، کلو کا یہاں آنا جانا ایک آنکھ نہیں بھاتا  اور   آج کل یہ حال ہے کہ جہاں کلو وہاں رام چرن  اور  جہاں رام چرن وہاں کلو۔ 
گنپت	:کیا بتاؤں نورو بھیا۔ ۔ ۔ تم سمجھتے ہو مجھے یہ اچھا لگتا ہے۔ لیکن ہوہی کیا سکتا ہے۔ میرے تو کچھ سمجھ میں نہیں آتا۔ 
	(پیاری داخل ہوتی ہے۔ )
پیاری	: (بہت اداس ہے) بابا!چلو بھوجن تیا رہے۔ 
گنپت	: (اٹھتے ہوئے) اچھا بھیا نورو اب چلیں سلام۔ 
نورو	:سلام بھیا سلام۔ 
	 (اٹھ کر بائیں راستے سے باہر چلا جاتا ہے۔ )
	(کلو اور رام چرن داخل ہوتے ہیں۔ ان کے ساتھ ناچنے گانے والے ہیں۔ آ کر چوپال میں جم جاتے ہیں۔ کلو اور رام دونوں شراب کے نشے میں ہیں۔ )
کلو	: (ناچنے والوں سے) کوئی اچھا ناچ دکھاؤ۔ 
ناچنے والے 	:اچھا۔ 
	(ناچ شروع ہوتا ہے۔ )
	۔ ۔ ۔ دو گیت۔ ۔ ۔ 
	میں تو دمٹری تین سودے کر لائی
	دیکھی بلم موری چترائی
	دوڑی دوڑی میں تو گئی بنیا کے 
	اپنے لینے سری، بلم کے لیے بورا، چھوری کو شکر دوا لائی
	دیکھی بلم موری چترائی
	دوڑی دوڑی میں تو گئی سنرا
	اپنے لیے ہنسلی، بلم کے لیے کھنڈوے، چھورے کو چھلا دوا لائی
	دیکھی بلم موری چترائی۔ ۔ ۔ دیکھی بلم موری چترائی
		دیکھی بلم موری چترائی
	دوڑی دوڑی میں تو گئی کمہرا کے 
	اپنے لیے ہنڈیا، بلم کے لیے مٹکا، چھورے کو کلہڑ دوا لائی
	دیکھی بم موری چترائی
	ہے میری پتری کمریا، جھبے دار ناڑا لایو جھبے دار لایو، کریلی دار لایو
	ہے میری پتری کمریا
	تو شہر بنارس جایو، اچھی سی ساڑی لایو، پہنایو اپنے ہاتھ
	جھبے دار ناڑا لایو
	تو شہر بریلی جابو، اچھا سا سرما لایو، لگایو اپنے ہاتھ
	ہے میری پتری کمریا، جھبے دار ٹارالایو
	تو شہر آگرہ جایو، اچھا سا جو تالایو، پہنایو اپنے ہاتھ
	اچھا سا جوتا لایو
	(ناچ ختم ہو جاتا ہے سب لوگ چلے جاتے ہیں تو شیام لال بائیں راستے سے سر جھکائے ہوئے داخل ہوتا ہے۔ بے حد اداس و غمگین ہے۔ قدم لڑکھڑانے سے لگتے ہیں۔ اسٹیج پر ہلکے ہلکے قدم اٹھاتا ہوا آگے بڑھتا جاتا ہے۔ پھر اپنی کٹیا کے سامنے چارپائی پر بیٹھ جاتا ہے۔ )
شیام لال	:تارو، اری اوتارو۔ کہاں چلی گئی۔ 
تارو	: (خاموشی سے سر جھکائے ہوئے نکلتی ہے  اور  کنکھیوں سے رام چرن کے گھر کی طرف دیکھتی ہے  اور  بے حد اداس ہے) کہو کیا ہوا مقدمے کا۔ 
شیام لال	:رانی!(رکتا ہے) مقدمہ تو ہار گیا۔ رام چرن نے گوا ہوں پر پانی کی طرح روپیہ بہایا۔ میں باپ دادا کا برسوں کا ناتا لیے بیٹھا رہا  اور رام چرن نے آ کر پیچھے سے چھرا بھونک دیا  اور  تارو میں عدالت میں رام چرن سے آنکھ نہ ملا سکا۔ لیکن اب تو مجھے ایسا معلوم ہوتا ہے، اینٹ کا جواب(رک جاتا ہے، جیسے پتھر کہنا چاہتا تھا لیکن پھر ٹھہر کر کہتا ہے۔ ) پ۔ پ اینٹ سے تو دینا ہی پڑے گا۔ رام چرن نے میری عزت پر حملہ کیا ہے۔ 
تارو	:بڑی بری بات ہے۔ اب جو ہوا سو ہوا۔ نہ جانے کون سی گھڑی تھی۔ اگر میں ہی چپ ہو جاتی تو اتنی بات کیوں بڑھتی۔ مجھی سے غلطی ہوئی۔ 
شیام لال	:غلطی کسی کی بھی ہو۔ لیکن رام چرن نے میرے پیٹ پر لات ماری ہے۔ میں بھی ٹھا کر بیٹا ہوں اس کا بدلہ ضرور لوں گا۔ 
	(کلو شراب کے نشے میں داخل ہوتا ہے۔ اسے نشے میں دیکھ کر تارو اندر چلی جاتی ہے۔ )
کلو	:شیام لال بھیا پرنام۔ 
شیام لال	: (اداس لہجے میں) پرنام بھیا پرنام۔ 
کلو	:بھیا بڑا دکھ ہوا لیکن اگر تم چپ ہو گئے تو بڑے کائر نکلے کائر۔ 
شیام لال	:اب اتنا بڑا دھکا کھا کر بھی چپ ہو جاؤں گا۔ ۔ ۔  کلو۔ ۔ ۔  تو مجھے نہیں جانتا۔ 
کلو	:ارے پانسو تو میں تین دن میں نکال دوں گا، تین دن میں۔ 
شیام لال	:وہ کیسے ؟
کلو	:ارے وہی جوا کا کاروبار۔ ۔ ۔ لیکن پہلے رام چرن کی کٹیا یہاں سے صاف کرنی ہو گی۔ 
شیام لال	:جوئے کا کاروبار!(ایک سکنڈ خاموش رہتا ہے) نہیں نہیں یہ مجھ سے نہ ہو گا۔ یہ میرے بس کی بات نہیں۔ ۔ ۔ نہیں نہیں کلو، یہ میرے بس کی بات نہیں۔ 
کلو	:ہاں شیام لال یہ تیرے بس کی بات نہیں۔ اس کے لیے تو پتھر کا کلیجہ چاہئے پتھر کا۔ ۔ ۔  اور   تو سمجھتا ہے کہ رام چرن چپ بیٹھے گا۔ ارے شیام لال، تجھے کچھ نہیں معلوم۔ ابھی تو رام چرن تیرے گھرکو صاف کرے گا۔ تو نے دیکھا کیا ہے۔ اس کی نظر  تیری کٹیا پر ہے۔ 
شیام لال	:کلو!تم چپ رہو۔ ۔ ۔ میں سب سمجھتا ہوں۔ کیا میں اتنی بے عزتی کو بھول سکتا ہوں۔ ارے کبھی نہیں۔ رام چرن نے ایک تو میرے اوپر ہاتھ اٹھایا  اور  پھر جھوٹی گواہی دلا کر مجھے مقدمے میں ہرایا  اور  میں باپ دادا کی عزت لیے اب تک پھرتا رہا  اور  کچھ نہ کر سکا۔ اگر وہ میری کٹیا میں آگ لگانے کی سوچ سکتا ہے تو کیا میں بے وقوف ہوں۔ چپ چاپ آگ لگوا لوں گا۔ 
	(شیام لال کی اس بات کے دوران میں کلو اشارہ کرتا ہے جیسے خوش ہو رہا ہے لیکن یہ اشارہ شیام لال نہیں دیکھتا۔ )
کلو	:ارے شیام لال بیٹا!۔ ۔ ۔ تیری باپ دادا کی عزت اس کے سامنے تین کوڑی کی نہیں  اور  اس کا یہ بڈھا باپ تو اسے  اور   اکساتا ہے  اور  یہی تیرے گھر میں آگ لگوانا چاہتا ہے۔ میں نے اس کی بات چیت سن لی ہے۔ 
شیام لال	: (حیرت سے)بابا!۔ ۔ ۔ سچ کہہ رہے ہو کلو؟مجھے بابا سے ایسی امید نہ تھی۔ 
کلو	:ارے گنپت بابا۔ ۔ ۔ بھیا یہ بڈھا دیکھنے ہی میں سیدھا معلوم ہوتا ہے۔ پر شہر کا راستہ اسی نے دکھایا ہے رام چرن کو اسی لیے تو کہتا ہوں۔ 
شیام لال	:اچھی بات ہے دیکھوں گا۔ 
	(شیام لال اپنی کٹیا میں چلا جاتا ہے  اور  کلو اسٹیج پر فاتحانہ انداز سے چلتا ہے  اور  ایک زوردار قہقہہ لگاتا ہے۔ )
کلو	:ہاہا۔ ۔ ۔ ہاہا۔ ۔ ۔ ہاہا۔ ۔ ۔ وہ مارا۔ ۔ ۔ اب یاد رکھیں گے زندگی بھر۔ ۔ ۔  سالا کہتا تھا ’’میں شیام لال سے پوچھے بنا کوئی کام نہیں کروں گا۔ ‘‘(قہقہہ لگاتا ہے) دیکھ لیا باپ دادا کا سمبندھ (نشہ بڑھتا جاتا ہے) کیا کرایا ہے جھگڑا دونوں میں۔ ہمارا نام بھی کلو ہے کلو۔ (آئینہ نکال کر دیکھتا ہے۔ ) جس کو جب چاہیں لڑا دیں۔ دونوں بڑے دوست بنتے تھے۔ لیکن اب تو کایا پلٹ گئی۔ (قہقہہ لگاتا ہے  اور  سنجیدہ ہو کر کہتا ہے) سویرے راکھ کا ڈھیر ہو گا۔ (قہقہہ لگاتا ہے، نشہ بڑھتا جاتا ہے جھک کر شیام لال کا گھر دیکھتا ہے) ٹھیک ہے جوا کے لیے، اب ٹھاٹ ہو گئے۔ 
	(یہ کہتے ہوئے چوپال میں چارپائی پر گر پڑتا ہے اس اثناء میں رانی دائیں دروازے سے داخل ہوتی ہے لیکن کلو کو دیکھ کر ٹھٹھک کر رہ جاتی ہے  اور  اسٹیج کے ایک کونے میں کھڑے ہو کر کلو کا سارا مکالمہ سن لیتی ہے۔ اس کا دل دھک سے رہ جاتا ہے۔ جب اسے معلوم ہوتا ہے کہ رام چرن  اور   شیام لال میں کلو ہی نے جھگڑا کرایا ہے۔ )
کلو	: (رانی کی طرف دیکھتا ہے)رانی!کہاں جا رہی ہو؟
رانی	:کلوبھیا یہ جھگڑا تم نے کرایا ہے کیا؟
کلو	: (نشہ  اور  بڑھ جاتا ہے کہ جملے بھی ٹھیک سے ادا نہیں ہوتے) ہاں ہاں۔ ۔ ۔ میں نے۔ ۔ ۔ میں نے۔ ۔ ۔ کلو سیٹھ نے۔ ۔ ۔ کلو۔ ۔ ۔  سیٹھ نے (جیب سے آئینہ نکال کر دیکھتا ہے)سالا۔ ۔ ۔ ہوں سالا کہتا۔ ۔ ۔  ہم شیام لال سے ہاں۔ ۔ ۔ اس سے پوچھ کر کام کریں گے۔ میں نے پیاری سے کہہ دیا کہ ہاں۔ ۔ ۔ تیری گلی تارو اٹھا لے گئی ہے بس دونوں لڑ پڑیں۔ 
رانی	:پر کلو یہ تم نے برا کیا۔ دو پڑوسیوں کو لڑا دیا۔ گنپت بابا بڑے دکھی ہیں۔ 
کلو	:گنپت بابا!ہوں۔ ۔ ۔ اس نے اس روز مجھے چوپال سے اٹھا دیا تھا۔ میں اپنی بے عزتی کبھی بھول سکتا ہوں۔ میں نے بھی وہ بدلا لیا ہے کہ زندگی بھر یاد کرے گا۔ 
رانی	:کلو!یہ تم نے پاپ کیا۔ ۔ ۔ مہا پاپ۔ ۔ ۔ اس شراب نے تم کو کہیں کا نہیں رکھا۔ 
	(کلو بولنے کی کوشش کرتا ہے لیکن بولا نہیں جاتا  اور  وہ لڑکھڑاتا ہوا چلا جاتا ہے۔ رانی تھوڑی دیر سوچتی ہوئی داہنی طرف سے چلی جاتی ہے، ان کے جاتے ہی گنپت بابا  اور رام چرن جھونپڑی میں سے نکلتے ہیں۔ رام چرن، گنپت کو سہارا دیئے ہوئے چوپال کی طرف لا رہا ہے۔ گنپت بابا کافی کمزور ہو گئے ہیں۔ ان سے ٹھیک سے چلا بھی نہیں جا رہا ہے۔ رام چرن اس کو سہارا دے کر چوپال کی چارپائی پر لٹا دیتا ہے  اور   اس کے پیر دبانے لگتا ہے۔ )
گنپت بابا	:رام چرن!اب میرے بدن میں طاقت نہیں رہی۔ ایسا معلوم ہوتا ہے کہ اب میرے چل چلاؤ کے دن قریب آ گئے۔ 
رام چرن	:نہیں بابا!ایسی بات نہیں کرتے۔ 
گنپت بابا	:بات کرنے سے کچھ نہیں ہوتا۔ لیکن بات سچ ہے پر ایک بات کا دکھ ضرور لے جاؤں گا۔ 
رام چرن	:وہ کس بات کا؟
گنپت بابا	:بیٹا یہی جو میرے چلتے چلاتے تجھ میں  اور   شیام میں جھگڑا ہو گیا۔ (آواز میں ذرا  اور   نقاہت  اور  درد پیدا ہو جاتا ہے) رام چرن! میں آج تین دن سے ٹھیک سے سویا نہیں تجھے نہیں معلوم کہ شیام لال کے باپ نے مرتے سمئے شیام لال کا ہاتھ میرے میں دیا تھا۔ 
رام چرن	:نہیں بابا۔ ۔ ۔ مجھے نہیں معلوم۔ 
گنپت بابا	:تو کیا جانتا ہے کہ آج تین روز سے اس کی مورت میرے سامنے آ کر کھڑی ہو جاتی ہے۔ (گنپت اٹھ کر بیٹھ جاتا ہے)  اور  کہتی ہے گنپت بھیا! میں نے اسی دن کے لیے شیام لال کا ہاتھ تیرے ہاتھ میں دیا تھا ایک دن تیرا بیٹا اس کے ہاتھ پکڑ کر عدالت کے کٹہرے میں کھڑا کر دے۔ 
رام چرن	:بابا یہ تم کیا کہہ رہے ہو۔ 
گنپت بابا	:میں سچ کہہ رہا ہوں (بدھے کی کھانسی  اور  تیز ہو جاتی ہے) شیام لال بھی میری گود میں اسی طرح کھیلا ہے جیسے تو۔ ۔ ۔ اب تک میں نے اپنے بھائی کی بات کا پاس رکھا۔ شیام لال کے دکھ کو اپنا دکھ سمجھا۔ لیکن رام چرن!لکڑی کی ایک گلی نے میری کمرتوڑ دی بالشت بھرکی گلی نے پچاسوں سال کے رشتے ناتے کو ختم کر دیا۔ 
	(شیام لال آگ لگاتا ہے۔ )
رام چرن	: (چیخ کر) بابا!!!
گنپت	: (غصے سے کھڑا ہو جاتا ہے) مجھے یہ گلی مل جائے تومیں اس کا برادہ بنا دوں جس نے تجھے  اور  شیام لال کو عدالت کے کٹہرے میں کھڑا کر دیا ہے۔ مجھے بتا دے رام چرن!میں شیام لال کے باپ کی مورت کو کیا جواب دوں گا۔ وہ دیکھو وہ سامنے چلا جا رہا ہے۔ وہ یہی سوال پوچھے ’’بھیا تم نے ایک گلی کے لیے شیام لال کا ہاتھ چھوڑ دیا۔ بتا دے رام چرن ! میں اسے کیا جواب دوں۔ 
	(آگ لگ چکی ہے۔ شیام لال آگے بڑھتا ہے۔ گنپت بابا  اور رام چرن کا مکالمہ سنتا ہے۔ جوں جوں مکالمہ آگے بڑھتا ہے گاؤں میں سے آگ آگ کا شور بلند ہوتا ہے۔ شیام لال کی الجھن  اور  بڑھتی ہے کبھی ایک طرف بھاگتا ہے تو کبھی دوسری طرف۔ اس کا ضمیر ملامت کرتا ہے  اور  وہ آگ بجھانے پر آمادہ ہو جاتا ہے۔ )
رام چرن	:بابا!مجھے معاف کرو۔ میں ابھی جاتا ہوں  اور  شیام لال کے پاؤں پڑتا ہوں۔ شیام لال مجھے ضرور معاف کر دے گا۔ 
	(آگ لگ جاتی ہے  اور  شعلے اوپر اٹھنے لگتے ہیں۔ شیام لال جلدی سے بالٹی لا کر آگ بجھاتا ہے دھواں دیکھتے ہی سب دوڑ پڑتے ہیں  اور   شیام لال، گنپت بابا کے پاؤں پر گر پڑتا ہے۔ )
شیام لال	: (رام چرن کی طرف بڑھ کر) مجھے معاف کرو رام چرن۔ میں بڑا برا ہوں۔ مجھ سے بھول ہوئی۔ لیکن اب ہم دونوں بھائی ہیں۔ 
رام چرن	:بھیا تمہاری غلطی نہیں میری ہے۔ 
شیام لال	: (بابا کے پاؤں پر گر پڑتا ہے)بابا! مجھے معاف کرو۔ میں کلو کے بہکائے میں آ گیا تھا۔ میں نے تمہاری ساری بات سن لی ہے۔ 
گنپت	:کلو نے تجھے اکسایا تھا؟
شیام لال	:ہاں کلو نے !
رام چرن	:بابا!کلو ہی نے مجھے بھی چڑھایا تھا۔ 
	(کلو شراب کے نشے میں جھومتا چلا آ رہا ہے۔ نورو بابا اسے پکڑے ہوئے لا کر گنپت کے سامنے کھڑا کر دیتے ہیں۔ رانی بھی پیچھے پیچھے آتی ہے۔ )
نورو	:بھیا گنپت!یہ ہے تمہارے یہاں جھگڑے کی جڑ۔ میں نے اس کی ساری باتیں سن لی ہیں۔ یہ تمہارے یہاں جوا کھلانا چاہتا تھا  اور   اسی لیے اس نے دونوں پڑوسیوں کو آپس میں لڑایا ہے۔ اس نے ساری بات قبول دی ہے۔ 
رانی	:رام چرن بھیا!یہیں تمہارے گھرکے سامنے اس نے مجھ کہا تھا کہ میں نے ہی ان میں جھگڑا کرایا ہے۔ میں نے ہی پیاری سے کہا تھا کہ تیری گلی تارو نے چرائی ہے۔ 
	(رام چرن  اور   شیام لال کلو پر جھپٹتے ہیں۔ شیام لال کلو کو زور سے دھکا دیتا ہے۔ کلو اسٹیج پر فٹ لائٹ کے پاس گرتا ہے۔ )
گنپت	:جانے دو اس کی یہی سزا کافی ہے۔ تم دونوں الگ الگ تھے تو یہ زندہ تھا، اب تو یہ مردے سے بھی گیا گزرا ہے۔ شرابی۔ ۔ ۔ جواری۔ 
	(اس درمیان میں پیاری  اور  تارو بھی آ کر کھڑی ہو جاتی ہیں  اور   ایک دوسرے سے گلے ملتی ہیں۔ )
	(پردہ گرتا ہے)
ماخذ: ’’اردو گھر‘‘
علی گڑھ
 
قمر جمالی

راوی کے کنارے 

کردار	:
جہانگیر:شہنشاہ ہند
نورجہاں :ملکہ
سیف اللہ:بنگال کا گورنر
کسان:ایک معمولی کاشتکار
عورت:کسان کی بیوی
قاضی:منصف
ضلع دار
آصف خاں :نورجہاں کا بھائی
خادم:خادم
کاکل:خادمہ
سنبل:خادمہ
دروغہ:جیل کا نگراں 
ٹھاکر:سیف اللہ کا مشیر
منظر	:لوگوں کا مجمع  اور  شور و غل کی گونج، ہاتھی کی چنگھاڑ۔ ۔ ۔ پھر جہانگیر کی گونجتی ہوئی آواز۔ 
جہانگیر	:مہاوت۔ ۔ ۔ واضح رہے حکم عدولی کی سزا موت ہے۔ 
	(سنسنی خیز ساز، ہاتھی کی چنگھاڑ)
جہانگیر	: (انتہائی غضبناک لہجہ میں) تعمیل ہو۔ 
	(ہاتھی کی چنگھاڑ۔ ۔ ۔ پھر سیف اللہ کی دردناک چیخ۔ ۔ ۔ لوگوں کا شور و غل میں تحلیل ہو جاتی ہے  اور  ان آوازوں کے درمیان نوبت کی آواز ابھرتی ہے۔ )
اعلانچی	:ہوشیار، خبردار، حضور ممدوح الشان والیٔ ہندوستان شہنشاہ جہانگیر کے حکم سے ہر خاص و عام کو آگاہ کیا جاتا ہے کہ حاکم بنگال عزت مآب سیف اللہ خاں کے انتقال پر  ملال کے ماتم میں تین دن تک سلطنت مغلیہ کے ہر گوشے میں جملہ کاروبار بند رکھا جائے۔ 
	(نوبت کی آواز)
نورجہاں 	: (گلو گیر آواز میں) اب ماتم گساری سے حاصل؟ آپ نے ملکۂ عالیہ کے نور نظر کو اس کی جان عزیز سے محروم کر کے انصاف کے نام کو اونچا کیا ہے عالی جاہ۔ ۔ ۔ 
جہانگیر	:بیگم!ہم کو آپ کے جذبات کا احساس ہے  اور  ہم آپ کے غم میں برابر کے شریک ہیں۔ مگر  ہم اس حقیقت کو فراموش نہیں کر سکتے کہ انصاف مغل سلطنت کی اساس ہے۔ 
نورجہاں 	: (طنزیہ انداز میں)  اور  اس حقیقت کو بھی فراموش نہیں کیا جا سکتا کہ ایک معمولی کسان کی ضد پر انصاف کو اندھے کی لاٹھی کی طرح گھمایا جا سکتا ہے۔ 
جہانگیر	:بیگم۔ 
نورجہاں 	:ہم پوچھنا چاہتے ہیں کہ آپ نے جس بچہ کو گود میں کھلایا تھا جس کو اپنے پہلو میں تخت پر بٹھایا تھا کیا وہ اس رعایت کا مستحق نہیں تھا کہ اس کو صفائی کا موقع دیا جاتا۔ 
جہانگیر	:ہم نے سیف اللہ کودو بار موقع دیا کہ وہ اپنی ذمہ داری محسوس کرے مگر  افسوس۔ ۔ ۔ اس نے ہمارا مشورہ قبول نہیں کیا  اور   اس معاملہ کو اپنے وقار کا سوال بنٍا لیا۔ 
	(ستار کا جھالا۔ ۔ ۔ فلیش بیک)
سیف	:بے شک۔ یہ ہمارے وقار کا سوال ہے۔ 
ضلع دار	:مگر  حضور والا کیا یہ ممکن نہیں کہ شاہی خفیہ پولیس اس معاملہ کوکسی  اور   ہی رنگ میں پیش کرے۔ 
سیف 	:اس کا یہ مطلب بھی نہیں کہ ہم ایک معمولی کسان کی ضد کے سامنے اپنا سر جھکا دیں۔ 
ضلع دار	:خدانخواستہ۔ ۔ ۔  مگر  کسان  کو مظلوم سمجھنے والے لوگوں کی بھیڑ پر سپاہیوں کی یلغار کے معاملہ کو بھی نظرانداز نہیں کیا جا سکتا۔ 
سیف	:یہ تو ٹھیک ہے مگر  تم ہی بتاؤ! جب ہماری موجودگی میں مشتعل ہجوم نے قانون کو اپنے ہاتھ میں لینے کی کوشش کی تو اس کا انجام کیا ہونا چاہئے تھا۔ ۔ ۔  ہمارے نزدیک یہ کوئی تشویش کی بات نہیں۔ 
	(دربان کی آمد)
دربان	:سرکار کی جئے ہو۔ 
سیف	:کیا ہے ؟
دربان	:دو فریادی ایک بچے کی لاش کے ساتھ کل شام سے راج محل کے دروازے کے سامنے بیٹھے ہیں۔ 
سیف	:ہوں۔ 
دربان	:پہرے داروں نے ان کوہ ٹانے کی بہت کوشش کی مگر ۔ ۔ ۔ 
سیف	: (باٹ کاٹتے ہوئے طنزیہ لہجہ میں) مگر وہ ہٹنا نہیں چاہتے۔ 
دربان	:جی سرکار۔ 
سیف	:تو پھر کیا چاہتے ہیں ؟
دربان	:انصاف۔ 
	(سنسنی خیز ساز)
سیف	: (جھنجھلا کر) نہیں وہ انصاف نہیں چاہتے ان کے سینوں میں انتقام کی آگ بھڑک رہی ہے۔ ۔ ۔  اور  انتقام۔ ۔ ۔ (رک کر فیصلہ کن انداز میں) ٹھیک ہے ان کو دیوان عام میں بھیج دیا جائے۔ 
	(لوگوں کی سرگوشیوں کی آوازیں۔ )
نقیب	:ادب، ادب کہ حاکم بنگال برآمد ہیں۔ 
	۔ ۔ ۔ (خاموشی)۔ ۔ ۔ (گونج)۔ ۔ ۔ 
سیف	:معزز حاضرین۔ ۔ ۔ ہم نے آپ حضرات کو اس لئے تکلیف دی ہے کہ آپ کے روبرو ایک ناخوشگوار واقعہ کا اظہار کر سکیں آپ میں سے بہت سوں کو معلوم ہو گا کہ کل ہمارے ہاتھی کے پاؤں تلے ایک معصوم بچہ کچل کر ہلاک ہو گیا تھا، ہم نے بچے کے والدین سے اپنی دلی ہمدردی کا اظہار کرتے ہوئے پیش کش کی تھی کہ خون بہا لے کر مہاوت کو معاف کر دیں بلاشبہ ہم جانتے ہیں کہ انسانی جان ایک انمول شئے ہے اسے خریدا نہیں جا سکتا مگر ۔ ۔ ۔ 
کسان	: (مداخلت کرتے ہوئے) اپرادھی کوسزا تو دی جا سکتی ہے۔ 
سیف	: (چونک کر) یقیناً۔ ۔ ۔ مگر سوال یہ ہے کہ قصور وار کون ہے ؟(خاموشی) میں قبلہ قاضی صاحب سے رجوع کرتا ہوں کہ مقدمہ کی سماعت فرما کر ازروئے شرع فیصلہ صادر فرمائیں۔ 
قاضی	:فریادی۔ ۔ ۔ بیان کرو تمہاری شکایت کیا ہے ؟
کسان	: (خاموشی)
قاضی	:بولو!تم خاموش کیوں ہو۔ ۔ ۔ یاد رکھو جب تک تم اپنی شکایت بیان نہیں کرو گے انصاف نہیں کیا جا سکتا۔ ۔ ۔ (وقفہ)۔ ۔ ۔ ڈرو مت یقین کرو انصاف اقتدار سے بہت بلند ہے۔ 
عورت/مرد	:ہم کو بدلہ چاہئے۔ 
قاضی	:کس سے ؟
کسان	:اپرادھی سے۔ 
قاضی	:تمہارے خیال میں مجرم کون ہے ؟
عورت	:ایک نہیں دو ہیں سرکار۔ 
قاضی	:تم؟
کسان	:یہ میری بیوی ہے سرکار۔ 
قاضی	:ٹھیک ہے تمہارے خیال میں مجرم کون ہے ؟
کسان	:کس کا نام بتاؤں سرکار، میری سمجھ میں نہیں آتا۔ 
قاضی	:جس کو تم مجرم سمجھتے ہو۔ 
کسان	:میں تو بس اتنا جانتا ہوں کہ ان میں سے ایک وہ ہے جس نے میری آنکھوں کے سامنے میرے معصوم بچے کو ہاتھی کے پاؤں تلے روند ڈالا۔ 
قاضی	:دوسرا؟
کسان	:دوسرا وہ ہے جو اپرادھی کی حمایت  اور  حفاظت کے لئے حکومت کی طاقت کا استعمال کر رہا ہے۔ 
قاضی	:مدعی، انصاف کا مبہم الزاموں کی نہیں کھلے ثبوت کی ضرورت ہیں۔ ۔ ۔  ملزموں کے نام بتاؤ!
عورت	:میں بتاتی ہوں اصلی اپرادھی یہ ہے صوبیدار۔ ۔ ۔ !
	(سنسنی خیز ساز، لوگوں کی مبہم آوازیں۔ )
آواز	:بدتمیز عورت، تیری اتنی ہمت۔ ۔ ۔ 
	(گونج)
آواز	:اس کی زبان کھینچ لی جائے۔ 
آواز	:نہیں دونوں کو تہہ تیغ کر دیا جائے۔ 
قاضی	:خاموش۔ ۔ ۔ خاموش۔ ۔ ۔ 
سیف	:قبلۂ محترم۔ ۔ ۔  سیف اللہ اپنے خدا کی قسم کھا کر کہتا ہے کہ اس کی جگہ کوئی  اور  ہوتا تو اس گستاخ کو نہایت عبرتناک سزا  دیتا مگر جہانگیری عدل و انصاف کا تقاضہ ہے کہ صبر و برداشت سے کام لیا جائے۔ 
قاضی	:پھر بھی کیا یہ بات سچ نہیں کہ آپ کے ہاتھی کے پاؤں تلے ایک معصوم بچہ کچل ڈالا گیا۔ 
سیف	:لیکن یہ بھی سچ ہے کہ یہ محض اتفاق تھا  اور  اتفاق حادثہ کہلاتا ہے اقدام نہیں۔ 
قاضی	:بہرحال مہاوت کو اپنی ذمہ داری کا احساس ہونا چاہئے۔ 
سیف	:بلاشبہ، مگر دنیا میں کوئی سمجھدار انسان نہیں چاہتا کہ چھوٹے سے چھوٹا حادثہ اس کی زندگی میں داخل ہو کر ہلچل مچا دے۔ 
قاضی	:اس کا یہ مطلب تو نہیں کہ انسانی جان کے نقصان کو محض حادثہ کا نام دے کر معاملہ کو رفع دفع کر دیا جائے۔ 
سیف	:میری جانب سے معاوضے کی پیش کش کی جا چکی ہے، جناب والا۔ 
قاضی	:مدعی۔ ۔ ۔ تم کو معاوضہ لینے میں کیا اعتراض ہے۔ 
کسان	:باپ کو بیٹے کی ضرورت ہے دولت کی نہیں مالک۔ ۔ ۔ 
قاضی	:جبکہ تم اچھی طرح جانتے ہو کہ ہم میں سے کوئی نہیں جو مردے میں جان ڈال سکے۔ 
کسان	:مگر اپرادھی کو سزا تو دی جا سکتی ہے۔ 
سیف	: (غضبناک لہجہ میں) سزا،  سزا، کیسی سزا، کس بات کی سزا۔ ۔ ۔ تم لوگ اس قابل نہیں کہ تمہارے ساتھ انصاف کیا جا سکے۔ 
عورت	: اور  تم سے انصاف کی آشا کرنا پتھر میں جونک لگانا ہے۔ 
کسان	:ہاں ہم اپنے بادشاہ سے انصاف مانگیں گے۔ 
سیف	: (غصہ سے بے قابو ہو کر) ذلیل، کمینے، تیری یہ ہمت، ہم کو دھمکی دیتا ہے۔ لے جاؤ اس مردود کو اور  ڈال دو قید خانے کی تنگ و تاریک کوٹھری میں۔ 
	(ہیجان پیدا کرنے والا ساز)

	﴿۔ ۔ ۔ ٭۔ ۔ ۔ ٭۔ ۔ ۔ ﴾
	(غمگین ساز)
جہانگیر	: (بے چینی سے ٹہلتے ہوئے) یقیناً اس کا جرم بھی لائق تعزیر ہے، خسرو کی طرح وہ بھی غلط راستہ پرجا رہا ہے۔ 
آصف	: (بات کاٹتے ہوئے) گستاخی معاف، عالم پناہ کو شہزادے خرم کے متعلق فیصلہ کرنے سے قبل خود اپنی حیثیت کا تعین کرنا ہو گا۔ 
جہانگیر	: (تلخی سے) آصف خان۔ 
آصف	:عالی جاہ محض شہنشاہ ہی نہیں بلکہ ایک باپ بھی ہیں۔ 
جہانگیر	: (نرم لہجہ میں) ہم جانتے ہیں مگر تم ہی سوچو کیا یہ بات تشویشناک نہیں کہ ہماری تمام تر مہربانیوں کے باوجود خرم گستاخی پر آمادہ ہے۔ 
آصف	:یہ بات قابل لحاظ ہے عالی جاہ مگر ۔ ۔ ۔ 
جہانگیر	:اس نے صاف لفظوں میں دھمکی دی ہے کہ باریابی کے بغیر وہ دکن واپس نہیں جائے گا گویا ہم محکوم ہیں اس کی ہر خواہش کے سامنے سر جھکانا ہمارا فرض ہے۔ 
آصف	:ہرگز نہیں۔ مگر سوال یہ ہے کہ باپ  اور  بیٹے کے درمیان یہ خلیج یہ فاصلہ کس لئے۔ عالی جاہ میں جانتا ہوں کہ۔ ۔ ۔ (کہتے کہتے رک جاتا ہے) گستاخی معاف، آصف کو اس موضوع پر لب کشائی سے معذور سمجھا جائے تو کرم ہو گا۔ 
جہانگیر	:نہیں نہیں آصف تحفظ سے کام مت لو ہم  تو صرف اپنی غلط فہمی کا ازالہ چاہتے ہیں  اور  امید کرتے ہیں تم اس سلسلہ میں ہماری مدد کرو گے۔ 
آصف	:سر آنکھوں پر عالی جاہ۔ ۔ ۔ مگر ۔ ۔ ۔ مگر ۔ ۔ ۔ 
	(ہچکچاہٹ۔ ۔ ۔ )
جہانگیر	:آصف مت بھولو کہ خرم کے ساتھ ہماری وابستگی تم سے کہیں زیادہ ہے۔ وہ ہمارا خون ہے، ہمارا لخت جگر ہے ہم اس کو معاف بھی کر سکتے ہیں مگر جاننا چاہتے ہیں یہ سب کچھ کیوں ہو رہا ہے۔ 
آصف	:اس لئے کہ محل کے داخلی معاملات نے صاحب عالم کو احساس دلایا ہے کہ ان کو جان بوجھ کر ظل سبحانی سے دور کیا جا رہا ہے۔ 
جہانگیر	:ہرگز نہیں، ہمارے دل میں آج بھی خرم کے لئے وہی جگہ ہے مگر  جانے کیوں وہ خودبخود ہم سے دور  ہوتا جا رہا ہے اس سلسلہ میں ہمارے خفیہ پولیس بھی خاموش ہیں کچھ سمجھ میں نہیں آتا۔ ۔ ۔  آخر وہ لوگ کون ہیں جو ہمارے ذمہ داروں کو غلط راستہ پرلے جانا چاہتے ہیں۔ 
آصف	:جہاں تک صاحب عالم کا تعلق ہے ان کا خیال ہے کہ وہ صحیح راستہ پر ہیں۔ 
جہانگیر	:جبکہ تم اچھی طرح جانتے ہو  کہ حقیقت کیا ہے۔ 
آصف	:صرف اس قدر کہ حالات نے صاحب عالم کو ملکہ عالیہ کی طرف سے بدگمان کر دیا ہے۔ 
نورجہاں 	:ہم سے بدگمانی کا یہ مطلب تو نہیں کہ بیٹا باپ کے خلاف نیام سے تلوار نکال کر میدان جنگ میں کود پڑے۔ 
آصف	:یہ آ پ  کاخیال ہے ملکہ عالیہ جہاں تک مجھے معلوم ہے اس کا سچائی سے کوئی تعلق نہیں۔ 
نورجہاں 	:اس کا یہ مطلب ہوا کہ۔ ۔ ۔ 
جہانگیر	: (بات کاٹتے ہوئے) بیگم۔ ۔ ۔ ہم نے آصف کو اس لئے بلایا تھا کہ خلد آشیانی خان بابا کے جشن ولادت کی تاریخ نزدیک ہے۔ ہم چاہتے ہیں اس بار یہ جشن نہایت سادگی سے منایا جائے۔ 
آصف	:بہت بہتر۔ 
جہانگیر	:آج ہی تمام صوبوں کے حکام کو فرمان جاری کر دئیے جائیں کہ حسب سابق کسی تفریق کے بغیر غریبوں کے ساتھ فراخ دلی  اور  اخوت کا برتاؤ کیا جائے۔ خیر، خیرات  اور  داد و دہش کے علاوہ قیدیوں کی عام رہائی کی روایت برقرار رکھی جائے۔ 
ٹھاکر	:جشن کی تیاریاں مکمل ہو چکی ہیں۔ 
سیف	:شاباش، ہمیں تم سے یہی امید تھی ٹھاکر۔ ۔ ۔ ؟ابھی تمہاری آمد سے قبل ہم یہی سوچ رہے تھے کہ مغلوں کے لئے اس سے زیادہ فخر کی بات کیا ہو سکتی ہے کہ ان کے جاں نثاروں میں ترکی، ایرانی، افغانی ہی نہیں بلکہ ہندوستان کے ایسے سورما بھی شامل ہیں جو بال سے باریک فرق کے بغیر اپنے بادشاہ کے حکم کی تعمیل کرتے ہیں۔ 
ٹھاکر	: اور  یہ ہم سب کے لیے گرو کی بات ہے۔ 
سیف	:بے شک۔ 
ٹھاکر	:ہم میں سے ہر ایک جانتا ہے کہ ہم ایسے پوتر سامراج کے ناگر ک ہیں جس نے چھوٹی چھوٹی ٹکڑیوں میں بٹے ہوئے بھارت ورش کو سمیٹ کر ایک گورو شالی دیش بنا دیا ہے۔ 
سیف	:سبحان اللہ!۔ ۔ ۔ تمہارے جذبات لائق تحسین ہیں ٹھا کر، لیکن کیا تم اس سچائی سے انکار کر سکتے ہو کہ ہندوستان میں آج بھی مذہب کے نام پر حکومت کے خلاف سرکشی کا احساس پایا جاتا ہے۔ 
ٹھاکر	:ید ی میں اس سے انکار کروں تو۔ 
سیف	:تو اس کے سوا کیا  کہا جا سکتا ہے کہ ہم سچائی سے آنکھیں چرا رہے ہیں۔ 
ٹھاکر	:ہو سکتا ہے کہ آپ کا خیال صحیح ہو مگر  میں تو اس لئے حاضر ہوا تھا کہ اتسو کی خوشی میں رہائی پانے والے قیدیوں میں وہ بدنصیب کسان بھی شامل ہو گیا ہے جس نے حضور والا کے انصاف کو قبول کرنے سے انکار کر دیا تھا۔ 
سیف	: (چونک کر) کیا؟
ٹھا کر	:جی ہاں۔ ۔ ۔ اپرادھی باہر موجود ہے۔ 
سیف	: (اونچی آواز میں) پیش کیا جائے۔ 
	(زنجیروں کی آواز قریب آ کر رک جاتی ہے۔ )
سیف	:کسان۔ ۔ ۔ تمہاری گستاخ نگاہی  اور  بے ادبی کے باوجود تم کو ایک بار پھر موقع دیا گیا ہے کہ تم چا ہو تو اب بھی تاسف کا اظہار کر کے ہماری خوشنودی حاصل کر لو ہم جانتے ہیں قید و بند کی صعوبتیں جھیل کر تم کو احساس ہو گیا ہو گا کہ حصول انصاف کے لئے تم نے جو راستہ اختیار کیا تھا۔ 
کسان	: (بات کاٹتے ہوئے) وہ ایک دم ٹھیک تھا۔ 
	(سنسنی پیدا کرنے والا ساز)
سیف	: (غصہ کے ساتھ) اوہ۔ ۔ ۔ تو تم ابھی تک اپنی ضد پر قائم ہو؟
کسان	:یہ ضد نہیں سرکار انصاف کی مانگ ہے اپرادھی کو اس کے اپرادھ کی سزا ملنی چاہئے۔ 
سیف	: اور  اپرادھی ہم ہیں۔ 
کسان	:جی نہیں آپ تو کیول انصاف کی ترازو کا پاسنگ ہیں۔ 
	(غصہ پیدا کرنے والا ساز)
سیف	: (چیخ کر) ٹھاکر۔ 
ٹھاکر	:جی سرکار۔ 
سیف	:لے جاؤ اس بد زبان کو ہماری نظروں سے دور کر دو ورنہ ہماری تلوار اس کے لہو سے ناپاک ہو جائے گی  اور  منادی کر دوکہ جس کسی نے اس سے بات کی یا کوئی مدد کرتا ہوا پایا گیا اس کو سخت سے سخت سزا دی جائے گی۔ 
	(ڈھول پیٹنے کی آواز)
عورت	:اب کیا ہو گا؟
کسان	:ہم لوگ لاہور جائیں گے۔ 
عورت	:لاہور۔ ۔ ۔ ؟
کسان	:ہاں لاہور۔ ۔ ۔ جانتی ہے یہ سڑک سیدھی لاہور جاتی ہے۔ 
عورت	: اور  لاہور میں بھی ہمارے ساتھ نیائے نہیں کیا گیا تو۔ ۔ ۔ 
خفیہ نویس	: (دور سے) یہ ناممکن ہے بابا۔ 
کسان	: (حیرت سے) کون۔ 
خفیہ	:سور داس ہوں بابا، لوگ تو نین سکھ کہتے ہیں پر ہوں اندھا۔ ۔ ۔  آنکھوں سے دکھتا نہیں۔ 
کسان	:مگر تمہاری آنکھیں تو اچھی خاصی ہیں۔ 
خفیہ	:ہاں بابا۔ ۔ ۔ دیکھنے میں دیکھنے والی لگتی ہیں مگر ان میں جوت نہیں جیسے تمہارے صوبے کا صوبیدار کہنے کو انصاف کرتا ہے مگر انصاف کرتا نہیں۔ 
کسان	:بابا۔ 
خفیہ	:سور داس کو سب کچھ معلوم ہے بابا۔ 
کسان	:پھر بھی آپ ہم سے بات کر رہے ہیں۔ 
خفیہ	:اس لئے کہ سور داس آنکھوں کا اندھا ضرور ہے مگر کانوں کا بہرا نہیں وہ سن رہا ہے بادشاہ سلامت کا انصاف تمہیں پکار رہا ہے۔ ۔ ۔  جاؤ۔ ۔ ۔  جاؤ۔ ۔ ۔ جاؤ۔ 
کسان	:مگر ہم لوگ اپنے بادشاہ تک کیسے پہونچیں گے بابا۔ 
خفیہ	:یہ لو۔ ۔ ۔ شاہی مہر ہے۔ لاہور پہنچ کر کسی بھی سرکاری ملازم کو دکھا دینا وہ تم کو۔ ۔ ۔ 
	(دور سے قدموں کی آہٹ)
کسان	: (گھبرا کر)کوئی آ رہا ہے۔ 
خفیہ	:کون۔ 
کسان	:سپاہی لگتا ہے۔ 
خفیہ	: (فقیر کی طرح) ایک پیسہ کا سوال ہے بابا بھگوان کے نام پر۔ ۔ ۔  ایک پیسہ دے دو۔ 
سپاہی	: (قریب آ کر) اے بڈھے یہاں کیا کر رہے ہو۔ 
خفیہ	:بھیک مانگ رہا ہوں بابا، صبح سے کچھ نہیں کھایا بابا۔ ۔ ۔  بھوکا ہوں۔ 
سپاہی	: (حقارت سے) بھوکے ہو تو مر کیوں نہیں جاتے۔ تم کو زندہ رہنے کی کیا ضرورت ہے۔ 
خفیہ	:ٹھیک کہتے ہو بابا، مگر زندگی  اور  موت تو بھگوان کے اختیار میں ہے آنکھوں کا اندھا، پیٹ کا بندہ بھگوان کیسے بن سکتا ہے۔ 
سپاہی	:اچھا چلو یہاں سے۔ ۔ ۔ بھاگو، خبردار جوان لوگوں سے بات کی۔ 
خفیہ	:کن سے بابا۔ 
سپاہی	:اب جاتے ہو کہ نہیں۔ 
خفیہ	:جاتا ہوں بابا۔ ۔ ۔ جاتا ہوں، ناراض کیوں ہوتے ہو؟(صدا لگاتا ہے) ایک پیسہ کا سوال ہے بابا۔ ۔ ۔ بھگوان کے نام پر۔ ۔ ۔ ایک پیسہ۔ ۔ ۔  ایک پیسہ۔ ۔ ۔  ایک پیسہ۔ ۔ ۔ 
	(آواز ڈوب جاتی ہے۔ )
	نورجہاں کی آواز
	پیارے سیفو، ہزاروں دعائیں !
	ایک کسان  اور  اس کی بیوی شاہی محل کے جھروکے کے نیچے آ کر انصاف کی دہائی دیتے ہیں۔ یہ دونوں تمہارے ہی صوبہ سے آئے ہیں۔ ۔ ۔ میں نے ان کو طرح طرح سے سمجھایا انعام وا کرام دے کر رخصت کرنا چاہا لیکن وہ قلعہ کی دیوار کے نیچے  اور راوی کے کنارے کنارے گدھوں کی طرح منڈلاتے رہتے ہیں۔ تم جانتے ہو جہاں پناہ غریبوں پر کس درجہ مہربان ہیں  اور  انصاف کو دنیا کی ہر چیز پر ترجیح دیتے ہیں، تم کو بھی مغل سلطنت کے طور طریقوں کا پابند ہونا چاہئے۔ ہم نے تمہاری ذات سے جو توقعات وابستہ کر رکھی ہیں امید ہے کہ تم ان پر پورے اترو گے۔ 
	تمہاری خالہ۔ ۔ ۔ نورجہاں 
سیف	:اوہ تو وہ لوگ وہاں تک پہنچ ہی گئے۔ 
ضمیر	:تو کیا ہوا۔ 
سیف	:کون جانے۔ 
ضمیر	:جبکہ تم اچھی طرح جانتے ہو کہ تم نے کبھی اقتدار کو انصاف سے بلند نہیں سمجھا۔ 
سیف	:خدا شاہد ہے میں نے کبھی کسی پر ظلم نہیں کیا۔ 
ضمیر	:اس کے باوجود بھی پریشان ہو۔ 
سیف	:اس لئے کہ ہوا کا رخ بدلتے دیر نہیں لگتی۔ 
ضمیر	:تم سپہ سالار بھی ہو۔ 
سیف	:وہ تو ٹھیک ہے مگر ۔ 
ضمیر	:مت بھولو کہ تمہاری رگوں میں ایرانی خون دوڑ رہا ہے تم نے مغل اقتدار کے لئے اپنی بہترین صلاحیتوں کا استعمال کیا ہے اس کے علاوہ ملکہ عالیہ کے بھانجے ہو اور  ملکہ عالیہ اس وقت ہندوستان کی اصلی حکمراں ہیں۔ 
سیف	:یہ سب کچھ جانتا ہوں پھر بھی۔ ۔ ۔ 
ضمیر	: (بات کاٹتے ہوئے)ڈرتے ہو، بزدل کہیں کے، یقینا تم اسی قابل ہو کہ ایک معمولی کسان تمہاری بساط الٹ کر رکھ دے۔ 
سیف	:بکو مت، ادب سے بات کرو۔ 
ضمیر	:تو پھر تیار ہو  جاؤ اس انصاف کے لئے جو تمہاری زندگی میں داخل ہونے والا ہے۔ 
سیف	:میں تیار ہوں۔ 
ضمیر	:شاباش۔ ۔ ۔ بہادروں کی طرح حالات کا مقابلہ کرنے والوں نے ہمیشہ حکومت کی ہے۔ 
خادم	:حضور والا۔ 
سیف	: (چونک کر)۔ ۔ ۔ ایں۔ ۔ ۔ (سنبھلتے ہوئے) کیا ہے۔ 
خادم	:شاہی قاصد پیغام لے کر آیا ہے۔ 
سیف	:آنے دو۔ 
	(قدموں کی آواز)
قاصد	:حضور کے نام سلطان عالم کا خصوصی پیغام پیش خدمت ہے۔ 
سیف	:ٹھیک ہے۔ ۔ ۔ تم جا سکتے ہو۔ 
	(کاغذ کی کھڑکھڑاہٹ)
	جہانگیر کی آواز
	بنام حاکم بنگال سیف اللہ خاں۔ ۔ ۔ واضح ہو کہ ایک کسان  اور  اس کی بیوی تمہارے خلاف شکایت لے کر آئے تھے ہم نے ان کو انعام و ا کرام سے نواز کر واپس کر دیا ہے۔ ہم چاہتے ہیں کہ ان کے ساتھ انصاف کرو اور   اطمینان کی زندگی گزارنے دو، یاد رکھو شہنشاہ جس طرح روزمرہ کی ضرورتوں کے پابند ہوتے ہیں اسی طرح انصاف بھی ان کی زندگی کا معمول ہے مابدولت کی خواہش ہے کہ بنگال کی رعایا کے ساتھ تمہارا سلوک بہتر ہونا چاہئے کیوں کہ ان میں سے ہر ایک کی ذمہ داری تم پر ہے۔ ۔ ۔ صرف تم پر۔ ۔ ۔ 
سیف	: (سانس) بے شک میں ہی ذمہ دار ہوں  اور  اب میں اپنی ذمہ داری پوری کروں گا وہ کمبخت اس سرزمین پر  قدم تو رکھ لیں۔ ۔ ۔ (بلند آواز سے) کوئی ہے۔ 
خادم	۔ :حضور والا۔ 
سیف	:کوتوال کو حاضری کا پابند کیا جائے۔ 
خادم	:بہت بہتر۔ 
	﴿۔ ۔ ۔ ٭۔ ۔ ۔ ٭۔ ۔ ۔ ﴾
نورجہاں 	:عالم پناہ۔ 
جہانگیر	: (چونک کر) بیگم آپ۔ 
نورجہاں 	:جی ہاں۔ ۔ ۔ دن کا ایک پہر گزر چکا ہے۔ 
جہانگیر	:اوہ۔ ۔ ۔ شاید وقت کی رفتار بہت تیز ہے۔ 
نورجہاں 	: (ہلکی سی ہنسی کے ساتھ) مگر اتنی بھی نہیں کہ فاصلوں کا احساس ختم ہو جائے۔ 
جہانگیر	:بیگم سچ تو یہی ہے مگر ہمارے احساس کی ہر سمت آپ کے خوشگوار تصور کی منزل پر ختم ہو جاتی ہے۔ 
نورجہاں 	:بہت خوب۔ ۔ ۔ آج پھر کسی کو شرمندہ کیا جا رہا ہے۔ 
جہانگیر	:نہیں بیگم ہم تو خود شرمندہ ہیں۔ 
نورجہاں 	:سوال یہ ہے کہ تذکرہ لکھتے وقت آپ اس درجہ محو ہو جاتے ہیں کہ کبھی کبھی ہم کو اپنی نفی کا احساس ہونے لگتا ہے۔ 
جہانگیر	:ملکہ۔ ۔ ۔ 
	(سوالیہ میوزک)
نورجہاں 	:گستاخی معاف۔ ۔ ۔ عالم پناہ کو محض جہانگیر کے دائرے میں محدود نہیں کیا جا سکتا ہے۔ 
جہانگیر	:ہم سمجھتے ہیں۔ 
نورجہاں 	:تو پھر ہم کو اجازت دیجئے کہ شریک حیات کی حیثیت سے اپنی ذات پر اعتماد کا مطالبہ کر سکیں۔ 
جہانگیر	: (ہنستے ہوئے) اچھا تو یہ بات ہے، جانتی ہو، ہم کیا لکھ رہے تھے۔ 
نورجہاں 	:جی نہیں۔ 
جہانگیر	:لاہور کا موسم اتنا گر م ہو چکا ہے کہ۔ 
نورجہاں 	: (بات کاٹتے ہوئے)ہمارا خیال ہے موسم کی شدت اس واقعہ کی اہمیت سے کم ہے جو آج تزک جہانگیری کا عنوان ہوا ہے۔ 
جہانگیر	:اگر ہم اس خیال کی تردید کریں تو۔ 
نورجہاں 	:توہم اس کے سوا کیا کہہ سکتے ہیں کہ حقیقت کی تلاش میں کبھی کبھی آدمی غلط راستہ بھی اختیار کر لیتا ہے لیکن کیا انصاف کی روسے اس کو مجرم قرار دیا جا سکتا ہے۔ 
جہانگیر	:نہیں تو۔ 
نورجہاں 	:تو پھر آپ ہی کہئے ہم کو آپ کی ذات سے جو نسبت ہے اس کا تقاضہ آپ کے بغیر نامکمل ہے۔ 
	(محبت آمیز موسیقی)
نورجہاں 	: (محبت آمیز آواز میں) سرتاج۔ ۔ ۔ آپ کا یہی انداز تو ہم کو شہ دیتا ہے کہ ہم گستاخیوں کا ارتکاب کریں۔ 
جہانگیر	:اس لئے توہم نے لکھ دیا ہے کہ۔ ۔ ۔ کوئی نہیں جانتا جہانگیر نے نورجہاں کی ہلکی سی مسکراہٹ کے عوض اپنا سب کچھ بیچ دیا ہے دل، دماغ، تخت و تاج یہاں تک کہ اب اس کے پاس ماضی کی بھولی بسری یادوں کے سوا کچھ بھی نہیں۔ 
نورجہاں 	: اور  نورجہاں نہیں چاہتی کہ شہزادہ سلیم جیسا عاشق صادق شہنشاہ جہانگیر جیسا منصف مزاج  اور  ہندوستان جیسے عظیم ملک کا میر کارواں زندگی کے کسی موڑ پر پہنچ کر اپنے آپ کو اکیلا محسوس کرے۔ 
جہانگیر	:ہم اکیلے نہیں ہیں بیگم آپ کی قربت نے ہم کو مکمل کر دیا ہے۔ 
نورجہاں 	:تو پھر سچ کیا ہے۔ 
جہانگیر	:آپ دیکھ سکتی ہیں۔ 
نورجہاں 	:بہت خوب۔ ۔ ۔ ’’زبان یار من ترکی دمن ترکی نمی دانم‘‘۔ 
جہانگیر	: (ہنستے ہوئے)چلئے یہ بات بھی باعث اعتراض ہوئی۔ 
نورجہاں 	:اس لئے کہ آپ کی اپنی زباں فارسی ہے۔ 
جہانگیر	: اور  ترکی میں ہم اس لئے لکھتے ہیں کہ وہ ہمارے ذہن کے ساتھ چلتی ہے۔ 
نورجہاں 	:گویا ترکی آپ کے شعور کی زبان ہے۔ 
جہانگیر	: اور  فارسی ہمارے دل کی۔ 
نورجہاں 	:جب دل و دماغ کے بیچ کشمکش ہوتی ہے تو آدمی کا چہرہ تیسری زبان کی صورت اختیار کر لیتا ہے۔ 
جہانگیر	:بیگم لگتا ہے آج آپ۔ 
نورجہاں 	:جی نہیں ہم یقین کے ساتھ کہہ سکتے ہیں کہ عالم پناہ کسی پیچیدہ مسئلہ کو سلجھانا چاہتے ہیں۔ 
جہانگیر	:بے شک۔ ۔ ۔ خوشیوں سے بھرپور اس زندگی میں کبھی کبھی ہمیں محسوس ہوتا ہے کہ اگر آپ ہمارے ہمراہ نہ ہوتیں تو شاید ہم سلطنت کے امور میں مدغم ہو کر رہ جاتے۔ 
نورجہاں 	:دل نوازی کا شکریہ۔ 
جہانگیر	:یقین کرو بیگم۔ ۔ ۔ اس کے سوا کوئی بات نہیں جو ہمارے لئے باعث تشویش ہو ہم تو بس اپنی ٹوٹتی ہوئی خوداعتمادی کو جوڑنا چاہتے ہیں  اور   امید کرتے ہیں آپ بھی اس کام میں ہمارا ساتھ دیں گی۔ 
نورجہاں 	:بسر و چشم۔ ۔ ۔ مگر نورجہاں کے لیے یہ بات۔ 
جہانگیر	: (بات کاٹتے ہوئے) ہم جانتے ہیں ذمہ داریوں کے احساس  اور   فرائض کی تکمیل کے لئے ایک طرف آپ کی فراست  اور  دوسری جانب آصف خاں کی دانشمندی موجود ہے پھر بھی ہمارے ذہن پر تاریک پرچھائیوں کا ہجوم منڈلا رہا ہے ہم نہیں جانتے ایسا کیوں ہے۔ ۔ ۔ ؟ (زیر لب) ایسا کیوں ہے۔ ۔ ۔ ؟
نورجہاں 	: (آہستہ سے) عالم پناہ۔ 
جہانگیر	:ہاں بیگم۔ ۔ ۔ طوفان میں گھری ہوئی کشتی کی طرح ہم کسی انجان خطرہ سے دوچا رہیں۔ لگتا ہے کوئی ہمارے اعتماد کو ہم سے چھین لینا چاہتا ہے ہم کو پناہ کی ضرورت ہے۔ 
نورجہاں 	:سلطان عالم۔ 
جہانگیر	:ہاں بیگم آپ کی سیاہ زلفوں کے سائے میں، ارغوانی ساغر کی تلخی میں، یا پھر کائنات کی وسعتوں میں ہم کوپناہ چاہئے۔ ۔ ۔ پناہ۔ ۔ ۔ 
	(مندروں کے گھنٹال  اور   مسجدوں کی اذانوں کے درمیان خادمہ کی آواز، صبح کی موسیقی)
خادمہ	:صبح مبارک ہو۔ 
سیف	:تم کو بھی مبارک ہو سنبل۔ 
خادمہ	:ناشتہ تیا رہے۔ 
سیف	:نہیں ابھی خواہش نہیں ہے۔ 
خادمہ	:نصیب دشمناں طبیعت ناساز ہے کچھ۔ 
سیف	:ہاں سنبل دماغ پر ایک بوجھ سا ہے رات ایک خواب دیکھا تھا جو اب تک ہمارے ذہن میں سوال بن کر کھٹک رہا ہے۔ 
خادمہ	:خواب۔ ۔ ۔ اگر کوئی حرج نہ ہو تو کنیز بھی اس خواب کو سننا چاہتی ہے جس نے حضور کے مزاج کو مکدر کر دیا ہے۔ 
سیف	:ہاں ہاں ضرور۔ ۔ ۔ ہم نے دیکھا تھا ہم بہت ہی بلند و بالا مقام پر کھڑے ہیں ہمارے آس پاس تا حد نگاہ پانی ہی پانی ہے نیلگوں  اور   شفاف پانی۔ ۔ ۔ ایک لمحہ کے لئے ہم نے سوچا شاید یہ دنیا کا سب سے اونچا مقام ہے کہ دفعتاً ایک دھما کہ سا ہوا  اور   آسمان سے ایک تارہ ٹوٹ کر پانی میں ڈوب گیا  اور  دیکھتے ہی دیکھتے پانی کا رنگ ایک دم سرخ ہو گیا  جیسے خون کا دریا، او خدا کتنا بھیانک تھا وہ منظر۔ 
خادمہ	:پروردگار اپنا رحم کرے۔ 
	(قدموں کی چاپ)
دروغہ	:اعلیٰ حضرت کی جے ہو۔ 
سیف	:کیا بات ہے داروغہ زنداں، کافی پریشان دکھائی دیتے ہو۔ 
دروغہ	:جی سرکار۔ ۔ ۔ وہ کسان۔ 
سیف	:کسان۔ ۔ ۔ کون سا کسان۔ ۔ ۔ ؟
دروغہ	:وہی جو حضور کے خصوصی حکم کے تحت گرفتار کیا گیا تھا۔ 
سیف	:ہاں، کیا ہوا اس کو، راہ راست پر آ گیا۔ 
دروغہ	:جی نہیں۔ ۔ ۔  فرار ہو گیا۔ 
	(سنسنی خیز ساز کے دوران)
سیف	: (حیرت  اور  غصہ کے ساتھ) فرار ہو گیا۔ 
دروغہ	: (خوف زدہ لہجہ میں) جی۔ ۔ ۔ جی حضور۔ 
سیف	:دروغہ زنداں۔ ۔ ۔ یاد رکھو اگر  ۲۴ گھنٹوں کے اندر وہ گرفتار نہیں ہوا تو تم کو۔ ۔ ۔ (کہتے کہتے رک جاتا ہے) اس کو ڈھونڈ کر لاؤ، تلاش کرو، ہر طرف ہرکارے دوڑاؤ۔ ۔ ۔ جاؤ۔ ۔ ۔ بنگال کا چپہ چپہ چھان ڈالو، یاد رکھو وہ ایک معمولی کسان نہیں، ہمارا  سب سے خطرناک دشمن ہے۔ 
	(گھوڑا دوڑنے کی آواز)
	سیف اللہ کی آواز
	خالہ حضور۔ ۔ ۔ بعد ادائے آداب، آپ کا بدنصیب بھانجا صمیم قلب سے اپنی کوتاہیوں کا اعتراف کرتے ہوئے حد درجہ پشیمان ہے۔ ۔ ۔ یہ عرض ہے کہ میں نے حکم عدولی کرتے ہوئے اس کسان کو قید خانے میں ڈال دیا تھا جس کے ساتھ فیاضی کا سلوک کرنے کے لیے ظل سبحانی نے خصوصی حکم صادر فرمایا تھا مگر ۔ ۔ ۔ خالہ حضور، آدمی اگر خطا کار نہیں ہوتا تو رحم کا لفظ بے معنی تھا۔ ۔ ۔ اپنی خطا کو تسلیم کرتے ہوئے، میں خدا کے واسطے آپ سے درخواست کرتا ہوں کہ اس بار کسی طرح بھی اس کسان کو شہنشاہ سے نہ ملنے دیجئے وہ یہاں سے فرار ہو چکا ہے، مجھے یقین ہے وہ سیدھا لاہور پہنچے گا۔ امید کہ خالہ حضور۔ ۔ ۔ ایک بدنصیب بھانجے کی التجا کو مسموع فرمائیں گی۔ 
	آپ کا گناہگار۔ ۔ ۔ سیف اللہ
نورجہاں 	: (زیر لب) سیفو، یہ تم نے اچھا نہیں کیا، ہم کہاں تک تمہارا ساتھ دیں گے۔ 
	(دھیرے دھیرے نوبت بجنے کی آواز کے ساتھ ایک دم نفیری کی آواز ابھرتی ہے پھر لوگوں کی ملی جلی آوازیں سنائی دیتی ہیں۔ )
آوازیں 	:تسلیمات۔ ۔ ۔ چاند ہو گیا۔ ۔ ۔ عید کا چاند مبارک ہو۔ تسلیمات، مبارک ہو۔ 
 کاکل	:عید کا چاند مبارک ہو ملکہ عالم۔ 
نورجہاں 	:تم کو بھی مبارک ہو کاکل۔ 
عورت نقیب	:ادب، ادب شہنشاہ تشریف لا رہے ہیں۔ 
جہانگیر	: (دور سے) بیگم۔ ۔ ۔ ابھی دور افق بعید کی نیلگوں وسعتوں سے جھانکنے والے چاند کی باریک سی لکیر کو دیکھ کر ہماری زبان سے بے اختیار ایک مصرع نکل گیا۔ 
نورجہاں 	:ارشاد فرمائیے۔ 
جہانگیر	:شرط یہ ہے کہ جواب میں دوسرا مصرع چاہئے۔ 
نورجہاں 	:عطا فرمائیے ممکن ہے تعمیل کی جا سکے۔ 
جہانگیر	:ہلال عید بر اوج فلک ہویدا شد
دونوں 	:ہلال عید بر اوج فلک ہویدا شد
نورجہاں 	:کلید میکدہ گم گشتہ بود پیدا شد
جہانگیر	:سبحان اللہ، سبحان اللہ بیگم آج ہم آپ کی زود گوئی  اور   خوش بیانی کے قائل ہو گئے۔ 
نورجہاں 	:ذرہ نوازی کا شکریہ۔ 
جہانگیر	:تو پھر اذن طلوع دو جام و مینا کو، خدا کی پناہ پورے تیس دن ہو گئے لذت کام و دہن سے عاری ہیں۔ 
نورجہاں 	:اک ذرا توقف فرمائیے۔ 
جہانگیر	:نہیں بیگم نہیں مطربہ۔ ۔ ۔  ساز چھیڑو کہ مستیاں جاگ اٹھیں، گیت گاؤ کہ زندگی جھوم اٹھے (ساز کی آواز) ہنسو بیگم ہنسو کہ فضا میں نغمے بکھر جائیں۔ 
	(دونوں کے ہنسنے کی آوازیں)
	( اور  ان آوازوں کو چیرتی ہوئی گھنٹے کی آواز ابھرتی ہے)
نورجہاں 	:سنا آپ نے۔ ۔ ۔  کوئی فریاد کر رہا ہے۔ 
جہانگیر	:سن لیا۔ 
نورجہاں 	:کون ہے۔ 
خادم	:ایک کسان ہے ملکہ عالم۔ 
جہانگیر	: (چونک کر)اوہ تو وہ آ گیا۔ 
نورجہاں 	: (حیرت سے) کون آ گیا عالم پناہ۔ 
جہانگیر	:انصاف کی دہائی دینے والا کون ہو سکتا ہے بیگم۔ 
نورجہاں 	:مگر یہ وقت تو آپ کے آرام کرنے کا ہے۔ 
جہانگیر	:فریاد زماں و مکاں کی قید سے بالا تر ہوتی ہے بیگم۔ 
	(مبہم آوازیں پھر خاموشی)
نقیب کی آواز	:با ادب با ملاحظہ ہوشیار، نگاہ رو برو حضور ممدوح الشان والی ہندوستان شہنشاہ جہانگیر جلوہ افروز ہو رہے ہیں۔ 
سیف	:اف!سمجھ میں کچھ نہیں آتا ٹھاکر ہمیں کیوں طلب کیا گیا ہے۔ 
ٹھا کر	:پورے پندرہ دن ہو گئے سرکار لشکر کے لوگوں میں چہ  میگوئیاں ہو رہی ہیں۔ 
سیف	:یقیناً، محل سے باہر ایک بے گانے کی طرح ہمارا قیام معنی خیز ہے ٹھا کر مجبور ہو کر  ہم نے خود ہی عالم پناہ سے درخواست کی ہے کہ شرف باریابی کا موقع عطا فرمایا جائے۔ 
خادم	:شاہی قاصد پیغام لے کر آیا ہے سرکار۔ 
سیف	:آنے دو۔ 
قاصد	:حضور کے نام شاہی پیغام۔ 
سیف	: (بے تابی سے) لاؤ۔ ۔ ۔ 
سیف	: (پیغام لے کر) تم جا سکتے ہو۔ 
	(کاغذ کی کھڑکھڑاہٹ)
	جہانگیر کی آواز
	برخوردار سیف اللہ خاں مابدولت نے تمہاری درخواست پر غور فرمایا بلاشبہ تم کو انتظار کی زحمت سے دوچار ہونا  پڑا، مگر  اب وقت آ چکا ہے۔ ۔ ۔  ہم چاہتے ہیں کہ کل صبح تم سے راوی کے کنارے ملاقات کی جائے۔ آج کی رات تم کو اجازت ہے جس طرح چا ہو عیش و عشرت کی محفل سجاؤ۔ 
سیف	:گویا شہنشاہ ہم سے ایک عام آدمی کی طرح ملاقات کرنا چاہتے ہیں۔ ٹھیک ہے (قدرے اونچی آواز سے) آج کی رات کھل کر جشن منایا جائے۔ 
	(طبلے کی کھنک کے ساتھ ناچنے گانے کی آواز  اور  لوگوں کی واہ واہ، قہقہے۔ ۔ ۔  صبح کے نقاروں کی آواز)
آواز	:قلعہ کا دروازہ کھل چکا ہے۔ 
آواز	:ہاتھی پر سونے کے ہودے میں شہنشاہ کی جگہ وہی کسان بیٹھا ہے۔ 
سیف	: اور  عالم پناہ۔ 
آواز	:ایک عام آدمی کی طرح بجرے میں سوا رہیں۔ 
سیف	:گویا امتحان کا وقت آ پہنچا۔ ۔ ۔ او خدا تو گواہ رہنا غرور کا سر نیچا ہو چکا ہے۔ 
	(سنسنی خیز ساز پھر ہاتھی کی چنگھاڑ)
جہانگیر	: (انتہائی غضبناک لہجہ میں) تعمیل ہو۔ 
	(ہاتھی کی چنگھاڑ، سیف اللہ کی دردناک چیخ، لوگوں کے شور و غل کی ڈوبتی ہوئی آوازوں کے پس منظر  میں غمگین ساز پھر نورجہاں کی سسکیوں کی آواز)
جہانگیر	:بیگم آنسو پونچھ ڈالو،  یقین  کرو سیف اللہ ہم کو اولاد کی طرح عزیز تھا مگر  انصاف۔ ۔ ۔ ہم کو اولاد سے زیادہ عزیز ہے۔ 
	(فیڈ آؤٹ)
ماخذ: ’’مٹھی بھر دھول‘‘
بھوپال بک ہاؤس، بدھوارہ، بھوپال
 
سلام بن رزاق

اقتدار

یک بابی ڈرامہ
منظر	:اسٹیج پر نیم اندھیرے نیم اجالے کی سی کیفیت، تھوڑی دیر بعد اسپاٹ لائٹ کے دائرے میں آگے پیچھے دوشخص آتے دکھائی دیتے ہیں۔ پہلے کی مشکیں کسی ہیں  اور  وہ لڑکھڑاتا ہوا چل رہا ہے۔ دوسرا سپاہی کی وردی میں بندوق تھامے اس کے پیچھے پیچھے چل رہا ہے۔ اسپاٹ لائٹ میں دونوں چلتے رہنے کی اداکاری کرتے ہیں، تھوڑی دیر بعد قیدی رک جاتا ہے، اسٹیج پر دھیرے دھیرے روشنی، قیدی کو رکتا دیکھ کر سپاہی بھی رک جاتا ہے  اور   بندوق کی نال اس کی سمت اٹھا کر پوز لیتا ہے۔ قیدی مڑ کر سپاہی کی طرف دیکھتا ہے، اس کی تنی ہوئی بندوق کو نظر اندا ز کر کے کہتا ہے :
قیدی	:کیا تم اپنے چھاگل سے مجھے دو گھونٹ پانی دے سکتے ہو؟(سپاہی کوئی جواب نہیں دیتا، اس کی جانب بندوق تانے بے حس و حرکت کھڑا رہتا ہے۔ )میں تم سے کہہ رہا ہوں مجھے صرف اپنا حلق تر کرنے کے لیے دو گھونٹ پانی چاہئے، مجھے معلوم ہے تمہاری چھاگل میں پانی موجود ہے۔ (سپاہی اب بھی خاموش ہے) دیکھو(اپنے سوکھے ہوئے ہونٹ پر زبان پھیر کر) ذبح کرنے سے قبل جانور کو بھی پانی پلایا جاتا ہے۔ کیا انسانیت کے ناطے تم مجھے چند قطرے پانی۔ ۔ ۔ 
سپاہی	: (قیدی کی بات کاٹ کر) مجھ سے کسی قسم کا مطالبہ مت کرو۔ 
قیدی	:مجھے کچھ نہیں چاہئے صرف دو گھونٹ پانی۔ ۔ ۔ 
سپاہی	:میں اپنا فرض انجام دے رہا ہوں، تمہیں پانی پلانا میرے فرائض میں شامل نہیں ہے۔ 
قیدی	: (طنز سے) تمہارا فرض۔ ۔ ۔ 
سپاہی	:ہاں میرا فرض۔ 
قیدی	:میں سمجھتا ہوں مجھے پانی پلانے سے تمہاری فرض شناسی پر حرف نہیں آئے گا۔ 
سپاہی	:مجھ سے بحث مت کرو، مجھے پتہ ہے کہ فرض کو کیسے ادا کیا جاتا ہے۔ 
قیدی	:تم تو ناراض ہو گئے۔ 
سپاہی	:نہیں، میں ذاتی طور پر تم سے خوش ہونے یا ناراض ہونے کا مجاز نہیں ہوں،  البتہ جو فرض میرے ذمے سونپا گیا ہے اس میں کسی قسم کی کوتاہی نہیں برتوں گا۔ 
قیدی	:ٹھیک ہے، مگر ایک یاد رکھو، نہ تم کسی مشین کے پرزے ہو نہ میں راستے کا پتھر ہوں، ہم دونوں میں بحیثیت انسان کچھ قدریں مشترک ہیں جن کا احترام ہم پر لازم ہے۔ 
سپاہی	:نہیں، میں ایسا نہیں سمجھتا۔ ہم دونوں دو متوازی لکیریں ہیں جو ہمیشہ ساتھ چلتی ہیں مگر کبھی نہیں ملتیں۔ اس لیے تمہاری قدریں الگ ہیں  اور   میری الگ۔ 
قیدی	:گویا تم انسانیت سے انکار کر رہے ہو جو انسان کی بنیادی قدر ہے۔ 
سپاہی	:انسانیت کی دہائی دینے سے تمہاری حیثیت میں کوئی تبدیلی نہیں ہو گی۔ 
قیدی	:مجھے اپنی حیثیت کا علم ہے مگر میں تم سے پوچھتا ہوں تم سے، کیا تم محض راکھ کا ڈھیر ہو تمہارے اندر محبت کی کوئی چنگاری باقی نہیں یا تم محض ایک کٹھ پتلی ہو جس کی ڈور کسی ان دیکھی انجان انگلی سے بندھی ہے  اور  تم بلا چوں و چرا انگلی کے اشارے پر ناچتے جا رہے ہو یا کوئی خوف جو تمہارے ارادوں کو ایک مخصوص سمت میں موڑ دیتا ہے  اور  تم پیچھے مڑ کر دیکھے بغیر اس سمت میں چلتے چلے جاتے ہو؟
سپاہی	:وعظ مت کرو!میں قانون کا محافظ ہوں، جب تک میرے جسم پر وردی ہے مجھ سے کسی بھی قسم کی رعایت کی توقع رکھنا فضول ہے۔ 
قیدی	:قانون، قانون تو ایک سازش ہے ظالموں کی مظلوموں کے خلاف۔ ۔ ۔  ایک مکڑ جال ہے جو کمزوروں کو پھانسنے کے لیے بنا  لیا ہے۔ 
سپاہی	:مجھے نہیں معلوم، میں صرف اتنا جانتا ہوں ہوں کہ قانون کی حفاظت میرا فرض ہے  اور  میں جان دے کر بھی اس کی حفاظت کروں گا۔ 
قیدی	:گویا تمہارے  اختیار میں کچھ نہیں، تم بھی میری طرح قیدی ہو، فرق صرف اتنا ہے کہ میری مشکیں کسی ہوئی ہیں  اور  تم خود ساختہ اصولوں کی زنجیر میں قید ہو۔ 
	(معاً سامنے سے چھ سفید پوش اپنے منہ  اور  بازوؤں پر سیاہ پٹیاں باندھے قطار میں آتے ہیں  اور  دونوں کے پاس سے خاموشی سے دوسری ونگ میں داخل ہو جاتے ہیں۔ )
قیدی	:سپاہی! تم دیکھ رہے ہو؟
سپاہی	:ہاں میں دیکھ رہا ہوں کہ تمہاری زندگی کے آفتاب کو گہن لگ چکا ہے  اور   مکمل تباہی تمہارا مقدر بن چکی ہے۔ 
قیدی	:نہیں۔ ۔ ۔ تم کچھ نہیں دیکھ سکتے، اس لیے کہ تمہاری آنکھوں پر حاکمانہ تکبر کی پٹی بندھی ہے۔ مگر تم بہت جلد دیکھ لو گے کہ آہنی دیواروں میں شگاف پڑ چکے ہیں  اور  ایک غضب ناک سیلاب تمہارے دروازے پر دستک دے رہا ہے۔ 
سپاہی	:اب میں تمہارے کسی سوال کو جواب نہیں دوں گا۔ (بندوق سے آگے بڑھنے کا اشارہ کر کے) آگے بڑھو۔ (قیدی چپ چاپ کھڑا اسے گھورتا رہتا ہے) میں کہتا ہوں آگے بڑھو ورنہ۔ ۔ ۔ 
	(بندوق سے نشانہ باندھتا ہے، قیدی ٹھنڈا سانس کھینچ کر آگے بڑھ جاتا ہے۔ اسپاٹ لائٹ میں دونوں چپ چاپ آگے پیچھے چلنے کی اداکاری کرتے ہیں، دور سے کتوں کے بھونکنے کی آواز آتی ہے، آواز لمحہ بہ لمحہ قریب آتی جاتی ہے، دفعتاً سپاہی حکم دیتا ہے۔ )
سپاہی	:رک جاؤ۔ ۔ ۔ 
	(خود بھی رک جاتا ہے۔ قیدی رک کراس کی طرف مڑتا ہے۔ )
قیدی	:کیا بات ہے ؟
سپاہی	: (ایک طرف انگلی سے اشارہ کر کے) وہ ادھر دیکھو(قیدی گردن اٹھا کر دیکھتا ہے) کچھ دکھائی دے رہا ہے ؟
قیدی	:ہاں ایک عالی شان عمارت جس کے چاروں کناروں پرچار اونچی اونچی برجیاں بنی ہیں، برجیوں کے نکیلے سرے برچھیوں کی طرح آسمان کی سمت تنے ہوئے ہیں۔ آسمان کانچ کی طرح بے داغ  اور   چمکیلا ہے، ایک چیل کہیں سے اڑتی آ رہی ہے۔ چیل، کاوا کاٹ کر ایک محتاط بانکپن کے ساتھ بائیں طرف سامنے کی برجی پر بیٹھ گئی ہے۔ 
سپاہی	: (خوش سے) ہم اپنی منزل مقصود کے قریب پہنچ گئے ہیں، چلو آگے بڑھو(قیدی آگے بڑھ جاتا ہے، دونوں آگے پیچھے چلتے ہیں) لو منزل مقصود آ گئی، اب اس کے آگے تم اکیلے ہی جاؤ گے۔ 
قیدی	: اور  تم؟
سپاہی	:میری پروا مت کرو، تم سے جتنا کہا جائے اتنا ہی کرو۔ 
قیدی	:اس عمارت میں مجھے کس سے ملنا ہو گا؟
سپاہی	:تمہیں کسی سے ملنے کی ضرورت نہیں، وہاں موجود لوگ خود تم سے مل لیں گے۔ 
قیدی	:وہ کون لوگ ہیں ؟ان کا نام؟ان کا کچھ اتا پتا، کوئی نشانی۔ میں انھیں کیوں کر شناخت کر سکوں گا؟
سپاہی	:مجھے کچھ نہیں معلوم، تم اندر داخل ہو جاؤ گے تو سب پتہ چل جائے گا۔ 
قیدی	:یہ عمارت تو بہت بڑی معلوم ہوتی ہے، اس سے پہلے میں اس عمارت میں کبھی داخل نہیں ہوا  مجھے اس کے بارے میں کچھ معلوم نہیں، اگر تم ساتھ چلتے تو بہتر ہوتا۔ 
سپاہی	:نہیں، میں تمہارے ساتھ نہیں چل سکتا۔ (مشکیں کھول کر) میں تمہاری مشکیں کھول رہا ہوں۔ 
قیدی	:ٹھیک ہے۔ 
سپاہی	:مگر تم بھاگنے کی کوشش مت کرنا، میں تمہیں آگاہ کیے دیتا ہوں ورنہ کسی نامعلوم سمت سے ایک گولی چلے گی  اور  تمہارے سینے میں پیوست ہو جائے گی یا کسی درخت کے پیچھے سے کوئی تلوار چمکے گی  اور  دوسرے ہی لمحے تمہاری گردن کھیرے کی طرح کٹ کر تمہارے جسم سے الگ ہو جائے گی  اور  تمہارا دھڑ خاک  اور   خون میں تڑپنے لگے  گا یا کسی پیڑ سے اچانک ایک جال پھینکا جائے گا  اور   تم دوبارہ کسی چوہے کی طرح قید کر لیے جاؤ گے فرار کے سارے راستے مسدود ہو چکے ہیں، صرف موت کا دروازہ کھلا ہے موت، ناگزیر موت۔ ۔ ۔ 
قیدی	:میں فرار ہونا نہیں چاہتا۔ تم جانتے ہو گھر سے لے کر یہاں تک ایسے کتنے ہی مواقع آئے جب میں بھاگ سکتا تھا، مگر میں نے بھاگنے کی کوشش نہیں کی۔ میں تو اپنی گرفتاری کی وجہ معلوم کرنا چاہتا ہوں، آخر مجھ سے ایسا کون سا جرم سرزد ہو گیا ہے کہ مجھے میرے گھر سے مشکیں کس کر ننگے پیروں یہاں تک آنے پر مجبور کیا گیا۔ 
سپاہی	:مجھے خبردار کرنا تھا سو میں نے کر دیا، اب عمل کرنا یا نہ کرنا تمہارے اختیار میں ہے، اب تم جاؤ۔ ۔ ۔ 
	(قیدی ایک سمت میں چلتا ہوا غائب ہو جاتا ہے۔ سپاہی اسے جاتے ہوئے چپ چاپ دیکھتا رہتا ہے، جب وہ نظروں سے اوجھل ہو جاتا ہے تو سپاہی اسپاٹ لائٹ میں دوسری سمت مڑ کر مارچ کرنے کی اداکاری کرتا ہے۔ چند لمحوں بعد اسٹیج پر روشنی پھیل جاتی ہے، اسٹیج کے بیچ میں اونچی کرسی رکھی ہے۔ کرسی کی پشت پر ایک ترازو لٹک رہا ہے، ایک طرف ایک کٹہرا بنا ہے، دوسری جانب ایک کندہ پڑا ہے جس پر چوڑی پھل کی ایک تیغ پڑی ہے، کندے کا رنگ تازہ لہو کی طرح سرخ ہے، ایک طرف کونے میں ایک اسٹینڈ بنا ہے جس پر مختلف لباس لٹک رہے ہیں۔ سپاہی چاروں طرف نگاہ ڈالتا ہے، پھر اطمینان سے آگے بڑھ کر اپنی بندوق اسٹینڈ سے لگٍا  دیتا ہے، اپنی پیٹی کھول کر کوٹ اتارتا ہے، کوٹ  اور  پیٹی اسٹینڈ سے لٹکا دیتا ہے، اسٹینڈ سے سیاہ رنگ کا چوغہ اتار کر پہنتا ہے، سمور دار ٹوپی اٹھا کر سرپر رکھتا ہے، سیاہ پٹی ہاتھ میں لے کر اونچی کرسی پر آ کر بیٹھ جاتا ہے۔ اب وہ جج کے حلیے میں دکھائی دے رہا ہے۔ وہ سیاہ پٹی آنکھوں پر باندھ لیتا ہے  اور  دھیرے دھیرے پورا اسٹیج تاریکی میں ڈوب جاتا ہے، دوسرے ہی لمحے اسپاٹ لائٹ میں قیدی دکھائی دیتا ہے قیدی چاروں طرف حیران نگاہوں سے دیکھتا ہے  اور  پھر گردن اونچی کر کے زور سے پکارتا ہے۔ )
قیدی	:ارے کوئی ہے ؟(اس کی آوازecho   ہوتی ہے۔ ارے کوئی ہے۔ ۔ ۔ کوئی ہے۔ ۔ ۔ کوئی، قیدی گھبرا کر اپنے اردگرد نگاہ ڈالتا ہے پھر دوبارہ آواز لگاتا ہے) میں آ گیا ہوں۔ ۔ ۔ (اس کی آواز پھر گونجتی ہے، میں آ گیا ہوں۔ ۔ ۔ دفعتاً پورے اسٹیج پر روشنی ہو جاتی ہے۔ قیدی کی نظر کرسی پر پڑتی ہے، وہ چونک کر پوچھتا ہے۔ ) 
قیدی	:کون ہو تم؟
منصف	:کیا تم نے مجھے میرے حلیے سے نہیں پہچانا۔ ۔ ۔  میں یہاں کا منصف ہوں۔ 
قیدی	:اوہو۔ ۔ ۔ مگر مجھے ایسا لگتا ہے، میں نے اس سے پہلے بھی تمہیں کہیں دیکھا ہے۔ 
منصف	:کہاں ؟
قیدی	:یاد نہیں آ رہا ہے۔ مگر تمہیں دیکھا ضرور ہے، تمہاری آواز بھی کچھ پہچانی سی لگتی ہے۔ اوہو۔ ۔ ۔ (جوش سے) تمہاری آواز اس سپاہی سے ملتی ہے جس نے مشکیں کس کر مجھے یہاں تک آنے پر مجبور کیا تھا۔ (مزید جوش سے) تم۔ ۔ ۔ تم۔ ۔ ۔ وہی ہو، تم وہی سپاہی ہو۔ 
منصف	: (با وقار لہجے میں)میں سپاہی تھا۔ ۔ ۔ اب منصف ہوں۔ 
قیدی	:میں تمہاری اس حرکت کا مطلب نہیں سمجھا۔ 
منصف	:تم اس وقت سپاہی سے نہیں ایک منصف سے ہم کلام ہو، لہٰذا عدالت کے آداب کو ملحوظ خاطر رکھو۔ 
قیدی	:تم منصف ہو؟
منصف	:بے شک، میں اس وقت منصف ہوں۔ 
قیدی	:کیا صرف لباس بدلنے سے آدمی کی حیثیت بدل جاتی ہے۔ چند لمحے پہلے تم ایک بے رحم، جابر اور  سفاک سپاہی کے سوا کچھ نہیں تھے  اور  اب منصف بن کر انصاف کی کرسی پر جا بیٹھے ہو، مجھے بتاؤ سچ کیا ہے ؟ یہ یا وہ؟
منصف	:قیدی!سچ  اور  جھوٹ کو آنکنے کا کوئی پیمانہ ابھی تک ایجاد نہیں ہوا ہے سچ  اور   جھوٹ کی بحث چھیڑ کر فضول وقت ضائع مت کرو۔ 
قیدی	:کیا میں پوچھ سکتا ہوں مجھے یہاں کیوں لایا گیا ہے۔ 
منصف	:تمہیں جو کچھ کہنا ہے وہاں کھڑے ہو کر کہو۔ (اس نے ادھر دیکھا جدھر منصف کی انگلی اٹھی ہوئی تھی، وہاں ایک کٹہرا بنا تھا۔ اس نے ایک نظر کٹہرے پر ڈالی، پلٹ کر کرسی نشین کی جانب دیکھا پھر خاموشی سے جا کر کٹہرے میں کھڑا ہو گیا) اب کہو کیا کہنا چاہتے ہو۔ 
قیدی	:مجھے کٹہرے میں کیوں کھڑا کیا گیا ہے ؟
منصف	:تم ملزم ہو۔ 
قیدی	:یعنی میں کٹہرے میں کھڑا ہوں اس لیے ملزم ہوں یا ملزم ہوں اس لیے کٹہرے میں کھڑا کیا گیا ہوں۔ 
منصف	: (گرجدار ہنسی کے ساتھ)قیدی لگتا ہے تمہیں لفظوں کا کھیل بہت پسند ہے مگر یاد رکھو لفظ بڑے دغا باز ہوتے ہیں، یہ آستین کے سانپ ہیں ذرا غافل ہوئے تو پلٹ کر ڈس لیتے ہیں، لفظوں سے محتاط رہو ورنہ بے موت مارے جاؤ گے۔ 
قیدی	:لفظوں کے تعلق سے میرا تجربہ تم سے مختلف ہے، میں نے لفظوں سے اس طرح معنیٰ کشید کیے ہیں جس طرح سڑے گلے پھلوں سے شراب کشید کی جاتی ہے۔ میں معبر ہوں، لوگوں کو ان کے خوابوں کی تعبیر بتاتا ہوں، لفظ وحشی جانوروں کی طرح مادر زاد ننگے ہوتے ہیں لفظوں کو معنی کا لباس پہنانا میرا پیشہ ہے۔ اس لیے تم اس کی پروا مت کرو کہ الفاظ میرے ساتھ کیا سلوک کرتے ہیں، میں نے انھیں پالتو جانور کی طرح سدھٍا  لیا ہے۔ اب تم بتاؤ کہ کس جرم کی پاداش میں مجھے یہاں لایا گیا ہے۔ 
منصف	:ابھی تم نے اعتراف کیا کہ تم لوگوں کو ان کے خوابوں کی تعبیر بتاتے تھے۔ 
قیدی	:ہاں بتاتا تھا۔ 
منصف	:یہی تمہارا جرم ہے۔ 
قیدی	:یعنی خوابوں کی تعبیر بتانا جرم ہے۔ 
	(حیرت سے)
منصف	:ہاں خوابوں کی تعبیر بتانا ہمارے نزدیک ناقابل معافی جرم ہے۔ 
قیدی	: اور  خواب دیکھنا؟
منصف	:نہیں، خواب دیکھنا جرم نہیں، کیونکہ خواب تو معصوم لوگ دیکھتے ہیں  اور   تم تعبیر بتا کران سے ان کے خوابوں کی معصومیت تک چھین لیتے تھے۔ لہٰذا عدالت اس خطرناک جرم کی پاداش میں تمہارے لیے سزائے موت تجویز کی جاتی ہے۔ 
قیدی	۔ : (تڑپ کر) سزائے موت؟
منصف	:ہاں سزائے موت۔ ۔ ۔ 
قیدی	:مگر یہ سراسر ظلم ہے، ملزم کو اپنی صفائی کا موقع دیئے بغیر سزا سنانا نا انصافی ہے۔ 
منصف	:اس کرسی پر بیٹھنے کے بعد ہماری زبان سے نکلا ہوا ہر لفظ انصاف ہے۔ 
قیدی	:میں۔ ۔ ۔ میں اس نا انصافی کے خلاف احتجاج کرتا ہوں۔ 
منصف	:احتجاج۔ ۔ ۔ (طویل قہقہہ) شاید تمہیں پتہ نہیں تمہارے اندر پھنکارنے والے سانپوں کا سارا زہر کشید کیا جا چکا ہے  اور  تمہارے لہو میں دوڑنے والے بچھوؤں کے ڈنک توڑ دیئے گئے ہیں۔ لہٰذا اس وقت تمہارا احتجاج اس جانور کی آخری چیخ سے مشابہ ہے جو قصائی کی چھری کے نیچے آنے سے قبل اس کے حلق سے آزاد ہوتی ہے۔ (کتوں کے بھونکنے کی آواز) تمہارا جرم ثابت ہو چکا۔ اب اپنے آخری سفر کے لیے تیار ہو جاؤ۔ 
قیدی	:میرا جرم ثابت ہو چکا، کیسے ثابت ہوا؟کس نے ثابت کیا؟میرے قتل کا تمہارے پاس کوئی جواز نہیں۔ یہ عدالت نہیں مقتل گاہ ہے  اور  تم منصف نہیں قاتل ہو، ایک سفاک قاتل۔ میں تمہارے فیصلے کو تسلیم کرنے سے انکار کرتا ہوں۔ 
منصف	: (قہقہہ)قیدی!اب تمہارے انکار یا اقرار کا کوئی مطلب نہیں، دونوں صورتوں میں موت تم سے بغل گیر ہونے کو بے تاب ہے۔ 
قیدی	:موت تو برحق ہے، مجھے موت کی پرواہ نہیں۔ لیکن مجھے یہ تو اطمینان رہے گا کہ میں نے مرنے سے پہلے تمہارے ایوان انصاف پر انکار کی ضرب لگائی تھی، میری موت ممکن ہے تمہارے اختیار میں ہو مگر  مجھے میری سرفروشانہ مسرت سے محروم کرنا تمہارے بس میں نہیں ہے۔ 
منصف	:تم ایک ضدی، سرکش  اور  ناعاقبت اندیش شخص ہو۔ 
قیدی	:تمہارے بے بضاعت کلمات مجھے میری حیثیت سے نہیں گرا سکتے۔ 
منصف	:بکو اس بند کرو اور   مرنے کے لیے تیار ہو جاؤ۔ 
قیدی	:میں تیار ہوں۔ 
	(منصف کرسی سے اٹھ کر اسٹینڈ کے پاس آتا ہے  اور  بال دار ٹوپی اتار کر اسٹینڈ پر لگاتا ہے۔ آنکھوں کی پٹی کھول دیتا ہے، پھر سیاہ کنٹوپ نکال کر پہنتا ہے، اس کا سر اور  چہرہ کنٹوپ میں چھپ جاتا ہے، وہ سرخ کندے کے پاس جاتا ہے  اور  وہاں سے تیغ اٹھا کر قیدی کو قریب آنے کا اشارہ کرتا ہے قیدی دھیرے دھیرے چلتا ہوا کندے کی دوسری طرف آ کر کھڑا ہو جاتا ہے۔ )
قیدی	:جب مجھے قتل کرنا ہی ٹھہرا تو پھر اتنے سارے بہروپ بھرنے کی کیا ضرورت تھی، پہلے ہی میرے سینے میں گولی اتار دیتے۔ 
جلاد	:اصول۔ ۔ ۔ ہم سب اپنے اپنے اصولوں کے دائروں میں قید ہیں۔ سپاہی  اور  منصف میرے ہی روپ کے مختلف عکس ہیں مگر ہر عکس کا اپنا دائرہ عمل ہے، سزا کو عملی شکل دینا جلاد کے فرائض میں شامل ہے، لہٰذا تمہارا سر قلم کرنے سے پہلے رسم کے مطابق میں تم سے تمہاری آخری خواہش دریافت کرنا چاہتا ہوں۔ 
قیدی	:گویا اب کوئی امید باقی نہیں رہی؟
جلاد	:تمہارا آخری وقت آ چکا ہے، اس وقت کسی بھی قسم کا مشورہ تمہارے لیے فضول ہے، پھر بھی اگر تم اطمینان سے مرنا چاہتے ہو تو میری بات غور سے سنو انسان کے لیے امید ہی سب سے بڑا دکھ ہے جب ساری مشعلیں بجھ چکی ہوں تو محض جگنوؤں کی روشنی کے سہارے سفر جاری نہیں رکھا جا سکتا۔ 
قیدی	:تم موت کے سرکار ہو، تم امید کے بارے میں کچھ نہیں جانتے اس لیے کہ زندگی کے بارے میں کچھ نہیں جانتے۔ امید تو زندگی کا محور ہے، جو لوگ امید کا دامن چھوڑ دیتے ہیں وہ موت سے پہلے مر جاتے ہیں۔ 
جلاد	:قیدی! میں اب تک سینکڑوں ہزاروں لوگوں کو موت کے گھاٹ اتار چکا ہوں،  میں اپنے اسی تجربے کی بنیاد پر تم سے کہہ سکتا ہوں کہ مرنے سے پہلے اپنے اندر کے سارے چراغ گل کر دوتا کہ اندھیرے میں تم جسم سے روح کے جدا ہونے کے منظر کونہ دیکھ سکو۔ امید محض ایک نغماتی واہمہ ہے جو لوگ اپنی آخری سانس تک امید کو گلے سے لگائے رکھتے ہیں ان کی جان بڑی کشمکش سے نکلتی ہے کیونکہ روح جسم سے علاحدہ ہونا چاہتی ہے مگر امید خار دار جھاڑیوں کی طرح اس کے دامن سے لپٹ لپٹ جاتی ہے۔ نتیجے کے طور پر روح دھجی دھجی ہو کر جسم سے جدا ہوتی ہے اس لیے مرنے سے پہلے اپنی ساری امیدوں کا گلا گھونٹ دو تا کہ موت براہ راست تمہیں گلے لگا سکے۔ 
قیدی	: (حقارت سے) میں ایک معبر ہوں جو خوابوں کو بھی حقیقت کے روپ میں دیکھتا ہے، میرے نزدیک زندگی  اور  موت دو اٹل حقیقتیں ہیں۔ لہٰذا تم اپنا وقت ضائع مت کرو، میں اپنے آخری سفر کے لیے تیار ہوں۔ 
جلاد	:کیا تم واقعی موت سے خوف زدہ نہیں ہو؟
قیدی	:اس زمین  اور  آسمان کے بیچ ایسی کوئی جگہ نہیں ہے جہاں انسان کو موت کا خوف نہ ہو مگر جب مرنے والے پر موت کی حقیقت آشکار ہو جاتی ہے تو خوف دور کھڑا کسی پالتو کتے کی طرح زبان لٹکائے ہانپتا رہتا ہے۔ 
	(گجر بجنے کی آواز، ٹن ٹن ٹن پانچ ضربیں پڑتی ہیں۔ ساتھ ہی دور سے کتے کے بھونکنے کی آواز)
قیدی	:کیا یہ صبح کا گجر ہے ؟
جلاد	:ہاں یہ صبح کا پہلا گجر ہے، تمہاری زندگی کا آخری گجر، چلو اب دیر مت کرو۔ 
	(قیدی چپ چاپ گردن جھکائے سرخ کندے کے قریب جاتا ہے، دونوں گھٹنے ٹیک کر اپنی گردن کندے پر رکھتا ہے تبھی جلاد کی پشت پر وہی چھ سفید پوش نمودار ہوتے ہیں جو شروع میں دکھائی دیئے تھے، ان کے منہ  اور  ہاتھوں پر اب بھی سیاہ پٹیاں بندھی ہیں، اب ان کے ہاتھوں میں خنجر ہیں۔ وہ چپ چاپ جلاد کی پشت پر آ کر کھڑے ہو جاتے ہیں، جلاد ان کی آمد سے بے خبر ہے۔ سرخ اسپاٹ لائٹ کی روشنی میں جوں ہی جلاد تلوار کو دونوں ہاتھوں سے پکڑ کر اپنے سر سے بلند کرتا ہے، سفید پوش اپنی مٹھیوں میں دبے خنجر جلاد کی پشت میں گھونپ دیتے ہیں، جلاد کی چیخ بلند ہوتی ہے  اور  اس کے ہاتھوں تلوار چھوٹ کرن یچے گر جاتی ہے۔ جلاد قیدی کے قدموں میں ڈھیر ہو جاتا ہے۔ دھیرے دھیرے گردن اٹھاتا ہے اس کے ہونٹوں پر ایک فاتحانہ مسکراہٹ ہے۔ سفید پوش اس کے سامنے مودب ہو کر گردنیں جھکا لیتے ہیں  اور  اپنے ہونٹوں  اور   بازوؤں کی سیاہ پٹیاں کھول دیتے ہیں۔ قیدی ہاتھ بلند کر کے نعرہ لگاتا ہے انقلاب۔ ۔ ۔ سفید پوش تکرار کرتے ہیں۔ زندہ باد، پھر سفید پوش ایک قطار میں مارچ کرتے ہوئے ونگ سے باہر نکل جاتے ہیں۔ قیدی تھوڑی دیر تک جلاد کی لاش دیکھتا رہتا ہے۔ اسٹیج پر روشنی ہو جاتی ہے۔ قیدی تلوار ہاتھ میں لیے دیوانہ وار ہنستا ہے، ہنستا چلا جاتا ہے۔ پھر آگے بڑھ کر جج کی کرسی پر بیٹھتا ہے، ہنستا ہے پھر کچھ سوچ کر اٹھتا ہے اسٹینڈ کے قریب جاتا ہے، مختلف لباسوں کو غور سے دیکھتا ہے ان میں سے سپاہی کا کوٹ منتخب کرتا ہے، اسے پہنتا ہے، کمر میں پیٹی باندھتا ہے، بندوق ہاتھ میں لیتا ہے، ٹوپی سرپر رکھتا ہے  اور  پریڈ کرتا ہوا بائیں ونگ سے باہر نکل جاتا ہے۔ پس منظر سے فوجی بینڈ کا سنگیت، اسٹیج پر روشنی مدھم پڑتی جاتی ہے۔ Fade Out   تبھی اسپاٹ لائٹ کی روشنی میں وہی قیدی جواب سپاہی کے لباس میں ہے بندوق تانے ایک دوسرے قیدی کو جس کی مشکیں کسی ہوئی ہیں، لیے اسٹیج پر نمودار ہوتا ہے۔ بیچ اسٹیج پر اسپاٹ لائٹ میں قیدی  اور   سپاہی Freeze   ہو جاتے ہیں۔ دور کتوں کے بھونکنے کی آواز۔ ۔ ۔ )
	(پردہ)
’’اردو ڈراموں کا انتخاب‘‘
محمد حسن
قومی کونسل برائے فروغ اردو زبان
نئی دہلی
 
بلراج ساہنی

سائیں مہاراج

بیوی	:میں نے تو مردوں کو اکثر بیٹھ کر شیو کرتے دیکھا ہے۔ تپائی پر سجا دھجا کر اپنا سامان رکھتے ہیں۔ پیالے میں کھولتا ہوا پانی  اور  پھر بڑے اطمینان سے آئینہ میں اپنا منہ چڑاتے ہوئے حجامت بناتے ہیں۔ لیکن تمہیں واش اسٹانڈ کے پاس کھڑے ہو کر ٹھنڈے پانی سے داڑھی گھسیٹنے میں نہ جانے کیا مزہ آتا ہے۔ 
میاں 	:اگر تمہاری طبیعت بھی میری طرح شاعرانہ ہوتی تو تمہیں معلوم پڑتا کہ کیا مزہ آتا ہے۔ پہلے کھڑکی کے ڈنڈے پر آئینہ بٹھانے میں پانچ منٹ لگ جاتے ہیں۔ اس کے بعد بھی کھٹکا لگا رہتا ہے کہ اب گرا کہ جب گرا۔ ایک تو یہ مزہ آتا ہے دوسرا مزہ یہ ہے کہ کھڑکی کے باہر کا نظارہ یہ ٹھیک ہے کہ اس کھڑکی میں سے مجھے صرف ایک امرود کا پیڑ اور   تھوڑا سا آسمان نظر آتا ہے۔ مگر بمبئی میں اتنا ہی بہت ہے۔ بمبئی شہر میں رہنے والے کے کمرے چاروں طرف سے کئی منزلہ مکانوں سے گھرے ہوتے ہیں۔ ان میں دھوپ تو کیا روشنی بھی بڑی مشکل سے پہنچتی ہے۔ آسمان کے اس نظارے کے لئے بمبئی والے ترس جاتے ہیں۔ 
بیوی	:معلوم ہے !معلوم ہے !
میاں 	: اور  سنو!اس پیڑ پر ایک سانڈا رہتا ہے  اور  ایک گلہری۔ یہ دونوں ایک چڑیا کے گھونسلے پر بری طرح عاشق ہیں  اور   بے چاری چڑیا اپنے انڈوں کے مستقبل کے بارے میں برابر فکرمند رہتی ہے۔ 
بیوی	:اچھا!اچھا!اب جلدی جلدی شیو ختم کرو،  اور  کپڑے پہنو۔ ناشتہ میز پر پڑا ہے۔ 
میاں 	:اچھا!ہاں !بس ایک منٹ میں یہ بارش بند ہو تو آج میں بھی سائیں مہاراج کے پاس جاؤں گا  اور  ان سے پوچھوں گا۔ مہاراج ذرا جوتش لگا کر بتائیے تو چڑیا کے انڈے سانڈا کھائے گا یا گلہری۔ اگر انھوں نے یہ صحیح بتا دیا تو سمجھ لوں گا کہ جوتش ودیا میں ابھی کچھ دم ہے۔ ورنہ سب ڈھونگ ہے۔ 
بیوی	: (ہنس کر) وہ کہیں گے نہ سانڈا کھائے  گا نہ گلہری بلکہ ہم کھائیں گے۔ ساتھ چڑیا  اور  چڑیا کے باپ کو بھی!
میاں 	:اب تم خود سائیں مہاراج کا اپمان کر رہی ہو۔ جان من۔ ۔ ۔ یہ سوچنے کی بات ہے کہ اگر آدمی کی زندگی پرستاروں کا اثر پڑتا ہے تو چڑیا سانڈے  اور  گلہری پربھی ضرور پڑتا ہو گا۔ اس بارے میں کھوج کرنی چاہئے۔ 
بیوی	:ہاں !وقت ضائع کرنے کا یہ بھی اچھا طریقہ ہے۔ 
میاں 	:تو تمہیں اپنی جوتش ودیا پر خود ہی یقین نہیں ہے۔ 
بیوی	:مجھے ایسی چیزوں کے لئے جوتش کی ضرورت پڑے تب تو میرے پاس تمہاری طرح ضائع کرنے کا فالتو وقت نہیں ہے۔ کبھی سائیں مہاراج کے پاس جا کر دیکھا ہے۔ فلم پروڈیوسروں کی بھیڑ لگی رہتی ہے۔ ان کے پاس فضول باتوں کے لئے وقت نہیں ہے۔ 
میاں 	:اب یہ تمہاری زیادتی ہے۔ میں مانتا ہوں کہ تمہارے سائیں مہاراج کے پاس بہت سے فلم پروڈیوسر اور  ایکٹر جاتے ہیں مگر میں نے دیکھا ہے کہ عورتوں کی تعداد بھی وہاں کم نہیں ہوتی۔ میں نہیں کہتا کہ جوتش سائنس ہے۔ لیکن یہ بھی نہیں کہا جا سکتا کہ نہیں ہے۔ ہے بہت سی باتیں۔ ۔ ۔ 
بیوی	:اچھا بھئی میں تو جاتی ہوں۔ کھانے کی میز پر تم سوچتے رہو!اپنے فلسفے پر ہاں !دیکھو سائیں مہاراج کہتے کہتے نل کھلا نہ چھوڑ دینا ٹانکی کا سارا پانی بہہ جائے گا۔ 
میاں 	:ارے !کہاں چلیں !جان من!ذرا بات توسنو بھئی!چلتا ہوں، میں بھی ابھی چلتا ہوں !
	(آغوش میں لینا چاہتا ہے۔ )
	(نوکر داخل ہوتا ہے۔ )
نوکر	:صاحب!
	(یہ کہہ کر رک جاتا ہے۔ )
میاں 	:کیا ہے ؟
نوکر	:کوئی صاحب آپ سے ملنے آئے ہیں  اور   پوچھتے ہیں آپ گھر پر ہیں ؟ کیا کہدوں ؟
میاں 	:ملنے آئے کے بچے !تم سے کتنی بار کہا ہے کہ اندر آنے سے پہلے دروازہ پر دستک دیا کرو۔ ۔ ۔ کون ملنے آیا ہے ؟کیا نام ہے ؟ کیا کام ہے ؟
نوکر	:کوئی فلم کمپنی کے صاحب معلوم ہوتے ہیں !
میاں 	:ارے فنٹوش!فلم کمپنی کے صاحب تو اس شہر میں بیس ہزار گھوما کرتے ہیں۔ 
نوکر	:ایک بار پہلے بھی آئے تھے۔ گول مول سے آدمی ہیں۔ استرے سے سر منڈوا رکھا ہے !بدن پر بھکا بھک سلک کا کرتا ڈالے ہیں۔ چمکدار بٹن بھی لگائے ہیں  اور   نیچے دھیان نہیں دیا:دھوتی پہنے ہے یا پاجامہ۔ 
میاں 	:استرے سے سر  منڈوا رکھا ہے اس لئے فلم کمپنی کے آدمی ہو گئے۔ 
	’’واہ رے میرے کرسٹوفر کولمبس‘‘
بیوی	:ٹھہر جاؤ(نوکر سے) ارے باہر کھڑے ہیں کیا؟
نوکر	:نہیں بی بی جی!سیدھے ناشتہ کی میز پر آ بیٹھے ہیں !
بیوی	:تب تو ضرور فلم کمپنی کے آدمی ہونگے  اور  کون ہو سکتا ہے ؟ مفت خورے کہیں کے۔ جاؤ کہدو صاحب گھر میں نہیں ہے۔ 
	(نوکر جانے لگتا ہے۔ )
میاں 	:نہیں !نہیں !اب یہ کیسے ہو سکتا ہے۔ کدھر جاتا ہے ٹھہر!سن! ادھر آ یہ ساری گڑبڑ تیری بے وقوفی کی وجہ سے ہوئی ہے۔ میں نے کتنی بار تجھ سے کہا ہے کہ جب کوئی ملنے آئے تو پہلے نام پوچھا کرو۔ کہا تھا کہ نہیں ؟ چپ کیوں کھڑے ہو جواب کیوں نہیں دیتے ؟
نوکر	:جی!
میاں 	:تو پھر تم نے پوچھا کیوں نہیں ؟
نوکر	:بھول گیا تھا صاحب! غلطی ہو گئی!
میاں 	:غلطی نہیں ! غلطیاں ہو گئیں ہیں۔ غلطیاں۔ ۔ ۔ دروازہ پر دستک نہیں دی ایک غلطی، نام نہیں پوچھا دوسری غلطی  اور  دروازہ کھلا چھوڑ آئے تیسری غلطی۔ 
نوکر	:آگے سے ایسا نہیں ہو گا صاحب!
میاں 	:کیوں نہیں ہو گا!ضرور ہو گا!تم کل یگ کے بھیشم پتا مہاراج ہو۔ تم نے ہی سب کو حیران کرنے کا بندوبست کر رکھا ہے۔ 
بیوی	:اب چھوڑو بھی!اس نے کہہ جو دیا۔ آئندہ ایسا نہیں کرے گا۔ دیکھو پھر تم نے نل کھلا چھوڑ رکھا ہے۔ تم بھی کیا کم ہو؟
میاں 	: (نوکر سے) جاؤ!ان سے کہو صاحب آتے ہیں !
نوکر	:اچھا جی۔ 
	(جاتا ہے۔ )
میاں 	:جان من! تمہیں نوکر کے سامنے میری توہین نہیں کرنی چاہئے۔ 
بیوی	:میں نے کیا کیا ہے ؟
میاں 	:مجھ سے نل کھلا رہ گیا۔ تم کہتی ہو تم کون سے کم ہو؟ یعنے میں بھی اتنا ہی جاہل ہوں جتنا وہ۔ ۔ ۔ وہ آنے والوں کا نام پوچھنا بھول جاتا ہے۔ میں نل بند کرنا بھول جاتا ہوں۔ 
بیوی	:بیوی ہائے رام!آج تو صبح ہی صبح تمہیں کیا ہو گیا ہے ؟ابھی اس بے چارے کے پیچھے پڑے ہوئے تھے۔ اب میرے پیچھے پڑ گئے۔ 
میاں 	:پھر تم نے ایک  اور  ناواجب بات کہی تھی۔ نوکر نے کہا تھا کہ آدمی بغیر پوچھے اندر چلا آیا۔ اس پر تم نے کہا تب تو ضرور فلم کمپنی کا آدمی ہو گا۔ مطلب یہ کہ فلم کمپنی میں کام کرنے والا ہر آدمی بھوکا، آوارہ  اور  اجڈ ہوتا ہے۔ ادھر اس کمبخت کی رائے میں جس آدمی کا سر استرے سے منڈا ہوا ہو وہ ضرور فلم کا آدمی ہوتا ہے۔ خوب۔۔ ۔ 
بیوی	:پراس سے تمہاری توہین کیسے ہو گئی؟
میاں 	:کیا میں  ایکٹر نہیں !کیا میں فلم کمپنی میں کام نہیں کرتا۔ 
بیوی	:اچھا بابا، معاف کرو۔ اپنے منہ سے تو ہمیشہ فلم انڈسٹری کو کوستے رہتے ہو میرے منہ سے ذرا سی بات نکل گئی تو تم نے طوفان کھڑا کر دیا۔ 
میاں 	:وہ ایک الگ بات ہے یہ  اور  بات ہے۔ 
	(نوکر آتا ہے۔ )
نوکر	:وہ بیٹھے ہیں صاحب؟
میاں 	:تم نے کہا ان سے کہ ہم آ رہے ہیں۔ 
نوکر	:جی!
میاں 	:چائے وائے دی ان کو!
نوکر	:نہیں صاحب!
میاں 	:کیوں نہیں ؟میز پر ناشتہ نہیں رکھا ہے کیا؟
نوکر	:رکھا ہے صاحب!
میاں 	:تو پلاؤ نا چائے ان کو۔ ان سے کہو صاحب تیار ہو رہے ہیں پانچ دس منٹ میں آئیں گے۔ 
نوکر	:اچھا صاحب!
	(نوکر جاتا ہے۔ )
میاں 	:دیکھو دروازہ پھر کھلا چھوڑ گیا۔ یہ جان بوجھ کر گستاخی کرتا ہے۔ تم سے کہے دیتا ہوں۔ 
بیوی	:تم بھی تو ہاتھ دھوکر اس کے پیچھے پڑ جاتے ہو۔ کیا ہوا ہے ؟ کھلا چھوڑ گیا ہے تو؟
میاں 	:ارے بھئی ہوا آتی ہے بنیان پہنے کھڑا ہوں سردی لگ جائے گی مجھے بارش جوہو رہی ہے !
بیوی	:تو یہ کھڑکی کے سامنے کھڑے ہو تب ہوا نہیں آئے گی۔ 
	(دروازہ بند کرتی ہے۔ )
میاں 	:بمبئی میں ہوا پچھم سے آتی ہے۔ چار برس ہو گئے ہیں یہاں رہتے ہوئے اتنا بھی نہیں معلوم۔ 
بیوی	:معلوم ہے !ان چار برسوں میں  اور  بھی بہت سی باتیں معلوم ہو گئی ہیں۔ 
میاں 	:مثلاً!
بیوی	:مثلاً!یہ کہ دو دن بھی اگر شوٹنگ نہ ہو اور   تمہیں گھر میں رہنا پڑے تو تم اتنے پریشان ہو جاتے ہو کہ گھر ہی میں ایکٹنگ شروع کر دیتے ہو۔ 
میاں 	:تومیں ایکٹنگ کر رہا ہوں ؟
بیوی	: اور  جو کوئی بھی تم سے ملنے آتا ہے تو تم یہی سوچتے ہو کہ کوئی پروڈیوسر نیا کنٹریکٹ لے کر آیا ہے۔ 
میاں 	:خوب!
بیوی	:کیوں ؟ٹھیک کہہ رہی ہوں نا؟
میاں 	:بالکل غلط!
بیوی	:سچ سچ بتاؤ کہ کیا میں واقعی غلط کہہ رہی ہوں۔ شاید کوئی پروڈیوسر ہی ہو۔ 
میاں 	: (ان سنی کر کے) آج اگر اس سانڈے کو گلہری سے ٹکر ہو جاتی تو مزہ آ جاتا۔ اس کمبخت بارش نے سب مزہ کرکرا کر دیا ہے ارے وہ دیکھو وہ آیا۔ دیکھو دیکھو کیا دہشت بھری چال ہے اس کی جان من ادھر آؤ۔ ۔ ۔ 
بیوی	:میں نہیں آتی تم بات بدلنے کی کوشش کر رہے ہو!
میاں 	:خدانخواستہ میرا اس سے سامنا ہو جائے تومیں صاف میدان چھوڑ کر بھاگ جاؤں۔ معلوم ہے آج سے کروڑوں سال پہلے زمین پر صرف سانڈے ہی سانڈے پھرا کرتے تھے، ہاتھی، نہ شیر، نہ گیڈر، نہ انسان، صرف سانڈے،  بڑے بڑے سانڈے۔ 
بیوی	:دیکھو مجھ سے کچھ بھی چھپانے کی کوشش نہ کیا کرو۔ 
میاں 	:کیا چھپانے کی کوشش کر رہا ہوں جی!
بیوی	:تمہیں صبح سے کسی کا انتظار تھا۔ 
میاں 	:اس موسلا دھار بارش میں ؟اگر تمہارا نوکر۔ ۔ ۔ کرسٹافر کولمبس ہے تو تم بھی شرلاک ہومز سے کم نہیں ہو۔ 
بیوی	: (اس کی طرف دیکھتے ہوئے) وہ دیکھو چہرہ کہیں کہیں کٹ گیا ہے۔ ذرا سا پاؤڈر منہ پر لگا لو(لگاتی ہے) سچ اب تو اچھے خاصے لگتے ہو۔ 
میاں 	:ارے ہٹاؤ بھی!کیوں فضول باتیں بناتی ہو!
بیوی	:اچھا بتاؤ تمہیں انتظار نہیں تھا کسی کے آنے کا۔ 
میاں 	:بالکل نہیں !
بیوی	:تو پھر  اتنی جلدی شیو کرنے  کا کیا مطلب؟ویسے تو تم دس بجے سے پہلے اٹھنے کا نام نہیں لیتے  اور   تم نے اس آدمی کو بٹھایا ہے لیکن اتنا بھی نہیں پچھوایا کہ وہ کون ہے ؟
میاں 	:اب تو اندر آ ہی چکا ہے  اور  بیٹھ بھی گیا ہے اسے کیسے نکالا جا سکتا ہے۔ آخر اخلاق بھی تو کوئی  چیز ہے؟
بیوی	:اگر کوئی چورا چکا ہو تو بیٹھک سے کچھ لے کر چلتا بنے گا؟
میاں 	:اچھا بھئی!تو تم جاؤ  اور  اسے کان پکڑ کر باہر نکال دو اور  کہہ دو میں گھر  میں نہیں ہوں۔ بلکہ یہ کہہ دو کہ وہ کہتے ہیں گھر پر نہیں ہیں۔ خالص فلمی محاورہ ہے۔ 
بیوی	:ٹھیک ہے !میں دیکھتی ہوں کون ہے ؟اگر کوئی معقول آدمی ہوا تو سمجھاؤں گی ورنہ بتلا دوں گی۔ ۔ ۔ استرے سے سر منڈوانے والوں کا گھر میں آنا ٹھیک نہیں۔ 
	(دروازہ تک جاتی ہے۔ )
میاں 	:دیکھو جلد بازی نہ کرنا۔ سر منڈوائے ہوئے ہے شاید کسی سبھا یا سوسائٹی کا آدمی ہو۔ کسی چیریٹی شو کے لئے انوائٹ Invite   کرنے آیا ہو۔ 
بیوی	:چیریٹی شو والے سر نہیں منڈواتے تم چنتا نہ کرو۔ ایکٹروں سے کیسے کیسے لوگ ملنے آتے ہیں میں انھیں اچھی طرح پہچانتی ہوں۔ 
میاں 	:ٹھہرو!میں بھی تو دو ایک منٹ میں کپڑے پہن کر تیار ہو جاؤں گا۔ پھر مل کر چلیں گے۔ ناشتہ بھی تو کرنا ہے نا۔ 
بیوی	:اچھا کیا پہنو گے ؟
میاں 	:کیا پہنوں گا؟قمیض پتلون پہنوں گا  اور  کیا پہنوں گا؟
بیوی	:کون سی؟
میاں 	:یہی جو تمہارے سامنے ٹنگی ہے  اور  کون سی؟
بیوی	:کل والی!
میاں 	: اور  کیا؟کہیں باہر تو نہیں جا رہا ہوں ؟
بیوی	:یہ تو میلی ہو چکی ہے۔ 
میاں 	:تو کیا سوٹ پہنوں ؟
بیوی	:میں بتاؤں۔ وہاں جو میرا ڈریسنگ گاؤن ہے نا۔ سلک کا جو میں ولایت سے لائی ہوں وہ پہن لو اور   اس کے ساتھ وہ  گلو بند جو بخشی جی نے تمہارے برتھ ڈے پر دیا ہے 
میاں 	:جان من مذاق چھوڑو!قسم سے تم تو عجیب عورت ہو!
بیوی	:اچھا میں کچھ نہیں کہتی جو تمہارے جی میں آئے پہنو۔ 
میاں 	:میں تو یہی قمیض، پتلون پہنوں گا۔ 
بیوی	:تو پہن لو! میری رائے کبھی مانی ہے تم نے !
میاں 	:پہن لوں ؟
بیوی	:اب مجھ سے کیوں پوچھتے ہو؟
میاں 	:کیا؟تم واقعی یہ سمجھتی ہو کہ وہ شاید کوئی پروڈیوسر ہے ؟
بیوی	:میں نہیں سمجھتی!تم سمجھتے ہو تو مان کیوں نہیں لیتے !
میاں 	:ویسے ہو بھی سکتا ہے۔ 
بیوی	:کیوں نہیں ہو سکتا!آخر اتنی صبح  اور   اسی بھیانک بارش میں اگر کوئی خاص کام نہ ہو تو کون کس کے گھر آتا ہے۔ اسی لئے میں تو کہہ رہی ہوں کہ۔ ۔ ۔ 
میاں 	:یہ تو ٹھیک ہے۔ کل سے آج تک بارش بھی پچیس انچ ہو چکی ہے۔ چرچ گیٹ سے لے کر باندرے تک تمام بسیں  اور   گاڑیاں بھی بند ہو گئی ہیں۔ 
بیوی	:میرا تو خیال ہے کہ آج بھی بند رہیں گی۔ رات بھر پانی برسا ہے  اور   اب بھی برس رہا ہے۔ میرے خیال میں یہ آدمی ضرور موٹر پر آیا ہو گا۔ 
میاں 	:اڑوس پڑوس کاتو کوئی آدمی ہو نہیں سکتا!
بیوی	: اور  پھر سائیں مہاراج نے بھی تو  بتایا تھا کہ اس ہفتہ ہمیں لابھ ہونے والا ہے۔ 
میاں 	:ارے رہنے بھی دو میں یہ سب نہیں مانتا۔ 
بیوی	:میں جانتی ہوں تم نہیں مانو گے اس بات کو!آج کیا دن ہے (سوچتی ہے)بدھ، سائیں مہاراج نے کہا تھا بدھ، پیر اور   شکر وار خاص طور سے اچھے دن ہوں گے۔ 
میاں 	:ارے ہاں !جان من!کانپور سے میرا جو دوست آیا ہے وہ کہہ رہا تھا کہ ہماری ’’پریم کی چھت‘‘ وہاں چھ ہفتوں سے چل رہی ہے۔ اندر ہی اندر انڈسٹری میں خبر پھیل گئی ہو گی۔ مگر جان من اس فلم میں تومیں نے بالکل لچر کام کیا ہے۔ 
بیوی	:تو کیا ہوا؟پکچر تو ہٹ ہو گئی ہے نا!شاید گانے اچھے ہوں گے خوب ڈٹ کر سودا کرنا۔ 
میاں 	:لیکن میں ڈریسنگ گون میں بہت عجیب لگوں گا۔ 
بیوی	:تو کیا ہوا؟ذرا بن سنور کر جاذب ایکٹری کرنی ہے تو ایکٹروں والی عادتیں ڈالنا بھی ضروری ہے۔ 
میاں 	:لیکن اگر وہ کوئی فالتو آدمی ثابت ہوا تو!
بیوی	:پھر بھی کوئی بات نہیں۔ اپنی طرف سے لاپرواہی نہیں ہونی چاہئے۔ 
	(دونوں چیزیں لے آتی ہے۔ )
میاں 	:ہم تو اچھی خاصی ہوا باندھ رہے ہیں ؟کیوں بیوی؟(زور سے ہنستا ہے۔ )یہ سب اس کمبخت نوکر کی جہالت کا نتیجہ ہے۔ ۔ ۔ دیکھ لینا یہ کوئی انشورنس ایجنٹ ہو گا۔ 
بیوی	:تو کیا ہوا؟میں خود انشورنس ایجنٹ ہوں انشور کر لونگی لو یہ پہن لو۔ 
	(دیتی ہے۔ )
میاں 	:میں ابھی نہیں پہنوں گا!
بیوی	:کیوں ؟
میاں 	:کیونکہ؟میں سمجھتا ہوں کہ میں ایک اچھا ایکٹر ہوں مجھے بناؤ سنگار کی ضرورت نہیں !
بیوی	:ہاں !ہاں !سو تو ٹھیک ہے مگر اس وقت آدرش وادی بننے کی کوشش نہ کرو۔ کوئی گڑبڑ ہو گئی تو ہاتھ ملتے رہ جاؤ گے۔ اس بار کے  کانٹریکٹ پر تومیں ستیہ ناراین کی کتھا کروا دوں گی۔ کالونی کے سارے پڑوسیوں کو نیوتا دوں گی۔ کیوں ٹھیک ہے نا!۔ ۔ ۔ ہاں  اور  سائیں مہاراج کو۔ ۔ ۔ 
میاں 	:سائیں مہاراج کو تو بعد میں دیکھا جائے گا۔ پہلے کانٹریکٹ تو ہو جانے دو۔ 
بیوی	:تو یہ جلدی سے پہن لو۔ گلو بند بھی ڈال لو ذرا کنگھی  تو کر لیتے جاؤ۔ لاؤ مجھے دو۔ 
	(کنگھی کرنے لگتی ہے۔ )
میاں 	:ٹھیک ہے !ٹھیک ہے !دیکھ لینا ضرور کوئی انشورنس ایجنٹ ہو گا۔ ۔ ۔  پورن، پورن!
	(نوکر کو آواز دیتا ہے۔ )
بیوی	:اب نوکر کوکس لئے بلا رہے ہو؟
	(نوکر آتا ہے، نوکر آ کر)
نوکر	:جی!
میاں 	:دیکھو!وہ موٹر میں آئے ہیں یا پیدل؟
نوکر	:موٹر میں آئے جیسا معلوم ہوتا ہے صاحب!
میاں 	:کیا واقعی وہ فلم کمپنی کے آدمی معلوم ہوتے ہیں ؟
نوکر	:صاحب!مجھے یاد ہے جب وہ پہلی بار آئے تھے توتو آپ ان سے اپنی فلموں کی ہی بات کر رہے تھے اس وقت بھی ان کاسر منڈا ہوا تھا!
میاں 	:اچھا!اچھا!مجھے تو کوئی منڈے ہوئے سر والا یاد نہیں آ رہا ہے۔ جوان ہے یا بڑی عمر کا ہے ؟
نوکر	:بڑی عمر کے ہیں صاحب۔ چالیس کے کچھ اوپر ہونگے۔ 
میاں 	:چائے وائے پی انھوں نے۔ 
نوکر	:ہاں صاحب!خوب ڈٹ کے پی!
میاں 	:اچھا جاؤ!جلدی سے ہمارا ناشتہ وہیں لے آؤ۔ 
نوکر	:ناشتہ!۔ ۔ ۔ صاحب آپ دونوں کا ناشتہ تو وہ اکیلے ہی چٹ کر گئے۔ 
میاں 	:ہائیں !ارے فنٹوش اگر ان کے اندر قدم رکھتے ہی تو ان کا نام پتہ پوچھ لیا ہوتا تو تیرا کیا بگڑ جاتا۔ 
نوکر	:او۔ ۔ ۔ تومیں نے سب پوچھ لیا ہے صاحب!
میاں 	:کیا نام ہے ؟
نوکر	:سائیں مہاراج!کچھ ایسا ہی نام بتایا ہے صاحب!
میاں 	:سائیں مہاراج۔ ۔ ۔ دھت تیری کی۔ جاؤ فوراً انھیں باہر کا راستہ دکھاؤ؟ سن لیا جان من!
	(سر پکڑ کر بیٹھ جاتا ہے۔ )
	(پردہ گرتا ہے۔ )
***
ماخذ: ’’شگوفہ‘‘(ڈرامہ نمبر) ۱۹۷۹ء
۳۱!مجرد گاہ، معظم جاہی مارکٹ،  
حیدرآباد۔ ۵۰۰۰۰۱(اے پی)
 
فکر تونسوی


آج کا سچ



منظر	: (پروفیسر ورما کی کرسی کے پاس دودھ کا ٹوٹا ہوا پیالہ رکھا ہے۔ گڑیا الٹی پڑی ہے۔ ڈریسنگ گون کا ازاربند لٹک رہا ہے۔ پروفیسر سویا ہوا ہے۔ اس کی چھاتی پر فلاسفی کی کتاب دھری ہے۔ گھڑی کی ٹک ٹک۔ الارم بجتا ہے۔ صبح کے ساتھ بجے کا الارم۔ اچانک ایک غیبی آواز فضاؤں میں ابھرتی ہے۔ )
غیبی آواز	:پروفیسر ورما، ساودھان!ساودھان!!ساودھان!!! تم ہمارے فرمان کی خلاف ورزی کر رہے ہو۔ ایک مسلسل خلاف ورزی۔ ہم نے تمہیں دنیا میں اس لئے بھیجا تھا کہ تم وہاں جا کر سچ  اور  ہمیشہ سچ بولو گے۔ مگر  تم بھول گئے یا جان بوجھ کر بھول رہے ہو۔ اس لئے ہم تمہیں متنبہ کرتے ہیں کہ ایک دن کی مہلت  اور ۔ ۔ سچ بولنا شروع کر دو، ورنہ کل صبح دھرتی سے اٹھا لئے جاؤ گے۔ ساودھان!ساودھان!!ساودھان!!! 
	(پروفیسر بڑبڑا کر بیدار ہو جاتا ہے۔ گھڑی کی ٹک ٹک۔ اس کا چہرہ پریشان ہے۔ )
پروفیسر	: (میز کو زور سے دو چار جھٹکے دے کر)اف۔ اف۔ یہ کیسی آواز تھی۔ کیا میری انترآتما کی تھی یا خدا کا فرمان تھا۔ میرا مقصد حیات کیا تھا؟ کیا سچ بولنا؟کیا میں واقعی مسلسل جھوٹ بولتا رہا ہوں۔ میں۔ ۔ ۔ میں۔ ۔ ۔  مگر  مجھے جھوٹ کی اس دلدل میں کس نے پھنسایا، کیا دھرتی نے ؟ کیا دھرتی جیت گئی۔ میں ہار گیا؟ نہیں۔ ۔ ۔ نہیں۔ ۔ ۔ نہیں۔ ۔ ۔ میں مرنا نہیں چاہتا۔ میں سچ بولنا شروع کر دوں گا۔ فوراً۔ اسی دم، ابھی۔ مرنا فضول ہے، سچ بولنا اصول ہے۔ قہ قہ قہ قہ۔ 
	(کال بیل بجتی ہے۔ پروفیسر اپنے قہقہے کو ایک دم روک لیتا ہے  اور   سیریس ہو جاتا ہے۔ کھونٹی کے پاس جا کرگاؤن اتارتا ہے پہنتے پہنتے کہتا ہے۔ )
پروفیسر	:کون صاحب ہیں۔ (کال بیل پھر بجتی ہے۔ پروفیسر گاؤن پہن کر دروازے کی طرف بڑھتا ہے۔ رک جاتا ہے  اور  اپنے آپ سے) پروفیسر مادھو! دنیا کے سامنے گاؤن پہن کر معزز آدمی کا بہروپ بھرنا چاہتے ہو، حقیقت پر لباس کا جھوٹ اوڑھنا چاہتے ہو۔ ساؤدھان، ساؤدھان۔ ۔ ۔ 
	(گھنٹی پھر بجتی ہے۔ )
پروفیسر	: (دروازہ کھولتے ہوئے) تشریف لائیے۔ (اس کی طرف دیکھتا ہے) کھڑے منہ کیا تک رہے ہیں آپ۔ اگر کوئی کام ہے تو اندر آ جائیے۔ اگر صرف درش کرنا ہے تو کر لیجئے  اور  لوٹ جائیے۔ 
ڈاکٹر	:ہی۔ ۔ ۔  ہی۔ ۔ ۔  ہی۔ ۔ ۔  آپ واقعی ظریف الطبع واقع ہوئے ہیں۔ آپ کا لڑکا سچ کہتا تھا۔ 
پروفیسر	:میرے لڑکے نے آج تک ایک بھی سچی بات نہیں کی۔ انڈراسٹینڈ؟ اب کہئے۔ 
ڈاکٹر	:یہ سچ جھوٹ تو آپ کا گھریلو معاملہ ہے۔ مگر میں۔ ۔ ۔ اوہ۔ ۔ ۔  معاف کیجئے۔ میں ایٹی کیٹ تو بھول ہی گیا۔ میرا فرض تھا، پہلے اپنا انٹروڈکشن کراتا۔ ناچیز کو انشورنس کمپنی کا ڈاکٹر کہتے ہیں، ڈاکٹر کوہلی۔ اب فرمائیے آپ کے مزاج شریف۔ 
پروفیسر	:ہوں۔ ۔ ۔ ہوں۔ آج سے شاید دو منٹ۔ ۔ ۔ نہیں (گھڑی دیکھ کر) ڈھائی منٹ پہلے تک ٹھیک تھے بعد میں خراب ہو گئے۔ 
ڈاکٹر	:ہوں۔ موسم کی خرابی کا اثر ہو گا۔ آج کل موسم دو دو منٹ بعد بدل جاتا ہے۔ (اپنی ناک مچکاتا ہے) میری اپنی ناک۔ ۔ ۔ مگر  ٹھیرئیے۔ میں آپ کودو گولیاں دیتا ہوں، ڈیڑھ دو منٹ میں ہی زکام کافور۔ 
پروفیسر	:اوہ۔ ۔ ۔ نو۔ ۔ ۔ نو۔ ۔ ۔ مجھے زکام نہیں ہے۔ بیٹھئے، بیٹھئے۔ تشریف رکھئے۔ اس کرسی کا پایا ٹوٹا ہوا ہے۔ دوسری پر بیٹھئے  اور  برا نہ مانئے۔ ویسے زکام آپ کو بھی نہیں ہے، جھوٹ موٹ ناک مچکا رہے ہیں۔ مگر  اس جھوٹ کے باوجود آپ فرمائیے۔ 
ڈاکٹر	:ہی۔ ۔ ۔ ہی۔ ۔ ۔ ہی۔ ۔ ۔ پروفیسر صاحب۔ آپ کی مزاحیہ باتوں سے تو میرے پیٹ میں بل پڑنے لگے ہین۔ میں عرض یہ کرنا چاہتا ہوں کہ آپ بیمہ کروا رہے ہیں ناں ؟
پروفیسر	:بیمہ۔ ۔ ۔  ارے ہاں۔ ۔ ۔  لڑکے نے کہا تھا۔ کروا لو۔ لیکن اب سوچتا ہوں کہ۔ ۔ ۔ 
ڈاکٹر	: (بیگ سے فیتہ نکالتا ہے) اجی، پروفیسر صاحب سوچنا آپ کا نہیں بیمہ کمپنی کا کام ہے۔ آپ ذرا سیدھے کھڑے ہونے کی زحمت گوارہ فرمائیں گے۔ 
پروفیسر	: (سیدھے کھڑے ہو جاتا ہے) در اصل  بیمے سے مجھے موت کا تصور آتا ہے  اور  میں مرنا نہیں چاہتا۔ 
ڈاکٹر	: (فیتہ کھول کر پروفیسر کو ناپنے لگ جاتا ہے) نو نو، پروفیسر صاحب! مرنا کوئی شرافت نہیں  اور  ذہانت تو۔ ۔ ۔ (ناپ کر۔ پانچ فٹ تین انچ) ذہانت تو بالکل نہیں۔ ۔ ۔ بے حد آئیڈیل قد ہے آپ کا۔ انشورنس کمپنی بڑے قد کے پالیسی ہولڈروں کو زیادہ احترام سے دیکھتی ہے۔ ناخن؟ (ناخن دیکھتا ہے) خاصے سرخ ہیں۔ 
	(کاغذ پر نوٹ کرتا ہے۔ )
پروفیسر	:سرخ ہیں ؟ سفید کو سرخ کہے جا رہے ہو۔ 
	(طنزیہ مسکراہٹ۔ )
ڈاکٹر	: (میز پر سے چشمہ اٹھا کر دیتا ہے) چشمہ لگا کر دیکھئے اصلی رنگ دکھائی دے جائے گا۔ 
پروفیسر	: (ٹھنڈی آہ بھرکر) چشمہ۔ مگر میرا معاملہ تو چشمے سے کئی منزلیں آگے جا چکا ہے۔ ایک آنکھ میں موتیا بند ہے، دوسری میں ہونے والا ہے۔ لکھئے، لکھئے۔ ۔ ۔ !
ڈاکٹر	:موتیا بند آج کل بے ضرر بیماری ہے۔ کوئی حرج نہیں میں دیکھ لوں گا۔  اور ۔ ۔ ۔  اور ۔ ۔ ۔ آپ کے دانت؟ذرا منہ  کھولئے۔ 
پروفیسر	:کیا کھولوں (کھولتا ہے) دیکھ لیجئے۔ تین داڑھیں  اور  چار دانت نکلوا چکا ہوں۔ باقیوں نے Que   لگا رکھا ہے۔ 
ڈاکٹر	: (ہنسنے کی کوشش کو دبا کر ایک دم اداس ہو جاتا ہے) ہوں۔ ہوں۔ میرا مطلب ہے دل کی کیا کیفیت ہے۔ 
	(استھٹسکوپ لگا کر سنتا ہے۔ )
پروفیسر	:کوئی دھڑکن سنائی دی؟
ڈاکٹر	:ہاں ہاں۔ لیکن یہ بتائیے کہ مثلاً۔ ۔ ۔ مثلاً۔ ۔ ۔ کوئی چور گھر میں گھس آئے تو۔ ۔ ۔ 
پروفیسر	:تو دھڑکن بالکل بند ہو جائے گی۔ 
ڈاکٹر	:ہاہاہا۔ ۔ ۔ آپ خاصا مذاق کر لیتے ہیں۔ چور تو آپ کے مذاق میں چوری کرنا ہی بھول جائے گا۔ لیکن۔ ۔ ۔ (ایک دم سنجیدہ ہو کر) دیکھئے یہ چوری کا معاملہ نہیں بیمہ کا معاملہ ہے۔ 
پروفیسر	:ایک ہی بات ہے۔ 
ڈاکٹر	: (ہنستا ہے) خدا کے لئے چپ ہو جائیے ایک منٹ  اور  یہ بتائیے۔ آپ کے والد صاحب؟۔ ۔ ۔  کیا آپ کے والد صاحب قدرتی انتقال ہوا تھا؟
پروفیسر	:مرحوم تپِ دق کا شکار ہوئے تھے جو شاید فطری تھا۔ 
ڈاکٹر	:پروفیسر صاحب(قریب آ جاتا ہے  اور  آہستہ سے کہتا ہے) اگر میں یہ سب کچھ اس (بیمہ فارم لہرا کر) فارم پر لکھ دوں تو کمپنی آپ کے بیمہ کی درخواست کو Reject   کر دے گی۔ لہٰذا آپ وہی کچھ لکھوائیے جو۔ ۔ ۔ 
پروفیسر	:جو آپ کو پسند ہو۔ ہیں نا۔ یعنی آپ جھوٹ بولتے جائیں  اور  میں اسے سچ کہتا  چلا جاؤں۔ مگر میں ایسی جھک نہیں ماروں گا۔ 
ڈاکٹر	:تو پھر سوچ لیجئے آپ کے بیمہ سے آپ کے بچوں کا مستقبل وابستہ ہے۔ 
پروفیسر	:جن بچوں کا مستقبل جھوٹی میڈیکل رپورٹ پر منحصر ہے۔ میں ان کا باپ کہلانا پسند نہیں کروں گا۔ 
ڈاکٹر	:معاف کیجئے۔ ۔ ۔ (کھنکار کر) آپ کی طبیعت کچھ ناساز معلوم ہوتی ہے۔ لیکن کوئی حرج نہیں۔ 
پروفیسر	:ہاں کوئی حرج نہیں۔ 
ڈاکٹر	:نہیں۔ نہیں۔ میرا مطلب ہے۔ میں کل پرسوں پھر حاضر ہو جاؤں گا۔ اتنے میں آپ کی طبیعت بھی کچھ ٹھیک ہو جائے گی  اور   آپ صحیح طریقے پر سوچ سکیں گے۔ 
پروفیسر	:سوچنا بیمہ کمپنی کا کام ہے، میرا نہیں۔ 
ڈاکٹر	: (دکھی ہو کر) آل رائٹ۔ آل رائٹ(منہ پھیر کر اپنا سامان سنبھالتا ہے) بے کار میں میرا قیمتی وقت ضائع کیا۔ 
	(چلا جاتا ہے۔ )
پروفیسر	: (آئینہ کے سامنے اپنا چہرہ دیکھتا ہے۔ )قہ قہ قہ قہ۔ ناخن، بڑے سرخ ہیں۔ آنکھیں موتیا بند۔ کوئی حرج نہیں۔ ۔ ۔ بچوں کا مستقبل۔ ۔ ۔  کوئی حرج نہیں (اطمینان کا گہرا سانس لے کر) اف یہ سب کتنی بوجھل چیزیں تھیں مگر دو چار سچی باتیں کہنے سے جی کتنا ہلکا پھلکا ہو گیا ہے۔ اس سمے میرا من کتنا شانت ہے۔ یوں لگتا ہے دنیا کی ہر شئے کا کایا کلپ ہو گیا ہے۔ (چہرے پر ہاتھ پھیر کر) میں کتنا بدل گیا ہوں۔ آنکھ نئی ہونٹ نئے، کان۔ ۔ ۔ 
	(دوسرے ونگ میں ڈاکٹر  اور  پروفیسر کا لڑکا ناتھ گفتگو میں مصروف دکھائی دیتے ہیں۔ )
ڈاکٹر	:نئیں نئیں مسٹر ناتھ۔ آپ کے ڈیڈی کا دماغ۔ ۔ ۔ آئی میں۔ ۔ ۔  ان کے دماغ میں کوئی۔ ۔ ۔ (ہاتھ کے اشارے سے دائرہ بناتا ہے) گول گول۔ صفر۔ 
ناتھ	:ڈونٹ بی سیریس ڈاکٹر۔ مجھے دیجئے یہ فارم۔ میں دستخط کروا لاؤں گا۔ آپ میڈیکل رپورٹ تیار کر دیجئے میں اتنے میں ڈیڈی کو تیار کرتا ہوں۔ 
	(پہلے ونگ میں پروفیسر صاحب بڑے اطمینان سے بیٹھے ہیں۔ ۔ ۔  دروازے کے پٹ کھلتے ہیں۔ ناتھ داخل ہوتا ہے۔ ہاتھ میں بیمہ فارم ہے۔ )
ناتھ	: (تھوڑی سی گھبراہٹ  اور  تھوڑے سے طیش کے ساتھ) پتا جی آپ نے یہ کیا غضب کیا۔ (حیرت سے منہ کھول کر) آپ نے سارے میڈیکل معائنہ کا پٹڑا کر دیا۔ 
پروفیسر	:غلط۔ ڈاکٹر نے جو کچھ پوچھا میں نے صحیح صحیح بتا دیا۔ 
ناتھ	:کس نے کہا تھا صحیح بولنے کو۔ آپ جانتے نہیں تھے یہ بیمے کا معاملہ ہے۔ 
	(آگے بڑھتا ہے۔ )
پروفیسر	:بیٹا!مگر یہ میری انتر آتما کا معاملہ تھا۔ 
ناتھ	:انتر آتما تو ہمیشہ جھوٹ بولتی ہے مگر ۔ ۔ ۔ (ذرا نرم ہو کر) اب میں آپ سے کیا کہوں۔ دنیاداری میں جھوٹ بولنا ہی پڑتا ہے۔ انتر آتما دنیا دار نہیں ہوتی۔ 
پروفیسر	:مگر میں انتر آتما سے وعدہ کر چکا ہوں بیٹا۔ 
ناتھ	:کیا یہ وعدہ چند منٹوں کے لئے ملتوی نہیں کیا جا سکتا تھا۔ کم از کم بیمہ تو ہو جاتا۔ سچ بولنے کے لئے تو عمر پڑی ہے۔ 
پروفیسر	:وعدہ آج کیا ہے سچ کل جا کر بولنا۔ اس میں کیا تک ہے ؟
ناتھ	:تک یہ ہے کہ کنبے کو دس ہزار روپئے مل جاتے۔ 
پروفیسر	:ہاں۔ کنبے کو دس ہزار روپئے مل جاتے  اور  کنبے کے ہیڈ کی ارتھی اٹھ جاتی۔ اچھے برخوردار ہو۔ 
ناتھ	:پتا جی۔ اب چھوڑ بھی دیجئے یہ ہٹ دھرمی۔ انترآتما کے پردے میں آپ کوکسی نے دھوکا دیا ہے۔ لیجئے فارم پر دستخط کر دیجئے۔ 
	(ناتھ قلم آگے بڑھاتا ہے، ٹیلی فون کی گھنٹی بجتی ہے۔ پروفیسر ریسیور اٹھاتا ہے۔ )
پروفیسر	: (ٹیلی فون پر)ہیلو۔ ۔ ۔ کون۔ ۔ ۔ راج بہاری سنگھ جی، (ناتھ سے) تمہارے باس ہیں۔ (پھر فون کرتا ہے) ارے بھائی تمہارا لڑکا ہمارے کالج میں داخل نہیں ہو سکتا۔ ۔ ۔ کیا فرمایا۔ ۔ ۔ اجی تمہارا لڑکا بے حد نالائق ہے۔ سو فیصدی پھسڈی ہے۔ میں اس کی رکمنڈیشن بالکل نہیں کر سکتا۔ ۔ ۔ آہاں ناممکن۔ 
ناتھ	: (پریشان ہو کر) ڈیڈی۔ 
رام بنارسی سنگھ: (ادھر سے آواز آتی ہے) نان سینس۔ 
پروفیسر	:ہاں۔ ہاں۔ نان سینس۔ 
رام بنارسی سنگھ:لیکن پرسوں تو آپ کہہ رہے تھے کہ لڑکا بے حد ان ٹیلی جنٹ ہے۔ 
پروفیسر	:میں نے جھک ماری تھی۔ 
بنارسی سنگھ	:آل رائٹ، تو آپ کا لڑکا ناتھ بھی انتہائی ایڈیٹ ہے۔ میں اسے کل ہی اپنی کمپنی کی نوکری سے نکال باہر کروں گا ہنہ۔ 
	(ناتھ گھبرا جاتا ہے۔ پتا جی کے گھٹنے پر ہاتھ لگاتا ہے۔ )
پروفیسر	:مگر آپ پہلے اسی بیٹے کو کئی بار اپنا بیٹا کہہ چکے ہیں۔ 
رام بنارسی	:میں نے بھی جھک ماری تھی۔ 
پروفیسر	:مگر سنئے تو۔ ۔ ۔ سنئے۔ ۔ ۔ ہلو۔ کم بخت نے ریسیور ہی بند کر دیا، کتنا گھٹیا انتقام لے رہا ہے مجھ سے۔ انتقام نے تو اسے بد تہذیب بنا دیا ہے۔ (ناتھ سے) لو بیٹا تمہاری نوکری ختم۔ 
ناتھ	:میری نوکری جائے بھاڑ میں۔ آپ کی انترآتما تو شانت ہو گئی۔ 
پروفیسر	:ارے تو کیا میں تیری نوکری کی خاطر نالائق لڑکے کو بھرتی کر لیتا۔ ۔ ۔  ہیں۔ ۔ ۔ ؟
ناتھ	: (اپنے بال جھنجھوڑتا ہے) ڈاکٹر کوہلی ٹھیک کہتا تھا تمہارے ڈیڈی کے دماغ میں۔ ۔ ۔ اب کیسے کہوں شرم آتی ہے۔ 
پروفیسر	:نہیں بیٹا۔ کہہ دو۔ سچ میں کا ہے کا شرم۔ 
ناتھ	:وہ کہتا تھا کیڑا ہے۔ 
پروفیسر	:کیا۔ ۔ ۔ ؟
ناتھ	:بس دوسرے کے کہنے پر ناراض ہو گئے نا۔  اور  اپنے سچ پر۔ ۔ ۔ 
پروفیسر	:وہ میری انتر آتما کی آواز تھی تمہاری کس کی ہے ؟
ناتھ	:کامن سینس کی۔ ۔ ۔ پتا جی۔ باقی دنیا بھی سچ بولتی ہے۔ لیکن کبھی ہفتے میں ایک آدھ بار بول دیا نان اسٹاپ تو کوئی بھی نہیں بولتا۔ سچ بولنے کا موقعہ محل ہوتا ہے۔ اب دیکھئے سچ بولنے سے میری نوکری چھوٹ گئی۔ 
پروفیسر	:سچی ضمیر موقعہ نہیں دیکھتی۔ 
ناتھ	:ہاں۔ ہاں۔ کسی کی جان گئی آپ کی ادا ٹھہری۔ میں تو۔ ۔ ۔ 
	(ناتھ کی بیوی مالا دروازہ سے جھانکتی ہے۔ )
مالا	:وہ آ گئے ہیں۔ 
پروفیسر	:کون۔ ۔ ۔ ؟
مالا	:مسٹر پوری  اور  ان کی مس رجنی کی سگائی کے لئے اسے دیکھنے۔ 
پروفیسر	: (ویسے ہی بیٹھے بیٹھے)بٹھاؤ انھیں ہم آتے ہیں۔ 
مالا	:بٹھاؤں کیا، وہ تو بیٹھے ہیں، آپ کا انتظار کر رہے ہیں۔ 
	(دونوں اٹھتے ہیں۔ )
ناتھ	:لیکن۔ ۔ ۔ ہاں جی۔ ۔ ۔  ذرا سنئے تو۔ 
	(کانا پھوسی۔ )
	(پروفیسر اپنا کوٹ بدلتا ہے، ٹائی ٹھیک کرتا ہے۔ )
مالا	: (ناتھ سے) پاگل!پتا جی کے بغیر سگائی کیسے ہو گی؟
ناتھ	:مگر مالا۔ پتا جی کی طبیعت خراب ہے۔ 
پروفیسر	:صرف بیمہ والا ڈاکٹر کہتا تھا۔ مگر میں بالکل چنگا بھلا ہوں چلو مالا بیٹی۔ ۔ ۔ !
ناتھ	:مگر آپ خود کیوں تکلیف کریں۔ ہم خود نپٹ لیں گے۔ 
مالا	:کیوں بچوں کی سی باتیں کر رہے ہو۔ پتا جی کے ہوتے ہمارا بات کرنا مناسب ہے کیا۔ وہ لوگ کیا سمجھیں گے !
پروفیسر	:یہی کہ بیٹے نے باپ کی طبیعت خراب کر دی  اور  کیا۔ 
مالا	:اس کا مطلب ہے کسی بات پر آپ نے پتا جی کو ناراض کر دیا۔ 
ناتھ	:میں کچھ نہیں جانتا لیکن کہے دیتا ہوں کہ اگر پتا جی وہاں گئے تو کوئی نہ کوئی گل ضرور کھلے گا۔ 
مالا	:میری سمجھ میں کچھ نہیں آ رہا۔ 
ناتھ	:سمجھ ہو تو کچھ آئے بھی۔ 
پروفیسر	:خیر میں تو مہمانوں کے پاس جا رہا ہوں۔ آپ ایک دوسرے کو سمجھاتے رہئے۔ 
ناتھ	:پتا جی!بھگوان کے لئے آپ مت جائیے۔ ۔ ۔ 
	(پیچھے بھاگتا ہے۔ )
	(رجنی اپنے گلے کی مالا ٹھیک کر رہی ہے۔ ایک سجی ہوئی گڑیا کو سینے سے لگاتی ہے۔ )
مسزپوری	: (دور سے رجنی کو دیکھ کر) بہت خوب، بہت ہی سندر ہے۔ 
پوری	:پروفیسر صاحب پر گئی ہے۔ 
	(دونوں آنکھیں اوپر اٹھاتے ہیں، پروفیسر،  ناتھ  اور  مالا داخل ہوتے ہیں۔ )
پروفیسر	:معاف کیجئے پوری صاحب۔ آپ کو میرا انتظار کرنا پڑا۔ دراصل یہ میرا بیٹا ناتھ کچھ ایسا۔ ۔ ۔ 
	(ناتھ گھبراتا ہے۔ )
پوری  اور  مسز	:انتظار، نہیں تو۔ ۔ ۔ !
پوری	:اپنا گھر ہے، انتظار کیسا۔ ۔ ۔ !
پروفیسر	: (بیٹھتے ہوئے) معاف کیجئے یہ گھر آپ کا نہیں ہمارا ہے۔ آپ کا گھر تو ٹیگور اسٹریٹ پر ہے۔ 
ناتھ	:ہاہاہا۔ ۔ ۔ پوری صاحب ہمارے پتا جی بڑے مزے کے آدمی ہیں۔ یہ کاجو (سب ہنستے ہیں) لیجئے۔ (پلیٹ بڑھاتا ہے)۔ اس بڑھاپے میں بھی کتنے شوخ ہیں۔ ۔ ۔ !
مسز پوری	:کاش ہمارے پوری صاحب بھی ایسے شوخ ہوتے !
	(مسٹر پوری اپنی بیوی کی طرف گھور کر دیکھتے ہیں۔ )
مسٹر پوری	:مالا جی۔ ذرا بیٹی رجنی کو بلائیے ناں۔ کہاں ہے ؟
مالا	:رجنی  اندر ہے۔ اپنے ہاتھ سے آپ کے لئے چائے تیار کر رہی ہے۔ 
پروفیسر	:ارے وہ کیا چائے بنائے گی۔ بیٹھی کوئی جاسوسی ناول پڑھ رہی ہو گی۔ مالا بیٹی تم خود جا کر چائے بنا لاؤ۔ رجنی گھٹیا چائے بنائے گی۔ 
مالا	:نہیں پتا جی۔ مالا کوئی بچی ہے جو۔ ۔ ۔ ہاں۔ ۔ ۔ آخر پتا جی ہیں ناں۔ بیٹی چائے جتنی سیانی ہو جائے باپ اسے بچی ہی سمجھتا ہے۔ 
پروفیسر	:میں کیا جانوں تم خود ہی کہتی رہی ہو کہ اسے چائے بنانی نہیں آتی۔ 
مالا	:وہ تو ذرا لاڈ سے کہہ دیتی ہوں۔ پوری صاحب آج آپ خود بتائیے گا چائے پی کر کیسی ہے ؟
پوری	: (بیوی کی طرف اشارہ کر کے) چائے کے معاملہ میں یہ میری گرو ہے۔ 
مسز پوری	:چیلا بننے کی کوشش کر رہے ہیں۔ حالانکہ مجھ سے زیادہ نفیس چائے بنا لیتے ہیں۔ (سبھی ہنستے ہیں) اچھا مالا جی، رجنی کو جاسوسی ناول پڑھنے کا شوق بھی ہے  اور  کون کون سے شوق ہیں اس کے۔ ۔ ۔ ؟
پروفیسر	:صبح لیٹ اٹھنے کا۔ 
مالا	: (ہنس کر) پتا جی۔ اب آپ چپ بھی رہئے۔ میرے تو ہنستے ہنستے پیٹ میں بل پڑ گئے۔ (مسز پوری) ہاں بہن!آپ رجنی کے شوق پوچھ رہی تھیں ناں۔ ۔ ۔ وہ وائلن بہت نفیس بجاتی ہے۔ 
ناتھ	:جی ہاں۔ حال ہی میں اس کے لئے ایک نیا وائلن بھی خریدا ہے، ایک ہزار روپئے میں، جسے وہ مستی میں ڈوب کر بجاتی ہے۔ 
پروفیسر	:بجاتی تھی۔ اب نہیں۔ کیونکہ بچاری کی انگلی کٹ گئی ہے۔ ۔ ۔ !
مسز پوری	:انگلی کٹ گئی۔ ۔ ۔ !
	(مسٹر پوری کی طرف دیکھتی ہے۔ )
مسٹر پوری	:یعنی بالکل کٹ گئی۔ ۔ ۔ ؟
ناتھ	:نہیں ذرا سی جل گئی تھی۔ مگر دوائی سے بالکل ٹھیک ہو گئی ہے۔ 
مالا	: اور  اب تو اس نے اپنے ہاتھ سے یہ ہرن کی تصویر بھی بنا ڈالی ہے۔ 
	(اٹھا کر تصویر دکھاتی ہے۔ )
ناتھ	:کشمیری ہرن ہے۔ زندہ ہرن کو سامنے بٹھا کر بنائی ہے۔ 
مسز پوری	:کیا مطلب۔ ۔ ۔ !
پروفیسر	:مطلب یہ کہ وہ کبھی کشمیر گئی ہی نہیں، جانے کی صرف خواہش رکھتی ہے۔ کیونکہ ڈاکٹر کا مشورہ ہے کہ کشمیر کی ہوا کھانے سے اس کے پھیپھڑے ٹھیک ہو جائیں گے۔ 
ناتھ	: (گھور کر) پتا جی۔ ۔ ۔ !
پروفیسر	:باقی رہی تصویر۔ توکل تک یہ ہمارے پڑوسی رگھو نندن بابو کے گھر لٹکی ہوئی تھی۔ شاید مالا بیٹی آپ کو دکھانے کے لئے مانگ لائی ہو۔ 
مالا	: (ہونٹ کاٹ کر) پتا جی! آپ کیا کہہ رہے ہیں ؟
ناتھ	:پتا جی ٹھیک کہہ رہے ہیں مالا۔ پوری صاحب، بات یہ ہے کہ پتا جی آج کل فلاسفی کی ایک نئی تھیوری آزما رہے ہیں کہ فرض کیجئے کوئی بات جھوٹی ہے  اور  پھر اس جھوٹی بات کے اردگرد ایسی الجھن ڈال دو کہ وہ سچ معلوم ہونے لگے  اور  اس کے بعد۔ ۔ ۔ دنیا سے کہئے کہ اس گمشدہ سچائی کو تلاش کریں۔ ہے نا دلچسپ تھیوری۔ ۔ !
مسز پوری	:جی ہاں اتنی دلچسپ کہ میں تو بے وقوف لگ رہی ہوں۔ 
ناتھ	:فلسفہ ہے ناجی۔ ہماری، آپ کی سمجھ میں تھوڑے ہی آئے گا۔ (مالا سے) مالا، نوکر کو آواز دو ذرا چائے لے آئے۔ 
پروفیسر	:نوکر۔ یعنی کوئی نوکر رکھ لیا ہے تم نے۔ اس گھر میں تو گزشتہ ڈیڑھ سو سال سے کوئی نوکر نہیں رکھا گیا۔ 
ناتھ	:پتا جی!اب چھوڑئیے بھی یہ فلسفہ۔ اس سے آپ کے اعصاب پر برا اثر پڑے گا۔ ڈاکٹر نے یہی کہا تھا۔ 
پروفیسر	:کس ڈاکٹر  نے کہا تھا۔ بے کار کی باتیں مت کرو۔ تم خود جا کر چائے لے آؤ  اور  دیکھو، ورما صاحب کے ہاں سے ٹی سیٹ مانگ لینا۔ 
پوری	:ٹی سیٹ، ورما جی؟
ناتھ	:جی ہمارے پڑوسی ورما جی ہم سے ٹی سیٹ لے گئے تھے۔ پتا جی کے دوست ہیں۔ 
	(مالا کچھ لاتے ہوئے بیچ بیچ میں نظر آتی ہے۔ )
پروفیسر	:دوست ہوتا تو رجنی کی منگنی توڑ نہ دیتا۔ 
مسزپوری	:کیا منگنی ایک بار ٹوٹ بھی چکی ہے۔ ۔ ۔ ؟
پروفیسر	:ہاں۔ ورما کہتا تھا ہم نویں فیل لڑکی کو اپنی بہو نہیں بنا سکتے۔ 
ناتھ	:پتا جی!یہ بھی بتا دیجئے کہ اس کا لڑکا رشوت لیتا پکڑا گیا تھا، اس لئے ہم نے منگنی توڑ دی تھی۔ 
پروفیسر	:ارے بیٹا اس دنیا میں کس کے دامن پر دھبہ نہیں، تم دفتر سے اسٹیشنری چرا کر لاتے ہو کہ نہیں ؟
ناتھ	: (چیخ کر) پتا جی۔ آپ خاموش رہیں گے یا نہیں۔ 
پروفیسر	: (گردن اکڑا کر) سچے آدمی کو کوئی خاموش نہیں کرا سکتا۔ ۔ ۔  کیوں پوری صاحب!
پوری	:بجا فرمایا(گھڑی دیکھ کر) افوہ، پونے پانچ۔ (بیوی سے)ڈارلنگ ہمیں تو اسٹیشن پربھی جانا ہے۔ 
مسز پوری	:تو اجازت لیجئے۔ (دونوں اٹھ کھڑے ہوتے ہیں۔ ) اچھا مالا جی۔ اس وقت نمستے۔ ۔ ۔ 
مالا	:مگر چائے۔ ۔ ۔ 
مسز پوری	:وقت کم ہے ورنہ ضرور پی لیتے۔ پھر کبھی سہی۔ 
پروفیسر	: (جھٹک کر سلام کرتا ہے) پھر نہیں آئیں گے آپ، لکھ لیجئے۔ 
پوری	:نہیں نہیں۔ ایسی بات نہیں۔ اچھا نمستے۔ 
پروفیسر	:آخری نمستے ہی سمجھئے۔ 
	(چلے جاتے ہیں۔ پروفیسر کتابیں دیکھنے لگتا ہے۔ ناتھ  اور  مالا ادھر ادھر دیکھنے لگتے ہیں۔ پھر ایک دوسرے کو، پھر ٹھنڈی آہیں۔ ۔ ۔ )
ناتھ	: (ماتھے پر دو ہتڑ مارکر) اولاد سے دشمنی۔ بیٹی کا بنتا گھر  بگاڑ دیا۔ میں تو خودکشی کر لوں گا۔ 
پروفیسر	:تم نہیں کرو گے بیٹا، بڑے ہونہار آدمی ہو۔ 
ناتھ	:ہونہار نہیں بدنصیب۔ نوکری چھوٹ گئی، بہن کا بیاہ رک گیا۔ مہمانوں کے سامنے رسوا ہوا، صرف باپ کی انتر آتما کی آواز کے لیے۔ 
پروفیسر	:تو کیا چاہتے ہو، میری ارتھی اٹھ جائے۔ 
ناتھ	:خیر ہماری تو اٹھ ہی گئی۔ 
پروفیسر	:کتنا زہر ہے بیٹا تمہارے اندر۔ 
ناتھ	:کس کے اندر میرا سینہ جل کر کباب ہو رہا ہے۔ 
مالا	:میں تو کسی  کو منہ دکھانے کے قابل نہیں رہی۔ 
	(جانے لگتی ہے۔ )
پروفیسر	:بہو!کیا تم بھی؟(مالا پھر سے پھوٹ کر رونے لگتی ہے) اچھی بات ہے بچو۔ میں سمجھ گیا ہوں۔ کہ تمہاری جھوٹی دنیا میں میرے ایسے سچے آدمی کا نباہ نہیں ہو سکتا۔ لہٰذا میں آج ہی اس گھر سے جا رہا ہوں۔ 
ناتھ	: اور  مجھ میں اتنی شکتی نہیں رہی کہ آپ کو روک سکوں۔ 
پروفیسر	: (جانے لگتا ہے) تھینک یو میرے بیٹے۔ سنو مالا بیٹی جاتے جاتے ایک بات کہہ دوں۔ 
مالا	:میرے پاس بھی اتنی شکتی نہیں رہی کہ آپ کی بات سن سکوں۔ 
پروفیسر	:تومیں چلا جاؤں۔ 
ناتھ	:سو فی صدی۔ 
پروفیسر	:افسوس!
ناتھ	:بے کا رہے۔ 
پروفیسر	:تو میری ایک آخری بے کار بات ضرور سن لو کہ میں نے تم سے چرا چرا کر صندوقچی میں کچھ روپئے رکھے ہیں شاید پچاس ہزار ہوں گے۔ 
ناتھ	:پچاس ہزار۔ 
مالا	:روپئے  اور  پچاس ہزار اور   آپ کے پاس۔ ۔ ۔ !
پروفیسر	:ہاں سوچا تھا۔ مرتے وقت یہ روپئے تمہیں دے جاؤں گا جس سے تم اپنا  اور  میرے ننھے پوتے گریش کا مستقبل بنا سکوں۔ مگر اب سوچتا ہوں، جب یہاں سے جاہی رہا ہوں تو یہ روپیہ ساتھ لیتا جاؤں، کوئی دھرم شالہ بنواؤں گایا کسی آشرم کودے کر اپنی انتر آتما کو سکھی کر لوں۔ آخری نمستے، میرے بچو!
	(دروازہ پر تیزی سے پہنچتا ہے۔ )
ناتھ	:پتا جی۔ ٹھیرئیے تو ذرا۔ میرا مطلب ہے سنئے۔ ۔ ۔ !
مالا	: (ناتھ سے) بڑھ کر ہاتھ پکڑ لو ورنہ چلے جائیں گے۔ 
ناتھ	:پتا جی۔ آپ کو ننھے گریش کی سوگندھ۔ مت جائیے۔ (مالا سے) تم بھی کہو نا۔ 
مالا	:مت جائیے پتا جی، ورنہ میں ہیرا چاٹ لوں گی۔ 
ناتھ	:میں سنکھیا کھا لوں گا۔ 
پروفیسر	: (دروازے سے لوٹ کر) مجھے جانے دو میرے بچو۔ میں سنسار میں سچ بولنے آیا تھا۔ کیا تم چاہتے ہو،  میں یہاں رہوں  اور  سچ نہ بولوں۔ 
ناتھ	:کس نے کہا ہے مت بولئے۔ کیوں مالا۔ ۔ ۔ ؟
مالا	:میں نے تو نہیں کہا۔ 
پروفیسر	:بوڑھے کو بے وقوف مت بناؤ میرے بچو۔ سچ بہت کڑوا ہوتا ہے۔ 
ناتھ	:آپ کے منہ سے ٹپکتا ہوا شہد معلوم ہوتا ہے۔ 
پروفیسر	:میری وجہ سے ناتھ کی نوکری چلی گئی۔ 
ناتھ	:میں اس نوکری پر لات مارتا ہوں۔ 
پروفیسر	:رجنی کا بیاہ رک گیا۔ 
مالا	:میں رجنی کو اپنی نرم و نازک محبت کے نرم و نازک پنکھوں کے نیچے چھپا کر رکھوں گی۔ 
پروفیسر	:تم سماج کے سامنے رسوا ہوتے رہو گے۔ 
ناتھ	:سچ کی خاطر ہم سولی پربھی چڑھ جائیں گے۔ 
پروفیسر	:تو پھر ٹھیک ہے میرے بچو۔ (کرسی پر آ کر بیٹھ جاتا ہے) میں اسی گھر میں رہوں گا۔ میرے لئے تھوڑا سا پانی۔ ۔ ۔ 
ناتھ	:پانی۔ ۔ ۔ !(مالا سے) کھڑی کھڑی منہ کیا دیکھ رہی ہو۔ کولڈرنک یا۔ ۔ ۔ 
مالا	:میں دودھ لے آتی ہوں۔ 
	(جانے لگتی ہے۔ )
ناتھ	: (اسے روک کر) صرف دودھ نہیں ملک شیک بنا لاؤ۔ ٹھہرو۔ میں لاتا ہوں۔ 
مالا	:میں آپ سے اچھا بنا لاؤں گی۔ 
ناتھ	:میں اچھا بناؤں گا۔ 
مالا	:میں۔ ۔ ۔ 
	(جاتی ہے۔ )
	(ناتھ چپ چاپ میز پر سے چابیاں اٹھاتا ہے۔ پروفیسر مسکراتا ہے۔ )
	(پروفیسر کا کمرہ۔ مالا دھیرے دھیرے کمرے میں آتی ہے۔ کھلی ہوئی الماری۔ ناتھ پیچھے کھڑا ہے۔ صندوقچی نکالتا ہے۔ صندوقچی پر ایک ہاتھ مالا کا ایک ہاتھ ناتھ کا بیک وقت پڑتا ہے۔ )
ناتھ	:سنو!میں چابی لے آیا ہوں۔ دیکھیں کھول کر۔ 
مالا	:ہاں۔ ۔ ۔ (ناتھ کھولتا ہے۔ دونوں دیکھتے ہیں  اور  چیختے ہیں) یہ کیا ہے ؟
ناتھ	:خالی صندوقچی۔ ۔ ۔ 
پروفیسر	: (دروازے پر مسکراتے ہوئے) خالی ہے ناں۔ آج کے دن میں نے یہ پہلا جھوٹ بولا ہے، میرے بچو۔ ۔ ۔ !
***
ماخذ: ’’شگوفہ‘‘(ڈرامہ نمبر) ۱۹۷۹ء
۳۱!مجرد گاہ، معظم جاہی مارکٹ،  
حیدرآباد۔ ۵۰۰۰۰۱(اے پی)
 
ساگر سرحدی

مسیحا
(ایکانکی)
کردار	:	اداکاروں کے نام
ہربنس:(ایک ہندوستانی سپاہی)۔۔ کلدیپ سنگھ
افضل:(ایک پاکستانی سپاہی) ۔۔این سبھاش
سنت رام:(ایک رفیوجی)۔۔رمیش تلوار
کیپٹن:(ہندوستانی کیپٹن)۔۔ایم کے شرما
سیتا:(سنت رام کی بہن)۔۔منجو  بھاٹیہ
گم نامی آدمی:امر کسکر لو
ڈائریکشن:رمیش تلوار
	(یہ ڈراما پہلی بار ’’دی کرٹین‘‘ کی طرف سے پاٹکر ہال بمبئی میں، ۲۹/ جون ۱۹۶۵ء کو کھیلا گیا۔ )
	کشمیر کی سرحد
	سورج ابھی نہیں نکلا۔ ۔ ۔ سامنے کانٹے دار تا رہیں۔ ۔ ۔( Barbed Wires)۔ ۔ ۔ دائیں طرف فٹ لائٹس کے پاس ہندوستانی فوج کی چوکی ہے  اور  Rear Stage   میں پیچھے پاکستانی فوج کی چوکی ہے  اور  آگے فٹ لائٹس کے پاس ہی بائیں طرف ایک جھونپڑی سی بنی ہے۔ جھونپڑی بھی کیا، ایک دو پرانے فوجی کمبل ٹینٹ کی طرح باندھ دیئے گئے ہیں۔ ۔ ۔ Barbed Wires   کا واحد سہارا ایک کھمبا نظر آ رہا ہے جو کراس نما ہے۔ یہ اسٹیج کی دائیں طرف ہے  اور  ٹینٹ کو Balance  کرتا ہے۔ ۔ ۔ ابھی بھی دھند صاف نہیں ہوئی۔ 
	پردہ اٹھنے سے پہلے ہربنس کے گانے کی آواز آ رہی ہے۔ 
	جنڈری دابھا کوئی نا
	اک ویری مل وے خیال
	جندڑی داوسا کوئی نا
	(گانے کے ساتھ ساتھ ہی پردہ کھلتا ہے۔ )
افضل	:اے ہے ہربنس۔ 
ہربنس	:اوئے فضلو۔ 
افضل	:یار سویرے سویرے درد ورد کی بات کرتے ہو۔ مروا دو گے کیا؟
ہربنس	:پیارے دھند دیکھ، اپنا ہاتھ دکھائی نہیں دیتا۔ جب کچھ نہیں دکھائی دیتا نا،  دل کی یاد آتی ہے  اور  ایسے میں جو میں تیرا نشانہ باندھ دوں توکل صبح خبر دوڑ جائے گی ایک پاکستانی سپاہی ہلاک۔ 
افضل	:اوئے بنسے دے پتر۔ 
ہربنس	:اچروی۔ 
افضل	: اور  میرا نشانہ بھول گیا۔ بچپن میں غلیل سے بیرا گر یا کرتا تھا۔ 
ہربنس	:اسی دن سے تو یہ حسرت ہے کہ تیری اسی آنکھ کا نشانہ کروں۔ 
افضل	:بچو ادھر بھی امریکی اسلحہ ہے۔ 
ہربنس	:یار  فضلو۔ 
افضل	:بول ماں دیا یارا۔ 
ہربنس	:دیکھ تیرے پاس بھی امریکی اسلحہ ہے نا؟
افضل	:ہاں۔ 
ہربنس	:میرے پاس بھی امریکی۔ 
افضل	:پھر؟
ہربنس	:یار؟
افضل	:بول جان یار۔ 
ہربنس	:امریکی کیا مدد کر رہے ہیں۔ سب کو اسلحہ دیتے ہیں۔ لڑو۔ خوب لڑو۔ بڑھیا سے بڑھیا، اسلحہ لو اور  ایک دوسرے کو بھون کر رکھ دو، نفرت کو دھرم سمجھو اور   اپنے  اور  پرائے، دوستوں  اور  غیروں کو قتل کر دو۔ 
افضل	:اوئے بھیم پلاسی دا پترا۔ 
ہربنس	:ہاں۔ 
افضل	:لیکچر دے لیتے ہو یار۔ 
ہربنس	:کبھی کبھی میں سوچتا ہوں۔ 
افضل	:اوئے سوچا نہ کر۔ دیکھ تو دھوپ نکل آئی ہے۔ اوئے، اوئے کتنی مزیدار ہے۔ 
ہربنس	:فضلو۔ 
افضل	:ہاں۔ 
ہربنس	:تمہاری ایک بہن بھی تھی نا؟
افضل	:ہاں۔ 
ہربنس	:کیا نام ہے اس کا؟
افضل	:مراداں۔ 
ہربنس	:اب تو جوان ہو گئی ہو گی؟
افضل	:بنسیا۔ 
ہربنس	:ہاں۔ 
افضل	:وہ تمہاری بھی بہن لگتی ہے۔ 
ہربنس	:ہاں یار۔ یہ تومیں بھول ہی گیا تھا۔ او دیکھ اوئے استاد جی اٹھ گئے نا۔ 
افضل	:استاد جی، السلام علیکم استاد جی۔ 
	(ہربنس  اور  افضل دونوں ہنستے ہیں۔ )
ہربنس	:بچارے بہن کا انتظار کر رہے ہیں۔ 
افضل	:یہ سمجھتے ہیں کہ اس طرف کوئی مرد نہیں رہا۔ 
	(پھر دونوں ہنستے ہیں۔ )
	(سنت رام کی عمر چالیس کے قریب ہے، بال کھچڑی ہو گئے ہیں۔ چہرے سے پریشانی ظاہر ہوتی ہے نسیں تنی رہتی ہیں۔ بولتے ہیں تو ظاہر ہوتا ہے کہ جیسے وہ نہایت تکلیف سہہ رہا ہو۔ وہ عاجزی کے ساتھ ہندوستانی سپاہی کے پاس جاتا ہے۔ )
سنت رام	:بھائی صاحب آج دن کیا ہے ؟
ہربنس	:اوئے فضلو۔ استاد جی دن پوچھ رہے ہیں۔ 
افضل	:بول مرنے کا دن ہے۔ 
ہربنس	:استاد کس پھیر میں ہو۔ بادشاہو، نکل آؤ دنوں  اور  تاریخوں کے جھمیلے سے۔ آپ کا ا سکول نہیں ہے۔ فرنٹ ہے۔ بورڈر۔ سامنے فضلو ہے۔ میرا جگری یار، لیکن معلوم نہیں کب میرے سینے میں گولی داغ دے گا۔ یا اس کے پہلے ہی اس کے پٹھے میں میں یہ امریکی عرف ہندوستانی گولی پارکر دوں۔ 
سنت رام	:وہ آپ کا جگری یار ہے ؟
ہربنس	:ہاں، بچپن میں ایک ساتھ گلی ڈنڈا کھیلا کرتے تھے  اور  ایک دوسرے کی ماں بہن کو یاد کیا کرتے تھے۔ 
سنت رام	:تو آپ اسے گولی مار دیں گے ؟
ہربنس	:گولی مارنا تو ہمارے لیے آنکھ مارنے کے برابر ہے۔ 
سنت رام	:کیوں ؟
ہربنس	:اوئے فضلو، استاد پوچھتے ہیں ہم لوگ گولی کیوں چلاتے ہیں ؟
افضل	:بول یار، مجبوری میں۔ 
ہربنس	:سنا استاد جی، مجبوری میں۔ 
سنت رام	:کا ہے کی مجبوری؟
ہربنس	:استاد جی پوچھتے ہیں کا ہے کی مجبوری؟
افضل	:استاد جی ہمارے لیڈر منہ چلاتے ہیں  اور  ہمیں گولیاں چلانی پڑتی ہیں۔ جب فصلیں خراب ہوتی ہیں، اکال پڑتے ہیں، آدمی بھوکے ننگے مرنے لگتے ہیں تو لیڈر لڑائی شروع کر دیتے ہیں  اور  ہم لوگوں کو فرنٹ پر بھیج دیا جاتا ہے۔ 
ہربنس	:فضلو بڑے پتے کی بات بول دی یار۔ 
افضل	:بس  اور  سوال نہ کرنا، ایسی غلطی کبھی کبھی کرتا ہوں۔ 
ہربنس	:استاد جی۔ 
سنت رام	:کہو بھائی۔ 
ہربنس	:ایک بات عرض کروں ؟
سنت رام	:جی۔ 
ہربنس	:کا ہے کو یہاں پڑے ہو۔ خواہ مخواہ گولی و ولی لگ جائے گی۔ 
سنت رام	:برخوردار میں استاد ہوں، ساری عمر ا سکول میں کاٹی ہے۔ بھیا ہم تو ہمیشہ پڑھایا کرتے تھے۔ آدرش کے لیے جان دے دو۔ آج کل استاد کو لوگ پرانا آدمی سمجھتے ہیں۔ یہ پروفیشن گھٹیا  اور  نیچے درجے کا سمجھا جاتا ہے۔ لیکن میں تو پرانی صدی کا آدمی ہوں۔ 
ہربنس	:لیکن یہاں کیوں پڑے ہیں۔ ہندوستان میں جائیے، کوئی کام دھام مل جائے گا۔ بچوں کو پڑھاؤ۔ 
سنت رام	:بھائی آدرش، میرا آدرش  اور  میری بہن۔ 
ہربنس	:بہن آ جائے گی آپ کی۔ 
سنت رام	:روز سنتا ہوں۔ روز سنتا ہوں۔ لیکن کہاں ہے میری بہن۔ میں نے اسے بچی کی طرح پالا تھا۔ وہ میری بہن، وہ میری لاڈلی۔ شادی کرانے کا ارمان تھا۔ میرے سپنے میں دیکھو لوریاں سوئی ہوئی ہیں، دعائیں سوئی ہوئی ہیں۔ میں کس پر قربان کروں۔ میں کس پر قربان کروں اپنی یہ مٹی سی جان۔ ۔ ۔ 
	(وہ پھوٹ پھوٹ کر رو پڑتا ہے۔ )
ہربنس	:استاد جی، یہ کیا، دھیرج رکھیے۔ اس عمر میں بھی آپ روتے ہیں !
سنت رام	:میرا دل روتا ہے بھائی، میری آتما روتی ہے۔ جگر لہو ہو رہا ہے۔ ہائے کہاں لے گئے اسے، کوئی چنگیز ہے۔ کون کافر ہے ؟ہائے منی میری چھوٹی سی لاڈلی۔ 
	(وہ واپس پتھر پر بیٹھ جاتا ہے۔ کیپٹین مگ میں چائے لے آتا ہے۔ سپاہی سلام کرتا ہے  اور  اٹینشن کی حالت میں کھڑا رہتا ہے۔ )
کیپٹین	:لیجئے استاد جی چائے پی لیجئے۔ 
سنت رام	:کیوں تکلیف کرتے ہو تم روز؟
کیپٹین	:استاد کی خدمت کرنا آپ ہی نے پڑھایا تھا۔ 
سنت رام	:پرانی باتیں ہیں لڑکے بہت پرانی باتیں ہیں۔ 
کیپٹین	:استاد جی اچھی باتیں کبھی پرانی ہوتی ہیں ؟
سنت رام	:سب جھوٹی ثابت ہو رہی ہیں۔ میں پڑھایا کرتا تھا اپنے وطن سے پیار کرو۔ اپنی مٹی کو چومو اور   جہاں پیدا ہوئے ہو اس جگہ کے گیت گاؤ۔ کہاں ہے وہ وطن۔ کس کا وہ وطن۔ آج پاکستان، کل ہندوستان ہے۔ آج امریکہ ہے، کل جارج ٹاؤن ہے۔ آج جرمنی ہے، کل پولینڈ ہے۔ 
کیپٹین	:آپ  کو سوچنے کی عادت سی ہو گئی ہے۔ 
سنت رام	:ہاں بھیا سوچنے کی عادت سی ہو گئی ہے۔ 
کیپٹین	:چائے دو گھونٹ پی لیجئے۔ 
	(سنت رام چائے پیتا ہے۔ کیپٹین ٹہلتا ہے۔ سنت رام چائے کا مگ رکھتا ہے۔ )
کیپٹین	:آپ کو یاد ہے استاد جی؟
سنت رام	:کیا؟
کیپٹین	:بچپن۔ میرا بچپن۔ 
سنت رام	:مجھے اپنے ایک ایک طالب علم کا بچپن یاد ہے۔ 
کیپٹین	:آپ سنیچر کی شام کو گھر چلے جایا کرتے تھے۔ نو میل پہاڑی سفر طے کر کے،  اور  سوموار پھر نو میل طے کر کے ٹھیک ساڑھے دس بجے ا سکول پہنچ جاتے تھے۔ 
سنت رام	:وہ دن۔ ہاں ان دنوں میں، میں جوان تھا۔ 
کیپٹین	:آپ کو ہم دیکھتے تھے تو کھلکھلا کر ہنس پڑتے تھے۔ 
	(سنت رام اٹھ جاتا ہے۔ وہ جیسے خواب دیکھ رہا ہو۔ )
سنت رام	:جب میں گھر نکلا کرتا تھا تو اندھیرا ہوتا تھا۔ ہوا ٹھنڈی، گدگدانے والی، شریر، تنگ کرنے والی ہوا۔ آپ بے شک رونی صورت بنا رہے ہوں، وہ ہوا میرے وطن کی وہ ہوا آپ کو ہنسا دے گی۔ پھر میں اس پہاڑی دریا میں نہایا کرتا تھا۔ میرے جسم کا خون میری رگ رگ میں دوڑ کر اور  سرخ ہو جایا کرتا تھا  اور راستے سے شیو جی کے مندر سے ہو کر گھاٹی اترتا تھا، تو سورج کی کرنیں، پہلی پہلی، ہلکی ہلکی، معصوم کرنیں میرے ماتھے کو چوم لیتی تھیں۔ ہائے میرا وطن۔ جہاں نظر بھاگتی تھی سبزہ بھاگتا تھا۔ جہاں نظر ٹھہرتی تھی پھول اگتے تھے۔ جہاں دل سنبھلتا تھا، گھاٹیاں لہراتی تھیں۔ جہاں دل مچلتا تھا دریا لپکتا تھا۔ 
کیپٹین	:آپ کو کیسے یاد ہے سب کچھ۔ مجھے تو اتنا یاد نہیں۔ ہم تو سب کچھ بھول گئے۔ وطن بھول گئے، نام بھول گئے، ذکر ایسے آتا ہے جیسے پریوں کی کہانی ہو۔ 
سنت رام	:برخوردار میں استاد تھا۔ آدرش ہمارا جیون تھا  اور  جب کوئی گاؤں شروع ہوتا تھا تو چاروں طرف سے آوازیں آتی تھیں استاد جی سلام، دور سے، ٹیلوں سے، مکانوں کی چھتوں سے لوگ پکارتے استاد جی ناشتہ کرتے جائیے۔ استاد جی دودھ پیتے جائیے  اور  میری جہاں طبیعت چاہتی تھی، ناشتہ کرتا، دودھ پیتا۔ میں ہندو تھا  اور  میرے تقریباً سارے طالب علم مسلمان تھے۔ جان چھڑکتے تھے۔ آنکھ کے اشارے پر جان دیتے تھے۔ 
کیپٹین	:مجھے یاد ہے ا سکول میں پہنچتے ہی ہم سب لڑکے آپ کے پاؤں دابتے تھے۔ سرفراز، غنی، عبدالسلام، انور خاں، فولاد خاں  اور   میں۔ ہندوؤں میں میری صحت ہی اچھی تھی۔ ان کی جوڑی کا میں ہی تھا  اور  آپ ہم لوگوں کو لطیفے سنایا کرتے تھے۔ ہماری کلاس سب سے اچھی کلاس تھی۔ سب سے زیادہ نمبر ہمیں ملتے تھے آپ کی بدولت!ہمارا سارا گاؤں آپ کو پوجتا تھا۔ 
سنت رام	:اب ہم رفیوجی ہو گئے ہیں۔ 
کیپٹین	:جی۔ 
سنت رام	:برخوردار۔ 
کیپٹین	:جی۔ 
سنت رام	:میں نے جو کچھ بھی پڑھا ہے میری سمجھ نہیں آتا کہ ہم رفیوجی کیوں بنے ہیں۔ 
کیپٹین	:پتا نہیں استاد جی۔ شاید سیاست۔ 
سنت رام	:یہ لفظ رفیوجی اتنا گھٹیا، قابل رحم  اور  قابل نفرت۔ ۔ ۔ 
کیپٹین	:جی ہاں۔ 
سنت رام	:میں انکار کرتا ہوں کہ میں رفیوجی ہوں۔ مجھ پر رحم کیوں کرتے ہو؟ میں نے تو سہارا نہیں مانگا تھا!
کیپٹین	:لیکن آپ رفیوجی ہیں۔ 
سنت رام	:یہی تومیں پوچھتا تھا۔ میرے گھر پر تھانیدار صاحب آئے۔ بولے استاد جی گاؤں چھوڑ دیجئے۔ یہاں سے چلے جائیے۔ نہیں توہم آپ کی حفاظت نہیں کر سکیں گے۔ 
کیپٹین	:جی ہاں۔ تقریباً سب لوگوں کے ساتھ ایسا ہی ہوا ہے۔ کچھ لوگ تو گھر لٹا آئے ہیں  اور  کئی لوگوں کے ماں بہن بھائی سب قتل ہو گئے ہیں۔ 
سنت رام	: اور  ہماری یہاں حفاظت ہو گی؟
کیپٹین	:جی۔ 
سنت رام	:کس چیز کی حفاظت؟
کیپٹین	:آپ کی۔ 
سنت رام	:برخوردار میں کیا ہوں، رفیوجی کی حفاظت، میرے پاس میری روح ہی نہیں، آتما ہی نہیں، کیا کرو گے مجھے بچا کر،  رفیوجی بنا کر ہمارا کیا کرو گے۔ 
کیپٹین	:جی۔ 
سنت رام	:میری زبان کوئی بولتا ہے ؟میری زبان کا کوئی گیت گاتا ہے۔ میرے دریا کا ترنم کس دریا میں ہے ؟میرے سبزوں کی شادابی کس سبزے میں ہے ؟ میرے آسمان کا رنگ کس آسمان میں ہے  اور  میرے پہاڑوں کی اونچائیاں  اور رعنائیاں کن پہاڑوں میں ہیں۔ ان کے بغیر میں کیا ہوں۔ کس کی حفاظت کرو گے۔ پہلے اجاڑتے ہو۔ پھر بساتے ہو۔ اجاڑتے وقت نہیں دیکھتے کیا اجڑتا ہے  اور  بساتے وقت تو دیکھ لو کیا بسے گا۔ 
کیپٹین	:بھول جائیے سب۔ خواہ مخواہ یاد کر کے اپنی جان کو  تکلیف دیتے ہیں۔ اذیت دیتے ہیں۔ 
سنت رام	:خوب سیاست ہے آج کل۔ دنیا بھرمیں رفیوجی۔ برما، سیلون، جرمنی، امریکہ  اور  افریقہ۔ ۔ ۔ رفیوجی، رفیوجی۔ ہندوستان، پاکستان۔ ۔ ۔ رفیوجی نہیں چاہتا کہ اس کے ماتھے پر لیبل لگا دو۔ 
کیپٹین	:ایک بات مانیں گے آپ۔ 
سنت رام	:ہاں۔ کہو برخوردار۔ 
کیپٹین	:آپ کا مجھ پر وشواس ہے ؟
سنت رام	:تم میرے عزیز ہو، میرے طالب علم  اور  میرے بھائی کی طرح۔ 
کیپٹین	:یہاں رہنا خطرے سے خالی نہیں۔ 
سنت رام	:تو۔ ۔ ۔ ؟
کیپٹین	:میرے یہاں ہوتے ہوئے آپ کو کچھ ہو گیا تو میں زندگی بھر اپنے آپ کو معاف نہیں کر سکوں گا۔ 
سنت رام	:اس مٹی کولے کر کہاں جاؤں گا؟
کیپٹین	:پاس کے گاؤں میں چلے جائیے۔ میں رہنے کا بندوبست کروا دوں گا۔ 
سنت رام	:عزیزم ابھی نہیں۔ 
کیپٹین	:مان لیجئے۔ 
سنت رام	:نہیں ابھی نہیں۔ جب تک میں سرحد پر ہوں، میں رفیوجی نہیں ہوں۔ جس دن میں نے یہاں سے ایک قدم بڑھایا تو میرے ماتھے پر رفیوجی کا لیبل لگ جائے گا۔ ابھی میری روح بے قرار ہے ابھی وہ مری نہیں۔ جس دن روح نہ رہی، جہاں مرضی ہو مجھے لے جانا، پھر سارے ملک، ساری فضائیں میرے لیے برابر ہیں۔ 
کیپٹین	:اتنی ہٹ تو کوئی پاگل آدمی بھی نہیں کرتا۔ 
سنت رام	:تم بھیا، بس اتنی مہربانی کرو۔ 
کیپٹین	:کہیے۔ 
سنت رام	:میری بہن آ جائے تو فوراً مجھے خبر کر دو۔ 
کیپٹین	:اس کی چنتا آپ نہ کریں۔ کچھ رفیوجی آ رہے ہیں۔ مجھے یقین ہے آپ کی بہن بھی آ جائے گی۔ 
سنت رام	:بس اس کے بغیر من نہیں لگتا۔ دل بیٹھا رہتا ہے۔ ہر وقت اس کا خیال رہتا ہے۔ کبھی مجھ سے الگ نہیں ہوئی  اور  میرا اتنا خیال رکھتی تھی۔ چھوٹی سی عمر میں گھر کا سارا بوجھ۔ ۔ ۔ 
	(آواز بھر آتی ہے۔ )
کیپٹین	:اس طرح سوچنا چھوڑ دیجئے۔ بیٹھ جائیے۔ آرام کیجئے۔ میں جا کر تفتیش کرتا ہوں۔ اس کے آتے ہی یہاں لے آؤں گا۔ 
	(کیپٹین مگ لے کر چلا جاتا ہے۔ افضل گاتا ہے۔ )
	کوٹھے اتے کاں بولے 
	چٹھی میرے ویرے دی
	وچ میر ا وی ناں بولے 
	وئے چٹھی میرے ویرے دی
	(دھوپ آہستہ آہستہ بڑھ جاتی ہے۔ گمنام آدمی داخل ہوتا ہے۔ وہ ایک پرانا فوجی کوٹ پہنے ہوئے ہے۔ دھوپ کے ہٹ جانے سے سردی بڑھ گئی ہے۔ گمنام آدمی نے بے حد پی رکھی ہے۔ ایک تھیلے میں ڈھیر ساری خالی بوتلیں ہیں۔ )
گمنام آدمی	:ماسٹر جی۔ 
سنت رام	:آؤ بھائی۔ 
گمنام آدمی	:آپ مرے نہیں ابھی تک؟
سنت رام	:بدقسمت ہوں۔ بچا ہوں۔ 
گمنام آدمی	:بڑے افسوس کی بات ہے۔ 
سنت رام	:میرے مرنے سے تمہیں کیا سکھ ملے گا؟
گمنام آدمی	:مجھے، مجھے ملا کیا ہے جو ملے گا۔ میں نے مکتی پراپت کر لی ہے۔ نروان  اور   نجات۔ 
سنت رام	:شراب پی کر۔ 
گمنام آدمی	:شراب پی کر نہیں، شراب پی پی کر۔ 
سنت رام	:بڑی جلدی مکتی پراپت کر لی ہے۔ 
گمنام آدمی	:اس کے لیے من کا مارنا پڑتا ہے۔ سنیاسی لوگ جو مندروں میں کیرتن کرتے ہیں  اور  جنگلوں میں بھٹکتے ہیں وہ کمزور ہوتے ہیں  اور  من کو نہیں مار سکتے ہیں۔ 
سنت رام	:تو پھر تم شراب کس لیے پیتے ہو؟
گمنام آدمی	:شراب تو اس لیے پیتا ہوں کیوں کہ مل جاتی ہے۔ 
سنت رام	:تمہارے نروان کا جواب نہیں !
گمنام آدمی	:آپ کو یقین نہیں ہے ؟
سنت رام	:ہیں ؟
گمنام آدمی	:اس ’’ہیں ‘‘ سے ظاہر ہے نہیں۔ آپ مجھے گالی دیجئے۔ 
سنت رام	:کیوں ؟
گمنام آدمی	:ویسے ہی۔ 
سنت رام	:نہیں۔ 
گمنام آدمی	:آپ کسی کام کے نہیں۔ دیکھئے میں خود اپنے آپ کو گالی دیتا ہوں۔ غور سے سنیے :’’میں الو کا پٹھا ہوں ‘‘ اب دیکھئے مجھ پر کوئی اثر نہیں۔ ۔ ۔  اس کو نروان کہتے ہیں۔ لیکن لگتا ہے ابھی نروان اتر رہا ہے۔ 
	(وہ نیچے بیٹھ جاتا ہے۔ تھیلے سے شراب کی خالی بوتلیں ایک ایک کر کے نکالتا ہے۔ سب خالی ہیں۔ پھر وہ ایک ایک گھونٹ دو تین بوتلوں سے نچوڑتا ہے۔ )
سنت رام	:اب کیا کرو گے ؟
گمنام آدمی	:نروان پراپت کرنے کا ایک  اور  طریقہ بھی ہے۔ 
سنت رام	:وہ کیا؟
گمنام آدمی	:اپنے آپ کو گولی ماردو۔ 
سنت رام	:دیر کس بات کی ہے ؟
گمنام آدمی	:مجھے بندوق چلانی نہیں آتی۔ 
سنت رام	:کسی سپاہی سے کہو تو تمہاری مدد کرے۔ 
گمنام آدمی	:میں نے ایک سپاہی سے بنتی کی تھی، کہتا تھا سگریٹ کون لائے گا۔ اب دیکھئے کتنی خود غرضی ہے۔ اپنے سگریٹ کے لیے مجھے نروان پراپت کرنے نہیں دیتا۔ 
سنت رام	:افسوس کی بات ہے۔ 
گمنام آدمی	:آپ کو بندوق چلانی آتی ہے ؟
سنت رام	:بندوق ہے تمہارے پاس؟
گمنام آدمی	:میں چوری کر لوں گا۔ 
سنت رام	:نروان کے لیے ؟
گمنام آدمی	:آدرش کے لیے چوری بھی کرنی چاہئے۔ 
سنت رام	:مجھے تو بھائی بندوق تو کیا، غلیل چلانی بھی نہیں آتی  اور  اگر آتی بھی ہو تو، میں ہتیا نہیں کر سکتا۔ 
گمنام آدمی	:آپ تو میرا کوئی کام نہیں کرتے۔ 
سنت رام	:لیکن میرے پاس ایک طریقہ ہے۔ 
گمنام آدمی	:جلدی بتاؤ۔ 
سنت رام	:وہ پاکستانی سپاہی ہے نا، اس سے کہو۔ 
گمنام آدمی	:اس سے بھی کہہ چکا ہوں۔ میں نے اس سے کہا پاکستانی سپاہی بہت بہادر ہوتے ہیں تو وہ ہنسنے لگا۔ 
سنت رام	:کیوں ؟
گمنام آدمی	:کہنے لگا کوئی سپاہی بہادر نہیں ہوتا۔ 
سنت رام	:فلاسفر ہے !
گمنام آدمی	:فلاسفر نہیں، شاعر ہے۔ کہا تھا ہر سپاہی خوف زدہ ہوتا ہے  اور  اس لیے گولی چلاتا ہے کہ خود نہ مارا جائے۔ 
سنت رام	:پھر؟
گمنام آدمی	:میں نے ایک پتھر اٹھایا، میں نے کہا خوف زدہ ہو جاؤ اور  اپنی جان بچانے کے لیے مجھے گولی مارو۔ 
سنت رام	:اچھا؟
گمنام آدمی	:وہ پھر ہنسنے لگا۔ بس ہنسے جا رہا تھا۔ میں بھی پتھر اٹھائے تھک چکا تھا۔ میں نے پتھر پھینک دیا۔ پھر اس نے مجھے رم پلائی۔ 
سنت رام	:تم کھانا وانا نہیں کھاتے، بس پیتے رہتے ہو۔ 
گمنام آدمی	:کھانا تو سنیاسی کھاتے ہیں، تبھی تو انھیں نروان نہیں ملتا۔ 
	(وہ اٹھتا ہے۔ )
گمنام آدمی	:اب میں کیا کروں، مجھے گھبراہٹ ہو رہی ہے۔ میں ڈرتا ہوں، میری یادوں کے بھوت میرا پیچھا نہ کریں۔ 
سنت رام	:تمہیں کچھ کھانا چاہئے۔ 
گمنام آدمی	:۔ ۔ ۔ میں رو پڑوں گا۔ 
	(وہ کوٹ اتار کر پھینک دیتا ہے۔ ایک پھٹی ہوئی تار تار قمیص، ایک پھٹا ہوا تار تار پایجامہ پہنے ہوئے ہے۔ )
سنت رام	:کیا کر رہے ہو، ٹھنڈ لگ جائے گی۔ 
گمنام آدمی	:ٹھنڈ وہیں ہے ماسٹر جی جہاں میں نے کوٹ پھینک دیا ہے۔ اب میں کیا کروں، مجھے ہوش آ رہا ہے۔ 
	(وہ بوتلوں کی طرف بڑھتا ہے۔ وہ کانپ رہا ہے۔ ایک ایک بوتل دیکھتا ہے  اور  پھینکتا ہے۔ )
گمنام آدمی	:مجھے ہوش آ رہا ہے۔ اب میں کیا کروں۔ میری یادوں کے بھوت مجھے دبوچ رہے ہیں۔ دیکھو چیلیں  اور   گدھ، کتے  اور   ہڈیاں، پنجر، لاشیں، کیڑے۔ ۔ ۔ سب کے سب مجھے کھا رہے ہیں۔ 
سنت رام	: (اس کی طرف بڑھتا ہے) کیا ہو رہا ہے تمہیں۔ کیا تکلیف ہے ؟
گمنام آدمی	:مجھے ہاتھ نہ لگائیے گا۔ میرے سارے جسم پر چھالے ہیں، پھپھولے ہیں۔ 
سنت رام	:تمہیں ہسپتال جانا چاہئے۔ چلو میں کیپٹین کے پاس لے چلوں۔ وہ میرا شاگرد تھا۔ تمہیں دوا دلوائے گا۔ 
گمنام آدمی	: (روکر)میں ہوش بیچ دینا چاہتا ہوں۔ میں ہوش کھو دینا چاہتا ہوں دیکھو دیکھو بٹوارے کے دن!کشتی۔ ۔ ۔ میرا بچہ، میری بیوی، میری بوڑھی ماں۔ ۔ ۔  اور  کئی بچے، بیویاں، کئی مائیں۔ ۔ ۔  اور  کنارے سے لوگ پتھر مار رہے ہیں۔ میرے بچے کا سر پھٹ گیا،  میری بیوی کا جبڑا ٹوٹ گیا۔ میری ماں مر گئی ہے  اور  وہ کھلی آنکھوں سے مجھے دیکھ رہی ہے۔ پتھروں کی بوچھاریں ہیں، پتھروں کی بارش ہے  اور  ادھر دریا میں ہماری کشتی ہے۔ کوئی ڈر کے مارے دریا میں چھلانگ لگا رہا ہے  اور   ڈوب رہا ہے۔ ۔ ۔  کوئی راستہ نہیں۔ کوئی راستہ نہیں  اور  کشتی ڈوب رہی ہے، کشتی ڈوب گئی ہے۔ (وہ پھوٹ پھوٹ کر رو رہا ہے۔ ) سب مر گئے۔ سب ڈوب گئے  اور  میں بچ گیا۔ ۔ ۔  اپنی یادوں کے بھوت لیے۔ ۔ ۔ آپ ایک بہن کے لیے روتے ہیں۔ میں کئی بہنوں، کئی ماؤں، کئی بچوں کے لیے روتا ہوں۔ ۔ ۔ میں چاہتا ہوں ہوش بیچ دوں۔ میں چاہتا ہوں میں سب کچھ بھلا دوں۔ اتنی بربرتا، اتنی حیوانیت کہاں، کس دور میں تھی۔ ۔ ۔ کہیں نہ تھی۔ ۔ ۔ کہیں نہ تھی۔ 
	(روتے روتے باہر نکل جاتا ہے۔ ذرا سی تاریکی  اور  بڑھ جاتی ہے۔ درختوں کا سایہ ہے۔ سنت رام ادھر ادھر  ٹہل رہا ہے۔ ہربنس گاتا ہے۔ )
	آج آکھاں وارث شاہ نوں 
	قبراں وچوں بول
	تے آج کتاب عشق داکوئی اگل اور  قاکھول
	اک روئی سی دھی پنجاب دی
	تولکھ لکھ مارے بین
	اج لکھادھیاں روئیاں 
	تینوں وارث شاہ نوں کہیں 
	(اتنے میں سیتا کے ہنسنے کی آواز آتی ہے۔ سیتا  اور   کیپٹین داخل ہوتے ہیں۔ سیتا باقاعدہ ہنس رہی ہے۔ )
سیتا	:بھائی، کتنی دیر کا بھائی  اور  تھوڑی دیر میں میرا مرد۔ (ہنستی ہے) سب ایک جیسے ہیں۔ کوئی بھائی کہتا ہے کوئی رشتہ دار اور  کوئی باپ۔ کوئی فرق نہیں۔  
کیپٹین	:ماسٹر جی صبر سے کام لیجئے۔ اس کے دماغ پر شاید گہری چوٹ آئی ہے۔ نہایت نرمی  اور  پیار سے یاد دلائیے،  اور  اگر میری ضرورت ہو تو فوراً بلا لیجئے۔ 
	(کیپٹین چلا جاتا ہے۔ سنت رام سیتا کی طرف دیکھتا ہے۔ )
سیتا	:کہاں جانا ہو گا؟تمہارا گھر نزدیک ہے نا۔ دیکھو میں بہت دور نہیں جا سکوں گی۔ چلتے چلتے میں تھک چکی ہوں  اور   تھوڑی دیر مجھے سو جانے دینا۔ کتنے دن، کتنی راتیں ہو گئی ہیں کہ میں سو نہ سکی۔ 
سنت رام	:سیتا!
سیتا	:سیتا۔ کس کا نام سیتا۔ ہاں میری ایک سہیلی تھی۔ اس کا ایک بھائی بھی تھا۔ چاند سا بھائی۔ وہ اپنے بھائی کی لاڈلی تھی۔ لیکن بچاری کا پتا نہیں۔ 
سنت رام	:سیتا!
سیتا	:کمال ہے۔ پاگل تو نہیں ہو کیا۔ 
سنت رام	:مجھے نہیں پہچانتی؟
سیتا	:یہ لو، ابھی تو ملے ہو ابھی کیسے پہچان لوں۔ 
سنت رام	:سیتا میری بہن۔ 
سیتا	:نہ جان نہ پہچان۔ بھئی میرا نام سیتا نہیں ہے۔ میرا کیا نام ہے۔ ٹھہرو بتاتی ہوں۔ کمال ہے مجھے اپنا نام یاد نہیں۔ تمہیں کوئی ایسا پاگل آدمی ملا ہے جسے اپنا نام یاد نہ ہو۔ 
سنت رام	:تمہارا نام سیتا ہے۔ 
سیتا	:نہیں۔ 
سنت رام	:میں سچ کہہ رہا ہوں۔ دیکھو ہمارا خون سانجھا ہے۔ ذرا غور سے دیکھو۔ 
سیتا	:دیکھو سیتا میری سہیلی کا نام تھا۔ وہ میری بڑی اچھی سکھی تھی۔ اس کی یاد نہ دلاؤ مجھے میں رو پڑوں گی۔ اچھا میں تمہیں اپنا نام بتاتی ہوں۔ شاداں، مرداں، شبنم، نزہت، رخسانہ۔ کمال ہے کتنے نام ہیں میرے۔ ایسا کوئی آدمی ملا ہے تمہیں جس کے بہت نام ہوں۔ 
	(وہ زور زور سے ہنستی ہے۔ )
سنت رام	:سیتا، تم میری بہن ہو۔ ذرا غور سے سنو۔ بہن لفظ کتنا پوتر ہے، گنگا کے پانی کی طرح۔ میری طرف دیکھو۔ 
سیتا	:میں بہت تھک گئی ہوں۔ 
سنت رام	:یہاں بیٹھو۔ 
	(وہ بیٹھ جاتی ہے۔ اس کی طرف حیرانی سے دیکھتی ہے۔ )
سیتا	:تم کون ہو؟
سنت رام	:میں تمہارا بھائی ہوں۔ ابھاگا بھائی۔ جس سے تو بچھڑ گئی تھی۔ 
سیتا	:میرا بھی ایک بھائی تھا۔ 
سنت رام	:کہاں ہے وہ؟
سیتا	:پتا نہیں۔ 
سنت رام	:یاد کرو۔ 
سیتا	:مجھے چھوڑ گیا۔ نہیں مجھ سے چھین لیا گیا۔ میں نے بہت ڈھونڈا اسے۔ 
سنت رام	:تم اپنے بھائی سے بہت پیار کرتی تھیں۔ 
سیتا	:تم بھی کیسے ہو۔ کون بہن، اپنے بھائی سے پیار نہیں کرتی۔ 
سنت رام	:کیسا تھا وہ؟
سیتا	:چاند سا۔ 
سنت رام	:نام کیا تھا؟
سیتا	:نام۔ ۔ ۔ نام یاد نہیں۔ یہ لو۔ ایسا آدمی آپ کو ملے  گا جسے اپنے بھائی کا نام یاد نہ ہو۔ 
سنت رام	:یاد کرو۔ 
سیتا	:یاد کروں۔ اچھا۔ 
سنت رام	:بتاؤ؟
سیتا	:بھول رہی ہوں۔ 
سنت رام	:کوشش کرو۔ 
سیتا	:دیکھو مجھے یہاں درد ہو رہا ہے۔ ۔ ۔ 
	(ماتھے پر ہاتھ پھیرتی ہے۔ )
سنت رام	:میں داب دوں۔ 
سیتا	:نا، تم کیوں ہاتھ لگاؤ جی  اور  آنکھوں کے سامنے مکڑی کے جالے ہیں۔ 
سنت رام	:ادھر دیکھو۔ 
سیتا	:ہاں۔ 
سنت رام	:میرا نام یاد ہے ؟
سیتا	:تمہارا نام۔ ہاں۔ فیروز، عثمان، دل اور ، عباس، کمال ہے کتنے نام ہیں تمہارے۔ 
	(سنت رام اٹھ کھڑا ہوتا ہے۔ نہایت اذیت میں ہے۔ )
سنت رام	:کیا بنا دیا ہے تمہیں۔ تم اپنے جسم پر لوگوں کے گناہوں کی کہانیاں لیے گھومتی ہو۔ گنگا جل میں میل آ گیا کیا۔ گدلا ہو گیا ہے گنگا جمنا کا پانی۔ 
	(سیتا اس کے پاس آتی ہے۔ )
سیتا	:تمہاری طبیعت ٹھیک نہیں کیا؟
سنت رام	:ہاں وہی روگ مجھے ہے جو تمہیں ہے۔ 
سیتا	:اب کیا کرو گے ؟
سنت رام	:تم اپنے بھائی کا نام پکارو تو میں جان تک دے سکتا ہوں۔ 
سیتا	:یاد کرتی ہوں  اور  بھول جاتی ہوں۔ 
سنت رام	: اور  اگر تم پہچان نہ سکیں تومر جاؤں گا۔ یہ گناہ جو لوگوں نے تمہاری جھولی میں ڈالے ہیں ان کا کفارہ میں بھگتوں گا۔ اپنے جسم میں زخم بھر دوں گا، پیپ  اور  خون کی دھاریں بہا دوں گا اور کہوں گا، لوگو دیکھو میں اپنی بہن کے گنا ہوں کا کفارہ بھگت رہا ہوں۔ وہ پوتر ہے۔ وہ گنگا جل ہے۔ میری حالت دیکھو اور   عبرت حاصل کرو۔ 
سیتا	:ایک بات بتاؤں ؟
سنت رام	:کہو۔ 
سیتا	:تم جیسا اچھا آدمی مجھے کہیں نہیں ملا۔ 
سنت رام	:تم جب اس طرح دیکھتی ہو تو سیتا لگتی ہو۔ وہی سیتا جو مجھ سے بچھڑ گئی ہے۔ 
سیتا	:میں بتاؤں سیتا کہاں ہے۔ 
سنت رام	:ضرور بتاؤ۔ 
سیتا	:سیتا کا ایک بھائی تھا چاند سا۔ وہ سیتا سے بچھڑ گیا  اور  سیتا اسی دن مر گئی۔ 
سنت رام	:نہیں نہیں ایسا نہ کہو بھگوان کے لیے ایسا نہ کہو۔ 
سیتا	:میں نے بری بات کہی کیا۔ اچھا اب کچھ نہیں کہتی۔ کیا بات ہے میں جب کوئی بات کرتی ہوں، تم دکھی ہو جاتے ہو۔ 
سنت رام	:اے بھگوان۔ 
سیتا	:روؤ مت۔ 
سنت رام	:میرا دل پھٹ جائے گا۔ 
سیتا	:چپ ہو جاؤ۔ 
سنت رام	:اب میں کیا کروں ؟میرا آدرش بھی نہیں رہا۔ میری بہن بھی نہیں رہی۔ 
سیتا	:بھگوان کے لیے روؤ مت۔ 
سنت رام	:کیا بنا دیا ہے انھوں نے، میں کہاں سے لاؤں۔ پہلے میرا جسم رفیوجی تھا۔ اب میری روح۔ ۔ ۔ لاؤ میری روح لاؤ۔ تہذیب  اور   زمانے کے خداؤ میری روح لاؤ۔ 
	(وہ Barbed   والے کراس نما کھمبے پر چڑھ جاتا ہے۔ )
سیتا	:روکو اسے، بھگوان کے لیے روکو اسے۔ 
ہربنس	:استاد جی نیچے آ جائیے۔ میں کہتا ہوں نیچے آ جائیے نہیں تو گولی ماردو ں گا۔ 
افضل	:اے پاگل آدمی واپس ہو جاؤ نہیں تو چھلنی کر دوں گا گولیوں سے۔ 
سنت رام	:سیاست، تہذیب  اور  زمانے کے خداؤ میری روح لاؤ۔ ۔ ۔ میری بہن  اور   میری ماں کی روح، میرے گاؤں  اور  میرے گھرکی روح، رفیوجی بنانے والو جواب دو۔ ۔ ۔ سنتے ہو؟
	(ہربنس  اور  افضل دونوں طرف سے گولیوں کی بوچھار کرتے ہیں۔ کیپٹین داخل ہوتا ہے۔ گمنام آدمی بھی داخل ہوتا ہے۔ ۔ ۔  شام ہو چکی ہے۔ ۔ ۔  سورج کی سرخی سے مغرب روشن ہو چکا ہے۔ ۔ ۔  سنت رام Jesus   کی طرح Barbed Wires   کے کھمبے کے ساتھ لٹکا ہے۔ چرچ کا آرگن بجتا ہے۔ ۔ ۔ سیتا رو رہی ہے دھاڑیں مار مار کر۔ ۔ ۔  کیپٹین سلام کرتا ہے۔ )
سیتا	:یہ صرف میرا بھائی ہو سکتا ہے۔ یہ صرف میرا بھائی ہو سکتا ہے۔ میرا ویر۔ میرا۔ 
	(اس کے قدموں میں روتی ہے۔ )
	(پردہ گرتا ہے۔ ) ***
ماخذ: ’’خیال کی دستک‘‘، نئی آواز، جامعہ نگر،  نئی دہلی
 
شفیقہ فرحت

۔ ۔ ۔ کہ چلا میں 

کمرہ	:جیسا کچھ کہ پگڑی  اور  کرائے کے مراحل کے بعد نصیب ہو سکے۔ 
بیگم	:نہ اتنی حسین کہ میاں نوکری کے بجائے سادہ لباس میں گھرکی نگرانی کرنے لگیں  اور  نہ اتنی بدصورت کہ تماشائی ٹکٹ کے پیسوں کا مطالبہ کریں۔ ہاں ماڈل ضرور کچھ پرانا ہو۔ مگر اتنا بھی نہیں کہ ڈاکٹر کی آمد پر ’’اوئی اللہ‘‘ کہہ کر گھونگٹ نکالنے کی ناکام سی کوشش کریں۔ 
پروفیسر	:جیسا کہ کسی یونیورسٹی کے پروفیسر کو ہونا چاہئے۔ یعنی پروفیسر زیادہ  اور   انسان کم۔ ۔ ۔ ! اور  چونکہ آپ پروفیسروں کی اے گریڈ سے تعلق رکھتے ہیں لہٰذا دھان پان ہونا لازمی ہے۔ 
ڈاکٹر	:جیسا مظلوم  اور  بے زار مفت کا ڈاکٹر ہو سکتا ہے۔ 
زمانہ	:جب بھی یہ ڈرامہ آپ کے ہاتھ لگ جائے۔ 
	(کال بیل زور سے بجتی ہے  اور  پھر جواب کا انتظار کیے بغیر مسلسل بجائی جاتی ہے احتیاطاً دروازہ بھی پیٹا جاتا ہے۔ )
بیگم	: (اندر سے) اے ہے۔ یہ کون نقارچی آ گیا(گھنٹی) گھنٹی بجا رہا ہے یا نقارہ (گھنٹی) آ رہی ہوں۔ آ رہی ہوں۔ 
	(ہانپتی کانپتی آ کر دروازہ کھولتی ہیں۔ بکھرے ہوئے بال  اور  کپڑوں کی بے ترتیبی بتا رہی ہے کہ کسی کام میں مصروف تھیں۔ پروفیسر برسوں کے بیمار کی طرح مرے مرے قدم اٹھائے داخل ہوتے ہیں۔ چہرے پر ہوائیاں اڑ رہی ہے  اور   پسینہ بہہ رہا ہے۔ )
بیگم	: (بغیر میاں کی طرف دیکھے ہوئے اپنے بے ترتیب بالوں کو ہاتھ سے ٹھیک کرتے ہوئے)ایک دن ذرا جلدی آ گئے تو محلے بھرمیں شادیانے بجوانے کی کیا ضرورت تھی۔ 
	(پروفیسر درد بھری آواز میں ’’اف‘‘ کر کے دل کو تھام لیتے ہیں  اور   لڑکھڑاتے ہوئے دیوان کی طرف بڑھتے ہیں۔ بیگم ہائے اللہ کہہ کے لپک کر انہیں سنبھال لیتی ہیں۔ )
بیگم	:الٰہی خیر۔ یہ کیا ہو گیا۔ (پروفیسر ایک  اور  ہائے کے ساتھ دھم سے دیوان پر گر جاتے ہیں۔ بیگم انہیں ٹھیک سے لٹاتی ہیں  اور  گھبرا گھبرا کے کبھی ماتھے پہ ہاتھ رکھتی ہیں کبھی دل پہ) کیا جی ہو رہا ہے۔ کیا ہو گیا دشمنوں کو۔ 
پروفیسر	: (ڈوبی ہوئی آواز میں) اف بیگم۔ دشمن تو سب خیریت سے ہوں گے۔ ۔ ۔ مگر ۔ ۔ ۔ میں۔ ۔ ۔ اف۔ ۔ ۔ 
بیگم	: (پلو سے پسینہ پونچھتی ہیں) اے ہے۔ آپ تو پسینہ پسینہ ہو رہے ہیں۔ ۔ ۔ ذرا سا پانی پی لیجئے۔ 
پروفیسر	:نہیں بیگم۔ ۔ ۔ ڈاکٹر۔ 
بیگم	:کیا زیادہ خراب ہو رہی ہے طبیعت۔ کسے بھیجوں گھر میں تو کوئی ہے نہیں۔ 
	(پریشان ہو کر اٹھنے کی کوشش کرتی ہیں پروفیسر کراہ کر ہاتھ پکڑ کے بٹھا لیتے ہیں۔ )
بیگم	:اے ہے آپ کے ہاتھ تو برف ہو رہے ہیں۔ 
پروفیسر	: (کمزور آواز میں) دل ڈوب رہا ہے۔ 
بیگم	:ہائے اللہ۔ 
پروفیسر	:شہامت۔ 
بیگم	:وہ تو ابھی آیا نہیں کالج سے۔ 
پروفیسر	: اور  کرامت۔ 
بیگم	:اجی کہہ تو رہی ہوں کوئی نہیں ہے۔ 
پروفیسر	:اف۔ 
بیگم	:میں چلی جاؤں۔ 
پروفیسر	:نہیں۔ ۔ ۔  نہیں۔ ۔ ۔ تم یہیں بیٹھی رہو۔ 
بیگم	:اچھا میں شرما جی کے یہاں سے فون کر دیتی ہوں۔ 
پروفیسر	:اگر اتنی دیر میں مجھے کچھ۔ ۔ ۔ 
بیگم	: (جلدی سے منہ پر ہاتھ رکھ دیتی ہوں)خدا نہ کرے۔ تم تو میرے ہوش اڑا دے رہے ہو۔ 
پروفیسر	:ہائے۔ اکیلا چھوڑ کے مت جاؤ۔ 
بیگم	: (تیز لہجے میں)اسی لیے تو سال بھر سے چیخ رہی ہوں کہ فون لگوا لو۔ فون لگوا لو۔ مگر تمہیں تو گھر بھرکے آرام کے بجائے یہ فکر ستا رہی تھی کہ سارا محلہ جو فون کے بہانے تمہارے گھر ڈٹا رہے گا تو تمہارا سکون غارت ہو جائے گا  اور  پڑھائی لکھائی کا موڈ ختم ہو جائے گا۔ 
پروفیسر	: (نقاہت۔ درد اور   بے زاری سے) بیگم۔ 
بیگم	: (لہجہ ایک دم بدل کر) اب اس وقت کام نہ آتا فون۔ اچھا خیر۔ ۔ ۔  میں دو منٹ میں آتی ہوں۔ ۔ ۔ تم آنکھیں بند کئے پڑے رہو۔ 
پروفیسر	:ہاں۔ بیگم۔ ۔ ۔ آنکھیں بند کرنے ہی کا وقت آیا ہے۔ 
بیگم	:اے تمہارے منہ میں خاک۔ ۔ ۔ بس میں یہ گئی  اور  یہ آئی۔ 
	(بیگم جاتی ہیں۔ پروفیسر اس درمیان بے چینی سے کروٹ پہ کروٹ بدلتے ہیں۔ کبھی نبض پہ ہاتھ ہے کبھی دل پر۔ ساتھ ساتھ نقاہت بھرے انداز میں کراہتے بھی جاتے ہیں۔ تین چار منٹ بعد بیگم تیز تیز چلتی ہوئی آتی ہیں  اور  پروفیسر کے سرہانے رک جاتی ہیں۔ )
بیگم	:ڈاکٹر صاحب آ رہے ہیں۔ 
پروفیسر	:کیا روانہ ہو گئے۔ 
بیگم	:ابھی کہاں۔ ۔ ۔ مریض دیکھ رہے ہیں۔ کہا ہے دس منٹ میں آتا ہوں۔ 
پروفیسر	:دس منٹ۔ ۔ ۔ ؟یہاں پل پل بھاری ہورہا ہے۔ 
	یک نفس بیش نہیں فرصت ہستی غافل
بیگم	:آپ تو خوامخواہ۔ ۔ ۔ میرے کہنے سے ذرا سا گلوکوس پی لیجئے۔ 
پروفیسر	:گلوکوس۔ ۔ ۔ اب تو آب حیات بھی بے اثر ہو گا۔ 
بیگم	:میری خاطر سہی۔ 
پروفیسر	:خیر۔ ۔ ۔ لاؤ۔ 
	(بیگم ایک ہاتھ میں گلوکوس کا ڈبہ  اور  دوسرے میں پانی سے بھرا شیشے کا گلاس لے آتی ہے۔ دونوں چیزیں تپائی پر رکھ کر تپائی دیوان کے قریب گھسیٹ لیتی ہیں۔ )
بیگم	: (چمچ سے گلوکوس ڈالتے ہوئے) چار چمچ ٹھیک رہے گا۔ 
پروفیسر	:چمچوں سے کبھی کوئی امید بر آئی ہے۔ (بیگم سہارا دے کر اٹھاتی ہیں  اور   تھوڑا سا گلوکوس پلا دیتی ہیں لٹا کر) کچھ آرام ہوا۔ 
پروفیسر	:آرام تو بس اب ملنے ہی والا ہے۔ 
ہو چکیں غالب بلائیں سب تمام
ایک مرگ ناگہانی  اور   ہے 
بیگم	:پھروہی بکو اس۔ 
پروفیسر	:اچھا ایک شعر اور  سنو۔ 
بیگم	:مجھے نہیں سننا تمہارے یہ روتے بسورتے شعر۔ 
پروفیسر	:استاد کا ہے۔ 
بیگم	:اب خدا کے لیے یہ استادی شاگردی کا مدرسہ بند کیجئے۔ ۔ ۔  دیکھئے طبیعت کچھ بہتر لگ رہی ہے۔ 
پروفیسر	:ہاں صاحب۔ ۔ ۔ بجھنے سے پہلے چراغ۔ ۔ ۔ 
بیگم	: (منہ پہ ہاتھ رکھ دیتی ہے) اب یہ منحوس باتیں ختم کیجئے۔ 
پروفیسر	:بیگم، ہونی کو کون روک سکتا ہے۔ 
بیگم	:پھروہی دل جلانے والی باتیں۔ 
	(تھوڑی دیر کے لیے دونوں خاموش ہو جاتے ہیں۔ پروفیسر کی نظریں گھڑی پر اور  بیگم کی دروازے پر ہیں۔)
پروفیسر	:ڈاکٹر ابھی تک نہیں آیا۔ 
بیگم	: (جھلا کر) اونہہ۔ مریض دیکھنے آ رہا ہے یا اپنے دکھوے کو۔ ۔ ۔  تھوڑا سا گلوکوس  اور  پی لیجئے۔ 
پروفیسر	:	آخر اس بیماریِ دل میں کچھ نہ دوانے کام کیا
بیگم	:آپ خوامخواہ کیوں گھبرا رہے ہیں۔ 
پروفیسر	:	    ’’ہو رہے گا کچھ نہ کچھ گھبرائیں کیا‘‘
بیگم	:ہائے اللہ۔ 
	(آنسو آ جاتے ہیں۔ )
پروفیسر	: (رقت بھرے لہجے میں)بیگم۔ ۔ ۔ صفیہ۔ ۔ ۔ صفو۔ ۔ ۔ نہ رو۔ ۔ ۔ ! اب رونا تو عمر بھر کا ہے۔ 
	(وقفہ جس میں پہلے بیگم ایک دو سسکیاں بھرتی ہیں پھر آنسو پونچھ کر سنبھل جاتی ہیں۔ )
پروفیسر	:ہائے بیگم۔ بچے چھوٹے چھوٹے ہیں۔ ان کا کیا ہو گا۔ 
بیگم	: (بے ساختگی سے) میں جوہوں۔ (پھر ایک دم اپنی غلطی کا احساس ہوتا ہے۔ دانتوں میں زبان داب کر کلوں میں ہولے ہولے تھپڑ مار کے توبہ توبہ کرتی ہیں۔ ) اے نوچ۔ ۔ ۔ خدا ان کے سروں پر تم کو قائم رکھے۔ ایسی بدفالی منہ سے مت نکالو۔ میں ابھی صدقہ کئے دیتی ہوں۔ (کوٹ کی جیبیں ٹٹول کے پرس نکالتی ہیں۔ پرس کھول کے کچھ نوٹ نکال کر) میرے روپئے اندر ہیں۔ تمہارے ہی سہی۔ 
	(پروفیسر پرسے روپیہ اتار کر تکئے کے نیچے رکھ دیتی ہیں۔ بے چینی سے دروازے میں جھانکتی ہیں۔ پھر بے چینی سے ٹہلنے لگتی ہیں۔ )
پروفیسر	:اف۔ ۔ ۔ یہ ڈاکٹر۔ ۔ ۔ 
بیگم	:بڑی دوستی کا دم بھرتے ہو نا تم۔ 
پروفیسر	:دوست توہے۔ مگر ڈاکٹر بھی توہے۔ آ گیا ہو گا کوئی  اور  مریض۔ 
بیگم	:ہاں۔ مگر جب میں نے کہہ دیا تھا کہ حالت۔ ۔ ۔ میرا مطلب ہے کہہ دیا تھا کہ ذرا جلدی آئیے۔ ۔ ۔ 
پروفیسر	:تو یہی وقت ٹال مٹول کے لئے رہ گیا ہے۔ 
	’’مرتے مرتے دیکھنے کی آرزو رہ جائے گی‘‘
بیگم	:اللہ یہ باتیں نہ کیجئے۔ میں ہاتھ جوڑتی ہوں۔ 
پروفیسر	:کیا کروں۔ تم کو دیکھتا ہوں تو کلیجہ خول ہوا جاتا ہے۔ دیکھو پیسے کی طرف سے تو کوئی فکر نہیں۔ پنشن۔ ۔ ۔  پالیسی۔ 
بیگم	: (بھوں بھوں روتے ہوئے) کوئی پیسہ آپ کی جان سے بڑھ کر ہے۔ 
پروفیسر	:اسی لیے مجھے غم ہے تو اسی بات کا اب گھر کی ساری ذمہ داری تم پر آ پڑے گی۔ 
بیگم	: (رونا دھونا بھول کر) اے ہے۔ ایسے کہہ رہے ہو۔ جیسے بیچارے دن رات گھرکے کام کاج ہی میں تو جٹے رہتے تھے۔ میں کہتی ہوں تم نے آج تک گھر کا کوئی کام کیا بھی ہے۔ تمہیں یہ تک نہیں معلوم کہ شکر مہنگی ہے کہ نمک۔ شہلا کون سے ا سکول میں پڑھتی ہے  اور   کرامت کون سے میں۔ 
پروفیسر	:ہائے بیگم۔ 
بیگم	: (اپنی غلطی کا احساس کر کے) ہائے میں قربان۔ ۔ ۔ پھر فون کرتی ہوں ڈاکٹر صاحب کو۔ ۔ ۔ لو وہ آگئے۔ ۔  آئیے ڈاکٹر صاحب۔ 
ڈاکٹر	:کہو پروفیسر اب کیا ہو گیا۔ ۔ ۔ صبح تک تو تم اچھے بھلے تھے۔ 
پروفیسر	: (کمزور آواز میں)بس اپنا تو چل چلاؤ ہے۔ 
ڈاکٹر	:کچھ آپ پر وحی نازل ہونے لگی ہے یا کسی اخبار کے بھوش وانی سیکشن کے انچارج ہو گئے ہو۔ 
پروفیسر	:تم مذاق سمجھ رہے ہو۔ ۔ ۔ لیجئے صاحب۔ 
	کسی کی جان گئی آپ کی ادا ٹھہری
بیگم	:ڈاکٹر صاحب، ادائیں تو یہ دکھا رہے ہیں بڑی دیر سے۔ 
ڈاکٹر	: اور  آپ کی جان پر بن رہی ہو گی۔ خیر ابھی ہم ان کی ساری اداؤں کا جواب دئے دیتے ہیں۔ (پروفیسر سے) سیدھے لیٹئے (اسٹتھسکوپ سے دیکھتے ہوئے) کروٹ۔ ادھر۔ ادھر۔ ۔ ۔ سانس لو۔ ۔ ۔ روکو۔ ۔ ۔  ہوں۔ ۔ ۔ ٹھیک۔ 
پروفیسر	:ڈاکٹر میرا دل۔ 
ڈاکٹر	:حضور آپ  کا دل تو بالکل اپنے ٹھکانے پر ہے بلکہ 1   ہارس پاور   کی رفتار سے چل بھی رہا ہے۔ 
پروفیسر	:نہیں ڈاکٹر۔ ۔ ۔  ذرا اچھے سے دیکھو۔ ۔ ۔  دوسرا اسٹتھسکوپ لگا لو۔ کوئی imported   مگر بھیا روسی  اور  چینی نہ لو۔ وہ تو مرے ہوئے کو بھی لفٹ رائٹ کا حکم دے دے گا۔ 
ڈاکٹر	:اچھا۔ ۔ ۔ !تو کیا آپ ہمیں اب ڈاکٹری بھی سکھائیں گے۔ 
پروفیسر	:ڈاکٹر تو ہم بھی ہیں۔ 
ڈاکٹر	:صرف کتابوں کے۔ 
پروفیسر	:تو کیا ہم  خود اپنے دل کے کمپاؤنڈر بھی نہیں بن سکتے ؟
ڈاکٹر	:کمپاؤنڈر تو کیا چوکیدار بھی نہیں۔ 
پروفیسر	:اچھا۔ کچھ تو کہتا ہی ہو گا میرا دل۔ 
ڈاکٹر	:کہتا ہے۔ ۔ ۔  بفضل خداوند کریم خیریت سے ہوں  اور  آپ کی خیریت نیک مطلوب ہے۔ دیگر احوال یہ کہ۔ ۔ ۔ 
پروفیسر	:ہائے کیا ظلم ہے کہ ہمارا دل گھنٹہ بھر سے تڑپے جا رہا ہے۔ ۔ ۔   اور   تڑپ تڑپ کے عنقریب بے دم ہو جائے گا  اور   کوئی سمجھتا ہی نہیں۔ 
ڈاکٹر	:میاں اگر اتنا ہی severe chest pain   ہوتا تو اب تک تمہیں پانچ چھ دفعہ مر جانا چاہئے تھا۔ 
پروفیسر	:اللہ تمہارا یہ ارمان بھی جلد ہی پورا کر دے گا۔ 
	اب اٹھا چاہتی ہے نعش فانی دیکھتے جاؤ
ڈاکٹر	:آخر یہ کیا وہم پال رکھا ہے تم نے۔ 
بیگم	:بھائی صاحب۔ کوئی ایک وہم ہو تو بتائیں۔ یہ وہموں کا اچھا خاصہ زو  (Zoo)  ہیں۔ جس وہم کو دیکھئے دماغ میں چوکڑیاں بھرتا پھرتا ہے۔ بارش کیرلا میں ہو، زکام آپ کوہو جائے گا۔ شملہ میں برف گرے نمونیہ کا اثر آپ کوہو۔ محلے میں کوئی بخار ہو دوائیں آپ استعمال کرتے ہیں۔ 
	(پروفیسر اس عرصے میں کراہتے  اور  پہلو بدلتے رہتے ہیں۔ )
ڈاکٹر	: اور  بھابی دنیا کا کوئی مرض ایسا نہیں ہے جس میں وقتاً فوقتاً اپنے آپ کو مبتلا نہ محسوس کرتے ہوں۔ 
بیگم	:کھانے پینے میں بھی یہی عالم ہے۔ کیلے سے قبض ہوتا ہے، سنگترے سے کھانسی تو آم سے گرمی۔ چائے سے خشکی پیدا ہوتی ہے تو دودھ سے چربی۔ گن گن کے دانے کھاتے ہیں  اور  تول تول کے نوالے۔ میرا تو بھائی صاحب سارا دن ترازو بانٹ ہاتھ لیے لیے ہی گزر جاتا ہے۔ 
	(ڈاکٹر کا قہقہہ)
ڈاکٹر	:ارے اس کا ترازو بانٹ تو مسکرانے  اور  بات کرنے میں بھی چلتا ہے بھابی۔ ۔ ۔ 
بیگم	: اور  کیا۔ ۔ ۔ 
ڈاکٹر	:تول تول کے بات کرتا ہے۔ ناپ ناپ کے مسکراتا ہے۔ 
بیگم	:مگر گھبراتے بڑی بے تکلفی سے ہیں  اور  وہ بھی دل کھول کے۔ ۔ ۔  شہر میں کوئی ایکسیڈنٹ ہو یا محلے میں چوری۔ ۔ ۔ راتوں کی نیند آپ کی حرام ہوتی ہے۔ 
ڈاکٹر	: اور  دن کا چین تو اس کی قسمت میں لکھا ہی نہیں۔ 
پروفیسر	:ارے کیوں تم دونوں مجھ جاں بلب کے پیچھے پڑے ہو۔ 
	بس کوئی دم کا مہمان ہوں 
ڈاکٹر	:اسی دم کو غنیمت جان کے برائی کر رہے ہیں۔ مرنے کے بعد تو تعریف کرنی ہی پڑے گی۔ 
پروفیسر	:          ’’تجھے اٹھکھیلیاں سوجھی ہیں ہم بیزار بیٹھے ہیں ‘‘
ڈاکٹر	:کمال کرتے ہو یار۔ ایک اچھا خاصہ عقل مند،  ڈگری یافتہ، شہرت یافتہ ڈاکٹر کہہ رہا ہے کہ آپ بھلے چنگے ہیں  اور   مانتے ہی نہیں۔ 
پروفیسر	:کیسے مان لوں۔ ۔ ۔ بے چارے منگل داس تو مر گئے۔ 
بیگم	:کون منگل داس۔ ۔ ۔ کرانے والے۔ 
پروفیسر	:کرانے والا نہیں۔ ڈاکٹر منگل داس اپادھیائے۔ 
ڈاکٹر	:اچھا۔ ۔ ۔ وہ پروفیسر۔ مگر ان کو تو مرے کئی سال ہو گئے۔ 
پروفیسر	:ہاں ۶۹ میں مرے تھے۔ مگر اس سے کیا ہوتا ہے۔ ہارٹ اٹیک تو ہوا تھا انھیں۔ 
ڈاکٹر	:اچھا تو۔ ۔ ۔ 
پروفیسر	: اور  جناب رئیس الظفر خاں بھی ہارٹ اٹیک سے مرے۔ 
ڈاکٹر	:دنیا میں ہارٹ اٹیک کے سیکڑوں کیس ہوتے رہتے ہیں۔ اس سے آپ کی صحت پرکیا اثر پڑتا ہے۔ 
پروفیسر	:ارے تو میرے پاس بھی تو دل ہے۔ 
بیگم	:توبہ توبہ۔ ۔ ۔ تو کیا ہر دل والے کو عنقریب ہارٹ اٹیک ہو جائے گا۔ 
پروفیسر	:تم سمجھتی تو ہو نہیں۔ 
ڈاکٹر	:یہ خالص طبی مسئلہ ہے جسے آپ نے قطعی غیر طبی بنا دیا ہے۔ اس خاکسار کے پلے بھی کچھ نہیں پڑا۔ 
پروفیسر	:یہ طبی نہیں ادبی نکتہ ہے۔ 
ڈاکٹر	:یعنی۔ 
پروفیسر	:یعنی یہ کہ پروفیسر منگل داس اپادھیائے نے غالب کے کلام کا کانگڑی زبان میں ترجمہ کیا تھا۔ 
ڈاکٹر	:تو کیا اسی صدمے کی تاب ان کا  دل ناتواں نہیں لا سکا۔ ویسے اس کا صدمہ تو روح غالب کو ہونا چاہئے تھا۔ 
پروفیسر	:تم سمجھنے کی کوشش کرو۔ 
ڈاکٹر	:کہو۔ 
پروفیسر	: اور رئیس الظفر خاں نے کلام غالب میں کھیل کود یعنی Outdoor sports  مثلاً ’’بازیچۂ اطفال ہے دنیا میرے آگے ‘‘ کے فلسفے پر ایک چھ سو صفحے کا مختصر مضمون قلم بند کیا تھا۔ مضمون کی آخری سطر کے ساتھ ان کا دل بھی رن آؤٹ ہو گیا۔ 
ڈاکٹر	:بندۂ خدا غالب  اور  قلب مفسرین و مفکرین و شارحین غالب سے آپ کا کیا قلبی تعلق ہے۔ 
پروفیسر	: (رنجیدہ لہجے میں) حضور اسی خاکسار نے بھی تو ’’غالب  اور   انار‘‘ کے عنوان سے ایک کتاب لکھی ہے۔ 
بیگم	:مگر وہ تو غالب صدی میں شائع بھی ہو چکی  اور  جانے کہاں کہاں کی اکاڈمیوں سے انعام بھی مل چکا۔ 
ڈاکٹر	: اور  آپ ابھی تک اسی سلامت و روانی کے ساتھ زندہ و سلامت ہیں۔ 
پروفیسر	:غالب صدی تومیں جھیل گیا۔ مگر اب ’’اقبال صدی‘‘ جو آ گئی  اور   کلام اقبال کے فیض و برکت سے سنا ہے کہ ہارٹ اٹیک کے علاوہ بلڈ پریشر بھی ہو جاتا ہے۔ 
ڈاکٹر	:ہو گا ہو گا۔ 
پروفیسر	:ارے تو ابھی کل ہی تومیں نے اقبال  اور  لیگ ہارن مرغ پر مضمون شروع کیا ہے۔ ہائے میرا دل۔ ۔ ۔  ارے آپ نے سمجھ کیا  رکھا ہے کیا وہ غالب کو جھیل گیا تو اقبال سے بھی بچ جائے گا۔ نہیں بھئی نہیں۔ 
	واقعہ سخت ہے  اور  جان عزیز
	اب تو ہارٹ اٹیک سے بچ نہیں سکتا۔ ۔ ۔  ہائے میرا دل۔ ۔ ۔  دیکھنا۔ ۔ ۔  ڈاکٹر۔ ۔ ۔ بیگم۔ ۔ ۔ 
	’’دل کو میرے تھامو کہ چلا میں ‘‘
***
ماخذ: ’’شگوفہ‘‘(ڈرامہ نمبر) ۱۹۷۹ء
۳۱!مجرد گاہ، معظم جاہی مارکٹ،  
حیدرآباد۔ ۵۰۰۰۰۱(اے پی)
 
پرویز ید اللہ مہدی

کشش

کردار	:پروفیسر			بیگم
مقام:پروفیسر صاحب کا گھر
وقت:صبح یا شام
(جو آپ مناسب تصور فرمائیں)
بیگم	:سنتے ہو جی۔ ۔ ۔ (ادھر سے جواب ندارد) اجی میں نے کہا سنتے ہو۔ ۔ ۔ 
	(پھر بھی ادھر سے کوئی جواب نہیں)
	(جھلائے ہوئے لہجے میں) میں نے کہاکیا کانوں میں گھنگنیاں بھر رکھی ہیں یا سیسہ ڈال رکھا ہے۔ کچھ سنا تم نے۔ ۔ ۔ 
پروفیسر	:سن رہا ہوں حضور  بالکل سن رہا ہوں اچھی طرح سن رہا ہوں  اور   صرف آپ ہی کی سن رہا ہوں بلکہ پچھلے پچیس سال سے لگاتار سن رہا ہوں  اور   سنتے سنانے کے اس سلور جبلی سال میں  اور  جو کچھ سنانا ہے سنا دیجئے بے خوف و خطر۔ 
بیگم	:سنانا کیا ہے خاک۔ گھنٹہ بھر سے برابر آوازیں دے رہی ہوں۔ لیکن آپ کے کا ہیں کہ ایک جوں تک نہیں رینگی ان پرکیا اپنے سارے گھوڑے بیچ کرسو رہے تھے۔ 
پروفیسر	:ہماری ایسی تقدیر کہاں بیگم۔ ۔ ۔ ہمارے نکاح میں تو آپ کے ساتھ آپ کے حصے کے گدھے گھوڑے بھی بہرے ہی آئے ہیں۔ 
بیگم	:افوہ!پھروہی لیکچر بازی۔ میں کہتی ہوں پروفیسر صاحب آپ لیکچر بازی اپنے کالج تک ہی محدود رکھئے۔ آپ صدر شعبہ اردو ہوں گے تو اپنے کالج کے یہ گھر ہے گھر کیا سمجھے۔ 
پروفیسر	:کون الو کا پٹھا ہے بیگم جو اپنے آپ کو گھر میں بھی پروفیسر سمجھتا ہے  اور   وہ بھی آپ جیسی ہستی بے ہنگام کے آگے حضور یہ ادنیٰ ترین تو صرف ایک ہی شعبہ کا صدر ہے۔ لیکن آپ اللہ غنی، آپ تو صدر  ہر شعبہ ہیں الامان و الحفیظ۔ 
بیگم	:افوہ!آپ کوتو یہ پروفیسری لے ڈوبی۔ بھیجہ چاٹنے کے علاوہ کچھ  اور   بھی آتا ہے آپ کو۔ برسوں بعد کچھ کہنے کو جی چاہا تھا۔ لیکن۔ ۔ ۔ 
پروفیسر	:کہئے صاحب ضرور کہئے داستان امیر حمزہ تو اس فقیر حمزہ ہی کے حصے میں لکھی ہے۔ آپ بڑے شوق سے سنائیے ہم بڑی لگن سے سنیں گے۔ 
بیگم	:میں خوب سمجھتی ہوں آپ کے یہ طعنے۔ ۔ ۔ قسم لے لیجئے اب سے اگر کوئی جی کی بات سنانے کو جی چاہے گابھی تو آپ کو نہیں سناؤں گی بلکہ ان بے جان دیواروں کوسنا کر جی ہلکا کر لیا کروں گی۔ 
پروفیسر	:بھئی خون بیگم، کیا بات پیدا کی ہے واللہ۔ آپ کی اس بات نے تو اس مثل کو اس دور میں بھی سچ ثابت کر دیا کہ دیواروں کے بھی کان ہوتے ہیں۔ 
بیگم	:اللہ میری توبہ، میرے گنا ہوں کی توبہ جانے وہ کون سی منحوس گھڑی تھی جب آپ سے کچھ کہنے کو جی چاہا تھا۔ 
پروفیسر	:ارے بھئی وہ منحوس گھڑی نہیں تھی بلکہ آپ کی زندگی کی سب سے یادگار گھڑی تھی یعنی ہمارے نکاح کی گھڑی جس گھڑی ہم نے آپ کو بہ عوض بیس ہزار مہر معجل سکہ رائج الوقت ہنستے ہنستے قبول کیا تھا۔ 
بیگم	:لگتا ہے کالج کے چھوکروں نے آپ کا بھیجہ چاٹ چاٹ کر بالکل ہی پلپلا کر ڈالا ہے۔ 
پروفیسر	:آپ فرائی کر دیجئے حضور۔ ۔ ۔ 
بیگم	:مجھے کیا غرض پڑی ہے۔ یہ نیک کام تو ہمارے پڑوسی ہی کر لیں گے ؟ بلکہ ہمارے پڑوسی تو آپ کے ساتھ ہمارا بھیجہ بھی فرائی کرنے پر تلے ہوئے ہیں ان دنوں۔ 
پروفیسر	:کیا فرما رہی ہیں آپ۔ کون سے پڑوسی پورب والے کہ پچھم والے اتر والے کہ دکھن والے۔ شمال مغربی یا جنوب مشرقی۔ 
بیگم	:پھروہی بکو اس کم از کم گھر میں تو اپنی زبان بند رکھئے گھڑی بھرکے لیے  اور  یہ مت بھولیے پروفیسر صاحب کہ یہ گھر ہے گھر، آپ کا کلاس روم نہیں  اور   میں آپ کی منکوحہ ہوں، کوئی طالب علم نہیں۔ 
پروفیسر	:بہت خوب صاحب آپ واقعی ہماری منکوحہ ہیں، طالب علم نہیں، لیکن ہماری طالب ضرور ہیں، علم کی نہیں بلکہ ہر پہلی تاریخ کو تنخواہ کی، یعنی آپ طالب تنخواہ ہیں  اور  وہ بھی کچھ ایسے طلب فرماتی ہیں جیسے کوئی سود خوار پٹھان اپنا قرض وصول کرتا ہے۔ ڈنڈے کے زور سے یا دست و گریباں ہو کر۔ 
بیگم	:افوہ۔ میں تو جوتیوں سے توبہ کی اب تو خدا ہی سمجھے آپ سے  اور   پھر جب آپ کے پڑوسی آپ کو سمجھنے لگ گئے ہیں تو خدا بھی سمجھ ہی لے گا کسی نہ کسی دن۔ 
پروفیسر	:پھروہی پڑوسی۔ ارے بھئی آج پڑوسیوں کا بھوت کیوں سوار ہو گیا ہے آپ کے سرپر، آخر کون سے پڑوسی، سیدھے ہاتھ والے یا الٹے ہاتھ والے، ناک کی سیدھ والے یا پچھواڑے والے۔ 
بیگم	:ابھی سے اتنی دور کیوں جاتے ہیں پروفیسر صاحب ابھی تو سب سے قریبی پڑوسی عثمانی صاحب نے بسم اللہ کی ہے۔ 
پروفیسر	:عثمانی صاحب!یعنی وہی عثمانی صاحب تو نہیں جن کی دختر نیک اختر حیدرآباد میں رہتی ہیں  اور  ہمارے فرزند ارجمند کی ہم جماعت بھی ہیں۔ 
بیگم	:جی ہاں وہی، بالکل وہی عثمانی صاحب۔ 
پروفیسر	:تو گویا اپنے سب سے قریبی پڑوسی عثمانی صاحب یعنی ہماری رگ جاں کے بارے میں کچھ فرما رہی ہیں آپ۔ ۔ ۔ 
بیگم	:جی ہاں، آپ کی اسی رگ جاں کے بارے میں کہہ رہی ہوں جس کی وجہ سے دیکھ لینا ایک دن جان پر بن آئے گی۔ یہ میری پیش گوئی ہے۔ 
پروفیسر	:کیوں بھئی کیوں آخر کیا کیا عثمانی صاحب نے۔ ؟
بیگم	:اجی یہ پوچھئے کہ کیا نہیں کیا۔ ابھی پرسوں ہی کی بات ہے انھوں نے جو گھنٹی لگائی ہے دروازے پر وہی بجلی کی گھنٹی کیا کہتے ہیں اس کو۔ 
پروفیسر	:کال بیلCall Bell)  )
بیگم	:ہاں ہاں وہی ہوئی موئی ذرا سا دباتے ہی ایسے عجیب و غریب بے سرے راگ الاپتی ہے کہ توبہ ہی بھلی۔ 
پروفیسر	:تو گویا آپ کی اس گھنٹی کا بے سرا پن کھٹک رہا ہے۔ یعنی اب آپ کی تفریح طبع کی غرض سے کال بیل بھی سر اور  تال میں راگ الاپیں۔ بہت خوب بیگم واللہ آپ کا جواب نہیں۔ اب کوئی آپ کی خاطر اپنی کال بیل میں میاں تان سین یا بیجو باور ا جیسے فن کاروں کو بند کرنے سے تو رہا کہ ادھر بٹن دبایا ادھر درباری یا ٹھمری شروع ہو گئی۔ 
بیگم	:افوہ!آپ کو مذاق سوجھ رہا ہے۔ مجھے لوگوں کی گھنٹیوں کی الاپوں سے کیا۔ ۔ ۔ ؟وہ چاہیں تان سین کو اپنی گھنٹی میں بند کر دیں یا اناسین کو۔ 
پروفیسر	:تو آپ نے اس گھنٹی کے مسئلہ فیثا غورث کو چھیڑا ہی کیوں۔ 
بیگم	:وہ اس لئے کہ آپ کو اپنے گھربار کی، اپنے اطراف و اکناف کی کچھ فکر ہی نہیں رہتی نا۔ میں ہی مفت کی ہاتھ آ گئی ہوں سارے جہان کا درد سمیٹنے کے لیے۔ آپ کی تو وہی مثل ہے۔ دھوبی بیٹے چاند والی۔ 
پروفیسر	:بھئی بیگم آپ کو غلط فہمی کیوں ہو گئی ہے کہ ہم آپ کے اس درد میں برابر کے شریک نہیں ہیں جبکہ ہمارا تو یہ حال ہے بقول امیر:
خنجر چلے کسی پہ تڑپتے ہیں ہم امیرؔ
سارے جہاں کا درد ہمارے جگر میں ہے 
بیگم	:اوئی نوج خنجر چلے ہمارے دشمنوں پر آپ بس یوں ہی شعرو شاعری بگھارئیے۔ میں جنم جلی جوہوں۔ سارے زمانے پر نظر رکھنے کے لیے۔ ابھی اس دن جب عثمانی صاحب نے اپنے دروازے پر گھنٹی لگوائی تھی مجھے تب ہی یہ بات کھٹکی تھی کہ اس کا نتیجہ اچھا نہیں ہو گا۔ 
پروفیسر	:کس کا نتیجہ اچھا نہیں ہو گا۔ آپ کی یہ نرالی منطق تو اپنی سمجھ میں آنے سے رہی بیگم۔ 
بیگم	:سمجھ میں آ جائے گی پہلے پوری بات تو سنئے، میں کبھی غلط نتائج نہیں نکالتی۔ 
پروفیسر	:اس میں کیا شک ہے آپ کے نکالے ہوئے ریزلٹ Result   تو ہمیشہ سو فی صد درست ہوتے ہیں۔ پرچے جو آؤٹ کر لیتی ہیں پہلے سے۔ 
بیگم	:آپ نے پہلے بھی میری کوئی بات مانی ہے !لیکن اب ماننی پڑے گی۔ میں تو اس دن عثمان صاحب کو گھنٹی لگواتے دیکھ کر ہی سمجھ گئی تھی کہ ان کی گھنٹی کا اثر ہماری گھنٹی پر ضرور پڑے گا۔ 
پروفیسر	: (ہنستے ہوئے) واہ!۔ ۔ ۔ یہ بھی خوب رہی بیگم۔ 
بیگم	:ہنس لیجئے جی بھر کر ہنس لیجئے۔ کیوں کہ یہ جان کر چونک جانا پڑے گا کہ عثمان صاحب کی گھنٹی کے لگتے ہی ہماری گھنٹی کی آواز کم زور پڑ گئی  اور   اب تو دن بدن ماشاء اللہ گھٹتی چلی جا رہی ہے۔ کبھی غور فرمایا ہے آپ نے، اس پر، دونوں گھنٹیوں میں فرق محسوس کیا ہے۔ ان کی گھنٹی کی آواز تو سارے محلے میں گونج اٹھتی ہے  اور  ایک ہماری گھنٹی کی آواز یوں لگتی ہے جیسے کوئی ننھا سا نحیف و ناتواں بچہ گھٹنوں میں سر دبائے کسی کونے کھدرے میں بیٹھا گھٹ گھٹ کر رو رہا ہو۔ 
پروفیسر	:میں نہیں مانتا آپ اس کی بات کو جس کا نہ کوئی سر ہے  اور  نہ کوئی پیر۔ 
بیگم	:ہاں جی مجھے تو پہلے ہی پتہ تھا کہ آپ کہاں ماننے والے ہیں۔ لیکن میں نے بھی کچی گولیاں نہیں کھیلی ہیں۔ اس بار آپ کو قائل کرنے کی غرض سے پہلے ہی اس بات کی تصدیق کروا لی ہے۔ 
پروفیسر	:تصدیق کروا لی ہے !وہ کس سے ؟
بیگم	:اپنی کریمن  بوا ہیں نا، وہی جن کا نواسہ الکٹرک کا کام جانتا ہے۔ ارے اس روز اپنی استری بھی تو اسی نے بنائی تھی۔ 
پروفیسر	:اچھا!وہی نیم حکیم خطرۂ جاں میکانک۔ 
بیگم	:آپ کی نظر میں تو سب ہی نیم حکیم ہیں سوائے اپنے آپ کے۔ خیر اسی کے ذریعہ تصدیق کروانے پر معلوم ہوا کہ عثمانی صاحب کی گھنٹی میں کوئی ایسا آلہ لگا ہوا ہے جو ہماری گھنٹی کی ساری قوت سلب کر لیتا ہے۔ 
پروفیسر	: (ہنستے ہوئے) بھئی خوب، بہت خوب، جواب نہیں بیگم آپ کا۔ تو گویا یہ تصدیق اسی نیم حکیم الکٹریشن نے خود آ کر کی ہے۔ 
بیگم	:جی ہاں تصدیق تو اس نے کی ہے لیکن خود آ کر نہیں۔ اس بیچارے کو آج کل فرصت نہیں ہے۔ کریمن بوا کے ذریعہ میں نے پچھوایا تھا۔ 
پروفیسر	: (ہنستے ہوئے) تو گویا کریمن  بوا کے ذریعہ تصدیق عمل میں آئی ہے۔ یعنی کریلا  اور   اوپر سے نیم چڑھا۔ بھئی بہت اچھے۔ 
بیگم	:اب کہئے آپ کیا کہتے ہیں اس سلسلے میں۔ 
پروفیسر	:بھئی میں کیا کہہ سکتا ہوں اس سلسلے میں۔ عثمانی صاحب کا گھر ہے وہ مالک ہیں اپنے گھرکے چاہیں تو گھنٹی کی جگہ گھنٹہ لگوائیں ان کی مرضی۔ ہم ٹانگ اڑانے والے کون ہوتے ہیں۔ 
بیگم	:توبہ ہے آپ سے ٹانگ اڑانے کے لیے کون کہتا ہے ذرا ان سے مل کر اس جانب توجہ تو دلائیے۔ 
پروفیسر	:بہت خوب گویا آپ یہ چاہتی ہیں کہ پروفیسر سید نثار احمد حسینی صدر شعبہ اردو نہایت ہی بچکانہ انداز میں ہونق کی طرح عثمانی صاحب سے یہ کہیں کہ قبلہ آپ کی شریر گھنٹی ہماری معصوم گھنٹی کی ساری قوت سلب کر لیتی ہے۔ آپ ذرا اپنی گھنٹی کو تنبیہ کریں کہ یوں ہماری گھنٹی کو زد و کوب نہ کرنے۔ لاحول ولاقوۃ الا باللہ۔ 
بیگم	:اب رہنے دیجئے یہ باتیں، آپ سے کبھی کچھ ہوا بھی ہے میں خود ہی نپٹ لونگی ان سے۔ 
پروفیسر	:ارے بھئی ایسا غضب بھی نہ کر بیٹھنا بیگم۔ میں خود بات کرتا ہوں عثمانی صاحب سے آپ مطمئن رہئے۔ 

	دوسرا  ایکٹ
بیگم	:آ گئے آپ۔ ۔ ۔ پہلے یہ بتائیے کہ عثمانی صاحب سے بات ہوئی یا نہیں۔ 
پروفیسر	:افوہ!ابھی ابھی تو گھر میں قدم رکھا ہے، ذرا  چھری تلے دم تو لینے دیجئے۔ 
بیگم	:نہیں پہلے یہ بتائیے کہ عثمانی صاحب سے بات ہوئی ہے یا نہیں۔ ۔ ۔  جب تک یہ بات نہیں سنوں گی مجھے چین نہیں پڑے گا۔ 
پروفیسر	:نہیں بھئی عثمانی صاحب سے بات نہیں ہوئی البتہ ایک ایسا نکتہ ہاتھ آیا ہے کہ اب عثمانی صاحب سے مل کران کی گھنٹی کے بارے میں کچھ کہنا عجیب سا لگتا ہے۔ 
بیگم	:ذرا میں بھی توسنوں آخر ایسا کون سا نکتہ آپ کے ہاتھ آ گیا ہے۔ 
پروفیسر	:آج آپ کی خاطر کالج لائبریری میں جا کر گھنٹہ بھر تک سائنس کی کتابوں میں سر کھپانے کے بعد اس بات کا علم ہوا کہ ہر چیز اپنے اندر ایک کشش رکھتی ہے  اور  جب ایک چیز کی کشش دوسری چیز کی کشش پر غالب آ جاتی ہے تو پھر پہلی چیز کی کشش یا تو دوسری چیز کو یا پھر اس کی ساری قوتوں کو اپنے اندر سلب کر لیتی ہے۔ 
بیگم	: (غصہ کے انداز میں) اہاہاہا کیا کہنے آپ کے اگر ایسا ہوتا تو پھر زمین سورج میں نہ گھس گئی ہوتی۔ چاند زمین میں نہ دھنس گیا ہوتا۔ اب تک، آپ اپنا یہ علم، اپنے یہ نکتے اپنے تک رکھئے پروفیسر صاحب۔ کیا دنیا بھر کی کشش صرف عثمانی صاحب کے گھر اکٹھا ہو گئی ہیں۔ مانا کہ ان کی گھنٹی کی کشش ہماری گھنٹی کی قوتوں کو سلب کر لیتی ہے۔ لیکن اس بارے میں آپ کیا کہتے ہیں۔ جب سے عثمانی صاحب کے ہاں ریڈیو آیا ہے، ہمارے ریڈیو کی آواز گھٹتی چلی جا رہی ہے۔ 
پروفیسر	۔ :بیگم!یہ تو آپ کا وہم ہے سراسر وہم۔ 
بیگم	:ہاں جی آپ تو یہی کہیں گے۔ ذرا چھت پرجا کر دیکھئے تو عثمانی صاحب نے اپنے ریڈیو کا ایرئیل ہمارے ایرئیل کے بالکل پاس لگایا ہے۔ 
پروفیسر	: (ہنستے ہوئے) بہت اچھے، گویا آپ نے معائنہ بھی کر ڈالا لیکن میں اس سلسلے میں کیا کر سکتا ہوں۔ ہو سکتا ہے عثمانی صاحب کا ریڈیو ہمارے ریڈیو سے زیادہ کشش رکھتا ہو۔ 
بیگم	: (بدستور طعنہ زن ہوتے ہوئے) ہاں جی سارے جہاں کی کشش تو بس عثمانی صاحب کے حصے میں آئی ہیں۔ ان کی گھنٹی ہماری گھنٹی کی قوتوں کو سلب کر لیتی ہے، ان کا ریڈیو ہمارے ریڈیو کی آواز کھینچ لیتا ہے۔ 
پروفیسر	: (بدستور ہنستے ہوئے)بیگم حد ہو گئی توہمات کی۔ 
بیگم	: (بدستور چڑچڑے لہجہ میں) تو آپ سے اس سلسلے میں کچھ نہیں ہو گا۔ آپ کچھ نہیں کریں گے یونہی ہاتھ پر ہاتھ دھرے بیٹھے رہیں گے۔ 
پروفیسر	: (لا چار لہجہ میں) آخر آپ چاہتی کیا ہیں بیگم۔ کیا میں کوئی ایسا آلہ ایجاد کروں جو عثمانی صاحب کے گھرکی ہر کشش کو اپنی طرف کھینچ لے۔ 
بیگم	: (طنزیہ لہجے میں) اجی چھوڑئیے اگر آپ سے اتنا ہو سکتا تو پھر رونا کس بات کا تھا۔ 

	تیسرا ایکٹ
	(پروفیسر صاحب تیز تیز قدموں سے گھر میں داخل ہوتے ہیں۔ )
پروفیسر	: (مسرت انگیز لہجے میں) میں نے کہا بیگم مبارک ہو۔ ۔ ۔ !
بیگم	:اے ہے، یہ مبارک باد آخر کس سلسلے میں۔ ۔ ۔ ہوا کیا؟
پروفیسر	:ارے صاحب بات ہی ایسی ہوئی ہے کہ یہ جو آپ کا سر ہے نا فخر سے جو اونچا ہو گا تو پھر چار مینار کی بلندی بھی شرم سے اپنا سر جھکا لے گی۔ 
بیگم	:اب کچھ کہیں گے بھی آپ یا یوں ہی بات کو طول دیئے جائیں گے۔ 
پروفیسر	:سنئے صاحب دل تھام کر سنئے۔ وہ جو آپ کو شکایت تھی نا کہ دنیا بھر کی کششیں صرف عثمانی صاحب ہی کے گھرکیوں اکٹھی ہو گئی ہیں، تو اب دیکھئے ان کی ساری کششوں پر ہماری  اور  تمہاری مشترکہ کشش کچھ اس طرح غالب آئی ہے کہ عالم برزخ میں مرزا غالب کی روح بھی خوشی سے جھوم رہی ہو گی۔ 
بیگم	:صاف صاف بتائیے کیا کوئی ایسا آلہ خرید لائے ہیں جو عثمانی صاحب کی گھنٹی  اور ریڈیو کی ساری کشش۔ ۔ 
پروفیسر	: (مداخلت کرتے ہوئے) خریدنا کیا معنی بیگم۔ ایسا نایاب آلہ کہیں بازار میں ملتا ہے بھلا۔ وہ تو اللہ میاں نے خود ہمیں عطا کر رکھا ہے۔ 
بیگم	: (حیرانی سے) یعنی!!
پروفیسر	:یعنی ہمارے فرزند ارجمند شہزاد میاں۔ ۔ ۔ 
بیگم	: (بدستور حیرانی سے) یہ کیا بات ہوئی۔ 
پروفیسر	:بات نہیں بتنگڑ کہو بیگم۔ بتنگڑ۔ آج ہی بھائی جان کا خط آیا ہے، لکھا ہے کہ ہمارے صاحب زادے نے اپنی ہی ایک ہم جماعت خوبصورت، خوب سیرت  اور   اعلیٰ خاندان کی لڑکی کو اپنا شریک حیات بنانا پسند کیا ہے  اور  وہ لڑکی بھی ہمارے شہزادے کو پسند کرتی ہے۔ 
بیگم	: (بوکھلائے ہوئے) میں کہوں، کہیں آپ کی عقل تو نہیں ماری گئی۔ یہ خوشی کا موقعہ ہے یا افسوس کا مقام۔ صاحبزادے نے پیٹ میں سے پاؤں نکال کر اپنی سعادت مندی کا کھلا ثبوت دیا ہے  اور   ایک آپ ہیں کہ۔۔ ۔ 
پروفیسر	: (مداخلت کرتے ہوئے) بیگم پہلے پوری بات تو سنوا گر تمہاری بھی باچھیں نہ کھل جائیں تو پھر کہنا۔ وہ لڑکی ہے ناجو تمہاری بہو بنے گی، جانتی ہو کس کی دختر نیک اختر ہے۔ 
بیگم	:کس کی۔ ۔ ۔ !
پروفیسر	:عثمانی صاحب کی۔ 
بیگم 	:یعنی وہی۔ ۔ ۔ اپنے۔ 
پروفیسر	:جی ہاں وہی عثمانی صاحب یعنی اپنے رگ جاں پڑوسی۔ اب بتاؤ کس کی کشش کی پر غالب آئی ہے۔ اب تو آپ کے سارے گلے شکوے۔ ساری شکایتیں دور ہو گئیں نا۔ فوراً اٹھئے عثمانی صاحب کے ہاں چلنے کی تیاری کیجئے۔ 
بیگم	:اوئی نوج اب ایسی جلدی بھی کیا ہے۔ 
	(مشترکہ ہنسی)
***
ماخذ: ’’تو تو میں میں ‘‘، زندہ دلان حیدرآباد
 
نور العین علی

یہ دن بار بار آئے 

کردار	:
ابا
امی
جنید
رابعہ
خالدہ: پڑوسن
کریمن بی: ملازمہ
ریاض:خالدہ کا لڑکا
	(رابعہ میز کے پاس کھڑی بستے میں کچھ تلاش کر رہی ہے۔ جنید آتا ہے۔ )
جنید	:میرے بستے میں سے کیا  لیا تم نے ؟
رابعہ	:کچھ بھی تو نہیں۔ 
	(دونوں ہاتھ کھول کر دکھاتی ہے۔ )
جنید	:پھر ہاتھ کیوں لگایا میرے بستے کو؟
رابعہ	:میرا رنگین پنسلوں کا ڈبہ نظر نہیں آ رہا ہے۔ 
جنید	:مجھے دیا تھا کیا جو میرے بستے میں تلاش کر رہی ہو؟
رابعہ	:آخر گیا کہاں میرا ڈبہ!
جنید	:گیا ہو گا کہیں۔ (زور سے چلا کر) ہٹو یہاں سے !
	(رابعہ کو دھکّا دیتا ہے۔ رابعہ چیختی ہے۔ )
رابعہ	:امی!دیکھئے بھیا کو۔ 
	(امی آتی ہے۔ )
امی	:ارے کیا ہو رہا ہے یہ، کیوں شور مچا رہے ہو تم لوگ؟
	(امی کو آتا دیکھ کر رابعہ رونے لگتی ہے۔ )
رابعہ	:امی، بھیا نے مجھے مارا۔ 
امی	:دیکھو تمہارے ابا بہت ضروری کام کر رہے ہیں۔ تم لوگ اس طرح شور مچا کران کے کام کا حرج کر رہے ہو۔ 
جنید	:امی، یہ جھوٹ بول رہی ہے۔ میں نے نہیں مارا، بس ذرا سا دھکا دیا تھا۔ 
ابا	: (دوسرے کمرے سے آتے ہیں) یہ بچے اسی طرح لڑتے جھگڑتے  اور   شور مچاتے رہے تو میرا کام ہو چکا۔ 
امی	:آپ اپنے کمرے میں جائیے۔ ان کو میں چپ کراتی ہوں۔ 
ابا	:مگر یہ دونوں ہر وقت لڑتے کیوں رہتے ہیں۔ انسانوں کی طرح نہیں رہتے۔ 
امی	:بس ذرا ذرا سی بات پر چھینا جھپٹی، مار پٹائی، توتو، میں میں۔ میں عاجز آ گئی ان کے لڑائی جھگڑوں سے۔ 
ابا	:ٹھیک ہے لڑو جی بھرکے۔ میں ہی آفس چلا جاتا ہوں۔ بیٹھ کے کام کروں گا۔ 
	(ابا اپنے کمرے میں چلے جاتے ہیں۔ )
	(خالدہ آتی ہیں۔ )
خالدہ	:السلام علیکم!
امی	:وعلیکم والسلام!آؤ خالدہ بیٹھو۔ 
خالدہ	:نہیں بھابی!بیٹھنے کا وقت نہیں ہے۔ میں تو یہ پوچھنے آئی تھی کہ سب خیریت ہے نا؟
امی	:ہاں ہاں !اللہ کا شکر ہے سب خیریت ہے۔ مگر تم ایسے کیوں پوچھ رہی ہو؟
خالدہ	:کل آپ کے گھر تار آیا تھا نا؟
امی	:نہیں، ہمارے گھر تو کسی کا تار نہیں آیا۔ 
خالدہ	:کل رات کے دس بجے کے قریب آیا تھا۔ آپ کے گھر میں شاید کوئی نہیں تھا۔ وہ اطلاع کا کاغذ دروازے میں سے ڈال کر چلا گیا ہو گا۔ 
امی	:نہیں نہیں، کریمن بی گھر ہی  پر تھیں۔ ہم لوگ تو ایک جگہ دعوت میں گئے تھے۔ (کریمن بی کو آواز دیتی ہے) کریمن بی!
کریمن بی	:جی، بیگم صاحب!
امی	:کل ہمارے جانے کے بعد کیا تم بھی کہیں چلی گئی تھیں ؟
کریمن بی	:بس دو منٹ کو نکڑ تک پان لانے گئی تھی۔ 
خالدہ	:بس، اسی وقت تار والا آیا ہو گا۔ 
امی	:مگر ہمیں تو کوئی اطلاع کا کاغذ نہیں ملا۔ جنید جاؤ، اپنے ابا سے پوچھ کر آؤ۔ خالدہ تم بھی اب بتا رہی ہو!
خالدہ	:اے لو!مجھے کیا پتہ کہ آپ لوگوں کو اس کی اطلاع ہی نہیں۔ 
امی	:کریمن بی، تم پان لے کر آئیں تو تم نے یہاں دروازے کے پاس کوئی کاغذ پڑا دیکھا؟
کریمن بی	:نہیں بیگم صاحب!
	(ابا آتے ہیں۔ )
ابا	:یہ تار کا کیا قصہ ہے بھئی؟
خالدہ	:السلام علیکم بھائی صاحب!کل رات آپ کے گھر تار آیا تھا۔ دروازے میں تالا تھا۔ میں نے تار والے کو خود اپنی آنکھوں سے جاتے ہوئے دیکھا ہے۔ 
امی	:ہم لوگ دعوت سے لوٹے تب آپ نے کوئی کاغذ واغذ دیکھا تھا کیا؟
ابا	:اب کاغذ کا رونا رونے سے بہتر ہے کہ ٹیلی گراف آفس جا کر پتہ چلایا جائے۔ 
جنید	:میں چلا جاؤں ابا؟سائیکل پر ابھی گیا  اور  ابھی آیا۔ 
امی	:نہیں، تم نہیں جاؤ گے۔ وہاں چوک پر بے حد بھیڑ رہتی ہے۔ موٹر گاڑیاں، ٹرک  اور  نہ جانے کیاک یا۔ خدانخواستہ کوئی حادثہ ہو گیا تو لینے کے دینے پڑ جائیں گے۔ 
ابا	:اسے جانے دو!بارہ سال کا ہو گیا ہے۔ کب تک بچہ بنا کے گھر میں بٹھائے رکھو گی۔ 
امی	:آپ خود کیوں نہیں چلے جاتے۔ 
ابا	:یہ رپورٹ پوری کر کے آج میٹنگ میں پیش کرنی ہے ورنہ تار کی خبر سن کر کیا میں اتنی دیر رکتا؟
امی	:میں چلی جاؤں رکشا میں ؟
ابا	:نہیں نہیں، تم کہاں پھرو گی ماری ماری۔ جنید ہی چلا جائے گا۔ 
جنید	: (بے حد خوش ہو کر) جی ہاں ابا میں چلا جاتا ہوں۔ 
امی	:دنیا ادھر کی ادھر ہو جائے جنید کو تو میں سائیکل پراس طرف جانے نہیں دوں گی۔ 
ابا	:تم صرف بات کاٹتی رہو گی یا یہ بھی بتاؤ گی کہ پھر تار لانے کون جائے ؟۔ ۔ ۔ شاید کلکتے سے کلیم صاحب کا تار آیا ہو۔ ان کے ایک فیصلے پر میرے کاروبار میں ہزاروں کا نفع  یا نقصان ہو سکتا ہے۔ 
خالدہ	:آپ لوگ پریشان نہ ہوں۔ میں گھر جا کر ریاض کو بھیجتی ہوں۔ آج اس کی چھٹی ہے، جا کر تار لے آئے گا۔ 
امی	:ہاں بی بی ذرا جلدی بھیج دو۔ کہیں زینت آپا کا نہ ہو۔ ان کے شوہر کئی دن سے اسپتال میں ہیں۔ خدا خیر کرے۔ نہ جانے کیا خبر ہو گی۔ اللہ سب کی خیریت کی خبر سنوائے۔ 
	(آواز بھرا جاتی ہے۔ )
خالدہ	:جی بس، ابھی بھیجتی ہوں۔ 
	(جاتی ہے۔ )
	(ابا ہاتھ پیچھے باندھے کمرے میں ادھر ادھر ٹہل رہے ہیں۔ )
امی	:مجھے تو لگتا ہے میرے ہی لیے آیا ہے یہ تار۔ میری قسمت ہی ایسی ہے۔ ذرا چند دن سکون کے گزرتے ہیں کہ پھر کوئی نہ کوئی آفت سر پر آ پڑتی ہے۔ 
	(رونے لگتی ہے۔ رابعہ دوڑ کر آتی ہے۔ ماں سے لپٹ جاتی ہے۔ )
رابعہ	:امی!میری امی، روئیے مت۔ 
ابا	: (زور سے) خاموش رہو تم دونوں۔ بیوقوفوں کی طرح آنے والی مصیبتوں پر پہلے سے ہی رونے بیٹھ گئیں۔ یہ تار یقیناً کلیم صاحب کا ہے۔ اگر انھوں نے اب انکار کر دیا تو میرا لاکھوں کا نقصان ہو جائے گا۔ 
امی	:میرا دل کہہ رہا ہے کسی کی سناونی آئی ہے۔ آپ کو تو ہر وقت بس اپنے نفع نقصان کی پڑی رہتی ہے۔ 
ابا	:میرے نفع نقصان میں تمہارا کوئی حصہ نہیں ؟کیا میرے نقصان سے تمہاری زندگی پر کوئی اثر نہیں پڑے گا؟جب کہتی ہو ایسی ہی بے تکی بات کہتی ہو۔ 
	(غصے میں بھرے اندر کمرے میں چلے جاتے ہیں۔ )
امی	:کریمن بی!ایک گلاس پانی لاؤ۔ ارے میرے کلیجے میں آگ سی لگ رہی ہے۔ 
کریمن بی	: (پانی کا گلاس لاتی ہیں) لو بیگم صاحب!
امی	: (پانی پی کر گلاس میز پر رکھ دیتی ہیں۔ کریمن بی کھڑی ہیں) جاؤ جا کر بچوں کا ناشتہ تیار کرو۔ ا سکول کا وقت ہو رہا ہے۔ 
	(کریمن بی اسی طرح کھڑی ہیں۔ )
امی	:تم جاتیں کیوں نہیں ؟
کریمن بی	:بیگم صاحب!برا نہ مانو تو ایک بات کہوں ؟
امی	:ہاں، کہو!
کریمن بی	:بات یہ ہے بی بی کہ تار میرے نام کا بھی ہو سکتا ہے۔ 
	(رابعہ دوڑ کر  کریمن بی کے پاس آتی ہے۔ )
رابعہ	:کیوں کریمن بی، کس کا تار ہو سکتا ہے تمہارے نام؟
کریمن بی	:میرا دیور میرے کھیت پر قبضہ کرنا چاہتا ہے۔ کورٹ میں مقدمہ چل رہا ہے نا۔ میرے دیور کے حق میں ضرور فیصلہ ہوا ہو گا۔ اسی لیے شاید میرے بھائی نے تار دیا ہو۔ 
	(زمین پر بیٹھ کر آنچل سے منہ چھپا کر چپکے چپکے رونے لگتی ہے۔ )
رابعہ	: (اس کے پاس بیٹھ کر) روؤ مت کریمن بی۔ 
	(اس کا سر اٹھا کر آنسو پونچھتی ہے۔ )
	(ابا آتے ہیں۔ )
ابا	:کیا ہوا کریمن بی!کیوں رو رہی ہو؟
کریمن بی	:صاحب جی!یہ تار تو میرے نام آیا ہے۔ میرا کھیت میرے ہاتھ سے گیا۔ صاحب جی، میرا کھیت تو گیا۔ 
	(زور زور سے رونے لگتی ہے۔ )
ابا	:لاحول ولاقوۃ! بس ان کی کسر رہ گئی تھی۔ 
	(پھر باہر نکل جاتے ہیں۔ )
امی	:اٹھو کریمن بی۔ ریاض کو آنے دو۔ جاؤ بچوں کا ناشتہ تیار کرو۔ چلو رابعہ میں تمہیں تیار کر دوں۔ جنید، اٹھو بیٹے، تم بھی تیاری کرو۔ 
	(امی آنسو پونچھتی ہوئی دوسرے کمرے میں چلی جاتی ہیں۔ )
رابعہ	:ابھی آتی ہوں امی، ذرا بستہ ٹھیک کر لوں۔ 
	(جنید ہاتھوں سے سر پکڑے خاموش بیٹھا ہے۔ رابعہ بستے میں کتابیں رکھتے ہوئے اس کی طرف دیکھتی ہے، پھر کتابیں ایک طرف پھینک کر اس کے پاس جاتی ہے۔ )
رابعہ	:بھیا کیا ہوا؟
جنید	: (سر اٹھا کر) رابعہ میں تم سے لڑتا ہوں نا؟
رابعہ	:تو کیا ہوا بھیا!میں بھی تو لڑتی ہوں۔ 
جنید	:میں کہیں چلا گیا تو تم اکیلی خوش رہو گی۔ کوئی ستانے والا نہیں ہو گا۔ 
رابعہ	:نہیں بھیا نہیں۔ میں اکیلی کبھی خوش نہیں رہوں گی، مگر تم جا کہاں رہے ہو؟
جنید	:رابعہ وہ تار دراصل میرے لیے آیا ہے۔ 
رابعہ	:کیوں، کیوں ؟کس کا؟
جنید	:تمہیں یاد ہے چچا جان چھٹی میں آئے تھے۔ ان کی سامنے بھی ہم دونوں ایک دن بہت لڑے تھے۔ 
رابعہ	:ہاں، تم نے میرے بال پکڑ کر کھینچے تھے۔ 
جنید	: اور  تم نے میری قمیص پھاڑ دی تھی۔ 
رابعہ	:پھر ابا نے ہم دونوں کو بہت ڈانٹا تھا  اور  امی نے پٹائی کی تھی۔ 
جنید	:ہاں تو اسی دن، رات کو میں پانی پینے باورچی خانے میں جا رہا تھا تو میں نے سنا کہ چچا جان  ابا سے کہہ رہے تھے، یہ دونوں بچے آپس میں اتنا لڑتے ہیں۔ آپ کہیں تو جنید کو میں اپنے ساتھ لے جاؤں۔ 
رابعہ	:ہائے بھیا!۔ ۔ ۔ کیا سچ؟
جنید	:بالکل سچ!تو یہ تار چچا جان کاہی ہے۔ ابا سے مجھے بھیجنے کے لیے کہا ہو گا، مگر میں نہیں جاؤں گا۔ (سر جھکا کر رونے لگتا ہے) میں اپنے گھر کے سوا  اور  کسی کے گھر نہیں رہوں گا۔ ربو اب میں آئندہ تم سے کبھی نہیں لڑوں گا۔ میں کہیں نہیں جانا چاہتا۔ اپنے گھر میں ہی رہنا چاہتا ہوں۔ 
رابعہ	:میں بھی اب تم سے کبھی نہیں لڑوں گی۔ ۔ ۔ لیکن بھیا میرا خیال ہے کہ یہ تار میرے لیے آیا ہو گا۔ 
جنید	:پگلی کہیں کی!ابھی آٹھ سال کی تو ہو اور   ابھی سے تمہارے نام تار آنے لگے۔ ہونہہ!بڑی آئی تار وصول کرنے والی۔ 
رابعہ	:تم نے پھر لڑنا شروع کر دیا؟
جنید	:تم بات ہی ایسی کر رہی ہو۔ تمہیں کون تار دے گا؟
رابعہ	:پچھلے ہفتے میں اپنے ا سکول کی طرف سے ڈرائنگ کے مقابلے میں شریک ہوئی تھی نا، اسی کا نتیجہ ہو گا۔ 
	(ابا آتے ہیں۔ )
ابا	:ارے بھئی یہ ریاض اب تک کیوں نہیں آیا؟
	(امی آتی ہیں۔ )
امی	:آ جائے گا۔ آپ جا کر اپنا کام کیجئے۔ 
	(دوپٹے کے پلو سے آنسو پونچھتی ہیں۔ )
ابا	:کام میں دل نہیں لگ رہا ہے۔ اس سے اچھا تو یہ ہوتا کہ میں خود چلا جاتا۔ 
	(پھر ٹہلنا شروع کر دیتے ہیں۔ )
رابعہ	:اباجی!بھیا کہہ رہے ہیں کہ تار ان کے لیے ہے۔ چچا جان انھیں لے جانے کے لیے آ رہے ہوں گے۔ 
ابا	:جنید کے لیے تار!دماغ تو خراب نہیں ہو گیا اس کا؟
رابعہ	:جی پتہ نہیں۔ 
جنید	: اور  تو نہیں کہہ رہی تھی کہ تار تیرے نام آیا ہو گا؟
ابا	: (امی سے مخاطب ہو کر) یہ بچے پاگل تو نہیں ہو گئے ؟ میں تو پریشان ہوں  اور   یہ حماقت کی باتیں کر رہے ہیں۔ ادھر تم نے بیکار میں آنسوؤں کے دریا بہا رکھے ہیں۔ 
امی	:ہاں !ہمارے آنسو تو بیکار ہی ہیں۔ 
کریمن بی	:صاحب جی تار آ گیا؟ کیا معلوم ہوا؟ گیا نا میرا کھیت!
	(رونے لگتی ہے۔ )
ابا	:خدا کے لیے تم سب لوگ ذرا دیر خاموش رہو۔ تار آ جانے دو پھر سب مل جل کر اطمینان سے رو دھو لینا۔ 
	(ریاض آتا ہے۔ )
ریاض	:السلام علیکم انکل۔ یہ لیجئے تار!
ابا	: (جھپٹ کراس کے ہاتھ سے تار لے کر پڑھتے ہیں) لاحول ولاقوۃ!
امی	:ارے کیا ہے، بتائیے تو!
ابا	:پرویز کا تا رہے۔ میری سالگرہ کی مبارک باد دی ہے۔ لکھا ہے :’’خدا کرے آپ کی زندگی میں یہ دن بار  بار آئے۔ ‘‘
تمام	: (ایک ساتھ بلند  آواز میں) مگر ایسا دن بار بار نہ آئے۔ 
	"Many Happy Returns of the Day" 
***
 
نور العین علی

مانگے کا اجالا

کردار	:
ظفر
نزہت
منی
(ظفر گنگناتا ہوا گھر میں داخل ہوتا ہے۔ )
ظفر	:’’خودی نہ بیچ غریبی میں نام پیدا کر‘‘
	ارے۔ ۔ ۔ خودی نہ بیچ غریبی میں۔ ۔ ۔ 
	(مصرعہ ادھورا چھوڑ کر بے حد تعجب سے)
	ارے !یہ کیا۔ ۔ ۔ ؟یہ میرا گھر ہے۔ ۔ ۔ اوہ!کہیں غلطی سے میں کسی  اور   کے گھر میں تو نہیں آ گیا۔ ۔ ۔ نہیں گھر تو میرا ہی ہے۔ ۔ ۔ (باہر نکل کر دروازے کے اوپر لکھا ہوا کمرے  کا نمبر دیکھتا ہے۔ پھر اندر آتا ہے) کمرے کا نمبر بھی وہی ہے۔ ہاں، وہ صوفے کے نیچے سے جھانکتا ہوا ٹرنک بھی میرا ہی ہے۔ ۔ ۔ مگر یہ۔ ۔ ۔ ؟یہ کایا پلٹ کیسے ہو گئی؟ یہ قالین، یہ فلاور   پاٹ۔ ۔ ۔ یہ سجاوٹ کا سامان؟(پکارتا ہے) نزہت۔ ۔ ۔ ! نازو ڈارلنگ۔ کہاں ہو بھئی؟جلدی آؤ۔ یہ سب کیا ہے ؟ کیا الہ دین کا چراغ ہاتھ آ گیا؟
	(نزہت کی آواز اندر سے آتی ہے۔ )
نزہت	: (اندر سے) آ رہی ہوں۔ ۔ ۔ (اسٹیج پر آ کر) توبہ ہے !آپ کی زبان ہے یا راجدھانی ایکسپریس!جو چلی تو رکنے کا نام ہی نہیں لیتی۔ 
ظفر	: (سیٹ بجا کر) اخاہ! آج تو ہماری نازو بیگم کو نظر لگ رہی ہے۔ یہ سنگھار پٹار کس سلسلے میں ؟(گنگنا کر)
	کسی سے آج بگڑی ہے جو یوں بن ٹھن کے بیٹھے ہیں۔ 
نزہت	: (ناز سے بگڑ کر) شعر و شاعری کا دفتر لپیٹ کر رکھئے طاق پر  اور   جلدی سے تیارہو جائیے۔ 
ظفر	:تیار۔ ۔ ۔ ؟کا ہے کے لیے ؟
نزہت	:مجھے یقین تھا کہ آپ ضرور بھول گئے ہوں گے۔ وہ تو خدا کا شکر ہے کہ وقت پر گھر آ گئے۔ !
ظفر	:گھر۔ ۔ ۔ ؟ہاں گھر تو میں ایک ضروری فائل لینے آیا تھا۔ کل آفس میں آڈٹ ہے۔ سب تیاری کر کے رکھنی ہے۔ !
نزہت	: (بہت بگڑ کر) دیکھئے ظفر! آپ جان بوجھ کر مجھے جلانے کڑھانے کی باتیں نہ کیا کیجئے۔ 
ظفر	:ہائیں۔ ۔ ۔ !عجیب چیز ہو بھئی تم بھی!میں نے تو تمہاری تعریف میں ایک مصرعہ پڑھا تھا  اور  تم اسے جلانے کڑھانے کی بات کہہ رہی ہو۔ ۔ ۔ !
نزہت	:مصرعہ نہیں۔ ۔ ۔ یہ آپ کا۔ ۔ ۔ attitude   ہے مجھے جلانے کی بات۔ 
ظفر	:پلیز نزہت۔ ۔ ۔ میں بہت جلدی میں ہوں۔ پہیلیوں میں باتیں مت کرو۔ صاف صاف بتاؤ کیا بات ہے۔ 
نزہت	:تو کیا آپ کو سچ مچ یاد نہیں کہ آج کیا دن ہے ؟
ظفر	:یاد کیوں نہ ہوتا۔ آج بدھ کا دن ہے۔ تاریخ ۱۰/فروری ہے۔ دن کے بارہ بج چکے ہیں  اور  بتاؤ کیا کیا یاد دلاؤں ؟
نزہت	: (غصے میں ہکلا کر) ب۔ ۔ ۔ ب۔ ۔ ۔ بنیے مت۔ اچھا میری قسم کھا کر کہیے کہ آپ کو کچھ یاد نہیں آ رہا ہے۔ ذرا اس کمرے پر نظر ڈالیے۔ 
ظفر	:کمرے پر تو نظر ڈال کر حیران ہو چکا ہوں۔ پہلے تومیں سمجھا کہ کسی دوسرے کے گھر میں گھس آیا ہوں۔ پھر باہر نکل کر کمرے کا نمبر دیکھا تو یقین آیا کہ کمرہ ہمارا ہی ہے۔ مگر یہ سامان۔ ۔ ۔ ؟یہ سجاوٹ۔ ۔ ۔ ؟ یہ فرنیچر؟
نزہت	:وہی تو یاد دلا رہی ہوں حضور کہ آج میری آپا افریقہ سے آ رہی ہیں۔ 
ظفر	:گڈ گاڈ۔ ۔ ۔ آپا کے افریقہ سے آنے  اور  ان کے آنے سے پہلے ہی اچانک اس سب ساز و سامان کے ہمارے گھر میں آ جانے سے کیا تعلق ہے ؟
نزہت	:ساری دنیا کے مرد عورت کو بے وقوف،  مورکھ  اور  نہ جانے کیا کیا نام دیتے ہیں۔ آج میرا دل چاہ رہا ہے کہ یہی سب نام آپ کودوں  اور   انھیں ناموں سے پکاروں ؟
ظفر	:پکار لو۔ ۔ ۔ پکار لو۔ کم از کم تمہارے دل کا بوجھ تو ہلکا ہو جائے۔ اس کے بعد بتا دینا کہ یہ سب جادو کا کھیل کیسے ہوا؟ایک غریب اپر ڈویژن کلرک کے اکلوتے کمرے میں۔ ۔ ۔ سوری! ڈیڑھ کمرے میں یہ سب قیمتی سامان کہاں سے آ گیا؟
نزہت	:اسی لیے تو کہتی ہوں کہ آفس کی فائلوں کے سوا نہ کچھ آپ کی سمجھ میں آتا ہے  اور  نہ کچھ نظر آیا ہے۔ 
ظفر	:یہ تو بالکل غلط ہے بھئی!۔ ۔ ۔ آج تو وہ کچھ نظر آ رہا ہے جو شاید پندرہ برس پہلے نظر آیا کرتا تھا۔ جب ہماری نئی نئی شادی ہوئی تھی  اور  تم روز سج بن کر اسی طرح میرا انتظار کیا کرتی تھیں۔ ۔ ۔  اور  آج اسی سج دھج کے ساتھ تم غصے سے تیوری چڑھا رہی تو(گنگناتا ہے۔ )
	’’بھویں تنتی ہیں، خنجر ہاتھ میں ہے تن کے بیٹھے ہیں 
	کسی سے آج بگڑی ہے جو یوں بن ٹھن کے بیٹھے ہیں ‘‘
نزہت	:ظفر پلیز۔ ۔ ۔ !تھوڑی دیر کے لیے تو سیریس ہو کر میری بات سن لیجئے۔ 
ظفر	:OK, OK  جلدی سے کہو جو کچھ کہنا ہے۔ مجھے بھی آفس پہنچنے کی جلدی ہے۔ 
نزہت	:آفس وافس کو مارئیے گولی۔ میں نے آپ سے چار دن پہلے ہی کہہ دیا تھا کہ بدھ کے دن آپا کو ریسیو کرنے ایئر پورٹ چلنا ہے۔ چھٹی لے لیجئے گا۔ 
ظفر	:او گاڈ۔ ۔ ۔ مجھے تو یاد ہی نہیں رہا۔ کتنے بجے ہے ان کا پلین؟
نزہت	:جب آپ کو پلین کے آنے کا وقت یاد نہیں تو شاید یہ بھی یاد نہ ہو گا کہ آپ نے پروہت صاحب سے کار مانگنے کا وعدہ کیا تھا۔ ایئرپورٹ جانے  اور   آپا کو گھر تک لانے کے لیے !
ظفر	:پروہت صاحب سے کار مانگنے کا وعدہ میں نے نہیں کیا تھا تمہیں نے زبردستی مجھ پر لادا تھا۔ میں نے تم سے بار بار کہا تھا کہ پربھا تمہاری سہیلی ہے۔ تم ہی اس سے بات کرو۔ 
نزہت	:ہونہہ۔ ۔ ۔ !پربھا سے کار لانے کو کہتی تو  آپا کو کیا جواب دیتی؟
ظفر	:یہ کیا بات ہے بھئی!
نزہت	:آپ کی عقل تو واقعی اس وقت آپ کے فائل میں بند ہو گئی ہے۔ ارے بھئی پربھا کو آپا جانتی ہیں۔ اگر وہ خود کار ڈرائیو کر کے لائیں گی تو آپا سمجھ نہیں جائیں گی کہ کار ہماری نہیں ہے !
ظفر	: (بے حد تعجب کے ساتھ) یعنی۔ ۔ ۔ ؟یعنی۔ ۔ ۔ ؟تم کہنا کیا  چاہتی ہو؟
نزہت	: (بہت لاڈ سے اٹھلا کر) ظفر ڈارلنگ۔ ۔ ۔ میری اتنی سی بات مان لیجئے۔ میری لاج اب آپ کے ہاتھ میں ہے۔ آپا صرف دو دن یہاں رہیں گی۔ پرسوں اپنے سسرال رتناگیری چلی جائیں گی۔ 
ظفر	:تم کیا چاہتی ہو کہ میں انھیں رتناگیری جانے سے روک لوں۔ ۔ ۔ ؟
نزہت	: (بے حد غصے سے) بیچ میں بات مت کاٹیے۔ پہلے پوری بات سن لیجئے۔ آپا صرف دو دن ہمارے گھر رہیں گی۔ آپ جا کر پروہت صاحب سے بات کر لیجئے کہ دو دن کے لیے اپنی کار اور   شوفر بھجوا  دیں۔ سنیچر کے دن ہم واپس بھیج دیں گے۔ 
ظفر	:مگر کیوں۔ ۔ ۔ ؟کیا بمبئی میں دو دن تک ٹیکسیوں کی ہڑتال ہونے والی ہے جو ہم پروہت صاحب کی کار مانگیں۔ ۔ ۔ ؟ اور  پھر ان کے گھر شوفر ہے کہاں ؟ وہ خودکار چلاتے ہیں یا پھر تمہاری سہیلی پربھا چلاتی ہے۔ 
نزہت	:خیر شوفر کا انتظام میں کر لوں گی۔ کسی بھی ڈرائیونگ ا سکول سے دو دن کے لیے ڈرائیور بلوا لیں گے۔ جو بھی اجرت مانگے گا دے دیں گے۔ اب آپ فوراً جا کر پروہت صاحب کو فون کر دیجئے کہ کسی کے ہاتھ کار بھجوا دیں۔ آخر اتنے بڑے کالج کے پرنسپل ہیں۔ ان کے لیے کون سی مشکل کی بات ہے۔ کیا وہ کسی کے ہاتھ کار نہیں بھجوا سکتے ؟
ظفر	:وہ تو بھجوا سکتے ہیں مگر میں نہیں منگوا سکتا۔ (لمبا سانس کھینچ کر) ہوں۔ ۔ ۔ !تواب سمجھ میں آیا!یہ سب سامان تم نے اڑوس پڑوس سے مانگ کر جمع کیا ہو گا!
نزہت	:آپ کو اس معاملے میں بولنے کی ضرورت نہیں۔ میں نے پڑوس سے منگوایا ہو یا بازار سے۔ آپ سے تو کچھ کرنے کو نہیں کہا۔ کچھ لانے کی فرمائش نہیں کی۔ پھر آپ کو کیوں اعتراض ہے ؟
ظفر	:مجھے تمہاری اس عادت پر اعتراض ہے کہ جو ہو نہیں وہ دکھانے کی کوشش کرتی ہو۔ تمہاری سگی بہن اتنی مدت بعد افریقہ سے آ رہی ہے  اور   تم اس کے آنے پر خوش ہونے کی بجائے یہ۔ ۔ ۔ یہ سب نمائش کر رہی ہو!سچ سچ بتاؤ یہ قالین کس کے گھرکا ہے ؟
نزہت	: (بہت اداس آواز میں) شرما صاحب کے گھرکا۔ ان کی مسز نے خود کہا تھا کہ لے جاؤ۔ میں نے تھوڑی مانگا تھا۔ 
ظفر	:تم نے مانگا تو نہیں ہو گا، مگر ان کے سامنے رونا ضرور رویا ہو گا کہ’’ سولہ سال بعد بہن افریقہ سے آ رہی ہے۔ میرا  اجاڑ خالی گھر دیکھ کر کیا کہے گی۔ ‘‘بس تمہاری سہیلی نے ترس کھا کر قالین دے دیا ہو گا۔ 
نزہت	: (غصے سے) ترس کھا کر کیوں دیتی۔ میں کوئی بھکارن ہوں جو وہ مجھ پر ترس کھاتیں۔ ۔ ۔ !
ظفر	: اور  یہ ڈائننگ ٹیبل۔ یہ ڈائننگ سیٹ کس کے گھر سے منگوائے ہیں ؟
نزہت	:آپ کو ان باتوں سے کیا غرض۔ ۔ ۔ ؟
ظفر	:غرض صرف اتنی ہے کہ یہ ڈائننگ سیٹ اتنا قیمتی ہے کہ اگر اس میں سے ایک چیز بھی ٹوٹ گئی تومیں اپنی تین مہینے کی تنخواہ دے کر بھی اس کی قیمت ادا نہیں کر سکوں گا۔ (خوشامد کے انداز میں) مان جاؤ ڈارلنگ۔ واپس کر دو یہ سب چیزیں۔ تمہاری بہن تم سے ملنے آ رہی ہے یا ان سب چیزوں۔ ۔ ۔ اس فرنیچر۔ ۔ ۔ اس ڈائننگ سیٹ سے۔ 
نزہت	: (رونا شروع کر دیتی ہے) آپ نہیں جانتے ظفر۔ ۔ ۔ !آپا چاہتی تھیں کہ میری شادی ان کے چچا زاد دیور سے ہو۔ وہ بھی بڑا بزنس مین ہے۔ بہت امیر ہے۔ مگر میں تو آپ سے وعدہ کر چکی تھی۔ 
ظفر	: (ٹھنڈا سانس لے کر، یاد کرنے کے انداز میں)  اور  میں اس وقت ایک معمولی جونیئر کلرک تھا۔ 
نزہت	:مگر میری نظر میں اس لکھ پتی بزنس مین سے لاکھ درجہ بہتر تھے۔ 
ظفر	: (اداس لہجے میں) تو کیا آج شادی کے پندرہ سال بعد تمہیں پچھتاوا ہو رہا ہے ؟
نزہت	:نہیں ظفر۔ ۔ ۔ !میں آج بھی آپ پرسے ہزاروں لکھ پتی قربان کر سکتی ہوں۔ مگر میں نہیں چاہتی کہ آپا ہمارا ٹوٹا پھوٹا، خالی،  اجاڑ گھر دیکھ کر مجھ پر ترس کھائیں  اور  میرے زخموں پر نمک چھڑکنے کے لیے کہیں کہ اگر ان کے دیور سے شادی کر لیتی تو آج کتنے سکھ میں رہتی۔ ۔ ۔ !
ظفر	: (بے حد اداس لہجے میں) تو کیا اب تم دکھ میں ہو نزہت؟ میرے ساتھ سکھی نہیں ہو۔ ۔ ۔ ؟
نزہت	:نہیں ظفر پلیز!مجھے غلط مت سمجھئے۔ آپ کے ساتھ میں بے حد سکھی ہوں، بہت خوش ہوں مگر آپا کو بھی دکھانا چاہتی ہوں کہ میں بہت خوش ہوں۔ ۔ ۔ !
ظفر	:تمہاری ڈکشنری میں اس لفظ ’’خوش‘‘ کے معنی کیا ہیں نازو۔ ۔ ۔ ؟
نزہت	:آپ اس وقت میرا امتحان نہ لیجئے۔ خدا کے لیے میری مدد کیجئے۔ اس وقت میرے دل کی جو حالت ہے اسے سمجھنے کی کوشش کیجئے۔ 
ظفر	:تمہارے دل کی حالت میں اچھی طرح سمجھ گیا ہوں۔ تم نادان بچوں کی طرح ضد کر رہی ہو۔ غریب کلرک کی بیوی ہو مگر افریقہ سے آنے والی امیر بہن کو دکھانا چاہتی ہو کہ تم بھی امیر آدمی کی بیوی ہو۔ معاف کرنا نازو!میں اس جھوٹ میں تمہارا ساتھ نہیں دے سکتا۔ ۔ ۔ (بہت اداس لہجے میں) پندرہ سال پہلے جب میں بالکل جونیئر کلرک تھا اس وقت تم نے سارے خاندان کی مرضی کے خلاف بڑے فخر سے میرا ہاتھ پکڑا تھا۔ ۔ ۔  اور  آج۔ ۔ ۔ !جبکہ میں آفس سپرنٹنڈنٹ بننے والا ہوں تو آج مجھ میں آخر ایسی کون سی خرابی پیدا ہو گئی کہ تم لوگوں سے چیزیں مانگ مانگ کر، ان کے پردے میں میری یہ برائی۔ ۔ ۔  یعنی میری غریبی چھپانا چاہتی ہو۔ ۔ ۔ ؟
نزہت	:ظفر۔ ۔ ۔ !بحث میں تو نہ میں آپ سے کبھی جیتی نہ کبھی جیت سکوں گی۔ اس لیے اب میرا آخری فیصلہ سن لیجئے کہ اگر ۔ ۔ ۔ 
	(دروازہ پر دستک ہوتی ہے۔ )
	افوہ۔ ۔ ۔ !کون کمبخت آ گیا اس وقت۔ لوگ منٹ بھر کو چین سے نہیں بیٹھنے دیتے۔ جائیے ظفر آپ دروازہ کھولیے۔ میں ذرا منہ ہاتھ دھوکر تھوڑا میک اپ درست کر لوں۔ آپ نے اس وقت مجھے رلا کر اتنی محنت سے کیا ہوا میک اپ برباد کروا دیا۔ !
ظفر	:سبحان اللہ!آپ کو میک اپ کا غم ستا رہا ہے  اور  یہ جو مانگی تانگی چیزوں کی حفاظت کا پرابلم ہے۔ اس کی ذرا بھی فکر نہیں۔ 
	(دروازہ پھر زور سے کھٹکھٹایا جاتا ہے۔ )
	آ رہا ہوں بھئی!۔ ۔ ۔ (جا کر دروازہ کھولتا ہے۔ منی داخل ہوتی ہے۔ ) ارے منی!تو اس وقت کیسے آ گئی؟۔ ۔ ۔ کیا ا سکول میں چھٹی ہو گئی۔ 
منی	:نہیں پاپا!۔ ۔ ۔ آدھے دن کی چھٹی لے کر آئی ہوں۔ ممی سے صبح ہی چھٹی لکھوا کر لے گئی تھی۔ خالہ جان کو ریسیو کرنے میں بھی تو ایئرپورٹ جاؤں گی۔ 
ظفر	:اچھا اچھا  ضرور چلنا۔ ۔ ۔  میں ذرا جا کر آفس میں فون کر دوں کہ آج نہیں آ سکوں گا۔ ۔ ۔  اور  ہاں وہ تمہاری امیر کبیر خالہ جان، افریقہ کے بہت بڑے بزنس مین کی بیوی کا پلین کتنے بجے آ رہا ہے ؟
منی	:شاید شام کو چار بجے۔ ۔ ۔ ابھی تو بہت وقت ہے۔ ابھی سے کپڑے بدل لیے تو خراب ہو جائیں گے۔ پاپا! میں مڈی پہنوں یا میکسی؟
ظفر	:بھئی ان باتوں میں اپنی ممی سے رائے لیا کرو۔ میری مانو تو  انھیں کپڑوں میں چلو۔ بڑی پیاری لگ رہی ہو۔ 
منی	: (ہنس کر) اوہ پاپا!یہ کپڑے ؟۔ ۔ ۔ ا سکول کایونیفارم پہن کر ایئرپورٹ جاؤں ؟۔ ۔ ۔ کیا آپ نے دیکھا نہیں لوگ کتنے اچھے اچھے کپڑے پہن کر ایئرپورٹ جاتے ہیں۔ 
ظفر	:لوگ۔ ۔ ۔ !بس تم  اور  تمہاری ممی دونوں دن رات اسی فکر میں ہو کہ لوگ جتنی نمائش کریں، تم ان سے زیادہ کر کے دکھاؤ۔ 
	(نزہت آتی ہے۔ )
نزہت	:شروع کر دی آپ نے میری شکایت؟۔ ۔ ۔  جاؤ منی جا کر کپڑے بدلو۔  اور ۔ ۔ ۔ (رک رک کر)وہ۔ ۔ ۔ وہ۔ ۔ ۔ !
منی	:جی ہاں ممی۔ ۔ ۔ !جی ہاں۔ ۔ ۔ 
	(منی جانے لگتی ہے۔ )
ظفر	:یہ کیا اشارے ہو گئے ماں بیٹی میں ؟
نزہت	:آپ نہیں سمجھیں گے !
ظفر	:نہیں سمجھا اسی لیے تو پوچھ رہا ہوں۔ منی۔ ۔ ۔ اے منی۔ ۔ ۔  یہاں آؤ۔ 
منی	:جی پاپا۔ ۔ ۔ !
ظفر	:کیا تم بھی اپنی سہیلی سے آج کچھ مانگ کر لائی ہو؟
منی	: (گھبراہٹ میں ہکلا کر) پپ۔ ۔ ۔ پپا۔ ۔ ۔ آپ سے کس نے کہا؟
ظفر	:کہتا کون؟میں اپنی بیوی  اور   بیٹی کو اچھی طرح سمجھتا ہوں۔ دکھاؤ کیا چیز ہے ؟
	(مٹی خاموش سر جھکائے بستے میں کچھ ٹٹول رہی ہے۔ )
ظفر	: (چیخ کر) دکھاتیں کیوں نہیں۔ ۔ ۔ ؟ کیا چیز لائی ہو اور  کس سے مانگ کر لائی ہو؟
نزہت	:بچی پرکیوں غصہ اتار رہے ہو۔ اس کا قصور نہیں ہے۔ میں نے اس سے کہا تھا کہ۔ ۔ ۔ 
ظفر	: (بات کاٹ کر) کہ بھیک مانگ لینا!
نزہت	:ظفر۔ ۔ ۔ ظفر۔ ۔ ۔ !خدا کے لیے بار بار یہ بھیک مت دہراؤ۔ کسی دوست سے یا کسی سے ذرا سی دیر کو کوئی  چیز مانگ لینا بھیک مانگنا نہیں ہے۔ 
ظفر	:یقیناً نہیں ہے۔ لیکن ضرورت کی کوئی چیز ہو تب!یہ بلاوجہ نمائش کرنے کے لیے، شو آف کرنے کے لیے، اپنی بہن پر امپریشن جمانے کے لیے جو چیزیں تم نے مانگ مانگ کر جمع کی ہیں سب بھیک ہے  اور   تم نے اپنے ساتھ لڑکی کو بھی بھیک مانگنا سکھا دیا ہے۔ 
نزہت	:ظفر اس طرح طعنے دے دے کر آپ مجھے پاگل بنا دیں گے۔ 
ظفر	: اور  اس طرح میری غریبی کا مذاق اڑا اڑا  کر تم مجھے دیوانہ بنا دو گی۔ ۔ ۔  اچھا ہے۔ ہم دونوں پاگل  اور  دیوانے ہو کر جنگل میں نکل جائیں گے۔ منی کاکیا ہے۔ یتیم خانے میں پل جائے گی۔ ۔ ۔ دکھاؤ منی کیا چیز مانگی ہے تم نے ؟۔ ۔ ۔  اور  اس لڑکی کا نام بھی بتاؤ جس سے مانگی ہے۔ ابھی، اسی وقت واپس کر کے آؤ۔ 
منی	:جی۔ اچھا۔ ۔ ۔ !(بستے میں سے ایک ڈبہ نکال کر کھولتی ہے۔ پھر زور سے چیخ مارکر) ممی۔ ۔ ۔ پاپا۔ ۔ ۔  غضب ہو گیا۔ میرے بستے میں سے گھڑی غائب ہے !
ظفر	:او گاڈ۔ ۔ ۔ !کیا کہہ رہی ہو منی؟کیسی گھڑی تھی؟۔ ۔ ۔  کہاں رکھی تھی؟
منی	:میری سہیلی تسنیم کی گھڑی تھی۔ ممی نے کہا تھا دو دن کے لیے مانگ لو۔ خالہ جان کے جانے کے بعد واپس کر دینا۔ 
نزہت	:تم نے رکھی کہاں تھی۔ ۔ ۔ ؟
منی	:تسنیم نے اپنے ہاتھ سے اتار کر میرے اس پنسلوں کے ڈبے میں رکھ دی تھی۔ 
نزہت	:اری کمبخت! اسی وقت ہاتھ میں کیوں نہیں باندھ لی!
منی	: (روہانسی ہو کر) کلاس کی ساری لڑکیوں کو معلوم ہے کہ میرے پاس گھڑی نہیں ہے۔ اسی وقت باندھ لیتی تو سب لڑکیوں کو پتہ چل جاتا کہ میں نے تسنیم سے مانگی ہے۔ 
ظفر	:لو سن لو۔ ۔ ۔ !یہ تربیت دی ہے تم نے لڑکی کو! خود تو تباہی کے راستے پر جا رہی ہو۔ منی کو بھی وہی راہ دکھا دی۔ ۔ ۔ !
نزہت	:ظفر!خدا کے لیے مجھ پر رحم کیجئے۔ یہ طعنے دینے کا وقت نہیں ہے۔ یہ سوچئے کہ ہم تسنیم کی گھڑی کی قیمت کیسے دے سکیں گے ؟
منی	: (سسکیاں لے کر) ممی!فارن کی گھڑی تھی۔ اس کے انکل سعودی عرب سے لائے تھے۔ دو ڈھائی ہزار کی تو ہو گی ہی!
نزہت	:ہائے اللہ!اب کیا ہو گا؟
ظفر	:ہو گا کیا۔ ۔ ۔ !ساری عزت خاک میں مل جائے گی۔ ابھی تک تو ہم صرف غریب تھے۔ تم ایک معمولی کلرک کی بیوی کہلاتی تھیں۔ اب چور کہلاؤ گی!۔ ۔ ۔ خوب نام ہو گا سارے محلے میں۔ تسنیم کے ماں باپ پولیس لے کر آئیں گے۔ گھرکی تلاشی ہو گی۔ پولیس منی کو تھانے لے جائے گی۔ سوال جواب کرے گی  اور  یہ سب ہو گا آپ کی امیر بہن۔ ۔ ۔  افریقہ کے بہت بڑے بزنس مین کی بیوی کے سامنے۔ ۔ ۔ !
نزہت	: (روکر) ظفر۔ ۔ ۔ ظفر!مت اتنے ظالم بنو! میرے زخموں پر نمک مت چھڑکو۔ ۔ ۔  میں بے حد شرمندہ ہوں۔ 
ظفر	:اب آپ کی شرمندگی سے کوئی فائدہ نہیں نزہت سلطانہ صاحبہ! اسی دن کا مجھے ڈر تھا۔ اسی لیے ہمیشہ کہتا تھا کہ ’’پاؤں اتنا پھیلائیے جتنی چادر ہو وے ‘‘ کیوں کہ مانگے کے اجالے سے گھر روشن نہیں ہوتا۔ 
	(نزہت ہاتھوں میں منہ چھپا کر صوفے پرگر جاتی ہے  اور  منی اس سے لپٹ کر رونے لگتی ہے۔ )
	(پردہ)
***
ماخذ: ’’سوچ لیجئے ‘‘،
نور العین علی
 
احسان حسین

مجرم کون؟

کردار	:
پہلا منظر۔ ۔ ۔ ۔ ۔ ۔ ۔ ۔ ۔ ڈرائنگ روم
راحیل
برکت بی
حاذق الحق
گھامڑ
طمطراق
دوسرا  اور  تیسرا منظر۔ ۔ ۔ ۔ ۔ ۔ ۔ ۔ ۔ کمرۂ عدالت
جج
وکیل سرکار(مس سیما)
وکیل صفائی(مسٹر رانا)
انسپکٹر کھنہ
ڈاکٹر لتا چٹرجی
پرنسپل کوثر جہاں بیگم
وکیل سرکار کے مددگار
وکیل صفائی کے مددگار
کلرک
چپراسی

	پہلا منظر
	ڈرائنگ روم
	(ایک نوجوان(راحیل) داخل ہوتا ہے۔ غصہ سے، اپنے ساتھ لائی ہوئی فائل پھینک دیتا ہے۔ )
راحیل	:کیا سمجھتے ہیں آخر مجھے یہ!!!اف!میری زندگی کے پچیس سال۔ ہاں ہاں قیمتی پچیس سال جوان کے تجربات کی نذر ہو گئے۔ آج میرے پاس کیا ہے، بی اے کی ایک ڈگری، بے حقیقت بیکار۔ اف!! میرے سینہ میں نفرت و بغاوت کی آگ دہک رہی ہے انتقام!انتقام!!
	(برکت بی داخل ہوتی ہے۔ )
برکت بی	۔ :کیا ہے راحیل بھیا، تمیں تو آسماناں سر پو اٹھا لئیں۔ ذرا اڑوس پڑوس کا تو خیال کرو، اتی زور زور سے چلائے تو لوگاں کیا بولیں گے ؟
راحیل	:کون سے پڑوسی، کہاں کا سماج؟یہ سب اجالے کے ساتھی ہیں۔ یہ پڑوسی  اور  سماج ہوتا ہی اس لیے ہے کہ غریبی کا مذاق اڑائیں، لوگوں پر انگلیاں اٹھائیں۔ 
برکت بی	:میاں !!تم کو دیوانہ کتا کاٹ لیا کیا۔ ایسی بہکی بہکی باتاں کائے کو کر رئیں ؟دیکھو اگر  سچی بی کاٹا ہوئیں گا تو انجی شن لے لیؤ۔ 
راحیل	:ہاں یوں سمجھو دیوانہ کتا ہی کاٹ کھایا ہے  اور  برکت دیوانے کتے کے کاٹنے کا علاج توہے لیکن کیا میرا بھی علاج ممکن ہے جس کو اس ناگ نے بار بار ڈسا ہے جس سے ہم سب ہی ڈرتے ہیں  اور  اب تو اس کا زہر میری رگ رگ میں سرائیت کر گیا ہے۔ اب میں دیوانے کتے کی طرح بھونکوں گا نہیں بلکہ دنیا کے لئے خود ایک سانپ بن جاؤں گا۔ 
برکت بی	:ارے باپ رے !کتابی کاٹا  اور   سانپ بی ڈس لیا کیا میاں ؟ٹھہرو میں ڈاکٹر کو دیکھ تیؤں۔ 
	(برکت باہر چلی جاتی ہے۔ )
راحیل	:بے وقوف ٹھہر جا، اس زہر کا علاج کسی حکیم یا ڈاکٹر کے پاس نہیں۔ اس کا علاج تو مجھے خود کرنا ہو گا۔ تہس نہس کر دوں گا، ملیامیٹ کر دوں گا۔ میری زندگی کی محنت کا صلہ مجھے کیا ملا؟یونیورسٹی نے بی اے کی ایک ڈگری، کاغذ کا ایک ٹکڑا میرے ہاتھ میں تھما کر یہ سمجھ لیا کہ بس اپنا فرض ادا کر دیا۔ آہ!! کس قدر خوشی کا دن تھا میرے لئے، ساری کائنات میرے قدموں تلے آ گئی ہو، مجھے میری زندگی مل گئی ہو۔ مگر !دو سال سے بھٹک رہا ہوں۔ در در کی ٹھوکریں کھائیں، کہیں No Vacancy    کا بورڈ منہ چڑاتا ہے تو کسی انٹرویو میں ناکارہ  اور   نکما قرار دیا جاتا ہوں۔ یہ سب جھوٹے دھندے ہیں۔ یہ انٹرویو محض دنیا کا دکھاوا ہے۔ یہاں چلتی ہے تگڑی سفارش، اقرباء پروری یا مٹھی بھر روپیہ۔ اے سماج کے ٹھیکیدارو۔ ۔ ۔ میں تمہیں تباہ کر دوں گا، برباد کر دوں گا۔ ۔ ۔ ملیامیٹ۔ ۔ ۔ 
	(برکت بی، حکیم حاذق الحق کو لئے داخل ہوتی ہے۔ )
برکت بی	:حکیم صاحب جلدی کرو۔ ۔ ۔ خدا رسول کے واسطے جلدی کرو۔ ۔ ۔ 
حاذق الحق	:آ رہے ہیں۔ ہلو ہلو آ رہے ہیں۔ 
راحیل	:یہ کس چڑی مار کو پکڑ لائیں ؟
برکت بی	:میاں !جلدی میں بس یئچ مل سکے۔ 
حاذق الحق	:کیا کہا!جلدی میں، ارے ہم افضل الحکماء، رئیس الاطباء، حکیم حاذق الحق، یعنی کہ ہم گھوڑا گاڑی بغیر کہیں نہیں جاتے تمہارے واسطے دوڑے دوڑے آئے ہیں۔ لاؤ میاں ! تمہاری نبض کی رفتار دیکھیں ؟
راحیل	:آپ اس وقت یہاں سے چلے جائیں تو بہتر ہے۔ 
برکت بی	:ایو میاں !! ماں، باوا آئیں گے توہم کو، ٹوکیں گے نا، نامراد میرے جان جوان بیٹے کو کھپا کو بیٹھیں۔ ابی حکیم صاحب کی تریاق کھا لیؤ بعد میں کوئی تو بی اچھے ڈاکٹر کو بتائیں گے۔ 
حاذق الحق	:یعنی کہ ہم کوئی ٹٹ پونجئے ہیں۔ فرزند! ہم حکیم الحکماء اغلیمون کی اولاد سے ہیں۔ ہمارے نسخہ  اور  مجربات، یعنی کہ ہمارے خاندان کی وراثت ہیں، ہم نے اچھے اچھوں کو۔ ۔ ۔ 
راحیل	:ٹھکانے لگا دیا، قبرستان آباد کر دئیے اولاد اغلیمون سچ سچ بتا تو نے۔ ۔ ۔ 
	(راحیل کا دوست گھامڑ دروازے پر نظر آ رہا ہے۔ )
گھامڑ	:اجازت ہو تو اندر آ سکیں ہم۔ 
حاذق الحق	:کام کے وقت کیوں ؟
گھامٹر	:
اجازت ہو تو  اندر آ سکیں ہم
تمہاری بزم کو چمکا سکیں ہم
حاذق الحق	:سبحان اللہ، ماشاء اللہ ایک بار  اور  ہو جائے۔ 
گھامڑ	:اجازت ہو تو۔ ۔ ۔ 
راحیل	:گھامڑ!آؤ آؤ تمہارا ہی انتظار کر رہا تھا۔ 
گھامڑ	:انتظار۔ ۔ ۔ انتظار۔ ۔ ۔ (داخل ہوتا ہے) انتظار یار کے تم نے مزے لوٹے ہیں خوب۔ ۔ ۔ کیا بتاؤں۔ ۔ ۔ کیا بتاؤں۔ ۔ ۔ 
برکت بی	:کیا بتاتا رے ماٹی ملے، تیرا ڈولا ڈگمگاؤ۔ ۔ ۔ تیرا مرکل کٹ کٹاؤ۔ ۔ ۔  تو قبر میں بڑبڑاؤ۔ ۔ ۔ پھر آ گیا میاں کی مٹی پلید کرنے۔ ۔ ۔ مردے !!!
حاذق الحق	: (راحیل سے) میاں۔ ۔ ۔ او میاں !شریفوں کے ساتھ اٹھو بیٹھو، خدا تمہیں صحبت بد سے بچائے۔ 
گھامٹر	:
اے چرخ ہم سے جو ٹکراتا ہے 
اس کی دنیا میں تموج ہی نظر آتا ہے 
	کاش!کوئی ہمیں بتا دے یہ صورت حرام، لرزہ بر اندام آخر ہے کون؟
راحیل	:انھیں برکت بی پکڑ لائی ہے۔ اپنا نام حاذق الہدہد بتاتے ہیں۔ 
حاذق الحق	:شرارت حد سے گزر جائے تو بدتمیزی کہلاتی ہے۔ ہم نے ہمارا نام حاذق الحق بتایا تھا  اور  ہمارے دادا کے دادا یعنی کہ سولہویں دادا متنتد الحکمۃ اغلیمون ہیں۔ 
برکت بی	:ایو حکیم صاب!ہلو سے ایک بڑھا دے رئیں کیا؟ پندرہویں بولو نا۔ 
حاذق الحق	:مگر دادا تمہارے ہیں یا میرے ؟ اور  پھر اس عمر میں بھی ہمارا حساب۔ ۔ ۔ 
راحیل	:بہت تیز ہے، اسی لیے ایک زیادہ گن گئے۔ 
حاذق الحق	:گستاخ!ہماری انا کو نہ للکار۔ چل میرے ساتھ چل، تجھے اپنے آبائی قبرستان میں ابھی سولہ قبریں گنوا سکتا ہوں۔ 
برکت بی	:اب اتا بی نکو روٹھو حکیم صاب، دل ٹھنڈا رکھو۔ سولہویں قبر تو  تمارچ ہے۔ 
گھامڑ	:راحیل ہوشیار۔ ۔ ۔ خبردار۔ ۔ ۔ 
اپنا ساتھی تمہیں بنائے گا
سولہویں قبر کا جنازہ ہے 
برکت بی	۔ :ہائیں ہائیں !ارے تم کو کون دخل دیو بولا جی،  گھامڑ گھونچوں۔ ۔ ۔  تمہیں کائے کو پھڑپھڑ۔ ۔ ۔ پھڑپھڑ۔ ۔ ۔ پھڑپھڑائیں ؟
راحیل	:برکت!اچھا یہی ہو گا، تم اس کباڑی کو دروازے تک چھوڑ آؤ۔ مجھے گھامڑ صاحب سے کچھ ضروری باتیں کرنی ہیں۔ 
برکت بی	:خدایا!آپن یہ لپن چھپن میں دیکھو بھولیچ گئے، تم کو دیوانہ کتا بھنبھوڑا، سانپ کاٹا، حکیم صاب۔ ۔ ۔ (غصہ سے) حکیم صاب!بس اب مشاعرہ ختم  اور  علاج چالو۔ 
گھامٹر	:
حال درد ہم کو بتاؤ تو کوئی بات بنے 
پھر دوا ہم سے ہی پاؤ تو کوئی بات بنے 
برکت بی	:دئیچ بات ہوئی نا، عید پیچھے ٹر۔ اجاڑ صورت مشاعرہ ختم بولے بعد بی دھڑادھڑ، دھڑادھڑ شعراں بولیچ  جا را کیا۔ 
حاذق الحق	:کیا زمانہ آ گیا ہے، یعنی کہ یہ علاج معالجہ اٹھائی گیروں کا تماشہ ہو گیا ہے۔ ہم یعنی کہ طبیب مستند، نباض اعظم کسی کھیت کی مولی ہو گئے۔ چل لا، ہاتھ لا تری نبض پکڑ کر بس دوہی منٹ میں تشخیص کر دوں گا۔ 
برکت بی	:ابا!! نبض دیکھنا اتائیچ ضروری ہے کیا؟حکیم صاحب!آپ اس کی فکر نکو کرو کیا لوگاں ہے بھئی، وہ توکیسا بی ہلو ہلو۔ ۔ ۔ ہلو ہلو چل رئیچ ہوں گے۔ گھڑیاں میں آدھا گھنٹہ ادر کی آدھا گھنٹہ  اور ۔ 
حاذق الحق	:واہ واہ۔ ۔ ۔  واہ واہ۔ 
برکت بی	:بس اللہ کا نام لیکو اپنی ڈھوپٹی کھولو۔ 
حاذق الحق	:ڈھوپٹی۔ ۔ ۔ یعنی کہ تمہارا مطلب ہے ہمارا مطب۔ ۔ ۔ 
	(اپنی تھیلی سے دوائیں نکال رہا ہے۔ )
گھامٹر	:
عمر عیار کی زنبیل نہ دیکھی تھی کبھی
اے کھڑوس آج تری شان بتا دی تو نے 
برکت بی	:جل تو جلال تو، آئی بلا کو ٹال تو۔ دیکھو بھونپو اگر  تمارا پونگا بند نئیں ہوا نا، تو ہمارے حکیم صاحب تم  کوجو دوا مفت میں دے رئے تھے نئیں ملیں گی۔ 
گھامٹر	:مفت۔ ۔ ۔ ارے وہ مفت(حکیم کے قدموں میں بیٹھ جاتا ہے۔ )
اطبا کے شہنشاہ حاذق الحق شاد رہے 
دعا گھامڑ کی ہے روزی تیری آباد رہے 
	واقعی حکیم صاحب اگر آپ نے میرے دل، گردے، پھیپھڑے، معدے وغیرہ کا، کامل علاج کر دیا تو قسم ہے آپ کی ایک پھڑکتا ہوا قصیدہ آپ کی نذر کروں گا۔ 
راحیل	:تا کہ فریم کروا کر اپنے پھٹیچر مطب میں لگا سکو، جو سند رہے  اور   وقت ضرورت کام آئے۔ 
حاذق الحق	:خیر خیر!ہمارا دل بہت وسیع ہے۔ یعنی کہ ہم ایسی ویسی باتوں کا برا نہیں مانتے (ایک شیشی لے کر) ہوالشافی ہوالکافی یہ ہے جوارش مشتری۔ (انگلی بتا کر) صبح شام چاٹ لینا۔ 
برکت بی	:مٹھی ہوئیں گی حکیم صاب؟چاٹ لیؤں۔ 
حاذق الحق	:ارے ارے نامعقول۔ ۔ ۔ رکھ۔ ۔ ۔ رکھ۔ ۔ ۔ بول کتا گورا تھا یا کالا؟
برکت بی	:کالا تھا حکیم صاب۔ 
حاذق الحق	:کالا۔ ۔ ۔ خطرناک!! لیکن فکر کرنے کی ضرورت نہیں۔ ہم زندہ ہیں۔ تو لو یہ ہے حب ازرومین، جب جی چاہے کھا لینا۔ برکت ادھر آؤ۔ ۔ ۔  ذرا قریب۔ 
برکت بی	:ایوماں !اب یہ نزدیک دور کی کیا مصیبت ہے کی۔ حکیم صاب!آپ شروع کرو نا۔ رتی  برابر بی فرق پڑے کانیں۔ آپ جیسا بولیں گے ویسئیچ ہوئیں گا۔ 
حاذق الحق	:ماشاء اللہ۔ مریض ملے تو ایسا ہی سمجھدار، با شعور۔ 
برکت بی	:حکیم صاب۔ آپ کی دوئیاں کتے دن میں اثر کریں گی؟
حاذق الحق	:اب یہ کوئی انگریزی سوئی توہے نہیں، دیسی جڑی بوٹی ہے، فائدہ ہوتے ہوتے ہو گا۔ 
برکت بی	: اور  اگر اس سے پیلیئچ ہمارے میاں اللہ کو پیارے ہو گئے تو؟
حاذق الحق	:یعنی کے اب تم لوگوں نے خدا کی مرضی میں بھی دخل دینا شروع کر دیا ہے۔ 
گھامڑ	:او، بڑے میاں !تم اپنا بوریا بستر گول کرتے ہویا۔ ۔ ۔ 
برکت بی	:ابے او خربوزے !تو اپنی زبان کو لگام دے گا یا نہیں۔ راحیل بھیا! دیکھو نا ہمارے حکیم صاب آپ میں کتی دلچسپی لے رئیں۔ کتی بھاری بھار  بھاری دوئیاں دے رئیں۔ 
حاذق الحق	:راحیل میاں !یہ ہے سفوف تسکین۔ اعصاب و عضلات سے لے کر نظام ہضم، نظام تنفس  اور  کیا کہتے ہیں۔ ۔ ۔ یعنی کہ جسم و جان کو منٹوں میں ہمیشہ کا سکون عطا کر دے گا۔ بس چٹکی بھر لینا نہ بھولنا۔ 
راحیل	:اگر مٹھی بھر کھا لوں۔ ۔ ۔ 
برکت بی	:کتے اوکالی، ہے جی میاں تمیں۔ 
حاذق الحق	:حدسے زیادہ سکون موت کی علامت ہے۔ 
راحیل	:کیا میں زندہ ہوں۔ ۔ ۔ ؟
برکت بی	:یہ سوال اپن کوئی بڑے ڈاکٹر سے پوچھیں گے۔ بچارے حکیم صاب کو کائے کو پریشان کر رئیں۔ 
حاذق الحق	:ہم بھی نامی گرامی معالج ہیں۔ شہر کے بڑے بڑے ڈاکٹر ہمارے مریض ہیں۔ 
برکت بی	:آپ بگڑو نکو صاب۔ آپ سمجھ رئیں میرے کو معلوم نئیں کیا؟اپن ذرا مذاق کرے کی لوگوں کے کپے پھول جاتیں۔ 
حاذق الحق	:یعنی کہ ہم بھی مذاق ہی کر رہے تھے۔ میاں ہماری کیمیا گر ی کا کمال دیکھنا ہو تو یہ دوائیں صرف تین دن استعمال کرو۔ بس تین ہی دنوں میں یوں سمجھو شفائے کلی۔ 
گھامڑ	:خدا آپ کا بھلا کرے۔ بہت بہت شکریہ حکیم صاحب۔ 
حاذق الحق	:کوئی بات نہیں۔ ۔ ۔ کوئی بات نہیں۔ ۔ ۔ بس تین دن کی دوا کے۔ ۔ ۔  صرف پچیس روپئے بنتے ہیں۔ 
راحیل	:کوئی بات نہیں۔ ۔ ۔ کوئی بات نہیں۔ ۔ ۔ پیسہ یوں سمجھو ادھار رہے گا۔ جب دوں گا لے لینا۔ 
حاذق الحق	: (غصہ سے) ادھار۔ ۔ ۔ جب دوں گا۔ ۔ ۔ نکالو۔ ۔ ۔ نکالو۔ ۔ ۔  میری آمد فیس پانچ روپیہ نکالو(اسٹیج پر بھگڈر مچ جاتی ہے) میرے پانچ روپیہ نکالو، ورنہ ازالۂ حیثیت عرفی۔ ۔ ۔  عزت ہتک کا دعویٰ کر دوں گا۔ میں تم سب کو عدالت میں کھینچوں گا۔ 
گھامڑ	:جاؤ۔ ۔ ۔  اور  جلدی سے دعوے کی تیاری کرو۔ 
حاذق الحق	:چھوڑوں گا نہیں۔ ایک ایک کو دیکھ لوں گا(عینک درست کرتا ہے) کئی پڑھے لکھے وکیل مجھ سے طبی مشورے لیتے ہیں۔ (ایک جانب جاتا ہے  اور  وہاں سے چلا کر) برکت۔ ۔ ۔ ابے او برکت۔ ۔ ۔ کہاں مر گئی۔ 
برکت بی	: (چلا کر) کیا ہے ؟
حاذق الحق	:مجھے پوچھ رہی ہے، کیا ہے ؟ابے باہر جانے کا دروازہ کدھر ہے ؟
برکت بی	:الٹا گھومے تو ناک کی سیدھ میں۔ 
حاذق الحق	:پہلے نہیں بولنا۔ میں باورچی خانہ میں گھس گیا تھا نا۔ اندھی کہیں کی۔ 
	(چلا جاتا ہے۔ )
گھامڑ	:یہ بلا یہاں کیوں نازل ہوئی تھی؟کیا ہوا ہے تمہیں ؟
راحیل	:آج بھی وہی ہوا!جو گذشتہ دو سال سے ہوتا چلا آ رہا ہے۔ 
گھامڑ	:یعنی آج پھر کسی انٹرویو سے ناکام و نامراد لوٹے ہو؟
راحیل	:ہاں ! اور  جب گھر پہنچا، پتہ نہیں میری باتوں سے برکت کیا سمجھ بیٹھی، اسے پکڑ لائی۔ 
برکت بی	:اب سمجھی۔ ۔ ۔ میاں کو آج پھر تین دو پانچ ہو گئی کیا۔ ۔ ۔ راحیل بھیا! تمہیں دیکھنے کوتو اتے بانکے سجیلے ہے کہ پوچھویئچ نکو۔ اللہ۔ ۔ ۔  بالوں کے اسٹائل پو  تو تین بار تمارا  سر صدقے۔ جب دیکھ تیؤ کڑک اسٹری، اپٹوڈیٹ۔ کمال ہے پھر بی لوگاں پسندیئچ  کرتئیں۔ کیا ہوئیں گا تو ہو۔ ۔ ۔ 
گھامڑ	:واقعی راحیل، تم جیسا اسمارٹ آدمی نوکریوں کے لئے خاک چھانتا پھرے۔ ۔ ۔ یہ مجھے اچھا نہیں لگتا۔ تم ایسا کرو، میرے ساتھ بمبئی چلو۔ 
راحیل	:بومبے کو آخر کون سے سرخاب کے پر لگے ہیں۔ 
گھامڑ	:تم چلو تو۔ ۔ ۔ کسی پہچان والے ڈائریکٹر سے کہہ کر تمہیں فرسٹ کلاس ہیرو کا چانس دلوا دوں گا۔ تمہاری فلم کے لئے گانے لکھوں گا۔ 
راحیل	:آئیڈیا برا نہیں۔ 
گھامڑ	:یقین کرو اب میں گھامڑ سے بھکڑ ہو چکا ہوں۔ میری روٹی  اور روزی بھی چل جائے گی۔ 
برکت بی	:پھکڑ بھئی۔ ۔ ۔ ایک کڑوا کسیلا مشورہ قبول کرتئیں ؟
گھامڑ	:زہے عز و شرف۔ ۔ ۔ سر آنکھوں پر، تین مرتبہ قبول۔ 
برکت بی	:میری بات مانو۔ ۔ ۔ کچھ کام کاج کرو۔ کائے کو دوسروں کے پھٹے میں پیر اڑاتے پھرتئیں۔ یہ کچھ اچھے کاماں نئیں کیا؟
گھامڑ	:یہاں ٹھیرنا بیکا رہے۔ چلو راحیل باہر گھوم آئیں۔ 
راحیل	:مجھے ایک صاحب کا انتظار ہے۔ میں جب انٹرویو دے کر واپس لوٹ رہا تھا، میرا اداس چہرہ دیکھ کر ایک فرشتہ کو رحم آ گیا۔ وہ آتا ہی ہو گا۔ 
برکت بی	:بھیا!تمیں دودھوں نہاؤ۔ ۔ ۔ پوتوں پھلوں۔ ۔ ۔ تم پوکڑوی نظراں ڈالنے والے کے دیدے پھوٹو۔ تم پوخوشیوں کے ڈونگرے برسو۔ 
	(دستک ہوتی ہے۔ )
برکت بی	: (چلا کر) کون ہے جی؟
آواز	:روحیل صاب ادر رہتا ہے کیا؟
راحیل	:جی ہاں، جی ہاں، آئیے۔ 
	(اٹھ کر دروازے تک جاتا ہے۔ برکت مکان کے اندرونی حصہ میں چلی جاتی ہے۔ )
طمطراق	:بچہ!ہم کو سب لوگ طمطراق کے نام سے پیچھانتا ہے۔ ہم کس کا تکلیف دیکھ نئیں سکتا اس کا واسطے ادر آنے کا تکلیف کیا۔ 
گھا مڑ	:تشریف رکھئے۔ 
طمطراق	:روحیل صاب، ہمارا سامنے یہ کون مگز ماری کرتا۔ 
	(گھامڑ کو دھکا دے کر گرٍا دیتا ہے۔ )
راحیل	:ارے ارے، یہ میرے دوست ہیں۔ گھامڑ صاحب بڑے اچھے  اور   برجستہ اشعار کہتے ہیں۔ 
گھامڑ	: (کھنکار کر) عرض کیا ہے (تسلیم کرتا ہے) واہ!کیا موقع کاشعر آیا ہے۔ (سناٹا)ارشاد!!!
طمطراق	:او، چنا بٹاٹا، ادر ہم بھیڑ،  بکری، کتا، بلی سبھی دیکھا، یہ شیر کدر سے آئیلا ہے۔ 
گھامڑ	: (قہقہہ) یہ ادبی دنیا کا شیر ہے۔ اس کی گھن گرج سے بڑی بڑی محفلیں دہل جاتی ہیں۔ یہ جب آتے ہیں۔ ۔ ۔ 
راحیل	:ہول سیل میں آتے ہیں۔ ان کی مرغوب غذا دماغ ہے۔ 
طمطراق	:ہم سمجھا!پن تمارا دھندا چلر کا ہے یا ٹھوک بزنس کرتا؟
راحیل	: (مزاقیہ) ابھی ان کا  کاروبار چھوٹا سا ہے۔ 
طمطراق	:بیڈ، ویری ویری بیڈ، اسمال ا سکیل کا دھندہ بولے تو مندا۔ بڑا بزنس کرنا منگتا؟بلیک مارکٹنگ نے سب سالا ایماندار لوگ کا کچرا کر دیا۔ 
راحیل	:گھامڑ صاحب کے کلام کا مجموعہ تیار ہو رہا ہے۔ آپ کو ایک عدد ضرور بھیجیں گے۔ 
طمطراق	:اپنا برتھ ڈے یہ دوست لوگ مجموعہ عطر دیا۔ ۔ ۔ باٹلی کھولا تو ایک دم بھنکس۔ اومن اپن ابی سے سمجھٍا دیتا ڈپلیکٹ مال بھیجا تو   تمارے منہ پہ پھیک کے مارے گا۔ ۔ ۔ تم مال کا کھپت کا واسطے ترکیب سوچا؟
گھامڑ	:اپنا  نام ہر جگہ ڈنکے پر ہے۔ 
راحیل	:پرسوں گھامڑ صاحب نے پورا مشاعرہ لوٹ لیا۔ 
طمطراق	:ویری گڈ۔ ۔ ۔ اکھا مارکیٹ میں لوٹ ما رہے جس کا ہاتھ جو آ گیا وہ سمجھو اس کے باپ کا۔ 
راحیل	:آپ بالکل صحیح کہہ رہے ہیں۔ گھامڑ صاحب نے اپنی ایک غزل تصحیح کی غرض سے ایک نامی گرامی شاعر کو بھیجی۔ اس نے وہ غزل اپنے نام سے اخبار میں شائع کروا دی۔ 
طمطراق	:فرسٹ کلاس۔ ۔ ۔ گلتی گھامڑ کا ہے۔ اپنا نکسان کر لیا۔ 
گھامڑ	:کچھ زیادہ نقصان نہیں ہوا۔ وہ غزل دوسرے شاعر کی تھی۔ میں نے ندی کی جگہ دریا، چٹان کی جگہ پہاڑ، پودے کی جگہ درخت وغیرہ وغیرہ کر کے اسے نئی شکل دے دی تھی۔ 
راحیل	:پودا بڑا ہو کر درخت ہی بنتا ہے نا۔ 
طمطراق	:چھوٹا موٹا چوری کر کے تم لوگ سالا اپنا ویلیو کھراب کرتا، سال چھ مہینا میں ایک ہی بار بڑا ڈاکہ ڈالنا منگتا۔ 
گھامڑ	:طمطراق بھائی۔ ۔ ۔ یار تم باتیں بڑی کام کی کرتے ہو۔ 
طمطراق	:کس کا بھلائی کا واسطے اپنا جان بی چلا گیا تو اپن پچھو نئیں ہٹیں گا۔ 
گھامڑ	:تم میری مدد کرو،  میں تم پر ایک آزاد نظم جوڑوں گا بالکل فٹ۔ 
طمطراق	:اپنا بھارت دیش کو جب سے آزادی ملا اپن دیکھتا۔ ۔ ۔ سالا سب لوگ کو اپنا کام کاج کا آزادی مل گیا۔ بڑا بڑا لوگ تو پھٹاپھٹ اپنا اپنا الو سیدھا کرتا۔ 
راحیل	:آپ ان سے ایک نظم سنئے۔ بڑا اچھا گاتے ہیں۔ 
	(گھامڑ نظم شروع کرنا چاہتا ہے۔ )
طمطراق	:یہ شاعر لوگ آج تک اپنا سمج سے باہر ہے۔ پھوکٹ اتنا بڑا بڑا شیر پیدا کرتا ہے کھالی پیلی چنگھاڑتا ہے۔ ایک پن گلی ایسا بتاؤ جہاں تمارا برادری کا لوگ نئیں رہتا۔ کائے کومین۔ ۔ ۔ یہ سب کائے کو؟
گھامڑ	:آپ ترنم سے صرف ایک بار سن لیجئے آپ کی طبیعت خوش ہو جائے گی۔ 
طمطراق	:اس کا ایڈریس دے دیو۔ اپن جا کر ترنم سے جرور سنے گا  اور   اگر کھوش ہوا تو جان کھسم تم کو بی کھوش کر دے گا؟
گھامڑ	:میرا مطلب تھا آپ صرف ایک بار مجھ سے سن لیں۔ پلیز صرف ایک بار۔ 
طمطراق	:کاہ کو بوم پٹارا کرتا مین۔ اپن کو کام کا بات کرنے دو۔ ادر سے جاؤ  اور   بلبل پر نظم لکھو۔ 
گھامڑ	:کوئی نہ چاہے تب بھی ہم زبردستی سناتے ہیں۔ 
طمطراق	: (گھامڑ کو گھسیٹ کر دروازے تک لے جاتا ہے) اپن بول دیا چلے جاؤ۔ نئیں تو تمارا کھوپڑی پلپلا کر دے گا۔ شاعر کا بچا تمارا بھرتہ بنا دے گا۔ 
گھامڑ	: (ترنم سے)طمطراق۔ ۔ ۔ او بھائی طمطراق۔ ۔ ۔ طمطراق۔ ۔ ۔ 
	(چلا جاتا ہے۔ )
راحیل	:واہ!یہ کیا بات ہوئی، گھر میرا  اور   دھاندلی آپ کی۔ 
طمطراق	:بچہ!یہ تمارا واسطے ایک فری سمپل بتایا ہے۔ ہمارا مافک بنو۔ اپنا بازو پر بھروسہ کرو۔ 
راحیل	:یعنی تمہاری طرح غنڈہ گردی کروں۔ 
طمطراق	:اتاتیزی مت دکھاؤبچہ۔ اپن تمارا۔ ۔ ۔ فائدے کابات بولتا۔ تمارا اداس فیس دیکھ کر اپن کو تم سے ہمدردی ہو گیا ہے۔ 
راحیل	:جھوٹی ہمدردیاں جتانے سے کوئی فائدہ نہیں۔ 
طمطراق	:خوچے !جب تم انٹرویو کا کوچہ سے مردار باہر نکل رہا تھا۔ ہم سے دیکھا نئیں گیا۔ تم جس کا بولے گا ہم کھسم کھائے گا، اپنا دل بھر آیا۔ اپنا ریکارڈ ہے جندگی میں کبھی نئیں رویا۔ پن ماں کھسم آج تمارا حالت دیکھ کر ہمارا ایک آنکھ سے آنسو گر پڑا۔ 
راحیل	:یہ صرف زبانی جمع خرچ ہے یا تم واقعی میرے لئے کسی نوکری کا انتظام کر سکتے ہو؟
طمطراق	:اپنا بات مانو اور   یہ سروس کا چکر چھوڑ دیو اور  پھر اپن تم کو کاں سے کاں پہنچا دیتا۔ 
راحیل	:صرف وعدوں پر میں زندہ نہیں رہ سکتا۔ 
طمطراق	:ہم زبان کا پکا  اور   بات کا دھنی ہے۔ اپنا گینگ تمارا واسطے پسینہ کا جگہ کھون بہا دے گا۔ 
راحیل	:لیکن یہ سب کیوں ؟
طمطراق	:خوچہ!اپناممبئی میں بی،  ب۔ ۔ ۔ چ۔ ۔ ۔ اسی مافک ہے۔ سالا آدمی لوگ کا کھدرنئیں اپن تم میں بہت گن دیکھتا۔ اپناساتھ مل کرکام کرے گا۔ تمارا  کسمت کا چاندی ہو گا۔ 
راحیل	:آخر مجھے کیا کرنا ہو گا؟
طمطراق	:اپنا کھوت سے اس ظالم سماج کا مکابلہ کرنا ہو گا۔ کانون کو اپنی مٹھی میں لے کر اپنا کام نکالنا ہو گا۔ 
راحیل	: اور  اس کے بعد جیل کی  ہوا کھانی ہو گی۔ 
طمطراق	:تم سالا بہت کچا دل کا ہے۔ کال کوٹھری سے ڈرتا ہے۔ اپن فرسٹ ٹائم ہمت کر کے اندر ہو اماں کھسم، یار لوگ اپنا ایسا گریٹ ویل کم کیا۔ ۔ ۔  ایسا گریٹ ویلکم کیا کہ اپن باہر کا رستہ بھول گیا  اور  اس کا مبعد سے ہر چکر میں وستاد لوگ اپن کو نیا نیا گرفری سکھائیلا۔ 
راحیل	:مجھے تمہاری باتوں سے خوف ہو رہا ہے۔ 
طمطراق	:بچہ!اناڑی کو تیرنا سکھانے والا، اس کو دھکا دے کرپانی میں نہیں دھکیل دیتا۔ جب اس کا ڈر نکل جاوے اسے ڈبکیاں کھانے میں بہت مزہ آتا ہے۔  
راحیل	:میں دو سال سے سروس کے چکر میں بھٹک رہا ہوں۔ کوئی مجھے منہ نہیں لگاتا۔ آج تمہاری باتوں سے مجھے ایک نیا راستہ سجھائی دے رہا ہے۔ 
طمطراق	:تم اکھا جندگی میں آج پہلی بار کام کا بات بولا۔ ہپی ویل کم۔ خوچہ! اس بے ایمانی کے دھندے میں ایمانداری بہت جروری ہے۔ اپن لوگ کا بھی کچھ اصول ہے۔ 
راحیل	:مجھے کیا کرنا ہو گا؟
طمطراق	:اپنا کوت سے اس جالم سماج کا مکابلہ کرنا ہو گا۔ (اڈریس دیتا ہے) کل اس پتہ پر آ جاؤ۔ اپنا آدمی تم کو اپنا پاس پہنچا دے گا۔ چند دن میں کئی ہجار کا فائدہ۔ 
راحیل	:ٹھیک ہے۔ میں کل تک فیصلہ کر لوں گا۔ 
طمطراق	:فیصلہ جرا جلدی کرنا۔ ورنہ یہ جالم سماج تم کو اپنی چکی میں پیس ڈالے گا۔ ماں کھسم، یہ جالم سماج تم کو اپنی چکی میں پیس ڈالے گا۔ 
	(برکت بی بیلن لئے آتی ہے۔ )
برکت بی	:فیصلہ گیا بھاڑ میں۔ ارے مشٹنڈے، چل تو جلدی سے نو دو گیارہ ہوتا کے نئیں۔ 
طمطراق	:روحل صاب فیصلہ جرا جلدی کرن اور  نہ یہ جالم سماج تم کو اپنی چکی میں پیس ڈالے گا۔ (جاتے جاتے) چکی۔ ۔ ۔ چکی۔ ۔ ۔ 
	(چلا جاتا ہے۔ )
راحیل	:برکت!تم جاؤ۔ 
	(برکت بی چلی جاتی ہے۔ راحیل بے چینی کے عالم میں ہے۔ پس منظر سے آواز۔ جیسے راحیل کارواں رواں بول رہا ہے۔ راحیل انتہائی کرب  اور  اذیت کی حالت میں ٹہل رہا ہے۔ خوف، غم، غصہ  اور   طیش کی ملی جلی کیفیات اس پر طاری ہیں۔ )
پس منظر	: (ہلکی ہنسی، سناٹا، قہقہہ) چکی، چکی(چکی کی آواز۔ ۔ ۔ )تمہیں پیش ڈالے گی۔ راحیل!تمہیں پیس ڈالے گی۔ (ڈراؤنی آوازیں) سماج ظالم ہے۔ ۔ ۔ ظالم ہے۔ ۔ ۔ تمہیں پیش ڈالے گا۔ (قہقہہ) ناقص تعلیم۔ ۔ ۔ ناقص تربیت۔ ۔ ۔ سب، تمہیں دھتکار رہے ہیں۔ ۔ ۔ وقت ہے، اب بھی وقت ہے۔ ۔ ۔ سنبھل جاؤ۔ ۔ ۔ چکی، چکی(چکی کی آواز) انٹرویو، نوکری(قہقہہ) رشتہ دار، دوست احباب، معاشرہ (قہقہہ) انتقام۔ ۔ ۔ (قہقہہ) انتقام۔ 
راحیل	: (قہقہہ)۔ ۔ ۔ (قہقہہ)۔ ۔ ۔ ظالم ہے۔ ۔ ۔ سماج ظالم ہے۔ ۔ ۔  مجھے پیس ڈالے گی۔ ۔ ۔ سماج کی ظالم چکی مجھے پیس ڈالے گی۔ (جنونی کیفیت طاری ہو جاتی ہے) اے سماج کے گتہ دارو(قہقہہ)۔ ۔ ۔  (برکت بی دروازے پر کھڑی یہ منظر دیکھ رہی ہے) میری تعلیم۔ ۔ ۔  میری تربیت۔ ۔ ۔ ناقص۔ ۔ ۔ ناقص۔ ۔ ۔ تعلیم، بی اے کی ڈگری (قہقہہ  اور   پاگل پن کی علامات کا اظہار) ڈگری۔ 
	(بی اے کی ڈگری ٹکڑے ٹکڑے کر دیتا ہے۔ )
برکت بی	: (اندر آتی ہے) اللہ میاں، راحیل بھیا پاگل ہو گئے۔ دیوانے ہو گئے۔ رحم کر، یا اللہ رحم کر۔ 
راحیل	:کون ہے تو۔ ۔ ۔ بتا!کون ہے تو(چلاتا ہے) فضلو، عبدو، قمرو۔ ۔ ۔  ارے کہاں مر گئے سب۔ ۔ ۔ مفت کی روٹیاں توڑتے ہو۔ نکالو اسے نکالو۔ تو غریب ہے۔ تجھے نوکری چاہئے۔ روپیہ چاہئے۔ روٹی چاہئے۔ ۔ ۔  نہیں دوں گا۔ ۔ ۔ ایک پیسہ نہیں دوں گا۔ تو پوچھے گی کیوں ؟ اس لئے کہ جب میں مانگتا تھا مجھے دنیا کچھ نہیں دیتی تھی(قہقہہ)آج میرے پاس موٹر ہے، بنگلہ ہے، نوکر چاکر ہیں، خوب دولت ہے۔ ۔ ۔  نہیں دوں گا۔ ۔ ۔ ہاں !تجھے پھوٹی کوڑی نہیں دوں گا۔ انتقام۔ ۔ ۔ انتقام۔ 
	(گلدان اٹھا کر برکت بی پر پھینک دیتا ہے۔ گلدان ٹوٹ جاتا ہے۔ پھول فرش پر بکھر جاتے ہیں۔ )
برکت بی	: (غمناک آواز میں) بھیا!میں ابھی شمشاد بھیا کو بلا کر لاتیؤں۔ فکر نکو کرو باہر سے دروازہ لگا دے ریئیوں۔ 
	(برکت بی چلی جاتی ہے۔ )
راحیل	: (قہقہہ۔ ۔ ۔ قہقہہ)گئی۔ ۔ ۔ چلی گئی۔ ۔ ۔ بھکاری کتیا۔ سب میرا ہے۔ سب میرا ہے۔ کسی کو کچھ نہیں دوں گا۔ ۔ ۔ انتقام۔ ۔ ۔ بدلہ۔ ۔ ۔ (توڑ پھوڑ شروع کر دیتا ہے، سامان بکھر جاتا ہے) شرفو، شیخو، شمشو!! توڑو۔ ۔ ۔  جلدی کرو۔ ۔ ۔ سب ختم کر دو۔ ۔ ۔ (دواؤں کی الماری سے دوائیں نکال کر پھینکتا ہے۔ وینیلا ایسنس  اور  ٹک 20   کی دو بوتلیں ہاتھ آ جاتی ہے)آہا، آہاہا!!(ناچتا ہے) لال پری، سبز پری، ہاہا!لال پری، سبزپری۔ اچھی پری، میری پری، لال پری، سبز پری(دونوں بوتلیں کھول دیتا ہے۔ سونگھتا ہے) اوہو!گلاب، اوہو چنبیلی، گلاب چنبیلی، گلاب چنبیلی، چنبیلی گلاب، گلاب چنبیلی(ٹک 20  پی لیتا ہے وینیلا ایسنس کی کھلی شیشی فرش پر گر جاتی ہے) آب حیات۔ ۔ ۔ اوغ۔ ۔ ۔  اوغ۔ ۔ ۔ آب۔ ۔ ۔ (حلق سے مختلف آوازیں نکالتا ہے۔ تشنج کی کیفیت طاری ہو جاتی ہے۔ سینہ میں تکلیف  اور  قئے کی کیفیت) بدلہ۔ ۔ ۔  ب۔ ۔ ۔  د۔ ۔ ۔ لہ۔ 
	(گر جاتا ہے۔ )
	(پردہ)

	دوسرا منظر
کمرۂ عدالت
چپراسی	:ہوشیار!
	(جج صاحب تشریف لاتے ہیں۔ )
جج	:عدالت کی کاروائی شروع کی جاتی ہے۔ ملزم راحیل ابن صدر الدین کو حاضر کیا جائے۔ ۔ ۔ (ملزم راحیل ابن صدر الدین آ کر ملزم کے کٹہرہ میں کھڑا ہو جاتا ہے)ملزم راحیل ابن صدر الدین کی چارج شیٹ سنائی جائے۔ 
کلرک	:اجازت ہے، یور آنر!
جج	:اجازت ہے۔ 
کلرک	:یور  آنر!عدالت کے سامنے موجود ملزم راحیل ابن صدر الدین عمر پچیس سال پر الزام ہے کہ ملزم نے مورخہ یکم فروری ۷۷ء صبح تقریباً گیارہ بجے اپنے مکان واقع چوراہا اپنے پورے ہوش و حواس میں خودکشی کی ایک ناکام کوشش کی۔ مفتش کی تفتیش سے ظاہر ہے کہ ملزم نے آج سے دو سال قبل بی اے مکمل کیا ہے۔ ملزم راحیل ایک تندرست و توانا  اور   خوش پوش نوجوان ہے۔ ملزم کے خاندان کی مالی حالت اطمینان بخش ہے۔ موجودہ میڈیکل رپورٹ سے یہ واضح طور پر ثابت ہے کہ ملزم کا توازن دماغی نارمل ہے۔ یور  آنر!ملزم نے اقدام خودکشی کا عمل اپنے پورے ہوش و حواس میں  اور  جان بوجھ کر کیا ہے۔ دیٹس آل یور آنر!
جج	:راحیل ابن صدر الدین!آپ نے فرد الزام سن لیا؟
راحیل	:جی ہاں۔ 
جج	:آپ کو اپنی صفائی میں کچھ کہنا ہے ؟
راحیل	:یور آنر!میں کچھ نہیں جانتا۔ مجھے کچھ بھی علم نہیں۔ 
وکیل سرکار	:یور آنر!ملزم راحیل سب کچھ جانتے ہیں۔ میں عدالت سے درخواست کروں گی کہ ملزم راحیل ابن صدر الدین کو اس اقدام خودکشی کے جرم پر کڑی سے کڑی سزا دی جائے۔ یور آنر!یہ ایک مجرم ہے۔ انتہائی خطرناک مجرم۔ اگر آج اسے سخت ترین سزا نہ ملی تو آئندہ یہ کسی دوسرے کے خون کے جرم میں عدالت میں لایا جا سکتا ہے۔ یور آنر!۔ ۔ ۔ 
وکیل صفائی	:Objection  یور آنر!میرے موکل پر الزام ثابت نہیں ہوا  اور   وکیل سرکار انھیں مجرم کہہ رہی ہیں۔ مس سیما!قانون کے دائرے سے تجاوز کر رہی ہیں۔ دوسری اہم بات سر!میرے موکل نے نہ تو کسی کا خون کیا ہے،  اور  نہ ہی ان کا کوئی ایسا ارادہ ہے۔ 
	یور آنر!یہ صرف وکیل عدالت کے ذہن کی اپج ہے۔ خیالات  اور   قیاسات کی بنیاد پر مقدمہ قائم نہیں کیاجا سکتا۔ اس لئے میں عدالت سے مؤدبانہ درخواست کروں گا کہ ان جملوں کو روداد سے خارج کیا جائے،  اور  میری فاضل دوست کو پابند کیا جائے کہ وہ سوچ سمجھ کر الفاظ کا استعمال کریں۔ 
جج	:گواہ پیش کئے جائیں  اور  وکیل سرکار احتیاط برتیں۔ 
وکیل سرکار	:یور آنر!عدالت کے پہلے گواہ ہیں، انسپکٹر کھنہ۔ 
چپراسی	: (آواز) انسپکٹر کھنہ حاضر ہے۔ ۔ ۔ انسپکٹر کھنہ حاضر ہے۔ 
	(انسپکٹر کھنہ گواہ کے کٹہرے میں آتا ہے۔ )
انسپکٹر کھنہ	:پرمیشور کی قسم، میں جھوٹ نہیں کہوں گا۔ 
وکیل سرکار	:مسٹر کھنہ!ملزم راحیل کی خودکشی کی رپورٹ مختصراً سنائیے۔ 
انسپکٹر کھنہ	:پہلی فروری ۷۷ء صبح تقریباً ساڑھے گیارہ بجے سول ہاسپٹل سے ڈاکٹر لتا چٹرجی کا فون آیا کہ ایک زہر خورانی کا کیس ہاسپٹل پہنچا ہے۔ میں فوراً وہاں پہنچا۔ دوا خانہ میں ڈاکٹر لتا چٹرجی، مسٹر راحیل کے علاج میں مصروف تھیں، جو بے ہوش تھے۔ 
وکیل سرکار	:ڈاکٹر لتا چٹرجی کے علاوہ ملزم کے قریب  اور  کون کون موجود تھا؟
انسپکٹر کھنہ	:دوا خانہ کے اسٹاف کے کچھ لوگ، راحیل کی نوکرانی برکت بی  اور راحیل کے قریبی دوست مسٹر شمشاد۔ 
وکیل سرکار	:ملزم راحیل تو اس وقت بے ہوش تھے۔ اس زہر خورانی کے تعلق سے آپ نے صحیح معلومات کس طرح حاصل کیں ؟
انسپکٹر	:میں نے مسٹر شمشاد  اور  برکت بی سے اس تعلق سے معلومات حاصل کرنے کی کوشش کی۔ لیکن ان دونوں نے وکیل کے مشورے کے بغیر میرے کسی بھی سوال کا جواب دینے سے صاف انکار کر دیا۔ 
وکیل سرکار	:تب آپ کی تفتیش نے کون سا رخ اختیار کیا؟
انسپکٹر	:میں برکت بی  اور  مسٹر شمشاد کے ساتھ ملزم راحیل کے مکان پر پہنچا۔ 
وکیل سرکار	:اس کے بعد۔ 
انسپکٹر	:ملزم راحیل کے ڈرائنگ روم میں Tick 20   کی خالی بوتل فرش پر نظر آئی۔ فرش پر موجود قئے کا کچھ حصہ تجزیہ کے لئے حاصل کیا گیا۔ 
وکیل سرکار	:مسٹر کھنہ!Tick 20   کی بوتل پر موجود نشانات انگشت کے تعلق سے آپ کیا جانتے ہیں ؟
انسپکٹر	:ماہرین فنگر پرنٹس کی رپورٹ کے مطابق Tick 20   کی باٹل پر ملزم راحیل کے فنگر پرنٹس پائے گئے ہیں۔ 
وکیل سرکار	:زہر خورانی کا  اور  کوئی ثبوت؟
انسپکٹر	:ملزم راحیل کے ڈرائنگ روم سے حاصل کی گئی قئے کے تجزیہ سے زہر خورانی ثابت ہے۔ 
وکیل سرکار	:ملزم راحیل نے آپ کوکب  اور  کیا بیان دیا؟
انسپکٹر	:ہوش میں آنے کے بعد وقفہ وقفہ س میں نے ملزم کا بیان لینے کی کوشش کی۔ لیکن تقریباً ۲۴  گھنٹوں تک وہ میرے ہر سوال کے جواب میں مجھے صرف گھور کر دیکھ رہے تھے۔ بالآخر بڑی مشکل سے انھوں نے صرف اتنا کہا:’’میں کچھ نہیں جانتا مجھے کچھ بھی علم نہیں۔ ‘‘
وکیل سرکار	:دیٹس آل، یور آنر!
جج	: (وکیل صفائی سے) یور ٹرن۔ 
وکیل صفائی	:مسٹر کھنہ جب آپ یکم فروری ۱۹۷۷ء؁ میرے موکل کے مکان پہنچے، اس وقت موقعۂ واردات پر آپ نے کیا دیکھا؟
انسپکٹر	:ڈرائنگ روم کی چیزیں الٹ پلٹ تھیں۔ فرش پر Tick 20   کی باٹل کھلی پڑی تھی۔ 
وکیل صفائی	:Tick 20  کی بوتل کے علاوہ آپ نے فرش پر اور  کیا کیا دیکھا؟
انسپکٹر	:فرش پر کچھ کاغذات بکھرے پڑے تھے، لیکن پھٹی ہوئی حالت میں۔ 
وکیل صفائی	:یہ کاغذات کس نوعیت کے تھے ؟
انسپکٹر	:کاغذات مسٹر راحیل سے متعلق تھے، بی اے کی ڈگری وغیرہ۔ 
وکیل صفائی	: (گواہ کے قریب پہنچ کر) انسپکٹر صاحب!ان کاغذات کو ملاحظہ فرمائیے۔ 
انسپکٹر	۔ :جی ہاں۔ یہی کاغذات ہیں۔ 
وکیل صفائی	:میں عدالت سے درخواست کروں گا کہ میرے موکل کے ان اہم کاغذات کو بطور Exhibits   قبول کیا جائے۔ 
جج	: (کاغذات دیکھ کر کلرک کے حوالہ کر دیتا ہے) ٹھیک ہے، ان کاغذات کو  شامل مقدمہ کیا جائے۔ 
وکیل صفائی	:کھنہ صاحب! ان کاغذات کے علاوہ اگر آپ نے کچھ  اور  دیکھا ہو تو  بتائیے ؟
انسپکٹر	:میں نے اس قبل عدالت کو بتایا ہے کہ سامان بکھرا پڑا تھا۔ گلدان ٹوٹا ہوا تھا۔ گلدان کے پھول فرش پر بکھر چکے تھے۔ 
وکیل صفائی	:یاد کیجئے مسٹر کھنہ، کچھ  اور ۔ ۔ ۔ 
انسپکٹر	:ایک وینیلا ایسنس کی شیشی فرش پر کھلی پڑی تھی۔ شیشی سے پورا ایسنس فرش پر بہہ چکا تھا۔ 
وکیل صفائی	: (گواہ کے قریب پہنچ کر) یقیناً وہ یہی شیشی ہو گی؟
انسپکٹر	:اس جیسی ہی تھی۔ 
وکیل صفائی	:اس جیسی ہی کیوں ؟۔ ۔ ۔ آپ نے یہی شیشی دیکھی تھی۔ 
انسپکٹر	:وہ بھی ایک وینیلا ایسنس کی شیشی تھی۔ ممکن ہے یہی ہو۔ 
وکیل صفائی	:یقیناً یہی ہے (جج سے مخاطب ہو کر) یور آنر!میں عدالت سے درخواست کروں گا کہ اس شیشی کو بطور Exhibit   قبول کیا جائے۔ 
وکیل سرکار	:Objection  یور آنر!اس شیشی کا زہر خورانی سے کوئی تعلق نہیں۔ 
وکیل صفائی	:زہر خورانی سے نہ سہی، اس مقدمہ سے ہے۔ یور آنر!موقعۂ واردات پر موجود ہر چیز کا اس مقدمہ سے گہرا تعلق ہے۔ 
جج	: (شیشی کلرک کے حوالہ کرتے ہوئے)۔ ۔ ۔ اس شیشی کو بطور شہادت قبول کیا جائے۔ 
وکیل صفائی	:دیٹس آل یور آنر!
جج	: (وکیل سرکار سے) Any Question  
وکیل سرکار	:نو، یور آنر!
جج	:مسٹر کھنہ آپ جا سکتے ہیں۔ 
وکیل سرکار	:یور آنر!عدالت کی دوسری گواہ ہیں ڈاکٹر لتا چٹرجیMBBS, FRCS  جو یہاں کے سول ہاسپٹل کی میڈیکل آفیسر ہیں۔ 
جج	:اجازت ہے۔ 
چپراسی	:ڈاکٹر لتا چٹرجی۔ ۔ ۔ حاضر ہیں۔ ۔ ۔ ڈاکٹر لتا چٹرجی۔ ۔ ۔ 
لتا چٹرجی	:میں جو کچھ کہوں گی جھوٹ نہیں کہوں گی۔ 
وکیل سرکار	:ڈاکٹر لتا چٹرجی!آپ اس پیشہ سے کب سے وابستہ ہیں ؟
لتاچٹرجی	:میں گذشتہ دس سال سے میڈیکل آفیسر کے فرائض انجام دے رہی ہوں۔ 
وکیل سرکار	:اس دس سال کے عرصہ میں زہر خورانی کا یہ Case   کہیں آپ کا پہلا تجربہ تو نہیں۔ 
لتا چٹرجی	:میں اس قسم کے کئی Cases   اٹینڈ کر چکی ہوں۔ 
وکیل سرکار	:ملزم کی رپورٹ کے اہم پوائنٹس عدالت پر واضح کیجئے۔ 
لتا چٹرجی	:پہلی فروری ۱۹۷۷ء؁ صبح تقریباً ساڑھے گیارہ بجے مسٹر شمشاد  اور   برکت بی، مسٹر راحیل کولے کر دوا خانے پہنچے۔ اس وقت مریض پر  تشنج کی کیفیت طاری تھی۔ مریض کے منہ سے زہر کی  بو آ رہی تھی۔ مسٹر شمشاد  اور  برکت بی انتہائی گھبرائے ہوئے تھے، انھوں نے مجھ سے کہا کہ مریض کے معدے میں زہر داخل ہو چکا ہے خدا کے لیے انہیں بچا لیجئے۔ 
وکیل سرکار	:تب آپ نے کیا کیا؟
لتا چٹرجی	:جو ایک ڈاکٹر کا فرض ہوتا ہے۔ میں نے مریض کو فوراً طبی امداد پہنچائی۔ 
وکیل سرکار	:ہاں !تو۔ ۔ ۔ راحیل کی خودکشی کے بارے میں آپ  اور  کیا جانتی ہیں ؟
وکیل صفائی	:Objection  یور آنر!میرے موکل پر خودکشی کا جرم ثابت نہیں ہوا،  اور   مس سیما اپنی جانب سے غیر ضروری فیصلہ صادر کر رہی ہیں۔ یور آنر یہ ایک Leading Question   ہے۔ 
جج	:Objection sustained  سرکاری وکیل کوئی دوسرا سوال کریں۔ 
وکیل سرکار	:ڈاکٹر چٹرجی!آپ نے بتایا کہ ملزم کے منہ سے زہر کی  بو آ رہی تھی۔ زہر خورانی کا کوئی  اور  ثبوت؟
لتا چٹرجی	:Chemical Analyser  سے قئے کی رپورٹ طلب کی گئی جس سے واضح طور پر ثابت ہے کہ مسٹر راحیل نے Tick 20   پی کر خودکشی کی ناکام کوشش کی تھی۔ 
وکیل صفائی	:آئی ایم سوری یور آنر!Chemical Analyser   کی رپورٹ مقدمہ کی مثل میں موجود ہے، جو صرف یہ ظاہر کرتی ہے کہ میرے موکل کے معدہ سے جو مادہ برآمد ہوا اس میں زہر موجود تھا۔ لیکن اس رپورٹ سے کہیں بھی اقدام خودکشی ثابت نہیں ہوتا۔ 
جج	:ڈاکٹر لتا چٹرجی!سرکاری وکیل کے سوال کا جواب رپورٹ کے مطابق دیجئے۔ 
وکیل سرکار	:ڈاکٹر لتا!آپ نے بتایا کہ سامنے کٹہرہ میں موجود شخص کے منہ سے زہر کی بو آ رہی تھی زہر خورانی کا  اور  کوئی ثبوت؟
لتا چٹرجی	:۔ ۔ ۔ کیمیائی تجزئیے کی رپورٹ میں مسٹر راحیل کے معدہ سے برآمد ہونے والے مادہ کی تفصیل موجود ہے۔ جس سے واضح طور پر ثابت ہے کہ اس مادہ میں زہر موجود تھا۔ 
وکیل سرکار	:ملزم کی دماغی حالت کے بارے میں اپنی رپورٹ پیش کیجئے ؟
لتا چٹرجی	:میرے موجودہ Check Up   کے مطابق ملزم نارمل ہے۔ 
وکیل سرکار	:دیٹس آل، یور آنر!
جج	:یور ٹرن۔ 
	(وکیل دفاع سے)
وکیل صفائی	:ڈاکٹر لتا جی!زہر خورانی کے کتنی دیر بعد میرے موکل کو زہر کے اثرات سے چھٹکارا ملا۔ 
ڈاکٹر لتا	:زہر خورانی کے چوبیس گھنٹہ بعد کی رپورٹ کے مطابق اس وقت ان کے جسم سے زہر کے اثرات زائل ہو چکے تھے۔ 
وکیل صفائی	:آپ کی رپورٹ سے صاف ظاہر ہے کہ ان کے دماغ پربھی زہر کا کوئی اثر موجود نہ تھا۔ 
ڈاکٹر  لتا	:جی ہاں آپ درست کہہ رہے ہیں۔ 
وکیل صفائی	:راحیل کی دماغی حالت کے بارے میں آپ کیا جانتی ہیں ؟
ڈاکٹر لتا	:اس سے قبل سرکاری وکیل صاحبہ کے اسی سوال کے جواب میں، میں عدالت کو بتا چکی ہوں کہ اس وقت ان کی دماغی حالت نارمل ہے۔ 
وکیل صفائی	:معافی چاہتا ہوں، میں بھول گیا تھا، تو آپ طبی معائنہ کے بعد پورے اعتماد سے کہہ سکتی ہیں کہ اس وقت میرے موکل کی دماغی کیفیت بالکل نارمل ہے۔ لتا جی!میں آپ کا جس  قدر شکریہ ادا کروں کم ہے۔ آپ نے راحیل کو بروقت  اور   بہترین طبی امداد پہنچائی آپ جیسی فرض شناس ڈاکٹر۔ ۔ ۔ 
جج	:مسٹر رانا!آپ مقدمہ کی اصل روداد سے ہٹ رہے ہیں۔ 
وکیل صفائی	:یور آنر!میں نے ایک اخلاقی فریضہ ادا کیا ہے۔ ۔ ۔ ڈاکٹر لتا!پھر ایک مرتبہ آپ کی بات دہراتا چلوں کہ اس وقت راحیل کی دماغی نوعیت نارمل ہے۔ لیکن۔ ۔ ۔ کیا آپ عدالت کو بتائیں گی کہ یکم فروری ۱۹۷۷ء؁ صبح گیارہ بجے سے قبل یعنی زہر خورانی کے اس حادثہ سے قبل میرے موکل کی ذہنی کیفیت کیا تھی۔ میرا مطلب ہے کوئی جنون، فتور، ہیجان، دیوانہ پن، پاگل پن یا  اور  کوئی دوسری دماغی بیماری؟
ڈاکٹر لتا	:اس وقت بھی ذہنی کیفیت نارمل ہی ہو گی؟
وکیل صفائی	:Beg your pardon 
ڈاکٹر لتا	:میرے خیال سے اس وقت بھی ملزم کی ذہنی حالت نارمل ہی ہو گی۔ کیونکہ میرے Check up   کے مطابق انھیں کوئی دماغی بیماری نہیں۔ 
وکیل صفائی	:ڈاکٹر لتا چٹرجی!آپ کے Personal views   کا اس مقدمہ سے کوئی تعلق نہیں کیا آپ کامل یقین کے ساتھ، کسی ٹھوس ثبوت کے ساتھ بیان دے سکتی ہیں ؟
	(ڈاکٹر لتا چٹرجی خاموش ہو جاتی ہے۔ جج  اور  سرکاری وکیل کو تذبذب کی کیفیت میں دیکھتی ہے۔ ۔ ۔ سناٹا)
وکیل صفائی	:آپ نے میرے سوال کا جواب نہیں دیا لتا جی!
	(ڈاکٹر لتا کوئی جواب نہیں دیتی۔ ۔ ۔ سناٹا)
وکیل صفائی	:یور آنر!عدالت نے ڈاکٹر لتا کی خاموشی کو نوٹ کیا ہے۔ اب اس سوال کے جواب کی ضرورت نہیں رہی۔ 
وکیل سرکار	:۔ ۔ ۔ یور آنر!فاضل وکیل دفاع، عدالتی گواہ کو ڈرا رہے ہیں، دھمکا رہے ہیں۔ ڈاکٹر لتا پر غیر ضروری دباؤ ڈال رہے ہیں۔ یور آنر! مسٹر رانا عدالت کو ڈرامہ کا اسٹیج سمجھ رہے ہیں۔ یور آنر! میں وکیل موصوف کے اس عمل پر Protest   کرتی ہوں۔ ملزم کے وکیل عدالت کو واضح طور پر بتائیں کہ آخر وہ کہنا کیا چاہتے ہیں ؟
جج	:مسٹر رانا! عدالت کو صاف صاف بتائیے۔ اس خاموشی کا آپ کے پاس کیا مطلب کیا مفہوم ہے ؟
وکیل صفائی	:اجازت چا ہوں گا کہ ڈاکٹر چٹرجی سے کچھ  اور  سوالات پوچھوں، تا کہ اس خاموشی کا مطلب واضح ہو جائے۔ 
جج	:اجازت ہے۔ 
وکیل صفائی	:جب میرے موکل کو ہوش آیا۔ اس وقت آپ کہاں تھیں ؟
ڈاکٹر لتا	:میں مریض کے قریب ہی موجود تھی۔ 
وکیل صفائی	:ہوش میں آتے ہی جب مریض نے پوچھا  کہ ’’میں نے تو خودکشی کر لی تھی کیسے بچ گیا‘‘ تب آپ نے کیا جواب دیا؟
ڈاکٹر لتا	:وکیل صاحب!یہ سوال شاید آپ کے ذاتی خیالات سے تعلق رکھتا ہے۔ آپ جانتے ہیں بنا ثبوت کسی بھی خیال کی مقدمہ میں کوئی گنجائش نہیں۔ 
وکیل صفائی	:میں شرمندہ ہوں۔ پلیز!کیا آپ مریض کو ہوش آنے کے بعد کی کیفیت دہرائیں گی؟
ڈاکٹر لتا	:ہوش میں آنے کے بعد مریض تقریباً پندرہ منٹ تک خالی خالی نظروں سے چاروں طرف بالکل دیوانوں کی طرح دیکھ رہا تھا۔ 
وکیل صفائی	: اور  پندرہ منٹ بعد؟
ڈاکٹر لتا	:وہ اپنے بستر سے کود پڑے۔ اپنے کپڑے پھاڑنے کی کوشش کی۔ دوا خانہ کا عملہ اس وقت تک بہت ہی مستعد ہو چکا تھا۔ راحیل پاگلوں کی طرح چلا رہے تھے۔ لیکن ان کے تمام جملے ادھورے تھے۔ 
وکیل صفائی	:یعنی اس وقت ان پر دماغی دورہ پڑا تھا۔ 
وکیل سرکار	:یور آنر!ڈاکٹر لتا نے بتایا کہ ملزم پاگلوں کی طرح چلا رہا تھا، میرے فاضل دوست نے اس جملہ کا یہ مطلب کس طرح نکال لیا کہ ملزم پر دماغی دورہ پڑا تھا۔ 
جج 	:وکیل صاحب اپنی دفاع میں کچھ کہنا چاہیں گے ؟
وکیل صفائی	:ڈاکٹر صاحبہ کا بیان میری بات کا ثبوت ہے۔ 
وکیل سرکار	:یور آنر!اس طرح کپڑے پھاڑنا، پاگلوں کی طرح چلانا دراصل ملزم کی ایک چال تھی قانون سے بچنے کے لیے ایک ڈرامہ تھا جو دوا خانہ میں کسی کے اشارہ پر کھیلا گیا۔ 
وکیل صفائی	:میری معزز دوست غیر ضروری الزام تراش رہی ہیں۔ یور آنر! آپ پر اصل حقیقت ابھی واضح ہو جائے گی۔ ۔ ۔ ڈاکٹر لتا!جب میرے موکل کو ہوش آیا، اس وقت دوا خانے کے عملہ کے علاوہ  اور   کون موجود تھا؟
ڈاکٹر لتا	:صرف دوا خانہ کا اسٹاف مریض کو طبی امداد پہنچا رہا تھا، مسٹر شمشاد  اور   برکت بی ہوش میں آنے کے نصف گھنٹہ بعد آئے۔ 
وکیل صفائی	:یعنی جب مریض پر دماغی دورہ پڑا اس وقت شمشاد صاحب  اور   برکت بی وہاں موجود نہ تھے۔ 
وکیل سرکار	:Objection  یور آنر!وکیل موصوف دوبارہ وہی غیر ذمہ دارانہ بات دہرا رہے ہیں۔ عدالت میں ملزم کی میڈیکل رپورٹ موجود ہے جو اس بات کا کامل ثبوت فراہم کرتی ہے کہ ملزم پیدائشی پاگل نہیں۔ 
وکیل صفائی	:وکیل سرکار، درست کہہ رہی ہیں یور آنر!میرا موکل By birth   پاگل نہیں۔ ۔ ۔ ڈاکٹر چٹرجی!آپ نے قسم کھائی ہے کہ جو کچھ کہو گی سچ کہو گی۔ آپ ایک ڈاکٹر ہیں انسان کو بچانا آپ کی ذمہ داری ہے، آپ پر فرض ہے۔ عدالت کو بتائیے کہ ہوش میں آنے کے بعد درحقیقت مریض کس کیفیت میں مبتلا تھا۔ 
ڈاکٹر لتا	:یہ حقیقت ہے کہ ہوش میں آنے کے پندرہ منٹ بعد مریض پر دماغی دورہ پڑا تھا۔ 
جج	:ڈاکٹر لتا چٹرجی!آپ کی معلومات کے مطابق کیا اس سے قبل کبھی راحیل ابن صدرالدین کسی دماغی دورہ کا شکار ہوئے ؟
ڈاکٹر لتا	:یور آنر!میری معلومات کے مطابق یہ ان کی زندگی کا پہلا دماغی دورہ ہے اس سے قبل کا کوئی ثبوت میرے پاس نہیں۔ 
وکیل صفائی	: اور  میرے پاس ہے یور آنر!(رپورٹ جج کو پیش کرتا ہے) اس حادثہ سے چھ ماہ قبل کی ایک Specialist   کی یہ رپورٹ۔ یور آنر! حادثہ سے چھ ماہ قبل میرا موکل پہلی مرتبہ اسی کیفیت کا شکار ہوا تھا۔ دوسرا دماغی دورہ ان پر یکم فروری ۱۹۷۷ء؁ صبح گیارہ بجے سے قبل پڑا  اور   ڈاکٹر لتا جس پاگل پن کی بات کر رہی ہے۔ وہ دراصل تیسرا دماغی دورہ تھا۔ 
جج	:اس رپورٹ کو شامل مقدمہ کیا جاتا ہے۔ مسٹر رانا!دوسرے دورہ کا کوئی ثبوت نہیں۔ 
وکیل صفائی	:یور آنر!اس بات کا ثبوت بھی ڈاکٹر لتا ہی فراہم کریں گی۔ ۔ ۔ ڈاکٹر لتا! براہ کرم جنونی دورہ کے وقت مریض نے جو ادھورے جملے ادا کئے، انھیں دہرائیے۔ 
ڈاکٹر لتا	:مجھے صحیح طور پر یاد نہیں۔ 
وکیل سرکار	:Objection  یور آنر!فاضل وکیل عدالت کا وقت ضائع کر رہے ہیں۔ ڈاکٹر لتا جب یہ بتا چکی ہیں کہ اس وقت ملزم جنونی کیفیت میں مبتلا تھا۔ اس کے بعد اس سوال کی ضرورت ہی نہیں۔ یور آنر! کسی بھی جنونی کی بڑ عدالت کے لئے قابل قبول نہیں۔ میں معزز عدالت سے درخواست کروں گی کہ ڈاکٹر لتا کو اس سوال کا جواب دینے کے لئے مجبور نہ کیا جائے۔ 
وکیل صفائی	:یور آنر!اس سوال  کا صحیح  اور  واضح جواب ہی میرے بے گناہ موکل کو سزا سے بچا سکتا ہے۔ 
جج	:ڈاکٹر لتا چٹرجی!اس سوال کا جواب اپنی یادداشت کے سہارے دیجئے، لیکن اس طرح کہ مطلب بدلنے نہ پائے۔ قانون کا فرض ہے کہ ملزم کو اپنی صفائی کا پورا پورا موقعہ دیا جائے۔ 
ڈاکٹر لتا	: (سوچتے ہوئے) مریض اپنے پاگل پن کے دورہ میں کچھ اس طرح کہہ رہا تھا۔ ۔ ۔ یہ سماج ظالم ہے۔ میری تعلیم، تربیت ناقص ہے۔ ۔ ۔  انٹرویو۔ ۔ ۔ دھتکار رہے ہیں۔ ۔ ۔ چکی۔ ۔ ۔ سماج کی ظالم چکی۔ ۔ ۔ 
وکیل صفائی	:دیٹس آل یور آنر!
جج	:ڈاکٹر لتا چٹرجی!آپ جا سکتی ہیں۔ 
	(وکیل سرکار کی جانب دیکھتا ہے۔ )
وکیل سرکار	:یور آنر!مجھے کل تک وقت دیا جائے۔ ۔ ۔ میں عدالت کی مشکور رہوں گی اگر اس مقدمہ کی کاروائی کل صبح تک کے لئے ملتوی کر دی جائے۔ 
جج	: (وکیل دفاع سے) آپ کو کوئی اعتراض ہے ؟
وکیل صفائی	:مجھے کوئی اعتراض نہیں، یور آنر!
جج	:اس مقدمہ کی کاروائی کو عدالت کل صبح تک کے لئے ملتوی کرتی ہے۔ 
	(پردہ)

	تیسرا منظر
کمرۂ عدالت
جج	:عدالت کی کاروائی شروع کی جاتی ہے۔ 
وکیل سرکار	:یور آنر!ڈاکٹر لتا چٹرجی کے ادا کئے گئے ادھورے جملوں سے میرے فاضل دوست عدالت میں ایک سسپنس پیدا کرنا چاہتے ہیں۔ ان جملوں کی آڑ میں وکیل ملزم پورے نظام تعلیم کو ناقص قرار دے رہے ہیں  اور  اس طرح یور آنر اپنے موکل پر لگائے گئے الزامات کی پردہ پوشی کے بہانے تلاش کر رہے ہیں۔ ملزم نے سوپر اسٹار ہائی ا سکول میں اول تا میٹرک تعلیم حاصل کی ہے۔ مجھے اس ا سکول کی پرنسپل کوثر جہاں بیگم کو گواہ کی حیثیت سے پیش کرنے کی اجازت دی جائے۔ 
جج	:اجازت ہے۔ 
چپراسی	:پرنسپل کوثر جہاں بیگم حاضر ہے۔ ۔ ۔ پرنسپل کوثر جہاں بیگم۔ ۔ ۔ 
	(کوثر جہاں بیگم داخل ہوتی ہے۔ )
پرنسپل	:میں خدا کو حاضر ناظر جان کر، جو کچھ کہوں گی سچ کہوں گی، سچ کے سوا کچھ نہیں کہوں گی۔ 
وکیل سرکار	:پرنسپل صاحبہ آپ کتنے عرصہ سے سوپر اسٹار ہائی ا سکول کی پرنسپل ہیں ؟
پرنسپل	:گذشتہ ۱۲ سال سے میں پرنسپل کی خدمات انجام دے رہی ہوں۔ 
وکیل سرکار	:راحیل ابن صدرالدین کے بارے میں آپ کیا جانتی ہیں ؟
پرنسپل	:ریکارڈ کی چھان بین سے پتہ چلتا ہے کہ راحیل کی تعلیمی حالت بے حد کمزور تھی۔ 
وکیل سرکار	:حاضری کا ریکارڈ؟
پرنسپل	:راحیل اکثر ا سکول سے غیر حاضر رہا کرتے تھے۔ 
وکیل سرکار	:زائد از نصابی سرگرمیوں میں ان کی شرکت؟
پرنسپل	:ایسی سرگرمیوں سے انہیں کبھی دلچسپی نہیں رہی۔ 
وکیل سرکار	:اسکول کے قوانین کی پابندی میں مسٹر راحیل کا حصہ؟
پرنسپل	:یہ اکثر اسکول دیر سے آتے۔ بہت سختی کی جاتی تب کہیں یہ یونیفارم کی مکمل پابندی کرتے۔ یونیفارم گندہ، ناخن بڑھے ہوئے، بال الجھے ہوئے، جن میں تیل ندارد۔ 
وکیل سرکار	:آپ اپنے شاگرد پر بلا وجہ الزام لگا رہی ہیں ؟
پرنسپل	:یہ ایک حقیقت ہے۔ اساتذہ کی ہمیشہ شکایت رہی کہ راحیل نے ہوم ورک نہیں کیا، اسباق یادنہیں کئے۔ تعلیمی ضروریات ساتھ لانا اپنی شان کے خلاف سمجھتے تھے۔ 
وکیل سرکار	:ان کے گھرکی مالی حالت کے تعلق سے کچھ بتائیے ؟
پرنسپل	:مالی حالت اطمینان بخش تھی۔ ان کی جیب میں ہمیشہ روپیہ پیسہ ہوتا جسے راحیل غیر ضروری خرچ کرتے۔ ان کی اس بری عادت سے دوسرے بچے بھی متاثرہوئے۔ 
وکیل سرکار	:راحیل کے تعلق سے آپ  اور  کیاکیا جانتی ہیں ؟
پرنسپل	:راحیل اس قدر فضول خرچ ہو چکے تھے کہ جب ان کے پاس پیسہ ختم ہو جاتا اپنی کتابیں وغیرہ فروخت کر دیتے۔ اس سلسلے میں انھیں چوریاں کرتے ہوئے پکڑا گیا۔ امتحان میں نقل کرنا ان کا محبوب مشغلہ تھا۔ بلاوجہ اپنے ساتھیوں سے جھگڑا کرتے  اور   اس وقت ان کی گالیاں دوسرے بچوں پر برا اثر ڈالتیں۔ 
وکیل سرکار	:گیمس  اور   اسپورٹس میں ان کا حصہ؟
پرنسپل	:اس میدان میں بھی راحیل نے کوئی نمایاں مقام حاصل نہیں کیا۔ 
جج	:ملزم کو میٹرک کامیاب ہوئے تقریباً آٹھ سال ہو چکے ہیں۔ عدالت کو تعجب ہے کہ، آپ کوان کے تعلق سے یہ باتیں کیسے یاد رہ گئیں ؟
پرنسپل	:میں نے عدالت کو جو کچھ بتایا، اس میں سے کئی باتیں ا سکول کے ریکارڈ پر موجود ہیں۔ 
جج	: اور  جو ریکارڈ پر موجود نہیں ؟
پرنسپل	:یور آنر! وہ تمام میرے ذہن پر  نقش ہیں۔ عدالت پر واضح ہے کہ دو باتیں انسان کے ذہن پر دیرپا تاثر چھوڑتی ہیں۔ بہت ہی اچھی یا بہت بری۔ یہ انسانی سائیکولوجی کا ایک مسلمہ قانون  اور  اصول ہے۔ 
وکیل سرکار	:دیٹس آل یور آنر!
جج	: (وکیل ملزم سے)یور ٹرن۔ 
وکیل صفائی	:یور  آنر!میرے موکل نے اپنے جنونی دوروں کے دوران کہا تھا، ناقص تعلیم، ناقص تربیت، اس سے مراد ان کی اپنی بچپن کی لا پرواہیاں  اور   کوتاہیاں تھیں۔ میں نے عدالت میں کوئی سسپنس پیدا نہیں کیا۔ بلکہ میں مس سیما کا انتہائی مشکور ہوں کہ جو بات عدالت میں، ثابت کرنا چاہتا تھا، میری فاضل دوست نے ثابت کر دی۔ میری ایک مشکل آسان کر دی، یور آنر!
جج	:مسٹر رانا! مقدمہ کی کاروائی کو آگے بڑھائیے۔ 
وکیل صفائی	:محترمہ! آپ میرے موکل کی استاد ہیں۔ مجھ پر لازم ہے کہ میں آپ کا وہی احترام کروں جو آپ کے شاگرد پر واجب  اور  فرض ہے۔ ویسے استاد نہ صرف شاگرد کے لئے بلکہ پورے سماج کے لئے قابل تعظیم ہوتا ہے۔ 
پرنسپل	:شکریہ۔ میں آپ کے ان جذبات کی قدر کرتی ہوں۔ 
وکیل صفائی	:کوثر جہاں صاحبہ! اگر میں آپ سے کچھ دریافت کروں تو براہ کرم اسے میرے موکل کی جانب سے ایک درخواست سمجھئے گا۔ 
وکیل سرکار	:Objection  یور آنر! آج وکیل صاحب کا لب و لہجہ بالکل بدلا ہوا ہے وکیل دفاع اپنی اس اداکاری سے پرنسپل صاحبہ کے دل میں ملزم کے لئے ہمدردی کا جذبہ پیدا کر کے دراصل اپنا مطلب نکالنا چاہتے ہیں۔ ۔ ۔ یور آنر! یہ ایک بہترین نفسیاتی حربہ ہے۔ 
پرنسپل	:آئی ایم سوری یور آنر! ہر استاد کے دل میں اپنے شاگرد کے لئے خلوص  اور   ہمدردی ہوتی ہے۔ کسی نفسیاتی حربہ کی ضرورت نہیں۔ یور آنر! میں عدالت سے درخواست کرونگی، وکیل صفائی کو اجازت دی جائے کہ وہ جو کچھ پوچھنا چاہتے ہیں بلا جھجک پوچھیں۔ 
جج	:وکیل ملزم مقدمہ کو آگے بڑھائیں۔ 
وکیل صفائی	:پرنسپل صاحبہ!سب سے پہلے عدالت کو یہ بتائیے کہ زمانۂ طالب علمی میں راحیل میں جو خامیاں، برائیاں تھیں، اس کے ذمہ دار کیا صرف  اور   صرف راحیل ہی ہیں ؟
پرنسپل	:ان خامیوں  اور  برائیوں کی ذمہ داری سب سے پہلے راحیل پر ہے۔ لیکن صرف یہی ذمہ دار نہیں۔ 
وکیل صفائی	:پھر آخر ان باتوں کا ذمہ دار کون ہے ؟محترمہ بتائیے آخر مجرم کون ہے ؟
پرنسپل	:مجرم کون؟ اس کا فیصلہ تو قانون کرے گا۔ ہاں اتنا ضرور کہوں گی کہ ان تمام باتوں کے ذمہ دار ہیں۔ ۔ ۔ ا سکول  اور   اس کے اساتذہ، طالب علم کا گھر، ہمارا ماحول، سماج، معاشرہ  اور  موجودہ نظام تعلیم۔ 
وکیل صفائی	:ایک بچے میں ہزار برائیاں ہوں، چند اچھائیاں بھی ہوتی ہیں۔ آپ کے ا سکول نے خرابیوں کو دور کرنے  اور  اچھائیوں کو ابھارنے میں کیا رول ادا کیا؟
پرنسپل	:راحیل ایک حساس طالب علم تھے۔ ان میں بھی تقریباً تمام صلاحیتیں پوشیدہ تھیں۔ لیکن کیا کیا جائے، راحیل کی لاپرواہیوں، والدین کی عدم توجہ  اور  بری عادتوں سے چشم پوشی نے انہیں کہیں کا نہ رکھا۔ 
وکیل صفائی	:غلطی راحیل کی تھی۔ آپ ان کے والدین کو کیوں الزام دے رہی ہیں۔ 
پرنسپل	:بچے کے تعلق سے سرپرست صاحبان کو اکثر و بیشتر شکایتیں روانہ کی گئیں۔ لیکن والد محترم یا والدہ صاحبہ نے کبھی اس طرف توجہ فرمانے کی زحمت گوارہ نہ کی۔ 
وکیل صفائی	:آپ کا مطلب کہیں یہ تو نہیں کہ صرف شرکت کے وقت تشریف لائے تھے اس کے بعد کبھی صورت نہیں بتائی؟
پرنسپل	:پتہ نہیں۔ ۔ ۔ پتہ نہیں شرکت کے لئے بھی تشریف لائے تھے یا نہیں۔ میں سمجھتی ہوں، مدرسہ میں داخلہ بھی کسی پڑوسی کے رحم و کرم کا نتیجہ تھا۔ 
وکیل صفائی	:یعنی۔ ۔ ۔ آپ نے ان کے والد بزرگوار کو دیکھا تک نہیں ؟
پرنسپل	:ایک ہی مرتبہ دیکھا  اور   بڑی اچھی طرح دیکھا۔ ۔ ۔ مجھے یاد پڑتا ہے کہ راحیل پر چوری کے دوسرے یا تیسرے الزام پر بڑے طیش میں مدرسہ آئے  اور   بے چارے کلاس ٹیچر کو خوب باتیں سنائیں کہ ان کے لاڈلے کو بلا وجہ بدنام کیا جا رہا ہے۔ مگر کوئی کیا کرے، تلاشی پر راحیل کے بستہ سے مذکورہ کتاب برآمد ہوئی۔ 
وکیل صفائی	:چوری، فضول خرچی، گالیاں، بچہ اپنے ا سکول ہی کے ساتھیوں سے نہیں سیکھتا؟
پرنسپل	:یہ بات ایک حد تک درست ہے۔ لیکن انھیں یہ برائیاں ا سکول نہیں سکھاتا، ا سکول کا ماحول اسی وقت پاک وصاف ہو گا، جب گھر  اور   اس کے اطراف کا ماحول پاک صاف ہو۔ 
وکیل صفائی	:واضح فرمائیے کہ آپ نے اپنے بیان میں سماج  اور   معاشرہ کا ذکر کیوں کیا ہے ؟
پرنسپل	:ہمارے سماج میں جہاں کئی خوبیاں ہیں، اس کے ساتھ ہی ساتھ رشوت، مکاری، عیاری، چاپلوسی، چالبازی، کینہ کپٹ، خود غرضی، مفاد پرستی، مطلب پرستی  اور  تعصب جیسے کئی ناسور بھی موجود ہیں۔ جو موجودہ نسل کو تباہ و برباد کر رہے ہیں۔ 
وکیل صفائی	:آپ کا ا سکول بچوں کو ان سے بچنے کے لئے کیا تربیت دے رہا ہے ؟
پرنسپل	:ہم نے اپنے ا سکول کے بچوں کو صرف نصابی کتب تک محدود نہ رکھ کر ان کے لئے وسیع سے وسیع تر تعلیمی میدان فراہم کیا۔ تا کہ ان میں غور و فکر، ہمت  اور  جستجو پیدا ہو۔ ٹھوس  اور  بلند کرداروں کے ساتھ ان کا شعور بیدار ہو سکے۔ بچوں کی ہمہ جہتی ترقی، انفرادی قابلیت کے اظہار  اور   اضافہ میں زائد از نصابی سرگرمیاں، نمایاں کردار ادا کرتی ہیں۔ 
وکیل صفائی	:ان سرگرمیوں کے نتائج امید افزا ہیں ؟
پرنسپل	:مفید نتائج کی توقع اس وقت تک فضول ہے جب تک کہ گھر کے افراد کا مکمل تعاون حاصل نہ ہو۔ 
وکیل صفائی	:بچہ اپنی عملی زندگی کوکس طرح سنوار سکتا ہے ؟
پرنسپل	:مجھے افسوس کے ساتھ کہنا پڑتا ہے کہ آج کل کے طلبا حصول علم سے زیادہ حصول ڈگری پر توجہ دے رہے ہیں۔ اگر طلباء میں مسلسل کھوج کی صلاحیت پیدا ہو جائے تو وہ اپنی علمی ناراضگیوں  اور   ادارہ کی کارکردگی سے اپنے آپ کو مکمل طور پر سنوار سکتے ہیں۔ 
وکیل صفائی	:تعلیم ختم کرنے کے بعد طالب علم اپنی عملی زندگی میں صفر ثابت ہوتا ہے ؟
پرنسپل	:میں اقرار کرتی ہوں کہ موجودہ تعلیمی نظام میں کئی نقائص ہیں۔ ہمارا نظام تعلیم ابھی تجرباتی دور سے گزر رہا ہے۔ 
وکیل صفائی	: (غصہ سے) محترمہ!کب تک۔ ۔ ۔ آخر کب تک بچے ان تجربات کی نذر ہوتے رہیں گے ؟
پرنسپل	:میں بھی نہیں جانتی۔ ۔ ۔ شاید بہت جلد ہم اس پر قابو پالیں گے۔ 
وکیل صفائی	:آپ نے اپنے بیان میں راحیل کی ناقص تعلیمی حالت کا ذکر کیا ہے۔ مجھے حیرت ہے کہ ہر سال وہ مسلسل کامیاب کیسے ہوتے رہے ؟
پرنسپل	:اسے کامیابی کہنا اس لفظ کی توہین ہے۔ دراصل اس عمل کو کہتے ہیں، ترقی دیا جانا۔ والدین بھی اس ترقی یا Promotion   سے مطمئن ہو جاتے ہیں  اور  یہی لغزش بچے کی عملی زندگی میں خطرہ کی گھنٹی ثابت ہوتی ہے۔ 
وکیل صفائی	:گھر سے باہر کے گندے ماحول سے بچہ کس طرح بچ سکتا ہے ؟
پرنسپل	:کیوں نہیں بچ سکتا؟ماں باپ کی شفقت  اور  بری عادتوں پر کڑی نظر، بچے کی ضروریات کا خیال، گھر میں Indoor   گیمس وغیرہ، بڑی حد تک پراگندہ ماحول سے پاک رکھ سکتے ہیں۔ 
وکیل صفائی	:شکریہ محترمہ!آخری سوال یور آنر!۔ ۔ ۔ بچے کی بہتر تعلیم و تربیت کے متعلق آپ کی کیا رائے ہیں ؟
پرنسپل	:اسٹوڈنٹ، ٹیچر اور   سرپرست کا باہمی تعاون  اور  اشتراک، بچے کو ایک درخشاں مستقبل  اور  بہترین عملی زندگی سے روشناس کروا سکتا ہے۔ 
وکیل صفائی	:دیٹس آل یور آنر!
جج	:پرنسپل کوثر جہاں !آپ جا سکتی ہیں (وکیل سرکار سے) Next۔ 
وکیل سرکار	:دیٹس آل یور آنر!
جج	: (وکیل صفائی سے) یور ٹرن۔ 
وکیل صفائی	:میرے موکل کی نوکرانی برکت بی کو صفائی کے گواہ کی حیثیت سے پیش کرنے کی اجازت دی جائے۔ 
جج	:اجازت ہے۔ 
چپراسی	:برکت بی حاضر ہے۔ ۔ ۔ برکت بی حاضر ہے۔ 
	(برکت بی داخل ہوتی ہے۔ )
کلرک	:برکت بی!کہو خدا کی قسم میں جھوٹ نہیں کہوں گی؟
برکت	: (تھوڑی دیر خاموش رہنے کے بعد) ہاں چلو قسم کھا لئیں۔ آگے بولو۔ 
جج	:برکت بی!پہلے اس قسم کو دہراؤ۔ 
برکت	:صاب!ہمیں قسم کھا کو بولئیں (اپنے گلے کو ہاتھ لگاتی ہے)ہمیں دل اچ دل میں پکی قسم کھا لئیں۔ 
جج	:برکت بی!
برکت بی	:اللہ پاک کی قسم۔ ہمیں جھوٹ نئیچ بولیں گے۔ کائے کو بولیں گے ؟
وکیل صفائی	:برکت بی!تم راحیل کے گھر کب سے نوکری کرتی ہو؟
برکت	:یہ لیؤ!کب سے کیا بات ہوئی صاب۔ راحیل میاں میری آنکھیوں کے سامنے اتے سے اتے ہوئیں۔ 
	(دونوں ہاتھوں سے بتاتی ہے۔ )
وکیل صفائی	:مطلب یہ کہ کئی سال سے ان کے گھر کام کرتی ہو؟
برکت	:ہو و!سہی بولے صاب۔ 
وکیل صفائی	:تمہیں پہلی فروری منگل کا دن یاد ہے ؟
برکت	:آپ کا منگل ہم کو نئیں معلوم۔ ہم کو تو خالی ایکچ منگل یاد ہے۔ ۔ ۔  وہ منگل میں دنگل، جب راحیل میاں سڑی کھٹمل مارنے کی دوا پی کو ٹیں ٹیں فش ہو رئے تھے۔ 
وکیل صفائی	:تم جھوٹ بول رہی ہو، کھٹمل مارنے کی دوا کیا تم نے انھیں زبردستی نہیں پلائی تھی؟
برکت	:او صاب!اپنا نام برکت بی ہے۔ اپنے سے نکوکھیٹو صاب۔ اللہ کرے جھوٹ سچ کرنے والے کے منہ میں بج بج کیڑے پڑو۔ 
جج	:غیر ضروری باتیں مت کرو۔ 
وکیل صفائی	:سچ سچ بتاؤ، راحیل کو زہر کس نے پلایا؟
برکت	:کیاباتاں کر رئیں صاب۔ ۔ ۔ انوں خود اپنے ہاتھ سے پی لیتئیں۔ میں  اور   شمشاد بھئی اگر ان کو اٹھا کو دوا خانہ نئیں لے جاتے توسمج لیؤ اب تک ان کی فاتحہ خوانی ہو گئی ہوتی۔ 
وکیل صفائی	:اچھا یہ بتاؤ!انھوں نے زہر کیوں پیا؟
برکت	:صاب!اوپر والے سے ڈرو۔ ۔ ۔  اور  یاں بلا کو ہم سے آڑے تیڑھے سوالاں نکو کرو۔ (چلا کر، راحیل سے پوچھتی ہے) اومیاں !بتاؤ نا سڑیلا پھڑیلا زہر کائے کو پیئیں۔ 
وکیل صفائی	:اب اگر تم نے اس طرح کی کوئی حرکت کی تو تم پر توہین عدالت کا الزام لگ جائے گا۔ تم خود سوچ کراس سوال کا جواب دو۔ 
برکت	۔ :ائے ہئے !!جھوٹے سچے باتاں بنا کو ہم کو یئچ پھانس رئیں کیا؟ سن لیؤ آخری بار۔ اصل حقیقت۔ منگل کو صبویئچ صبوح راحیل میاں گرم گرم گھر کو آئے۔ ۔ ۔ وکیل صاب ایک بات پوچھ سکتیوں۔ 
وکیل صفائی	:پوچھو۔ 
برکت	: (چلا کر، راحیل سے) راحیل میاں !ارے تمیں اس دن انٹر ونٹر کیا دیکو آئے تھے ؟
وکیل صفائی	:دیکھو برکت بی تمہیں آخر بار سمجھائے دیتا ہوں۔ 
برکت	:او صاب!اپن آپ کا کچھ کھا کو ہئیں کیا؟ایسے دیدے نکال کو کائے کو ڈانٹ رئیں ؟
جج	:وکیل دفاع کار روائی کو آگے بڑھائیں۔ 
وکیل صفائی	:انٹرونٹر سے تمہارا مطلب انٹرویو سے تو نہیں ؟
برکت	:ارے ہو!!!انوں دو سال پہلے کالج کر لئیں نا، آپ کو معلوم نا۔ پر صاب ہمارے میاں کو بھلا کوئی بی پسند کائے کو نئیں کرتا۔ 
وکیل صفائی	:یہ بات تمہیں راحیل بتا دیں گے۔ عدالت کا ادب احترام کرو۔ 
برکت	:صاب آپ لو گاں یاں پہ روز آنہ آتئیں جاتئیں، آپ کو معلوم ادب۔ ۔ ۔ احترام۔ 
وکیل صفائی	:برکت بی!عدالت کو بتاؤ کہ جب انٹرویو سے واپس آ کر انھوں نے ہنگامہ مچایا تو تم نے کیا کیا؟
برکت	:انوں کیا کیا کی۔ ۔ ۔ کیا کیا کی چلا رئے تھے۔ کبی بولتے کتائیچ بھنبھوڑ لیا۔ کبی ان کو سانپیچ ڈس لے را۔ ہم اکیلی جان کیا کیا کریں گے۔ بھاگ کو جلدی میں ایک کھوسٹ حکیم صاب کو پکڑ کو لائے۔ انوں کیا کیا کی دے دیئیں خدا کو معلوم۔ 
وکیل صفائی	:اس کے بعد۔ 
برکت	:اس کے بعد کائے کو۔ ۔ ۔ بیچ میئچ وہ شاعر کا بچہ گھامڑ گھوٹالا آ گیا۔ بعد میں قلئی کھلی کی میاں کو آج بی نوکری کے واسطے جھٹک دیئیں۔ 
وکیل صفائی	:مطلب یہ کہ بہت غصہ میں تھے ؟
برکت	:اب نیئچ پوچھے تو اچھا ہے۔ ہمیں منگل جیسا غصہ آج تک نئیں دیکھے۔ ارے ہو!!ایک راز کی بات سن لیؤ۔ پر کس کوبی بولو نکو صاب۔ ۔ ۔  بعد میں ایک مشٹنڈا ملنے کو آیا۔ تڑتڑی جیسا کچھ تو بی نام تھا اس کا۔ ۔ ۔  آ کو ہمارے سیدھے سادھے میاں کوالٹی سیدھی پٹی پڑا را۔ پراپن کوبی کم نکو سمجھو صاب!اپن بی بیلن لیکو وہ نچائے وہ نچائے کہ موا کبڈی کبڈی کرتا وا۔ ۔ ۔  آؤٹ۔ 
وکیل صفائی	:وہ اجنبی، مسٹر راحیل سے کیا کہہ رہا تھا؟
برکت	:شروع شروع میں وہ دلندر گھمڑیل ہمارے میاں کو فلم کے ہیرو کا دعوت نامہ دیا۔ اس کے بعد وہ غٹرغوں کیابولا، سوہم آپ کو پھر پوٹ میں بتائیں گے صاحب؟آپ لوگوں کا بھروسہ نئیں۔ ثبوت ثبوت بولکے گناہ کراسو والے کو چھوڑ دیتیں  اور  نئیں کچھ کرے سو والے کو اندر کر دیتیں۔ 
	(بالوں سے جوئیں نکال کر مارتی ہے۔ )
جج	:عدالت کا وقت ضائع نہ کرو۔ وکیل صاحب کے سوال کو صاف صاف جواب دو۔ 
برکت	:اے لیؤ، بڑے جج صاب بی، وکیل صاحب جیسائیچ کر رئیں۔ صاب! یہ سب باتاں بولکو کچھ فائدہ ہوئیں گاکیا؟میاں پورحم کرم کرو۔ کیسے گم سم کھڑئیں۔ ایک الفاظ بی منہ سے نکال رئیں کیا۔ ۔ ۔   اور   غنڈہ بولتا۔ ۔ ۔ کیا سروس پھروس کے پیچھے پڑئیں۔ ایک ہاتھ میں قانون پکڑکو دوسرے ہاتھ سے چوری، ڈا کہ الابلا کیا کیا کی کرو بول لیا۔ 
وکیل صفائی	:اجنبی نے بس اتنا ہی کہا؟
برکت	:جج صاب، وقت خراب مت کرؤ بولکو ہم تھوڑا تھوڑا بول رئیں۔ آپن تو، سروتے میں سپیاری ہے صاب۔ کدر سے بی بولے تو مشکل۔ اب جانے دیو نا صاب، بھوتیچ فالتو باتاں کرا سو ہے۔ اپن بھلا کائے کو اپنی زبان خراب کر لینا۔ 
وکیل صفائی	:ٹھیک ہے ٹھیک ہے ہم سمجھ گئے۔ 
برکت	:راحیل بھیا!دیکھو وکیل صاب کتے سمجھدار ہئیں۔ ۔ ۔  اجاڑ، تمیں ہماری باتوں کی قدردانی کب کریں گے توکرو۔ کھڑے کھڑے پیراں بہوت دکھ رئیں۔ ۔ ۔ جاؤں ؟
وکیل صفائی	:بس دو منٹ۔ عدالت کو یہ بتا دو کہ اس اجنبی کے جانے کے بعد کیا ہوا؟
برکت	:قصہ بہت مزیدار ہے۔ سوب لو گاں غور سے سننا ہاں۔ بولے تو کیا ہوا۔ ہمیں روٹیاں تھپتھپا رئے تھے، کیا سن تئیں کے دھڑادھڑ کی آوازاں آ رئیں۔ بن پیسہ کا تماشہ دیکھنا بولکو چولھا چکی چھوڑ چھاڑ کو بھاگے۔ آپ اجازت دئے تو کیا کیا دیکھے سو کر کو بتاتیؤں۔ 
وکیل صفائی	:مختصراً بیان کر دو، کافی ہے۔ 
برکت	:راحیل بھیا پر اس وقت پھر پاگل پن کا دورہ پڑا تھا۔ اس سے پہلے بی ایک بار انوں پاگل ہو گئے تھے صاب۔ 
وکیل صفائی	:کب؟
برکت	:اب دن تاریخ کون یاد رکھتے بیٹھیں گا۔ آپ ڈاکٹر صاب سے پوچھ لینا، ان کے پاس تاریخ واریخ لکھی دی ہوئیں گی۔ ارے ہاں انوں دورہ پڑا سو وقت کیا کیا کی بڑبڑاتیں۔ 
وکیل صفائی	:حادثہ کے دن پاگل پن کے دورے میں جو کچھ کہہ رہے تھے بیان کرو۔ 
برکت	:کبی بولتے۔ ۔ ۔ سماج ظالم ہے۔ ۔ ۔ نوکری کاں ہے۔ کبی بول رئیں میری تعلیم خراب ہو گئی۔ ۔ ۔ میں گھر والوں پر بوجھ کائے کو بنا۔ میرے کو چکی میں ڈال کو پیس رئیں۔ ۔ ۔  اور   سوب لو گاں ہنس رئیں۔ کتے باتاں بتاناصاب! دورے کے وقت ہم کو پہچانے بی نئیں۔ مارنے کو دوڑے ہمیں گھر کو قفل ڈال کر شمشاد بھیا کے گھر بھاگتے وے گئیں، شمشاد بھیا کو لیکو  دوڑتے وے آئیں۔ 
وکیل صفائی	:جب تم مسٹر شمشاد کو ساتھ لے کر واپس پہنچیں اس وقت راحیل کی حالت کیا تھی؟
برکت	:ارے باپ رے۔ ۔ ۔ اب وہ بات یاد نکو دلاؤ صاب۔ سونچے کی آنگ میں کانٹے آتئیں۔ ہمیں لو گاں کیا دیکھتئیں کی میاں زہر چڑھا کو الٹے پڑے وے الٹیاں کر رئیں سوب سامان نتربتر۔ 
وکیل صفائی	:تب تم نے کیا کیا؟
برکت	: (ہنستی ہے) کیا کیا؟ آپ کی عقل تونئیں مارے گئی صاب۔ ۔ ۔  ارے ہمیں ان کو اٹھا کو دوا خانہ لیکو گئیں۔ اللہ بھلا کرے وہ ڈاکٹر چٹرجی کا۔ ۔ ۔ خدا کی مرضی سے انوں راحیل بھیا کو بچا لئیں۔ 
وکیل صفائی	:دیٹس آل یور آنر۔ 
برکت	:سلام صاب۔ 
	(کٹہرے سے اتر جاتی ہے۔ )
جج	:ٹھہرو، سرکاری وکیل صاحب تم سے کچھ پوچھنا چاہتے ہیں۔ 
برکت	:او میاں !کیا فضیتی ہے یہ (انگلیاں توڑتی ہے) خدا کے واسطے اگلی بار پی کویاں نکوآؤ۔ 
وکیل سرکار	:جب ملزم نے زہر پیا، اس وقت تم کمرے میں موجود تھیں یا نہیں ؟
برکت	: (ساڑھی کوپلو کستی ہے) ارے یہ کورٹ ہے یا بھٹیار خانہ۔ پہلے والے وکیل صاب بولتے زہر ہم نیئچ پلائے، او میم صاب!آپ کو وکیل کون بنا دیا۔ ۔ ۔ ہم کیا کمرے میں، زہر پی رئیں سو تماشہ دیکھ رئے تھے۔ جج صاب آپ کو قیامت میں منہ بتانا ہے۔ انصاف کرو۔ 
جج	:دوسرا سوال کیجئے مس سیما!
وکیل سرکار	:اس حادثہ کے تعلق سے تم نے تفصیلات پولیس کوکب بتائیں ؟
برکت	:زہر پی لئے بعد۔ ۔ ۔ پہلے سیئچ بتانے کا تھا کیا میم صاب۔ 
وکیل سرکار	:برکت بی!تم نے دوا خانے میں انسپکٹر کھنہ کو بیان دینے سے کیوں انکار کر دیا؟
برکت	:ہم کو ہمارے اماں سکھائے کی کورٹ کچہری کی سیڑھی کبی نئیں چڑھنا۔ ۔ ۔ ہمیں بولے چلو، کوئی بی پڑھے لکھے وکیل صاحب سے اس کا راستہ پوچھ لئیں گے۔ 
وکیل سرکار	:تب تمہیں وکیل صاحب نے راستہ بتایا کہ اس طرح کا جھوٹا بیان لکھوا دو۔ 
وکیل صفائی	:objection  یور آنر! وکیل عدالت، صفائی کے گواہ کو ڈرا رہی ہیں۔ دھمکا رہی ہیں۔ یور آنر!مس سیما مجھ پر غیر ضروری الزامات لگا رہی ہیں۔ 
جج	:سرکاری وکیل!ایسی غیر ذمہ دارانہ باتوں سے احتیاط برتیں۔ 
وکیل سرکار	:میں معافی چاہتی ہوں، یور آنر!برکت بی، صرف ہاں یا نہیں میں جواب دوکہ، جب تم مسٹر شمشاد کو بلانے گئیں، اس وقت راحیل بہت ہی غصہ  اور  طیش میں نہیں تھے ؟
برکت	:ہو!!!۔ ۔ ۔ 
وکیل سرکار	:دیٹس آل یور آنر!
جج	:۔ ۔ ۔ برکت بی! اب تم جا سکتی ہو۔ 
وکیل صفائی	:دیٹس آل یور آنر
وکیل سرکار	:گوا ہوں کے بیانات  اور  شہادتوں سے یہ واضح طور پر ثابت ہے کہ ملزم انتہائی طیش  اور   غصہ کے عالم میں خودکشی کامرتکب ہوا۔ اس وقت اس پر جنون یا پاگل پن کا دورہ نہیں پڑا تھا۔ ملزم نے جان بوجھ کر، سوچ سمجھ کر اپنے پورے ہوش و حواس میں خودکشی کی ناکام کوشش کی ہے۔ اس لئے ملزم راحیل ابن صدرالدین کو سزا ملنی ہی چاہئے۔ 
وکیل صفائی	: اور  میں پھر کہوں گا، یور آنر!کہ گوا ہوں کے بیانات  اور  شہادتوں سے واضح طور پر ثابت ہے کہ زہر خورانی کے وقت وہ جنون کی حالت میں تھے۔ ان پر پاگل پن کا دورہ پڑا تھا۔ 
وکیل سرکار	:یہ صرف میرے فاضل دوست کے ذہن کی اپج ہے۔ وکیل ملزم یہ ثابت کرنے میں ناکام رہے ہیں۔ 
وکیل صفائی	:یور آنر! حادثہ کے وقت میرے موکل کا ہر فعل، ہر عمل، پاگل پن کی طرف اشارہ کرتا ہے اس وقت انھوں نے اپنی بی اے کی ڈگری  اور   دوسرے اہم ترین کاغذات پھاڑ ڈالے۔ ان کا ہر فعل غیر اختیاری تھا۔ توڑ پھوڑ کے دوران، ان کے ہاتھ دو شیشیاں آ گئیں۔ ممکن ہے راحیل وینیلا ایسنس ہی پی جاتے لیکن اسے ان کی بدقسمتی یا اتفاق کہہ لیجئے کہ غیر ارادی طور پر Tick 20   ان کے معدہ میں پہنچ گئی۔ حادثہ کے وقت ملزم کے ادا کئے گئے ادھورے جملے ان کی بے گناہی کا، کامل ثبوت ہیں۔ 
وکیل سرکار	:یہ جملے بالکل بے بنیاد ہیں۔ یور آنر! ان جملوں کوزہر خورانی سے کوئی تعلق نہیں۔ 
وکیل صفائی	:یور آنر! یہی ادھورے جملے اس مقدمہ کی بنیاد ہیں۔ عدالت اچھی طرح جانتی ہے کہ اگر کسی کی جائیداد یا میراث پر کوئی دوسرا، غیر قانونی قابض ہو جائے  اور   اس صدمہ سے شخص مذکور پاگل ہو جائے تو وہ جنونی حالت میں یہی باتیں دہرائے گا۔ یعنی روپیہ پیسہ، زیورات، جواہرات، زمین، جائیداد۔ کیونکہ یہ عمل اس کے تحت الشعور میں دبی ہوئی وہ آواز ہے، وہ کرب  اور  اذیت ہے جواس کے جنونی  اور  پاگل پن کے دوروں کی شکل میں ظاہر ہوتی ہے۔ ماہرین نفسیات بھی سب سے پہلے یہی معلوم کرنے کی کوشش کرتے ہیں کہ پاگل کا بیک گراؤنڈ کیا ہے۔ پاگل پن سے قبل کے اس کے حالات کیا تھے۔ 
وکیل سرکار	:وکیل موصوف کو اس لمبی چوڑی تقریر کی ضرورت نہ تھی۔ میرے دوست نے جو کچھ کہا وہ ایک حقیقت ہے۔ لیکن۔ ۔ ۔ ملزم کی ہسٹری یہ بتاتی ہے کہ وہ ایک صحیح الدماغ نوجوان ہیں۔ 
وکیل صفائی	:یور آنر! پاگل پن کے پہلے دورے کی میڈیکل رپورٹ عدالت میں موجود ہے۔ میرے موکل کی نوکرانی برکت کے بیان کردہ ادھورے جملوں سے راحیل کے تحت الشعور میں چھپا ہوا کرب بالکل واضح ہے۔ 
وکیل سرکار	:برکت بی نے اپنا بیان وکیل صاحب کے مشورے کے بعد دیا ہے میں معزز وکیل دفاع کے ہتھکنڈوں سے واقف ہوں۔ یور آنر! یہ بیان جھوٹ کا پلندہ ہے !
	(وکیل صفائی کا قہقہہ)
جج	:آرڈر!آرڈر!!
وکیل صفائی	:I am sorry  یور آنر!
وکیل سرکار	:میں فاضل وکیل کی چالبازیوں  اور  جعلسازیوں کو جانتی ہوں۔ مسٹر شمشاد  اور  برکت بی کے اشارے پر، ملزم نے دوا خانہ میں پاگل پن کا ایسا ڈھونگ رچایا، جو سچ معلوم ہوتا ہے۔ 
وکیل صفائی	:وکیل عدالت کو ڈاکٹر لتا چٹرجی کا یہ بیان یاد دلوا دوں کہ میرے موکل پر جنونی دورہ پڑنے کے تقریباً نصف گھنٹہ بعد شمشاد  اور  برکت بی دوا خانہ پہنچے۔ مس سیما خود اپنے گواہ کو جھوٹا ثابت کر رہی ہیں۔ 
وکیل سرکار	:مسٹر رانا اپنی حدسے آگے بڑھ رہے ہیں۔ 
جج	:عدالت چاہتی ہے کہ آپ دونوں ذاتی حملوں سے بچنے کی کوشش کریں۔ مسٹر رانا واضح کیجئے ان ادھورے جملوں کو کیوں اتنی اہمیت دے رہے ہیں۔ 
وکیل صفائی	:یور آنر! میرا موکل اس ظالم سماج کا ستایا ہوا ایک نوجوان ہے جس نے دو سال قبل بی اے کی ڈگری حاصل کی۔ اس وقت سے راحیل تلاش معاش میں بھٹک رہے ہیں۔ لیکن کوئی انہیں نوکری نہیں دیتا۔ ان کی کئی درخواستیں ردی کی ٹوکری میں چلی گئیں۔ انٹرویو لینے والوں نے انھیں نکما  اور   نا اہل قرار دیا۔ اس طرح پریشانی کے عالم میں ان کا ذہن بار بار یہی دہراتا رہا کہ ان کی تعلیم و تربیت میں جو نقائص رہ گئے ہیں وہ انھیں نقصان پہنچا رہے ہیں۔ یونیورسٹی نے انہیں بی اے کی ڈگری دے دی، لیکن یہ ڈگری ان کے لئے کاغذ کے ٹکڑے سے زیادہ اہمیت نہیں رکھتی۔ یور آنر! راحیل ایک حساس نوجوان ہیں، وہ خود کو اپنے خاندان پر، اس دھرتی پر بوجھ سمجھنے لگے، آہستہ آہستہ شدت جذبات ان پر اس قدر غالب آ گئے کہ یکم فروری ۱۹۷۷ء؁ صبح تقریباً گیارہ بجے ان احساسات نے ایک جنونی شکل اختیار کر لی۔ اس پاگل پن میں انھیں اچھے برے کی کوئی تمیز نہ رہی۔ اس پاگل پن کے دورہ میں میرے موکل سے غیر اختیاری  اور  غیر ارادی طور پر زہر خورانی کی یہ غیر اخلاقی حرکت سرزد ہوئی۔ یور آنر!حادثہ کے دن میرے موکل پر پاگل پن کا دوسرا دورہ پڑا  اور   تیسری مرتبہ دوا خانہ میں انھیں اذیت اٹھانی پڑی یور آنر!میرا موکل بے گناہ ہے اس نے کوئی جرم نہیں کیا۔ دیٹس آل یور آنر!
وکیل سرکار	:یور آنر!ملزم کو اگر نوکری ہی نہیں ملی تو کیا ہوا، وہ کوئی  اور  کام کر سکتے تھے کوئی دھندا، بیوپار  اور  کوئی کام۔ ۔ ۔ لیکن، یور آنر!راحیل ایک بزدل نوجوان ہے۔ ان میں حالات کا مقابلہ کرنے کی ہمت  اور  سکت نہیں  اور   جب یہ ہمت ہی ہار بیٹھے تو ان کی بزدلی نے خودکشی کی شکل اختیار کر لی۔ میں عدالت سے درخواست کروں گی کہ راحیل ابن صدرالدین کو اس اقدام خودکشی کے جرم پر کڑی سے کڑی سزا دی جائے جو دوسروں کے لئے باعث عبرت ہو۔ دیٹس آل یور آنر!
جج	:دستاویزی  اور  زبانی شہادت پیش شدہ سے یہ ثابت ہے کہ ملزم راحیل ابن صدرالدین نے یکم فروری ۱۹۷۷ء؁، صبح گیارہ بجے اپنے مکان واقع چوراہا، جنون  اور  پاگل پن کی حالت میں غیر ارادی  اور   غیر اختیاری طور پر زہر پی لیا۔ ان پر لگائے گئے الزامات ثابت نہیں ہوئے عدالت ملزم راحیل ابن صدرالدین کا باعزت بری کرتی ہے۔ 
	(پردہ)
***
ماخذ: ’’پانچ اردو ڈرامے ‘‘
امیج پرنٹرس، منظور پورہ
 اور  نگ آباد
۱۹۷۹ء؁
 
کلدیپ اختر

باتیں ہماریاں 

منظر	: (میر صاحب کی قیام گاہ پر کچھ نوجوان ملاقات کے لیے آئے ہیں۔ ان میں میاں رنگین بھی ہیں جو میر صاحب سے اپنے کلام پر اصلاح لینا چاہتے ہیں۔ میر صاحب اپنی رائے دیتے ہیں۔ )
میر	:دیکھئے آپ کی طبیعت اس فن کے مناسب نہیں۔ یہ آپ کو نہیں آنے کا۔ خواہ مخواہ میرا  اور   اپنا وقت ضائع کرنے کی کیا ضرورت ہے ؟
رنگین	:لیکن حضور۔ ۔ ۔ 
ایک شخص	:صاحب زادے !اب مزید اصرار نہ کیجئے جو کچھ قبلہ میر صاحب نے فرما دیا اسی کو اپنے حق میں غنیمت جانئے۔ 
رنگین	: (مایوسی سے) جی بجا فرمایا آپ نے۔ 
ایک  اور  شخص	:میر صاحب قبلہ! آپ یہ کھڑکیاں کیوں نہیں کھولتے۔ پائیں باغ میں دیکھئے کیا رنگارنگ پھول کھلے ہیں۔ 
میر	:اچھا، ادھر کوئی باغ بھی ہے، جس میں پھول کھلے ہیں ؟
وہی شخص	:حضور بہت خوش نما پھولوں کے تختے ہیں۔ قبلہ نواب صاحب نے خاص طور پر یہ قیام گاہ آپ کے لیے تجویز کی تھی کہ یہاں آپ کا جی بہلتا رہے  اور   دل شگفتہ ہو۔ 
میر	:میاں آپ غزلوں کے یہ مسودے دیکھ رہے ہیں۔ میں تو دن رات اپنے اسی باغ کی فکر میں ایسا لگا رہتا ہوں کہ کسی  اور  باغ کی خبر  تک نہیں رہتی۔ 
دوسرا شخص	: (بات بدلتے ہوئے) حضور، گستاخی معاف، آج کل شاعر کون کون ہیں ؟
میر	:ایک تو سودا،  دوسرا یہ خاکسار اور  (کچھ سوچ کر)آدھے خواجہ میر درد۔ 
	(لوگوں کی ہلکی سی ہنسی)
تیسرا شخص	: اور  قبلہ میر سوز صاحب کے بارے میں آپ کی کیا رائے ہے ؟
میر	: (بے اعتنائی سے) میر سوز بھی شاعر ہیں ؟
وہی شخص	:جی وہ نواب آصف الدولہ کے استاد رہے ہیں۔ 
میر	:خیر!یہ ہے تو پھر پونے تین سہی۔ لیکن شرفا میں ایسے تخلص ہم نے کبھی نہیں سنے۔ 
ایک شخص	:حضور، جسارت کر رہا ہوں۔ اگر بار خاطر نہ ہو تو کچھ اپنا کلام عنایت فرمائیے۔ 
میر	:ہٹائیے صاحب۔ یہ کون سا موقع ہے شعر سنانے کا۔ 
دوسرا	:حضور، ہم تو بڑی امیدیں لے کر حاضر خدمت ہوئے تھے۔ آپ کی زبان مبارک سے آپ کا کلام سننے کا بڑا اشتیاق رکھتے ہیں ہم لوگ۔ 
میر	: (ذرا تامل سے) اصل بات یہ ہے حضرات کہ میرے اشعار آپ کی سمجھ میں نہیں آنے کے۔ 
ایک آواز	:یہ کیا فرما رہے ہیں حضور! آپ کی دعا سے انوری و خاقانی کا کلام سمجھتے ہیں، آپ کے ارشادات کیوں نہ سمجھیں گے ؟
میر	:یہ درست ہے مگر ان کی شرحیں  اور  فرہنگیں موجود ہیں  اور  میرے کلام کے لیے فقط محاور  ۂ اہل اردو ہے یا جامع مسجد کی سیڑھیاں  اور  اس سے آپ حضرات محروم ہیں۔ (دفعتاً کچھ یاد کر کے) معاف کیجئے گا، ہے تو بے ادبی لیکن نواب صاحب کی خدمت میں حاضر ہونے کا وقت ہو گیا ہے۔ خدا نے  چاہا تو پھر کسی روز اس موضوع پر طویل گفتگو رہے گی۔ 
سب لوگ	:بہت بہت شکریہ۔ ہم لوگ اجازت چاہتے ہیں۔ خدا حافظ!
	﴿۔ ۔ ۔ ٭۔ ۔ ۔ ٭۔ ۔ ۔ ﴾

منظر	: (نواب آصف الدولہ کا محل۔ نواب صاحب حوض کے کنارے چھڑی سے رنگ برنگی مچھلیوں کی اچھل کود سے لطف اندوز ہو رہے ہیں کہ اتنے میں نقیب آواز لگاتا ہے۔ )
نقیب	: (بلند آواز سے) استاد محترم، ملک الشعرا جناب میر تقی میر در دولت پر حاضر ہو کر شرف باریابی آرزو مند ہیں۔ 
نواب	: (سالار جنگ سے)سالار جنگ!آپ جا کر میر صاحب کو لوا لائیے۔ 
سالار جنگ	:جو حکم عالی جاہ(میر صاحب سے) چلئے میر صاحب! نواب صاحب قبلہ نے یاد فرمایا ہے۔ 
میر	:چلئے۔ (قریب آ کر) غلام اعلیٰ حضرت کی خدمت میں تسلیمات عرض کرتا ہے۔ 
نواب	:آئیے میر صاحب۔ آپ کا مزاج تو اچھا ہے۔ 
میر	:حضور والا شان کی بندہ پروری ہے۔ حضور مچھلیاں کی سیر کا لطف لے رہے ہیں ؟
نواب	:میر صاحب، ان رنگ برنگی مچھلیوں کی اچھل کود ہمیں بہت بھلی لگتی ہے۔ (کچھ یاد کر کے)میر صاحب ہم نے ایک غزل کی فرمائش کی تھی، تیار ہو گئی ہو گی۔ آپ لے آئے کیا؟
میر	: (قدرے جزبز ہو کر) حضور والا مضمون غلام کی جیب میں تو بھرے نہیں رہتے کہ کل آپ نے فرمائش کی  اور  آج غزل حاضر کر دے۔ 
سالار جنگ	: (ٹوکتے ہوئے) میر صاحب آپ۔ ۔ ۔ 
نواب	: (سالار جنگ سے) نہیں سالار جنگ۔ (میر صاحب سے) خیر کوئی مضائقہ نہیں۔ جب طبیعت حاضر ہو گی غزل کہہ لیجئے گا۔ اگر بار خاطر نہ ہو تو  اس وقت کچھ عنایت فرمائیے۔ 
میر	:حضور کی تعمیل ارشاد غلام کا ایمان ہے۔ غزل کا مطلع حاضر خدمت ہے۔ 
نواب	: (بدستور مچھلیوں سے کھیل میں مشغول) ارشاد!
میر	:
بلبل کا شور سن کے نہ مجھ سے رہا گیا
میں بے دماغ باغ سے اٹھ کر چلا گیا
نواب	: (بے توجہی سے) ہوں !
میر	: (قدرے دل برداشتہ ہو کر پڑھتے ہیں) چلنا ہوا تو قافلہ روزگار سے 
	(مصرع پڑھ کر خاموش ہو جاتے ہیں۔ )
نواب	:خاموش کیوں ہو گئے میر صاحب؟ فرماتے جائیے۔ غزل پوری کیجئے۔ 
میر	:حضور کیا خاک عرض کروں۔ آپ تو مچھلیوں سے کھیل رہے ہیں۔ توجہ فرمائیں تومیں آگے سناؤں۔ 
نواب	: (بے اعتنائی سے) ارے میر صاحب،  یہ بھی آپ نے ایک ہی کہی۔ جو شعر ہو گا وہ ہمیں آپ متوجہ کر لے گا۔ 
میر	:تو ایسی صورت میں حضور اس خاکسار کو رخصت کی اجازت مرحمت فرمائی جائے۔ غلام کورنش بجا لا کر رخصت ہوتا ہے۔ 
	(جانے لگتے ہیں۔ )
نواب	:میر صاحب! آپ تو چل بھی دیئے۔ 
میر	: (جاتے ہوئے ہلکے سروں میں ٹھنڈی سانس لے کر) 
	میں بے دماغ باغ سے اٹھ کر چلا گیا
سالار جنگ	: (جیسے اپنے آپ سے) اللہ!اس قدر تنک مزاج ہیں میر صاحب!
نواب	:سالار جنگ! آپ یہ کیوں بھول جاتے ہیں کہ میر صاحب ایک شاعر ہیں بے مثال!  اور  شاعر کا دل کس قدر حساس ہوتا ہے، یہ ہم اچھی طرح جانتے ہیں۔ اسے اپنا ہر شعر اولاد کی طرح عزیز ہوتا ہے۔ غلطی ہماری تھی، بلا سوچے  ایسا جملہ کہہ دیا کہ ان کے دل کو ٹھیس لگی  اور  یہ تو تم جانتے ہی ہو کہ ایک عرصے تک کیسی کیسی خوشامدوں سے ہم نے انھیں لکھنو آنے کی دعوت دی لیکن وہ کسی طور اس کے لیے رضا مند نہ ہوئے۔ اب اسے حالات کا تقاضا کہو یا ہماری خوش نصیبی کہ وہ یہاں تشریف لے آئے۔ لہٰذا ہر طرح ان کی ناز برداری ہم پر فرض ہے۔ وہ ہمارے ہاں آئیں یا نہ آئیں، انھیں پوری آزادی ہے۔ لیکن جب تک وہ لکھنو میں رہیں ان کے مشاہرے  اور   دیگر آسائشوں میں کسی طرح بھی کوئی تحفیف نہیں ہونی چاہئے۔ 
سالار جنگ	:عالم پناہ کے ارشاد عالیہ کی مکمل تعمیل ہو گی۔ 
	﴿۔ ۔ ۔ ٭۔ ۔ ۔ ٭۔ ۔ ۔ ﴾

منظر	: (بازار کا منظر:مولانا ا کرم اللہ  اور   پنڈت رام بھج آپس میں بات کر رہے ہیں۔ )
پنڈت	:مولانا! وہ سامنے میر صاحب تو نہیں جا رہے ؟
مولانا	:ہاں وہی ہیں مسجد تحسین میں جا رہے ہیں۔ 
پنڈت	: (ٹھنڈی سانس لیتے ہوئے) قدرت کے کھیل بھی عجیب ہیں۔ کہاں نواب آصف الدولہ کا زمانہ  اور  ان کے ٹھاٹ باٹ  اور  کہاں آج یہ حالت!
مولانا	:ہاں بھئی، اسی کو تو کہتے ہیں انقلاب زمانہ۔ آج نواب سعادت علی خاں کا زور ہے۔ ہر طرف سید انشا کا طوطی بول رہا ہے۔ 
پنڈت	: اور  ادھر میر صاحب جیسا با کمال شاعر گوشہ تنہائی میں بمشکل تمام گزر بسر کر رہا ہے۔ 
مولانا	:لیکن یہ ماننا پڑے گا کہ اس فلاکت و افلاس میں بھی ان کا وقار بدستور قائم ہے۔ 
پنڈت	:میاں، میر صاحب ہیں۔ کوئی معمولی آدمی تھوڑے ہی ہیں۔ ایسے خود دار انسان فی زمانہ کہاں ملتے ہیں۔ 
	(اتنے میں لوگوں کا شور و غل سنائی دیتا ہے  اور  نقیب کی آواز ابھرتی ہے۔ )
نقیب	: (بلند آواز سے) با ادب، با ملاحظہ ہوشیار، نگاہ روبرو۔ 
پنڈت	: (سرگوشی سے) مولانا ایک طرف ہو کر کھڑے ہو جائیں۔ نواب صاحب کی سواری آ رہی ہے۔ 
نقیب	:عالی وقار، آقائے نامدار، اودھ کے تاجدار حضور نواب سعادت علی خاں کی سواری آتی ہے۔ اپنی اپنی جگہ پرمؤدبانہ دست بستہ کھڑے ہو جائیے۔ 
	(سب لوگ کھڑے ہو کر ’’اعلیٰ حضرت آداب‘‘ وغیرہ کہتے ہیں۔ )
نواب	: (دھیمی آواز میں)سید انشا!وہ سامنے مسجد تحسین میں کون شخص بیٹھا ہے جس نے ہماری موجودگی میں بھی کھڑے ہونے کی زحمت گوارا نہیں کی؟
انشا	:عالم پناہ!یہ وہی گدائے متکبر ہے جس کا ذکر حضور میں اکثر آتا ہے۔ گزارے کا حال نہایت خستہ  اور  مزاج کا یہ عالم۔ غالباً آج بھی فاقے ہی سے ہو گا۔ 
نواب	:کون ہے یہ؟
انشا	:یہی تو ہیں میر تقی میر۔ 
نواب	:اچھا تو یہ ہیں میر صاحب؟
انشا	:جی قبلۂ عالم۔ 
نواب	:معتمدالدولہ!
معتمد	:عالم پناہ!
نواب	:آج ہی چوبدار کے ہاتھ چاندی کے تھال میں ایک ہزار روپیہ نقد  اور   خلعت فاخرہ میر صاحب کی خدمت میں بھجوا دی جائے۔ فوراً تعمیل ہو۔ 
	﴿۔ ۔ ۔ ٭۔ ۔ ۔ ٭۔ ۔ ۔ ﴾

منظر	: (میر کا گھر۔ ان کی بیگم ریحانہ مصروف گفتگو ہیں۔ )
ریحانہ	:میر صاحب!یہ کنیز تو بچپن ہی سے آپ کی عقیدت مند رہی ہے۔ بس ایک ہی تمنا تھی کہ میری حیات آپ کی خدمت میں گزر جائے۔ میرے مولا کا کرم ہے کہ ابا مرحوم نے مجھے آپ کی خدمت میں سونپ دیا۔ آپ کی وسیع القلبی کہ آپ نے اس کنیز کو قبول فرمایا۔ 
میر	:ایسا نہ کہئے بیگم۔ آپ تو میری پژمردہ زندگی میں بہار لے کر آئیں  اور   یہ آپ ہی کی ذات با برکات کا کرشمہ ہے جو غم و اندوہ سے بھرپور مفلسی کا یہ عالم بھی اطمینان سے گزر رہا ہے۔ 
ریحانہ	:نواب آصف الدولہ کے عہد میں اتنے سال آپ کے ساتھ بڑی آسودگی میں گزارے۔ اب نواب سعادت علی خاں کا دور ہے  اور   ہمارا عالم افلاس، لیکن آپ کی معیت میں یہ عالم بھی میرے لیے عین مسرت ہے۔ 
	(اتنے میں دروازے پر دستک)
میر	:کون صاحب ہیں ؟
چوبدار	:قبلہ میر صاحب،  عالی مرتبہ نواب سعادت علی خاں کا  چوبدار در دولت پر حاضر ہے۔ 
میر	: (دروازہ کھولتے ہیں) آؤ بھائی۔ 
چوبدار	:غلام آپ کی خدمت میں تسلیمات عرض کرتا ہے۔ 
میر	:آداب، فرمائیے۔ کیسے تشریف لائے ؟
چوبدار	:حضور! یہ خلعت فاخرہ، روپہلی تھال  اور   مبلغ ایک ہزار چاندی کے رائج الوقت سکے قبلہ نواب صاحب نے آپ کی خدمت میں نذر کیے ہیں۔ 
میر	:بہت خوب(طنزیہ انداز سے) میاں جا کر اپنے نواب صاحب سے کہیے کہ انھیں کسی مسجد میں بھجوا دیں۔ یہ گنہگار ابھی محتاج نہیں ہوا۔ 
چوبدار	: (حیران ہو کر) جی؟
میر	:جی ہاں، جائیے تشریف لے جائیے۔ 
	(چوبدار چلا جاتا ہے، اسی وقت دروازے پر دستک)
میر	: (اونچی آواز میں) کون ہے بھائی؟
انشا	: (زور سے) میں ہوں انشاء، میر صاحب۔ 
میر	: (دروازہ کھول کر)آؤ سید انشا۔ 
انشا	:آداب بجا لاتا ہوں قبلہ۔ 
میر	:آداب، آؤ یہاں بیٹھو۔ 
انشا	:حضور!آپ نے یہ کیا غضب کیا۔ قبلہ نواب صاحب کے نذرانے کو لوٹا دیا۔ 
میر	:نواب اپنے ملک کے بادشاہ ہیں  اور  تم جانتے ہو سید انشا یہ فقیر بھی اپنے خیال کی دنیا کا بادشاہ ہے۔ میاں کوئی ناواقف ہوتا تو مجھے شکایت نہ ہوتی۔ وہ مجھ سے واقف، میرے حال سے واقف۔ اس پر اتنے دنوں بعد ایک معمولی خدمت گار کے ہاتھ خلعت بھجوا دی۔ صاحب مجھے اپنا فقر و فاقہ قبول ہے مگر  ذلت نہیں اٹھائی جاتی۔ 
انشا	:حضور مجھے تسلیم ہے کہ قبلہ نواب صاحب آپ کے لیے قدر افزائی  اور   توقیر کے اظہار میں اپنی پیش کش کے اس نازک پہلو پر عجلت میں غور نہ فرما سکے۔ لیکن میں صرف اتنی گزارش کروں گا کہ اپنے حال  اور   عیال پر رحم کیجئے۔ بادشاہ وقت کا ہدیہ ہے، اسے میری خاطر قبول فرمائیے  اور   ہاں قبلہ نواب صاحب کی خواہش ہے کہ آپ گاہے ما ہے ان کے دربار میں ضرور تشریف لایا کریں۔ آپ کے احترام کا پورا خیال رکھا جائے گا۔ 
میر	:سید انشا! تم رطب اللسان ہو، تمہاری لسانی و لفاظی کے سامنے کسی کی پیش نہیں جا سکتی۔ انشاء اللہ جو تم کہتے ہو ویسا ہی ہو گا۔ 
انشا	:حضور! میں آپ کا شکرگزار ہوں کہ آپ نے اس خاکسار کی درخواست قبول فرمائی۔ اب اجازت چاہوں گا۔ لیکن اگر بار خاطر نہ ہو تو اپنی زبان مبارک سے کچھ عنایت فرما دیجئے۔ 
میر	:
مجھ دماغ وصف گل و یاسمن نہیں 
میں جوں نسیم، بادہ فروش چمن نہیں 
کل جا کے ہم نے میرؔ کے در پر سنا جواب
مدت ہوئی کہ یاں وہ غریب الوطن نہیں 
انشا	:سبحان اللہ!لیکن ایسا نہ کہئے حضور۔ قبلہ اگر خدانخواستہ آپ نہ رہے تو ہم یہ ریختے کہاں سنیں گے ؟
میر	:
پڑھتے پھریں گے گلیوں میں ان ریختوں کو لوگ
مدت رہیں گی یاد یہ باتیں ہماریاں 
*** 
سید معز الدین احمد فاروق

لہو پکارے گا آستیں کا 

منظر	:پردہ اٹھتا ہے تو انسپکٹر گپتا پولیس اسٹیشن میں بیٹھے ہوئے نظر آتے ہیں۔ کچھ دیر بعد انسپکٹر خان داخل ہوتے ہیں  اور  سیلوٹ کرتے ہیں۔ 
گپتا	:بھئی وہ ڈکیتی کیس کی فائل تمہارے پاس ہے۔ 
خان	:جی ہاں۔ (الماری کا تالا کھولتا ہے  اور  فائل نکال کر دیتا ہے) آپ نے فائل دیکھی ہے سر۔ 
گپتا	:ہاں دیکھی تھی۔ 
خان	:حیرت ہے ڈاکوؤں کی اتنی ہمت ہو گئی کہ شہر کے بیچوں بیچ ڈا کہ ڈالتے ہیں  اور   بچ کر نکل جاتے ہیں۔ 
گپتا	:ہاں پولیس چوکنا نہ ہو تو  سب کچھ ہو سکتا ہے۔ 
خان	:لیکن اس میں پولیس کا کیا قصور۔ ہمیں کیا خبر کہ ڈاکہ پڑنے والا ہے۔ 
گپتا	:بس یہی تو قصور ہے پولیس کا کہ اسے یہ خبر نہیں کہ ڈا کہ پڑنے والا ہے۔ 
خان	:آپ کا خیال ہے سر ڈاکو پکڑے جا سکیں گے۔ 
گپتا	:کیوں نہیں۔ پولیس کے ہاتھ بہت لانبے ہیں۔ مسٹر خان اس کے ہاتھوں سے کسی کا یوں بچ نکلنا اتنا آسان نہیں ہے۔ (آواز دیتا ہے) کالو!کالو!
	(دوڑتا ہوا آتا ہے۔ )
کالو	:جی صاحب۔ 
گپتا	:پانی دینا۔ 
کالو	:اچھا صاحب۔ 
	(جانے لگتا ہے۔ )
گپتا	: (روکتے ہوئے)  اور  سنو۔ 
کالو	:جی صاحب۔ 
	(رک جاتا ہے۔ )
گپتا	:باہر ہوٹل میں دو چائے کا آڈر دینا۔ 
کالو	:اچھا صاحب۔ 
	(چلا جاتا ہے۔ )
گپتا	:کیوں مسٹر خان بہت دیر کر دی آپ نے۔ 
خان	:ہاں سروہ رانی چوک میں جو پولیس فائرنگ ہوئی تھی۔ اس کے بارے میں انکوائری ہو رہی ہے نا آپ ہی نے تو کہا تھا سر کہ آج صبح اسپاٹ پر جانا ہے۔ وہیں گیا تھا۔ 
گپتا	:ہاں میں تو بھول ہی گیا تھا۔ جسٹس دیسائی آئے تھے تحقیق کے لئے ؟
خان	:جی سر۔ انکوائری کے دوران کہہ رہے تھے کہ پولیس کی زیادتی تھی۔ 
	(لڑکا داخل ہوتا ہے۔ ہاتھ میں چھیکا ہے جس میں چائے دو گلاس، پانی دو گلاس رکھے ہیں۔ نکال کر سامنے رکھ دیتا ہے۔ دونوں چائے پیتے پیتے باتیں کرتے ہیں۔ )
گپتا	:ہاں بھائی(طنزیہ کے ساتھ) ہر جگہ پولیس ہی کی زیادتی ہوتی ہے۔ 
خان	: (ہنستا ہے) سر!پولیس اپنی مرضی سے تو گولی نہیں چلاتی۔ 
گپتا	:یہ انہیں سوچنا چاہئے !
خان	:تو گولی عام حالات میں کہاں چلاتی ہے۔ لیکن جب ہر شخص قانون کو اپنے ہاتھوں میں لینے پرتلا ہوا تو کیا کیا جا سکتا ہے۔ 
گپتا	:صحیح کہتے ہیں آپ۔ 
خان	:آپ کو پتہ ہے سرکہ گولی کن حالات میں چلائی گئی۔ لوگ اس وقت دفتر کو باہر سے بند کر کے آگ لگا رہے تھے جبکہ کام والا عملہ بڑی تعداد میں اندر موجود تھا۔ کئی لوگوں کی جانوں کا سوال تھا۔ 
گپتا	:مسٹر خان پولیس بہت مظلوم طبقہ ہے۔ یہ گولی چلائے تب بھی مجرم  اور   نہ چلائے تب بھی مجرم ہے۔ 
خان	:ایسا کیوں ہوتا ہے سر!؟
گپتا	:اس لئے کہ پولیس خادم تو جنتا کی ہے۔ لیکن نوکر حکومت کی ہے۔ 
خان	:تو اس سے کیا فرق پڑتا ہے۔ 
گپتا	:فرق پڑتا ہے مسٹر خان۔ ۔ ۔ بہت فرق پڑتا ہے۔ حکومت اپنا الو سیدھا کرنے کے لئے گولی چلواتی ہے  اور  مخالف پارٹی کے لوگ ہر وقت گولی چلنے کے منتظر رہتے ہیں۔ عوام کے ساتھ جھوٹی ہمدردی کا اظہار کرتے ہیں  اور   حکومت مخالف پارٹی کو مقبول ہوتے ہوئے دیکھ کر انکوائری کمیشن بٹھاتی ہے۔ پولیس کو ذمہ دار ٹھہراتی ہے۔ اس طرح پولیس ہمیشہ دو پایوں کے بیچ پیستی ہے۔ ایک طرف مخالف پارٹی  اور  عوام تو دوسری طرف حکومت۔ 
خان	: (ہنس کر کہتا ہے) تو پولیس گولی چلاتی ہی کیوں ہے انکار کیوں نہیں کر دیتی۔ 
گپتا	:پولیس کی آزاد قوت ہے کہاں مسٹر خان نوکر تو ہمیشہ نوکر ہی ہوتا ہے۔ 
	(اس درمیان لڑکا آتا ہے  اور   چائے  اور  پانی کا گلاس لے کر چلا جاتا ہے۔ )
خان	:آخر اس مسئلے کا حل۔ 
گپتا	:حل کیوں نہیں ہے۔ 
خان	:وہ کیا۔ 
گپتا	:پولیس کو ایک آزاد قوت ہونی چاہئے۔ جو اپنے کئے کی خود ذمہ دار ہو۔ 
خان	:تو اس سے کیا ہو گا۔ 
گپتا	:اس سے یہ ہو گا مسٹر خان کہ قانونی دائرے میں رہتے ہوئے  اور   عوام کے مفاد کو نظر میں رکھتے ہوئے پولیس کو ہر قدم اٹھانے میں پوری آزادی ہو گی۔ 
خان	:تب تو اس پر من مانی کرنے کا الزام بھی لگایا جا سکتا ہے۔ 
گپتا	:وہ تو آج بھی لگایا جا رہا ہے۔ 
خان	:پھر بھی کوئی روک تو ہونی ہی چاہئے۔ 
گپتا	:عدالت کے دروازے کھلے ہیں۔ اس سے بڑ اور روک کونسی ہو گی۔ 
	(اچانک ایک ملزم جس کے ہاتھ بندھے ہوتے ہیں۔ دوڑتا ہوا آتا ہے۔ وہ ہانپ رہا ہے  اور  گپتا کے قدموں میں لوٹ جاتا ہے۔ پیچھے دو ایک پولیس کانسٹبل جواس کے پیچھے بھاگتے ہوئے آتے ہیں۔ )
ملزم	:بس بہت ہو گیا۔ اتنا ظلم مت کرو۔ اتنا مت مارو مجھے۔ مجھے تم کیوں مارتے ہو۔ میں نے کیا کیا ہے ؟
	(گپتا کا چہرہ سخت ہو جاتا ہے  اور  وہ اس کے دونوں کالر پکڑ کر اٹھاتا ہے  اور  کہتا ہے۔ )
گپتا	:تو پھر کہہ کیوں نہیں دیتا کہ تیرے ساتھ کون کون تھے ؟
ملزم	:مجھے نہیں معلوم۔ میں نہیں جانتا۔ 
گپتا	: (پولیس والوں کو ڈانٹتا ہے) اتنا کیوں مار رہے ہو اس بے چارے کو چلے جاؤ یہاں سے۔ وہ لوگ چلے جاتے ہیں۔ (گپتا نرمی سے پوچھتا ہے۔ )  اور  بتاؤ تمہیں مارا نہیں جائے گا۔ تمہارا نام تک کسی کو معلوم نہیں ہو گا۔ بتا دو اور  کون کون ساتھ تھے تمہارے اس ڈکیتی میں۔ 
ملزم	:مجھے کچھ نہیں معلوم۔ میں کچھ نہیں جانتا۔ 
گپتا	:دیکھو تم بتا دو گے تو تمہیں چھوڑ دیا جائے گا  اور  کسی کو یہ خبر تک نہ ہو گی کہ کس نے بتایا۔ اپنی جان کے دشمن مت بنو۔ اپنا نہیں تو اپنے چھوٹے چھوٹے بچوں کاتو خیال کرو۔ 
ملزم	:میں کہہ چکا ہوں۔ میں نے کوئی جرم نہیں کیا۔ میں کچھ بھی نہیں جانتا۔ آپ اپنا وقت ضائع کر رہے ہیں۔ 
گپتا	: (چہرہ سرخ ہو جاتا ہے) چیخ کر کہتا ہے۔ لے جاؤ اس کو۔ 
	(پولیس مین دوڑتے ہوئے آتے ہیں۔ گپتا ملزم کو زور کا چانٹا مارتا ہے۔ )
	(ملزم گرتا ہے۔ )
گپتا	: (پولیس والوں سے) اتنا  مارو سالے کو کہ یا تو قبول کر لے یا مر جائے۔ 
	(پولیس والے گھسیٹتے ہوئے اسے لے جاتے ہیں۔ )
گپتا	: (خان سے) دیکھا انسپکٹر تم نے یہ اسی ڈکیتی کیس کا ملزم ہے۔ جو گاؤں ہی کا رہنے والا ہے  اور  گاؤں کے لوگوں نے اسے ڈا کہ ڈالتے ہوئے دیکھا ہے۔ لیکن مانتا ہی نہیں۔ خوب پٹائی ہو رہی ہے۔ سالے کی مگر قبول ہی نہیں کرتا اپنے جرم کو۔ اب اگر مارتے ہوئے یہ مرگیا سالا تو دیکھنا پولیس ہی ذمہ دار ٹھہرے گی۔ 
	(فون کی گھنٹی بجتی ہے۔ خان فون اٹھاتا ہے۔ )
فون کی آواز	:بھئی انسپکٹر گپتا ہے۔ ؟
خان	:جی ہاں۔ 
	(گپتا کو ریسیور دیتا ہے۔ )
گپتا	:ہلو۔ ۔ ۔ میں گپتا بول رہا ہوں۔ 
آواز	:میں ڈپٹی پولیس کمشنر انیل شرما بول رہا ہوں۔ 
گپتا	: (سنبھل کر) یس Yes Sir   سر۔ 
آواز	:بھئی وہ سوسائیڈ کیس کا کیا ہوا۔ کچھ انکوائری بڑھی آگے۔ 
گپتا	:جی نہیں سر۔ ۔ ۔ وہ کیس بھی پینڈنگ ہے۔ 
آواز	:کیوں ؟
گپتا	:سر۔ پولیس کمشنر کے آڈرس ہیں کہ ڈکیتی کیس کی تحقیقات سے پہلے مکمل کی جائے۔ 
آواز	:ڈکیتی کیس؟کون سا ڈکیتی کیس۔ 
گپتا	:سروہ۔ ۔ ۔ جو بینک میں ڈا کہ پڑا تھا۔ 
آواز	:اچھا۔ اچھا۔ 
گپتا	:جی وہی۔ 
آواز	:دیکھو سب سے پہلے سوسائیڈ کیس کی تحقیقات ہونی چاہئے۔ میں آپ سے پہلے بھی کہہ چکا ہوں کہ میری نظر میں وہ کیس سب سے زیادہ اہم ہے۔ 
گپتا	:لیکن میں کیا کر سکتا ہوں سر۔ پولیس کمشنر صاحب کے آڈرس ہیں۔ 
آواز	:جو میں کہہ رہا ہوں وہی کرو۔ پولیس کمشنر صاحب سے میں بات کر لوں گا یہ میرے اسپیشل آڈر ہے۔ سمجھے سب سے پہلے سوسائیڈ کیس کا فائل کھولو۔ اس کیس کی تحقیقات اس ہفتہ مکمل ہو جانی چاہئے۔ 
گپتا	:لیکن سر۔ پولیس کمشنر صاحب نے تو کہا ہے کہ ڈکیتی کیس کی تحقیقات مکمل کرنے سے پہلے کوئی فائل نہیں کھلے گا۔ 
آواز	:دیکھو کچھ ثبوت میرے ہاتھ لگے ہیں۔ اس کیس کی فائل کھولنا ضروری ہو گیا ہے۔ کمشنر صاحب سے میں بات کر لوں گا۔ 
گپتا	:Ok  سر۔ تھینک یوThank You۔ 
	(گپتا ریسیور رکھتا ہے۔ )
خان	:کیوں کیا کہہ رہے تھے ڈپٹی کمشنر صاحب۔ 
گپتا	:میرا تو دماغ خراب ہو گیا۔ سمجھ میں نہیں آتا کہ کون سے کیس کی انکوائری پہلے شروع کروں۔ ڈکیتی کیس کی یا سوسائیڈ کیس کی۔ 
خان	:بھئی اس میں الجھنوں کی بھلا کیا بات ہے۔ جس کیس کو تم زیادہ اہم سمجھتے ہو اس کی انکوائری پہلے کرو۔ 
گپتا	:بس یہی تو مشکل ہے۔ اہم تو ڈکیتی کا کیس ہے کمشنر صاحب کا بھی یہی خیال ہے کہ اس کیس کی انکوائری پہلے ہونی چاہئے۔ یار مجھے تو شبہ ہوتا ہے آخر ڈپٹی کمشنر انیل شرما کی اس مخصوص کیس میں اتنی دلچسپی لینے کی وجہ آخر کیا ہو سکتی ہے ؟
خان	:No Sir  شبہ مت کرنا۔ اتنا آئیڈیل پولیس آفیسر تو پورے ڈپارٹمنٹ میں نہیں ہے۔ ناز کرتا ہے پولیس ڈپارٹمنٹ اس کی ایمانداری پر۔ اب رہی دلچسپی لینے کی بات تو کچھ ثبوت ملے ہونگے انہیں ا س کیس سے متعلق۔ 
گپتا	:ہاں یہی تو کہہ رہے تھے۔ 
خان	:آخر وہ کیس ہے کیا۔ 
گپتا	:ارے کچھ نہیں انسپکٹر۔ انیتا نامی ایک عورت نے اپنے شوہر کے ظلم سے تنگ آ کر خودکشی کر لی۔ بس ڈپٹی کمشنر شرما جی کو یہ شبہ ہو گیا کہ لڑکے کو جہیز نہ ملنے کی شروع ہی سے شکایت رہی تھی۔ یہ سوسائیڈ نہیں مرڈر تھا۔ اب ان کا کہنا ہے کہ ڈکیتی جیسے صاف کھلے ہوئے  اور  اہم کیس کو چھوڑ کر سوسائیڈ جیسے مشتبہ کیس کا فائل کھولا جائے۔ بتاؤ اب اس کی بھی کوئی تک ہے۔ 
خان	:شوہر کا کیا نام ہے اس عورت کے ؟
گپتا	:راکیش شرما۔ راکیش شرما۔ 
خان	:اچھا۔ 
	(پھر فون کی گھنٹی بجتی ہے۔ )
گپتا	:اوں ہوں !پھر لگتا ہے انہیں کا فون ہے۔ 
	(خان ہنستا ہے  اور  اٹھ کر باہر چلا جاتا ہے۔ )
گپتا	: (ریسیور اٹھاتا ہے) ہلو۔ ۔ ۔ 
آواز	:Yes  پولیس اسٹیشن۔ 
گپتا	:ہاں میں چوکی محلہ کی پولیس چوکی سے انسپکٹر گپتا بول رہا ہوں۔ 
	(اس دوران ایک شخص میلے کچیلے کپڑوں میں پھٹے حال بال بکھرے ہوئے بالکل پاگلوں کی طرح اندر آتا ہے  اور  زمین پر خاموش بیٹھ جاتا ہے۔ )
آواز	: (بہت گھبرائی ہوئی تیز تیز)انسپکٹر! سیٹھ دھرم دیال کے گھر ڈا کہ پڑ گیا ہے۔ فوراً پولیس فورس بھیجئے۔ 
گپتا	:Ok  (فون رکھ کر دوڑتا ہے) انسپکٹر خان۔ انسپکٹر خان۔ 
خان	: (تیز تیز اندر آتا ہے) Yes Sir۔ 
گپتا	:دیکھو سیٹھ دھرم دیال کے گھر ڈا کہ پڑ گیا ہے فوراً پولیس فورس لے کر وہاں پہنچو۔ 
خان	:سیلوٹ کرتا ہے  اور  بہت تیزی سے باہر نکل جاتا ہے۔ 
گپتا	: (جس نے ریسیور صرف ٹیبل پر رکھا تھا اٹھاتا ہے  اور   کہتا ہے) پولیس فورس فوراً پہنچ جائے گی۔ (رجسٹر کھولتا ہے) کتنے بجے ڈا کہ پڑا۔ ۔ ۔  اچھا۔ ۔ ۔  (لکھتا ہے) آپ کا فون نمبر کیا ہے۔ ۔ ۔ اچھا۔ ۔ ۔ 
	(لکھتا ہے۔ )
	(پولیس کا سائیرن بہت دور تک سنائی دیتا ہے۔ اس دوران لکھ کر گپتا رجسٹر بند ہی کرنا چاہتا ہے کہ سامنے بیٹھا ہوا آدمی جو پاگلوں کی طرح ہے رجسٹر پر ہاتھ رکھ دیتا ہے۔ )
آدمی	:ایک رپورٹ  اور  لکھوانی ہے انسپکٹر۔ 
انسپکٹر	: (بہت بگڑ کر) کیا؟
آدمی	:ایک رپورٹ  اور  لکھوانی ہے۔ 
گپتا	: (بگڑ کر) کون سی رپورٹ۔ 
آدمی	:چوری کی رپورٹ۔ 
گپتا	: (بہت ذلت سے اس کی طرف دیکھتا ہے) کہاں ہوئی ہے چوری۔ 
آدمی	:فٹ پاتھ پر۔ 
گپتا	:فٹ پاتھ پر۔ ؟
آدمی	:ہاں کوئی میری ایک روٹی چرا کر لے گیا۔ 
گپتا	:روٹی؟ تو پاگل ہو گیا ہے۔ ایک روٹی کی چوری کی رپورٹ لکھوں نکل جا یہاں سے۔ 
آدمی	: (رجسٹر چھین کر زور سے پٹختا ہے) تمہیں لکھنا پڑے گا۔ انسپکٹر تمہیں لکھنا پڑے گا۔ سیٹھ دھرم دیال کے ہاں ڈا کہ پڑتا ہے تو رپورٹ لکھتے ہو اور  میری روٹی چوری ہو جاتی ہے تو رپورٹ نہیں لکھ سکتے۔ 
گپتا	:اس کے ہاں لاکھوں کی چوری ہوئی ہے۔ 
آدمی	:اس کے ہاں تو لاکھوں کی چوری ہوئی ہے۔ لیکن میرا تو سب کچھ ہی چوری ہو گیا ہے۔ دھرم دیال کے ہاں لاکھوں کی چوری ہونے کے بعد کروڑوں موجود ہے  اور  میری ایک روٹی چوری ہو جانے کے بعد کچھ بھی نہیں۔ 
گپتا	: (کانسٹبل کو آواز دیتا ہے) راجو۔ راجو اس پاگل کو باہر نکالو۔ 
	(راجو ہاتھ پکڑ کر کھینچتا ہوا اسے باہر لے جاتا ہے  اور  وہ آدمی چیختا جاتا ہے۔ )
آدمی	:تم کو لکھنا پڑے گا انسپکٹر۔ تم کو لکھنا پڑے گا۔ یہ ظلم ہے انسپکٹر یہ ظلم ہے۔ 
	(بہت دور تک اس کی آواز آتی ہے۔ انسپکٹر کرسی میں دھنس جاتا ہے۔ ڈپٹی کمشنر انیل شرما پولیس کے عملے کے ساتھ داخل ہوتا ہے۔ گپتا کھڑا ہو جاتا ہے  اور  سیلوٹ کرتا ہے۔ )
ڈپٹی کمشنر	:اس سوسائیڈ کیس کا کیا ہوا آپ نے خبر تک نہیں بھجوائی!
گپتا	:سر شہر میں ڈاکے پر ڈاکے پڑ رہے ہیں۔ پہلے بنک پر ڈا کہ پڑا۔ پھر سیٹھ دھرم دیال کے گھر پر۔ میں اس کی Enquiry   میں پڑا رہا۔ ایک قصہ تمام ہو تو  دوسرا فائل کھلے۔ 
ڈپٹی کمشنر	:میں بار بار آپ سے کہہ رہا ہوں کہ آپ کو سارے کام چھوڑ کر یہ کام کرنا ہے۔ لیکن آپ ہیں کہ کوئی رسپانس Response   ہی نہیں دیتے۔ 
گپتا	:سوری سر۔ آپ کہیں  اور  ہم Follow   نہ کریں یہ کیسے ممکن ہے۔ لیکن اس جھگڑے سے پیچھا تو چھوٹے۔ 
ڈپٹی کمشنر	:اچھا سنا ہے۔ ڈکیتی کیس کے سلسلے میں کوئی آدمی پکڑا گیا ہے۔ جس کا نام رمیش ٹھاکر ہے ؟
گپتا	:جی سر!ہم ہر طرح سے کوشش کر کے تھک گئے لیکن وہ اس جرم کا اعتراف ہی نہیں کرتا۔ میں نے خود سختی سے محبت سے ہر طرح اس سے اگلوانے کی کوشش کی۔ لیکن ہارگیا۔ اب ہم کیا کر سکتے ہیں سر! وہ کچھ اگلنے کا نام ہی نہیں لیتا۔ تو مار مار کر اسے مار ڈالیں۔ 
ڈپٹی کمشنر	:میں اس سے ملنا چاہتا ہوں۔ 
گپتا	:Yes Sir  !
	(ڈپٹی کمشنر کہتے کہتے اس کمرے کی جانب مڑ جاتا ہے۔ جہاں اس مجرم کو رکھا گیا ہے۔ گپتا ساتھ ساتھ جاتا ہے۔ لیکن ڈپٹی کمشنر روک دیتا ہے  اور  کہتا ہے۔ )
ڈپٹی کمشنر	:میرے ساتھ کوئی چلے گا نہیں۔ انسپکٹر۔ 
	(سب رک جاتے ہیں۔ اس دوران گپتا کمرے میں ٹہلتا رہتا ہے کہ اچانک انسپکٹر خان داخل ہوتا ہے۔ )
خان	:کیوں کوئی انسپکشن Inspection   کے لئے آیا ہے کیا؟
گپتا	:ہاں ڈپٹی کمشنر صاحب آئے ہیں۔ 
خان	:اندر کیا کر رہے ہیں ؟
گپتا	:کچھ نہیں وہ ڈکیتی کیس میں جو پکڑا گیا ہے نا رمیش ٹھا کراس سے کچھ بات کرنا چاہتے تھے تنہائی میں۔ 
کان	:اچھا۔ 
	(اچانک لوگوں کا شور سنائی دیتا ہے اس شور میں صرف ایک جملہ صاف سنائی دیتا ہے۔ ٹھا کر کو چھوڑ دو۔ ٹھا کر بے گناہ ہے۔ ہم ٹھا کر کو چھڑا کر لے جائیں گے۔ پتھر مارنے کی آوازیں۔ دو تین پتھر پولیس چوکی کے اندر آتے ہیں۔ ایک پتھر گپتا کے سر  پر لگتا ہے وہ سر پکڑ لیتا ہے۔ خان اس کی طرف دوڑتا ہے۔ لیکن وہ اشارے سے اسے روکتا ہے  اور   کہتا ہے۔ )
گپتا	:تم ڈپٹی کمشنر صاحب سے کہو کہ وہ فوراً پچھلے دروازے سے نکل جائیں Public Violence  پر اتر آئی ہے۔ 
	(شور برابر سنائی دیتا ہے۔ گپتا دوڑ کر فون کرتا ہے۔ )
گپتا	:پبلکPublic   نے پولیس تھانے پر حملہ کر دیا ہے۔ یہاں پولیس کے عملے کی کمی ہے۔ پولیس فورس فوراً روانہ کیجئے۔ 
	(اس دوران پولیس کمشنر خان کے ساتھ باہر آ چکا ہے۔ وہ گرجدار آواز میں کہتا ہے۔ اس کی آواز سے اس کا اعتماد ظاہر ہو رہا ہے۔ )
ڈپٹی کمشنر	:پولیس کی کوئی ضرورت نہیں۔ 
	(فون آگے بڑھ کر ہاتھ سے لے لیتا ہے۔ مجمع قابو میں آ گیا ہے۔ پولیس فورس نہ بھیجیں۔ )
گپتا	:یہ آپ کیا کر رہے ہیں سر!ہماری جانوں کو خطرہ ہے یہاں۔ 
ڈپٹی کمشنر	:کسی کی جانوں کو کوئی خطرہ نہیں۔ تم دیکھتے جاؤ انسپکٹر۔ 
	(ڈپٹی کمشنر باہر نکل جاتا ہے  اور  فوراً بعد ہی اس کی آواز سنائی دیتی ہے۔ )
ڈپٹی کمشنر	:Stop it, ....... Stop it, .......  خاموش ہو جائیے میں آپ سے کچھ ضروری بات کرنے آیا ہوں۔ 
	(ڈپٹی کمشنر کی آواز ان سب آوازوں پر بھاری ہے۔ آوازیں بند ہو جاتی ہے۔ جب خاموشی ہو جاتی ہے تو گپتا  اور  خان بھی باہر نکل جاتے ہیں۔ اب اسٹیج بالکل خالی ہے۔ صرف ایک نوکر دروازے کے قریب کھڑا ہے۔ جوگھبرا گھبرا کر باہر بار بار دیکھ رہا ہے۔ )
ڈپٹی کمشنر	:آپ لوگ کیا چاہتے ہیں۔ 
	(اچانک پھر شور شروع ہو جاتا ہے۔ رمیش بے گناہ ہے۔ اسے پولیس کو چھوڑنا ہو گا۔ )
ڈپٹی کمشنر	:آپ جانتے ہیں کہ شہر میں جگہ جگہ ڈاکے پڑ رہے ہیں۔ خود آپ کی جانیں بھی محفوظ نہیں ہیں۔ ہمیں بہت سے ایسے لوگوں کو پولیس کی حراست میں لینا ہے جس سے پولیس انکوائری کو آگے بڑھایا جا سکے۔ رمیش کو یہاں کوئی تکلیف نہیں ہے۔ میں آپ کو اس بات کا یقین دلاتا ہوں۔ انکوائری مکمل ہونے کے بعد اسے چھوڑ دیا جائے گا۔ آپ یقین رکھئے۔ وہ جب تک یہاں ہے ہمارا مہمان ہے۔ 
	(فضا خاموش ہو جاتی ہے  اور  ڈپٹی کمشنر گپتا  اور   خان کے ساتھ آتا ہے  اور   کہتا ہے۔ )
ڈپٹی کمشنر	:مجھے جو باتیں کرنی تھیں رمیش سے کر چکا۔ اب اس پر کوئی سختی نہیں ہو گی  اور  جن لوگوں کو گواہی سے اسے پکڑا گیا تھا ان پر کڑی نظر رکھو۔ وہ شہر سے باہر نہ جانے پائے۔ 
گپتا	:لیکن سر!وہ ڈکیتی میں شریک تھا۔ اس پر سختی کرنی ہی ہو گی۔ ورنہ کیس آگے کیسے بڑھے گا۔ 
ڈپٹی کمشنر	:انسپکٹر وہ کرنا ہے تمہیں صرف جو میں کہتا ہوں  اور  تمہیں صرف دو کام کرنے ہیں۔ ایک تو یہ کہ رمیش کو کوئی تکلیف نہ ہونے پائے  اور   دوسرے یہ کہ سیتا سوسائیڈ کیس کی تفتیش شروع کر دو۔ اس سلسلہ میں C.I.D. Department  بھی حرکت میں آ چکا ہے۔ 
گپتا	:Ok  سر!
	(ڈپٹی کمشنر اپنے عملے کے ساتھ چلا جاتا ہے۔ ان کے چلے جانے کے بعد گپتا سوسائیڈ کیس کی فائل نکالتا ہے  اور  اسے پڑھنا شروع کرتا ہے۔ خان بھی بازو میں بیٹھا فائل دیکھ رہا ہے گاندھی ٹوپی لگائے ہوئے ایک شخص اندر داخل ہوتا ہے۔ جبہ کرتا، دھوتی  اور   بنڈی پہنے ہوئے ہیں ہاتھ میں لکڑی ہے۔ دونوں ہاتھ جوڑ کر نمستے کرتا ہے۔ انسپکٹر بیٹھنے کا اشارہ کرتا ہے۔ وہ بیٹھ جاتا ہے  اور   کہتا ہے۔ )
آدمی	: (ہکلاتے ہوئے)میں ایک ش۔ ش۔ ش۔ شکایت لے کر آیا ہوں۔ 
گپتا	:وہ کیا۔ ؟
آدمی	:ہمارے محلے میں جوش۔ ش۔ ش۔ شراب کا  اور  ج۔ ج۔ ج جوئے کا اڈہ کئی سال سے چل رہا ہے اسے ہٹانے کے بارے میں آپ نے کچھ س۔ س۔ س۔ سوچا نہیں ابھی تک۔ 
گپتا	:جو شکایت ہے Writing   میں دیجئے۔ 
آدمی	:اجی چھوڑئیے Writing Vaiting   کو۔ Writing   دیئے ہوئے س۔ س۔ س سال بھر ہو گیا ہے۔ اب جوک۔ ک۔ ک کاروائی کرنی ہے وہ کیجئے۔ ش۔ ش۔ ش۔ شریف لوگوں کا رہنا مشکل ہو گیا ہے اس علاقے میں۔ 
خان	:م۔ م۔ م مشکل ہو گیا ہے توہم کیا کریں۔ آپ کوتوWriting   میں دینا پڑے گا۔ 
گپتا	:ہنسی آتی ہے۔ لیکن رومال سے چھپا لیتا ہے۔ 
آدمی	:دیکھئے آپ کو تو م۔ م۔ م۔ مذاق سوجھ رہی ہے۔ لیکن آپ شاید یہ نہیں جانتے کہ میں ج۔ ج۔ ج جنتا کا سیوک ہوں۔ میں آپ کی ش۔ ش۔ ش شکایت اوپر تک کر سکتا ہوں سمجھے۔ 
	(یہ کہہ کر جھٹکے سے اٹھتا ہے  اور  جانے لگتا ہے۔ کچھ دیر بعد فوراً رک جاتا ہے۔ جیسے کوئی بات یاد آ گئی ہو۔ پھر پلٹتا ہے  اور  کہتا ہے دیکھئے میرا بیٹا گاندھی باغ میں ش۔ ش۔ ش شراب کی دوکان چلا رہا ہے۔ تو اسے پولیس پریشان کر رہی ہے۔ اب لائسنس نہیں ہے تو کیا ہوا لائسنس مل جائے گا۔ آپ ذرا سپھارس (سفارش) کر دیں تو۔ ۔ ۔ )
خان	:کیوں سیوک جی وہاں ش۔ ش۔ ش شریف نہیں رہتے کیا؟
آدمی	:ہنھ(مونھ بناتا ہے)  اور  جانے لگتا ہے کہ ایک فقیر ایک میلا جھبہ پہنے سرپر عمامہ باندھے  اور  ہاتھ میں کاسہ لئے داخل ہوتا ہے  اور  اچانک آدمی سے کہتا ہے اللہ کے نام پہ دیدے اللہ تیرا بھلا کرے بابا۔ آدمی اپنی دونوں جیبیں سنبھالتا ہوا باہر بہت تیزی سے نکل جاتا ہے۔ آدمی اندر میز تک آتا ہے  اور   پھروہی آواز لگاتا ہے۔ اللہ کے نام دیدے۔ اللہ تیرا بھلا کرے بابا۔ 
گپتا	:ارے تجھے اندر کس نے آنے دیا چل نکل باہر۔ 
	(فقیر دروازے تک جاتا ہے۔ باہر جھانک کر دیکھتا ہے کہ کوئی دیکھ تو نہیں رہا۔ پھر ہر کھڑکی کے پاس جاتا ہے  اور   جھانکتا ہے اس دوران انسپکٹر بہت حیرت سے اس کی ان حرکتوں کو دیکھ رہا ہے۔ پھر جب یقین ہوتا ہے کہ کوئی نہیں ہے تو سامنے والی کرسی پر بیٹھ جاتا ہے۔ )
گپتا	:یہ کیا بدتمیزی ہے۔ یہ پولیس اسٹیشن ہے تیرا۔ ۔ ۔ 
فقیر	: (اپنی انگلی ہونٹوں پر رکھتے ہوئے) ش ش شCID   انسپکٹر سین گپتا۔ 
	(اپنا Identity   آئیڈینٹٹی کارڈ دکھاتا ہے۔ )
گپتا	:او، آئی ایم سوری I am sorry Sir   میں نے پہچانا ہی نہیں۔ 
فقیر	:دیکھو مجھے فوراً نکل جانا چاہئے۔ کوئی دیکھ نہ لے۔ میں سیتا سوسائیڈ کیس کے سلسلے میں بھیجا گیا تھا۔ ساری انکوائری مکمل ہو چکی ہے  اور   تمام Details   ڈیٹیلس میں ڈپٹی کمشنر صاحب کودے چکا ہوں۔ تم سے صرف یہ کہنا ہے جن لوگوں کی گواہی پر ٹھاکر کو پولیس نے حراست میں لیا ہے ان پر کڑی نظر رکھو۔ وہ چاروں روز رات کے دو تین بجے راکیش شرما کے گھر جاتے ہیں۔ وہاں کیا باتیں ہوتی ہیں اس کا پتہ لگانا مشکل ہے کیونکہ دو ایک ساتھی اس دوران باہر گشت کرتے ہیں۔ خیر ڈپٹی کمشنر شرما کہہ رہے تھے کہ اس کا پتہ لگانا ان کی ذمہ داری ہے۔ اٹھتا ہے  اور  جاتے جاتے پھر رک جاتا ہے  اور  قریب آ کر کہتا ہے۔ ڈپٹی کمشنر صاحب نے کہا ہے اس دوران راکیش شرما  اور  اس کے پڑوسیوں کو اتنے جھٹکے دوکہ اسے یہ یقین ہو جائے کہ اس کے خلاف کیس ثابت ہو چکا ہے۔ پولیس اسٹیشن بار بار بلانے کے علاوہ تم جس جس طریقے سے انہیں Harass   کر سکتے ہو مایوس ہونے کی حد تک Harass   کرو۔ 
گپتا	:تو کیا آپ سمجھتے ہیں کہ اس سے وہ اپنے جرم کا اعتراف کر لے گا۔ 
فقیر	:ڈپٹی کمشنر صاحب کے آڈرس ہیں تم اتنا ہی کرو جتنا تمہیں کہا جا رہا ہے۔ 
	(یہ کہہ کر فقیر اٹھتا ہے  اور  زور سے آواز لگاتا ہے۔ اللہ کے نام پہ دیدے بابا اللہ تیرا بھلا کرے  اور   باہر چلا جاتا ہے۔ )
گپتا	: (انسپکٹرخان سے) ہاں تو  راکیش شرما کے پڑوسی کا کیا نام تھا۔ ؟
خان	: (فوراً فائل کو الٹ پلٹ کر دیکھتا ہے  اور  کہتا ہے) شیام ورما۔ 
گپتا	:ٹھیک ہے تو پہلے شام ورما ہی کو بلایا جائے۔ 
	(یہ کہتے ہوئے اسٹیج پر اندھیرا ہو جاتا ہے۔ کچھ دیر بعد روشنی ہوتی ہے تو گپتا فون پر بات کرتا دکھائی دیتا ہے۔ )
گپتا	:کون ڈپٹی کمشنر صاحب؟Yes Sir۔ 
فون	:دیکھو کیس کی انکوائری مکمل ہو چکی ہے۔ کل فائل کے ساتھ پولیس کمشنر کے دفتر ٹھیک گیارہ بجے پہنچ جاؤ۔ ٹھیک اسی وقت مجرم پولیس کمشنر کے سامنے ہو گا۔ میں کمشنر سے وقت لے چکا ہوں۔ یاد رکھو ٹھیک گیارہ بجے۔ 
	(اسٹیج پر اندھیرا ہو جاتا ہے۔ یا پردہ بھی گرایا جا سکتا ہے۔ جب روشنی ہوتی ہے تو پولیس کمشنر کا دفتر دکھائی دیتا ہے۔ شہر کا بڑا نقشہ دیوار پر ٹنگا ہوا ہے۔ دو تین الماریاں کونے میں رکھی ہیں۔ بڑی بڑی تصویریں دیواروں پر آویزاں ہیں۔ اسٹیج کے بائیں جانب میز ہے۔ جس پر ٹیلیفون ضروری فائلیں ترتیب کے ساتھ رکھی ہیں۔ نیچے فرش بچھا ہے۔ میز کے سامنے دو تین کرسیاں پڑی ہیں۔ میز کے پیچھے ایک نہایت آرام دہ کرسی ہے جسے دیکھ کر معلوم ہوتا ہے کہ ہو نہ ہو کسی بڑے افسر کی کرسی ہونی چاہئے۔ پولیس کمشنر پیچھے ہاتھ باندھے بے چینی سے ٹہل رہے ہیں۔ اچانک ڈپٹی کمشنر انیل شرما داخل ہوتے ہیں۔ )
ڈپٹی کمشنر	:میں اندر آ سکتا ہوں۔ 
کمشنر	:Yes! Come in 
	(ڈپٹی کمشنر بہت خاموش ہیں۔ چہرے پر ملال ہے۔ ان کے ساتھ ایک نوجوان ہے۔ لباس بہت شوخ ہے۔ چہرے پر سختی کا اظہار ہو رہا ہے۔ بال بڑے بڑے ہیں۔ وضع قطع سے نہایت درجہ بد تہذیب معلوم ہوتا ہے۔ وہ دونوں آہستہ آہستہ پولیس کمشنر کے قریب پہنچتے ہیں۔ نوجوان بہت بے تکلفی سے سلام کرتا ہے Good Morning Sir  پولیس کمشنر خاموش رہتے ہیں۔ نوجوان ہاتھ ملانے کے لئے ہاتھ بڑھاتا ہے۔ پولیس کمشنر ہاتھ نہیں بڑھاتے  اور   اسے گھورتے ہیں۔ اسی دوران پولیس بندوقوں سے لیس تمام دروازوں میں کھڑی ہو جاتی ہے۔ نوجوان کو شبہ ہوتا ہے۔ وہ پہلے تو پولیس کمشنر کی طرف غور سے دیکھتا ہے۔ پھر دروازے کی جانب دیکھتا ہے  اور  پھر ڈپٹی کمشنر سے کہتا ہے۔ )
نوجوان	:ڈیڈی آپ نے تو کہا تھا کہ مجھے آپ کمشنر صاحب سے ملانے لے جا رہے ہیں ؟
	(پولیس کمشنر طنزاً مسکراتا ہے  اور  اپنی کرسی پر بیٹھ جاتا ہے۔ باقی سب ہی لوگ کھڑے رہتے ہیں۔ اسی اثنا میں ایک پولیس آفیسر داخل ہوتا ہے۔ سیلوٹ کرتا ہے۔ فائل میز پر رکھ دیتا ہے  اور  نوجوان کے قریب کھڑا ہو جاتا ہے۔ نوجوان بہت گھبرایا سا نظر آ رہا ہے پھر ڈپٹی کمشنر سے کہتا ہے۔ )
نوجوان	:ڈیڈی آپ نے تو کہا تھا کہ آپ مجھے کمشنر صاحب سے ملنے لے جا رہے ہیں۔ مگر یہاں تو۔ 
کمشنر	:You are under arrest Mr. Sharma 
نوجوان	: (ڈپٹی کمشنر انیل شرما کو دیکھ کر) یہ سب کیا ہو رہا ہے ڈیڈی۔ 
ڈپٹی کمشنر	: (انہی جملوں کو دہراتا ہے)You are under arrest Mr. Sharma 
نوجوان	:آخر کس بات پر مجھے arrest   کیا جا رہا ہے۔ 
کمشنر	:ایک معصوم عورت کے قتل  اور  ڈکیتی کے جرم میں۔ 
نوجوان	:معصوم کے قتل  اور  ڈکیتی کے جرم میں۔ 
	(تھوڑی دیر خاموشی رہتی ہے۔ اس دوران نوجوان تمام دروازوں کی طرف باری باری دیکھتا ہے کہ ہر دروازے پر مسلح پولیس کھڑی ہے تو پولیس کمشنر کی جانب دیکھتا ہے  اور  کہتا ہے۔ )
نوجوان	:آپ کے پاس اس بات کا کیا ثبوت ہے۔ 
ڈپٹی کمشنر	:ثبوت۔ ۔ ۔  ثبوت تمہاری وہ باتیں ہیں جو ۱۸/نومبر کی رات کو تم نے مجھ سے کی تھیں۔ 
نوجوان	:اس رات میں نے آپ سے کوئی بات نہیں کی۔ میں ملا تک نہیں آ پ سے۔ 
ڈپٹی کمشنر	:پھر سننا چاہو گے ٹیپ ریکارڈ نکالتا ہے  اور  اسے آن On   کرتا ہے۔ 
	(آواز سنائی دیتی ہے۔ )
ڈپٹی کمشنر کی آواز	:میں جانتا ہوں کہ پچھلے دس برسوں سے تم میرے  اور  میں تمہارے لئے اجنبی ہوں۔ میں یہ بھی جانتا ہوں بیٹے کہ میں نے تمہاری حرکتوں کو کبھی پسند نہیں کیا۔ بلکہ ہمیشہ تم سے نفرت ہی کرتا رہا۔ لیکن پھر بھی میں تمہارا باپ ہوں۔ برے وقتوں میں تمہارا ساتھ ہی دیتا یہ کیسے ممکن تھا۔ مجھے حیرت ہے کہ پولیس تمہیں پریشان کرتی رہی۔ جھٹکے دیتی رہی  اور   تم ملے تک نہیں۔ کیا تمہیں نہیں معلوم کہ تمہارا باپ پولیس افسر ہے  اور  کتنا ہی سنگین جرم کیوں نہ ہو وہ اسے دبا سکتا ہے۔ 
نوجوان	:ہاں ڈیڈی!مجھے پتہ تھا۔ لیکن میں ڈرتا تھا کہ میرے آدرش وادی باپ مجھے دھکے دے کر باہر نکال دے۔ میں سہمتا تھا کہ اتنے بڑے جرائم کا اعتراف آپ کے سامنے کیسے کروں گا۔ آپ تو مجھے دھکے مارکر باہر نکال دیں گے۔ میں بہت ڈرتا تھا آپ سے اسی لئے میں آپ سے ملا نہیں۔ 
ڈپٹی کمشنر کی آواز	:خیر جو ہو گیا سو گیا۔ اب مجھ سے یہ کہو کہ ان جرائم کی تفصیل کیا ہے  اور   کہنے سے پہلے یہ سوچ لو کہ بات کو بالکل ٹھیک ٹھیک بتا دینا ہے تمہیں۔ ورنہ تم سمجھ لو کہ پولیس تمہارے خلاف سارے ثبوت اکٹھا کر چکی ہے  اور   تم مجرم ثابت ہو چکے ہو۔ تم یہ بھی جانتے ہو کہ اس وقت بھی تم پولیس کی حراست میں ہو۔ تم شہر سے باہر قدم بھی نہیں رکھ سکتے۔ اب ایک ہی راستہ رہ گیا ہے تمہارے چھوٹنے کا کہ جو بات بالکل ٹھیک ٹھیک ہے تم مجھ سے بتا دو۔ تا کہ میں اس کیس کو دبا سکوں یا کچھ  اور رنگ دے سکوں۔ 
نوجوان کی آواز	: (گھبراتے ہوئے)ہاں ڈیڈی میں بہت غلطیاں کر چکا ہوں۔ اب کوئی غلطی نہیں ہو گی۔ میں آپ کو سب کچھ بتلا دیتا ہوں۔ سب کچھ۔ ۔ ۔  سنیتا جل کر نہیں مری، ڈیڈی اسے میں نے مار ڈالا۔ میں اس سے نفرت کرتا تھا۔ اس کے چہرے سے بھی مجھے نفرت تھی۔ میں  اور  کر بھی کیا سکتا تھا۔ مجھے ڈھیر سا جہیز چاہئے تھا۔ جواس کے پاس نہیں تھا۔ اس رات جب میں گھر لوٹا تو وہ سو رہی تھی۔ میں نے موقع کو غنیمت جان کر اس کا گلا دبا دیا۔ یہاں تک کہ وہ مر گئی۔ اس کے بعد اس کی لاش کو اتنی بری طرح جھلسا دیا کہ پہچانی نہ جا سکے۔ اس لاش کو میں نے پوسٹ مارٹم کے قابل بھی نہ رکھا۔ اسی رات میں نے اپنا بستر باندھا  اور   دوسرے شہر چلا گیا۔ تا کہ مجھ پر شبہ نہ ہو سکے۔ جب صبح لوٹا تو اس کے جل کر مرنے کی خبر پھیل چکی تھی۔ 
ڈپٹی کمشنر کی آواز	:کیسے پھیل چکی تھی۔ ؟
نوجوان	:گھرکا ملازم مجھ سے پہلے گھر پہنچ گیا تھا۔ بس اس کے شور مچانے سے سب کو معلوم ہو گیا۔ 
ڈپٹی کمشنر کی آواز	: اور  ڈکیتی کا کیا معاملہ ہے۔ 
نوجوان	:اس جرم کے بعد گویا جرائم کی طرف میرے قدم خودبخود اٹھنے لگے۔ آپ تو جانتے ہی ہیں ڈیڈی کہ میرے چاردو ست تھے جو شہر کے چھٹے ہوئے بدمعاش تھے۔ ہم یہ چاہتے تھے کہ کروڑوں روپئے حاصل کر لیں  اور  وہ ڈاکہ ڈالنے کے علاوہ ممکن نہ تھا۔ کیس کو دبانے کے لئے بھی روپیوں کی ضرورت تھی۔ ہم نے منظم طور پر ڈاکے ڈالنے شروع کئے۔ ہر بینک پر ڈاکہ ڈالا، ہر سرمایہ دار کو لوٹا، یہاں تک کہ ایک ہنگامہ کھڑا کر دیا۔ وہ سب کچھ ہم ہی نے کیا ڈیڈی ہم ہی نے کیا۔ میں  اور   میرے چاردو ست۔ 
	(پولیس کمشنر اٹھتا ہے ٹیپ ریکارڈ بند کرتا ہے  اور  کہتا ہے میں بتاؤں وہ آپ کے چاردو ست کون تھے۔ (زور سے تالی بجاتا ہے) پولیس کانسٹبل چاروں کولے کر اسٹیج پر آتا ہے۔ یہ تھے وہ آپ کے چار ساتھی۔ کیوں ؟ چاروں کے ہاتھ بندھے ہوئے ہیں  اور  جس بے گناہ کو ان چار کی گواہی کی وجہ سے پکڑا گیا تھا  اور  جس کی بیوی  اور  بچے کو تم نے اغوا کر لیا  اور  دھمکی دی تھی کہ اگر وہ زبان کھولے گا تو تم انہیں مار ڈالو گے۔ انہیں بھی دیکھتے جاؤ۔ (پھر تالی پیٹتا ہے۔ )رمیش ٹھاکر  اور  اس کی بیوی اپنے گود میں بچے کو لئے دوسرے دروازے سے اسٹیج پر آتے ہیں۔ )
	(اچانک نوجوان بازو میں کھڑے ہوئے پولیس افسر کے پٹے سے پستول نکال کراس کی گردن پر رکھ دیتا ہے  اور  کہتا ہے۔ )
نوجوان	:ہینڈز اپ!
	(سب ہاتھ اوپر کر دیتے ہیں۔ )
نوجوان	:اگر کسی نے ہلنے کی کوشش کی تو گولی ماردو ں گا۔ 
	(آگے بڑھ کر ٹیپ ریکارڈ اٹھاتا ہے  اور  کہتا ہے۔ )
نوجوان	:کیوں ڈیڈی!اس پر بڑا  ناز تھا آپ کو اب لائیے گا ثبوت کہاں سے لاتے ہیں۔ اب اس کے چاروں دوست بھی اس کے ساتھ ہولیتے ہیں  اور  وہ اس پولیس افسر کی گردن پر بندوق رکھے ہوئے پیچھے ہٹتا چلا جاتا ہے۔ 
	(اچانک پچھلے دروازے سے انسپکٹر گپتا داخل ہوتے ہیں  اور   نوجوان کی گردن پر پستول رکھ دیتے ہیں۔ )
گپتا	:پستول پھینک دو۔ ورنہ بھون کر رکھ دوں گا۔ (زور سے کہتے ہیں) پھینک دو پستول۔ 
	(نوجوان گھبرا کر پستول پھینک دیتا ہے۔ پولیس دوڑ کر ان سب کو گرفتار کر لیتی ہے۔ )
پولیس کمشنر	:یہ تم لوگوں کے قاتل  اور  ڈاکو ہونے کا ایک  اور   ثبوت تھا۔ لے جاؤ ان بدمعاشوں کو۔ 
	(پولیس ان سب کولے جاتی ہے۔ جب وہ سب چلے جاتے ہیں تو کچھ دیر خاموشی رہتی ہے۔ پھر ڈپٹی کمشنر انیل شرما جیب سے رومال نکالتا ہے  اور  اپنے آنسو پونچھتا ہے۔ )
پولیس کمشنر	:آپ نے وہ کام کیا ہے مسٹر شرما جس کی تعریف میری قدرت سے باہر ہے۔ اپنے پورے کیریئر میں میں نے ایسا آئیڈیل افسر نہیں دیکھا جو اصول کی خاطر اپنے بیٹے کو ہتھکڑی پہنا دے۔ میں جانتا ہوں آپ کو بہت دکھ ہے۔ اپنے آنسو پونچھ لیجئے۔ 
ڈپٹی کمشنر	:مجھے بیٹے کے گرفتار ہونے پر افسوس نہیں ہے۔ مجھے افسوس س بات پر ہے کہ گرفتار ہونے والا مجرم میرا بیٹا ہے۔ 
کمشنر	:آپ کے دل پر بوجھ نہ ہو تو ایک بات کہوں آپ سے۔ 
ڈپٹی کمشنر	:فرمائیے۔ 
کمشنر	:اس پورے کیس میں ایک راز دار کو آپ نے راز میں رکھا۔ 
ڈپٹی کمشنر	:وہ کون سر؟
کمشنر	:آپ کا پرانا وفادار ملازم شنکر جو آپ کے بیٹے کے گھر ملازم تھا  اور   جس نے سب سے پہلے آپ کو اس سارے راز سے آگاہ کیا۔ جس نے سب سے پہلے آپ کے گھر رات کے ۱۱!بجے سہمے سہمے آ کر پوری داستان سنائی تھی  اور  وہ داستان یہ تھی۔ 
	(کیسٹ نکالتا ہے  اور   ٹیپ میں فکس کر کے اسے آن (On)   کرتا ہے۔ )
	(ٹیپ کی آواز)
ملازم	:آپ چھوٹے سرکار کو سمجھائیے بڑے مالک اب تو  خون کرتے ہوئے بھی ان کے ہاتھ نہیں کانپتے۔ 
ڈپٹی کمشنر کی آواز	:کیوں کیا ہوا؟
ملازم	:ایک بات ہو تو بتاؤں۔ 
ڈپٹی کمشنر	:صاف صاف کیوں نہیں کہتا کیا بات ہے ؟
ملازم	:انھوں نے سنیتا بیٹی کی ہتیا کر ڈالی۔ تومیں نے آپ سے چھپائے رکھا۔ لیکن اب تو وہ ڈاکے بھی ڈالنے لگے ہیں۔ 
ڈپٹی کمشنر	:سنیتا تو جل کر مری تھی۔ 
ملازم	:نہیں بڑے سرکار اس بچاری کا گلا دبا کر مارا چھوٹے مالک نے۔ جب وہ گلا دبا رہے تھے تو اتفاق سے میں کمرے میں چلا گیا۔ انھوں نے کہا اس بارے میں زبان کھولی تو تیرے پورے گھرکو صاف کر دوں گا۔ 
	(کمشنر ٹیپ بند کرتا ہے۔ )
ڈپٹی کمشنر	:آپ کو کیسے معلوم ہوا سر؟
کمشنر	:آپ کو شاید معلوم نہیں شرما۔ اس وقت تک ایک پاگل آپ کے گھر میں گھس آیا تھا  اور   آپ نے مار کر اسے باہر نکالا تھا۔ 
ڈپٹی کمشنر	:جی مجھے یاد ہے۔ 
کمشنر	:لیکن جب آپ کی نظر اس پاگل پر پڑی تب وہ پاگل آپ کی ساری باتیں ریکارڈ کر چکا تھا  اور   حیرت تو یہ ہے کہ وہی پاگل انسپکٹر گپتا کی پولیس چوکی کا معائنہ کرنے بھی پہنچا تھا۔ لیکن وہ اسے نہیں پہچان سکے۔ 
گپتا	:کون سا پاگل سر!؟
کمشنر	:جب دھرم دیال کے ہاں ڈاکہ پڑا  اور  آپ رجسٹر میں نوٹ کرنے کے بعد رجسٹر بند کرنے لگے تویاد ہے ایک پاگل نے آپ کے رجسٹر پر ہاتھ رکھ دیا  اور  کہا کہ ایک رپورٹ  اور  لکھنی ہے۔ فٹ پاتھ سے کسی نے میری روٹی چرا لی  اور  آپ نے دھکے دے کر اسے چوکی سے نکلوا دیا۔ 
گپتا	:جی ہاں۔ مجھے یاد ہے سر۔ 
پولیس کمشنر	:پتہ ہے وہ پاگل کون تھا۔ 
	(سب ایک ساتھ) کون؟
پولیس کمشنر	: اور  وہ پاگل میں تھا۔ 
	(سب اس کی طرف دیکھتے ہیں۔ )
	(پردہ گر جاتا ہے۔ )
***
ماخذ:’’بس اسٹاپ‘‘

٭٭٭

تشکر: مصنف اور ڈاکٹر شرف الدین ساحل جن کے توسط سے ان پیج فائل فراہم ہوئی۔
ان پیج سے تبدیلی اور تدوین: اعجاز عبید