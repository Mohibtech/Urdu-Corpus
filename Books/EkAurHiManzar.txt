

ایک اور ہی منظر


رشید ندیم








مقتدی اور امام مسجد میں
لڑ رہے تھے تمام مسجد میں

سوچتا ہوں خدا کہاں ہو گا
جب ہوا قتلِ عام مسجد میں

سوچتا ہوں اسے کہاں ڈھونڈوں
بادشاہی یا عام مسجد میں

ڈھونڈنے ایک دن گیا تھا میں
کوئی نقشِ دوام مسجد میں

گھس گیا لے کے نام اللہ کا
مجھ سا بے ننگ و نام مسجد میں

مجھ سے کہنے لگا ابے شاعر 
تجھ سا رسوائے عام مسجد میں

اک مصلے کی اوٹ میں اس نے
آ بچھایا ہے دام مسجد میں

منتظر تھا کہیں پہ میخانہ
ہو گئی مجھ کو شام مسجد میں

کیوں ادھورے پڑے ہوئے ہو ندیم
تم کسی ناتمام مسجد میں

***



میں ایسی جنت کے خواب سے تنگ آ چکا ہوں
میں مستقل اضطراب سے تنگ آ چکا ہوں
بس ایک ہلکا سا واہمہ ہے یقیں کا باقی
وگرنہ میں اس سراب سے تنگ آ چکا ہوں
میں سر اٹھاؤں تو ساری محراب ڈولتی ہے
میں اس جہانِ خراب سے تنگ آ چکا ہوں
یہ مجھ پہ چڑھ دوڑتے ہیں لے کر کتاب تیری
میں تیرے اہلِ کتاب سے تنگ آ چکا ہوں
یہ کف اڑاتے ہوئے مناظر عقیدتوں کے
میں ان کی طرزِ خطاب سے تنگ آ چکا ہوں
عذاب کی دھمکیاں سی ملتی ہیں منبروں سے
میں ذکرِ روزِ حساب سے تنگ آ چکا ہوں
میں منزلِ خیرو شر سے آگے نکل رہا ہوں
میں اس عذاب و ثواب سے تنگ آ چکا ہوں
***




نظارہ تھا اک اور ہی منظر سے نکل کر
دیکھا جو سمندر کو سمندر سے نکل کر

پھرتا تھا کہیں خواب خلاؤں میں اکیلا
میں گردش افلاک کے محور سے نکل کر

اب یاد نہیں رہتی مجھے وقت کی گنتی
نسیاں میں پڑا رہتا ہوں ازبر سے نکل کر

کھو جاؤں گا اک روز کسی خواب ابد میں
لیٹوں گا کف خاک پہ بستر سے نکل کر
	
لذت کش خمیازہ ہوں اے حسرت نا یافت
نایاب میں رہتا ہوں میسّر سے نکل کر

پھر رقص میں ہے حرف برہنہ سر محفل
پابندیِ آداب کی چادر سے نکل کر

گونجا ہے ندیم اب کے بڑے زور سے سر میں
اک شورتمنّا دل خودسر سے نکل کر
***


اس دھرتی میں اپنی آنکھیں بو جائیں گے
اس مٹی میں اپنے خواب سمو جائیں گے

اس پانی پہ روح بھٹکتی رہ جائے گی
ان جھیلوں میں اپنا آپ ڈبو جائیں گے

ان کمروں میں اپنی سانسیں رہ جائیں گی
اس آنگن میں بادل آکر رو جائیں گے

گونجیں گے کچھ دیر کسی بے انت خلا میں
پھر اک گہرے سنّاٹے میں کھو جائیں گے

بستر سے اُٹھیں گے اک دن خاموشی سے
اور مٹی میں لمبی تان کے سو جائیں گے
***



ظلم کی حد ہوئی پھر بھی شیخ حرم بولتے کیوں نہیں
ھے اگر ان کا بھی کوئی دین اور دھرم بولتے کیوں نہیں
بولتے کیوں نہیں تیل کی دلدلوں میں دھنسے گرگسو
کیوں جھٹکتے نہیں بڑھ کے دست ستم بولتے کیوں نہیں
بولتے کیوں نہیں اہل لوح و قلم بولتے کیوں نہیں
کیا ہوا حرمت حرف حق کا علم بولتے کیوں نہیں
قافیوں اور ردیفوں میں جکڑے ہوئے شاعرو کچھ کہو
تم نے رکھنا تھا انسانیت کا بھرم بولتے کیوں نہیں
امن کی فاختہ دجلۂ خون میں آ گری ہے کہیں
دیکھتے ہیں سبھی کیا عرب کیا عجم بولتے کیوں نہیں
کتنے فرعون اس نامراد ازل جیسے آئے گئے
مٹ گئے جیسے صحرا میں نقش قدم بولتے کیوں نہیں
برج بابل پہ چڑھ کے ندیم ایک دن اُس سے پوچھوں گا میں
تم کو معصوم بچوں کے سر کی قسم بولتے کیوں نہیں
***


راز و نیاز عشق۔ ۔ ۔ ۔ ۔ ۔ ۔ 


بہائی شاعرہ قرة العين طاہرہ کے اشعار
گربتو افتدم نظر چہرہ بچہرہ رو برو
.... If I met you face to face…
سے متاثر ہو کر۔ ۔ ۔ ۔ ۔ ۔ ۔ ۔ ۔ ۔


پھرتے تھے ہم دیوانہ خُو قریہ بہ قریہ کُو بہ کُو
اپنے وفور شوق میں اک دوسرے سے دُو بدُو

سر میں تھا شور جستجو نکتہ بہ نکتہ سر بہ سر
ڈھونڈا کئے تجھ کو سبھی کوچہ بہ کوچہ در بہ در

اک دن مگر منصور نے وہ راز افشاء کر دیا
وہ راز جو پردے میں تھا سینہ بہ سینہ دل بہ دل

یہ راز کہ موجود ہے ہر چیز میں وہ روح کُل
پھیلی ہے بس خوشبو وہی غنچہ بہ غنچہ گُل بہ گُل

ہر چیز محو رقص ہے ہر شئے میں اُس کا عکس ہے
اُس کا ہی سیل نور ہے چشمہ بہ چشمہ جُو بہ جُو

اب کس سے ہم کو بیر ہو کس سے کہیں تم غیر ہو
ھر شخص اپنے یار سے ملتا ہے بالکل ہو بہو

جو بھی صحیفہ ہے کہیں اُس حسن کی تفسیر ہے
اُس زلف کی زنجیر ہے گیسو بہ گیسو خم بہ خم

راز و نیاز عشق میں سب کی نماز عشق میں
سجدہ بہ سجدہ صف بہ صف ذرّہ بہ ذرّہ مُو بہ مُو

ھر موج ھست و بود میں قطرہ بہ قطرہ یم بہ یم
آواز کُن آتی ہوئی لحظہ بہ لحظہ دم بہ دم

حیرت سرائے آب و گل پھیلی ہوئی ہے چار سُو
ہر سُو ترا دیدار ہے چہرہ بہ چہرہ رُو بہ رُو

***



سب ترے بادہ گلفام سے نکلے ہوئے ہیں
جتنے نشّے ہیں ترے جام سے نکلے ہوئے ہیں

جس طرف دیکھیں ترے اسّم کا پھیلا ہے طلسّم
نام جتنے ہیں ترے نام سے نکلے ہوئے ہیں

ہم بھی کرتے ہیں شب و روز اُسی گھر کا طواف
ھاں فقط جامہ احرام سے نکلے ہوئے ہیں

ڈھونڈنے اُٹھے ہو اب سانجھ سویرے جس کو
ڈھونڈنے ہم بھی اُسے شام سے نکلے ہوئے ہیں

تری دہلیز پہ ہی آ کے کریں گے سجدہ
سب کے سب تیرے در و بام سے نکلے ہوئے ہیں

سارے آزادہ و خود بیں ہیں گرفتار ترے
پر سمجھتے ہیں ترے دام سے نکلے ہوئے ہیں

اپنی اس کفر کی تہمت کو بچا کر رکھ لے
ناصحا ہم ترے اسلام سے نکلے ہوئے ہیں

بھول جاتے ہیں کسی عالم حیرت میًں ندیم
ورنہ گھر سے تو کسی کام سے نکلے ہوئے ہیں
***



میں ایسی جنت کے خواب سے تنگ آ چکا ہوں
میں مستقل اضطراب سے تنگ آ چکا ہوں
بس ایک ہلکا سا واہمہ ہے یقیں کا باقی
وگرنہ میں اس سراب سے تنگ آ چکا ہوں
میں سر اٹھاؤں تو ساری محراب ڈولتی ہے
میں اس جہانِ خراب سے تنگ آ چکا ہوں
یہ مجھ پہ چڑھ دوڑتے ہیں لے کر کتاب تیری
میں تیرے اہل کتاب سے تنگ آ چکا ہوں
یہ کف اڑاتے ہوئے مناظر عقیدتوں کے
میں ان کی طرزِ خطاب سے تنگ آ چکا ہوں
عذاب کی دھمکیاں سی ملتی ہیں منبروں سے
میں ذکرِ روزِ حساب سے تنگ آ چکا ہوں
میں منزلِ خیرو شر سے آگے نکل رہا ہوں
میں اس عذاب و ثواب سے تنگ آ چکا ہوں
***




کبھی آیت کبھی تفسیر میں الجھے ہوئے ہیں
ہم ابھی اپنی اساطیر میں الجھے ہوئے ہیں

کوئی آئینِ قدامت ہمیں گھیرے ہوئے ہے
ہم پرانی کسی تحریر میں الجھے ہوئے ہیں

تو کبھی مسجد و محراب سے باہر بھی نکل
ہم ترے خواب کی تعبیر میں الجھے ہوئے ہیں

زلفِ ایام سلجھتی ہی نہیں ہے ہم سے
یوں تری زلفِ گرہ گیر میں الجھے ہوئے ہیں

ہم زیاں کارِ ازل دشمنِ فہم و تحقیق
ہم ابھی شکوہِ تقدیر میں الجھے ہوئے ہیں

ابھی باقی ہے یہاں کوئے ملامت کا طواف
ہم ابھی تہمتِ تکفیر میں الجھے ہوئے ہیں

کیسے ناکردہ گناہوں کی سزا ہے ہم کو
جانے کس جرم کی تعزیر میں الجھے ہوئے ہیں

کوئی صورت نہیں امکانِ رہائی کی ندیم
جانے کس حلقۂ زنجیر میں الجھے ہوئے ہیں
***


کوئی فرصت برسر ہنگام رکھتی ہے مجھے
اور اسیر گردش ایام رکھتی ہے مجھے

کوئی دیوار شکستہ یا شکستہ پا کوئی
شئے کوئی گرتی سنبھلتی تھام رکھتی ہے مجھے

ایک آسانی کے ہاتھوں سخت دشواری میں ہوں
ایک راحت ہے کہ بے آرام رکھتی ہے مجھے

اک غرور تشنگی سرشار رکھتا ہے مجھے
پیاس کوئی بے نیاز جام رکھتی ہے مجھے

اک اسیری ہے کہ مجھ کو چھوڑ رکھتی ہے کھُلا
ایک آذادی کہ زیر دام رکھتی ہے مجھے

قطرہ شبنم کی صورت ہوں کف گُل پہ ندیم
کوئی آہٹ لرزہ بر اندام رکھتی ہے مجھے
***




اسیرِ لذت آزار کیوں رہتا ہوں اتنا
میں آخر درد کو درکار کیوں رہتا ہوں اتنا

غرورِ تشنگی سے پیاس بجھ جاتی ہے شائد
میں پیاسا ہوں مگر سرشار کیوں رہتا ہوں اتنا

یہ مجھکو کیسہ خالی پہ اتنا ناز کیوں ہے
میں پھر بھی بر سرِ بازار کیوں رہتا ہوں اتنا

وہ یار کم سخن میرا یہ مجھ سے پوچھتا ہے
کہ میں یوں در پئے اظہار کیوں رہتا ہوں اتنا

یہ کیا ہے کہ جسے بھی ٹوٹ کر میں چاہتا ہوں
اسی سے برسرِ پیکار کیوں رہتا ہوں اتنا

یہ دل بس فرصتِ نظارگی کیوں چاہتا ہے
میں آخر تشنہ دیدار کیوں رہتا ہوں اتنا

نہ جانے کیا ہے میرے جسم کے زنداں سے باھر
میں وقفِ روزنِ دیوار کیوں رہتا ہوں اتنا

اشارے کر رہی ہے کیا کوئی نادیدہ منزل
سفر کے واسطے تیار کیوں رہتا ہوں اتنا

ندیم آنا نہیں ہے اس نے گر بہر ِ عیادت
تو پھر میں آئے دن بیمار کیوں رہتا ہوں اتنا
***



نوٹ: ابھی دو سال پہلے کی بات ہے. امی کی وفات کے بعد میری چھ سالہ بیٹی فرناز جو کہ اپنی دادی امی کی بہت چہیتی اور لاڈلی تھی ایک دن مجھے افسردہ دیکھ کر یہ کہ کر تسلی دے رہی تھی کہ ابو  آپ کو پتہ ہے جو لوگ فوت ہو جاتے ہیں وہ آسمان کے ستارے بن جاتے ہیں اور اوپر سے ہمیں دیکھتے رہتے ہیں.فرناز کی اس بات سے متاثر ہو کر یہ اشعار ہوئے. آج مدرز ڈے ہے. امی بہت یاد آ رہی ہیں. اسی لئے آپکی خدمت میں پیش کر رہا ہوں

کسی تارے کسی مہتاب میں ڈھل جاتا ہے
یا مرے دیدہ پُر آب میں ڈھل جاتا ہے

دیکھتے دیکھتے ان آنکھوں سے چہرہ کوئی
جانے کس حلقہ گرداب میں ڈھل جاتا ہے

ساتھ رہتا ہے کوئی مَوجِ نفس کی صورت
اور پھر لمحہ نایاب میں ڈھل جاتا ہے

ماں بھی اک روز ہمیں چھوڑ کے چل دیتی ہے
یہ نگینہ بھی کسی آب میں ڈھل جاتا ہے

چھین لیتا ہے کوئی دستِ دعا بھی ہم سے
اور کوئی خلوتِ محراب میں ڈھل جاتا ہے

کوئی سورج کی طرح رکھتا ہے روشن ہم کو
اور پھر اپنی تب و تاب میں ڈھل جاتا ہے

جاگتا ہے کوئی راتوں کو ہماری خاطر
اور پھر نیند کے سیلاب میں ڈھل جاتا ہے

پہلے ہوتا ہے نگاہوں سے وہ اوجھل کچھ دیر
پھر وہی شخص کسی خواب میں ڈھل جاتا ہے

ایک دریا ہے جو گرتا ہے سمندر میں کہیں
اک سمندر کسی پایاب میں ڈھل جاتا ہے

گیت جو کانوں میں رَس گھولتا رہتا ہے ندیم
کیوں وہی گریہ خونناب میں ڈھل جاتا ہے
***



رہ میں ہوں عالمِ سکرات تلک پہنچا ہوں
میں ابھی تیرے مضافات تلک پہنچا ہوں

ابھی موہوم مجسّم نہیں ہونے پایا
میں فقط رمز و کنایات تلک پہنچا ہوں

رازِ سربستہ کُھلے گا کہیں آگے جاکر
میں ابھی تیرے طلسمات تلک پہنچا ہوں

اور کچھ دیر میں الہام کی بارش ہو گی
میں ابھی شورِ مناجات تلک پہنچا ہوں

راہ سے خود کو ہٹایا ہے تو آیا ہوں یہاں
اک نفی سے کسی اثبات تلک پہنچا ہوں

تھی یہی راہ جہاں اہل خرد بھٹکے تھے
میں جہاں کشف و کرامات تلک پہنچا ہوں

راہ پامال سے آگے مجھے جانا ہے ندیم
میں ابھی سیرِ سماوات تلک پہنچا ہوں
***


میں پوچھتا تھا اُس سے کہ کیا ہے مرا وجود
انسان ہے کہ کوئی خدا ہے مرا وجود

بولا یہ کائنات تری میرا جسم ہے
پوچھا مرا وجود کہا ہے مرا وجود

لکھا ہے ریشہ ہائے بدن پر اُسی کا نام
کوئی طلسم اسم وفا ہے مرا وجود

نخل نوا پہ برگ ثنا کی طرح ہوں میں
بس ایک حرف کُن کی صدا ہے مرا وجود

گو میں اسیر پنجہ لیل و نہار ہوں 
لیکن خرام باد صبا ہے مرا وجود

دل ہے اُسی کے عشق کا آتش فشاں ندیم
طاق ابد پہ جس نے دھرا ہے مرا وجود
***


مرے گماں کو یقین ہے بھی اور نہیں بھی ہے
کہ وہ یہیں پہ کہیں ہے بھی اور نہیں بھی ہے

نہ وہ حجاب سے آگے نہ اُس کے آگے حجاب
مگر وہ پردہ نشیں ہے بھی اور نہیں بھی ہے

مکاں میں رہتے ہوئے لا مکاں کی صورت ہے
وہی جو مجھ میں مکَیں ہے بھی اور نہیں بھی ہے

وہ بے کنار سہی مجھ سے ہمکنار بھی ہے
وہ کم کنار کہیں ہے بھی اور نہیں بھی ہے

کھلے جو آنکھ کبھی اس جگہ سمندر ہو
تو یہ کھلے کہ زمیں ہے بھی اور نہیں بھی ہے

ندیم اپنے ہی احساس کا جہنم ہے
کہو تو خلدِ بریں ہے بھی اور نہیں بھی ہے
***



جتنی چاہو سہل انگاری کر لینا
مگر اس میں بھی فنکاری کر لینا

موجِ مَے میں دل کا حال سنا دینا
نشے میں اتنی ہوشیاری کر لینا

کبھی نہ سیدھا لینا سیدھے سادھے کو
پیدا کوئی ناہمواری کر لینا

جب مٹی کے شور میں دب کر رہ جائو
اس دن تھوڑی بادہ خواری کر لینا

درد بدوش نہ پھرنا درد کے موسم میں
اتنی سی تو پردہ داری کر لینا

پہلے اس کو ہنسی خوشی رخصت کرنا
بعد میں بیٹھ کر آہ و زاری کر لینا

رات کو لکھنا حرفِ سحر آثار کوئی
راکھ میں یوں پیدا چنگاری کر لینا

اپنی بات پہ پکے رہنا اندر سے
باہر باہر ظاہر داری کر لینا

امن و امان سے رہنے کی کوشش کرنا
وقت پڑے تو مارا ماری کر لینا

ایسے شعر پہ مجھ سے داد نہ دی جائے
تم سے ہو تو یہ عیاری کر لینا

اپنے جھوٹ بھی خوشخط لکھنا مرے ندیم
کانٹوں پر بھی کچھ گلکاری کر لینا
***

***
ماخذ: کتاب چہرہ (ٰFacebook)
تدوین اور ای بک: اعجاز عبید

اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.org , and http://kutub.250free.com


