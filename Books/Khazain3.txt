


خزائن العرفان
جلد سوم

تفسیر
نعیم الدین مراد آبادی
مع کنز الایمان، ترجمہ احمد رضا خان بریلوی


نوٹ: ترجمہ کنز الایمان رنگین عبارت میں دیا گیا ہے۔


ا


سورۃ لقمان 


اللہ کے  نام سے  شروع جو نہایت مہربان رحم والا(ف ۱)
۱		سورۂ لقمان مکّیہ ہے سوائے دو آیتوں کے جو  وَ لَوْ اَنَّ مَا فِی الْاَ رْضِ سے شروع ہوتی ہیں، اس سورت میں چار ۴رکوع، چونتیس ۳۴ آیتیں، پانچ سو اڑتالیس کلمے، دو ہزار ایک سو دس حرف ہیں۔
(۱)  الم
(۲)  یہ حکمت وا لی کتاب کی آیتیں ہیں۔
(۳) ہدایت اور رحمت ہیں نیکوں کے  لیے۔
(۴) وہ جو نماز قائم رکھیں اور زکوٰۃ دیں اور آخرت پر  یقین لائیں۔
(۵) وہی اپنے  رب کی ہدایت پر  ہیں اور انہیں کا کام بنا۔
(۶) اور کچھ لوگ کھیل کی باتیں خریدتے  ہیں (ف ۲) کہ اللہ کی راہ سے  بہکا دیں بے  سمجھے  (ف ۳) اور اسے  ہنسی بنا لیں، ان کے  لیے  ذلت کا عذاب ہے۔
۲		لہو یعنی کھیل ہر اس باطل کو کہتے ہیں جو آدمی کو نیکی سے اور کام کی باتوں سے غفلت میں ڈالے، کہانیاں افسانے اسی میں داخل ہیں۔ شانِ نُزول : یہ آیت نضر بن حارث بن کلدہ کے حق میں نازل ہوئی جو تجارت کے سلسلہ میں دوسرے مُلکوں میں سفر کیا کرتا تھا، اس نے عجمیوں کی کتابیں خریدیں جن میں قصّے کہانیاں تھیں وہ قریش کو سناتا اور کہتا کہ سیدِ کائنات (محمّدِ مصطفیٰ صلی اللہ علیہ و آلہٖ و سلم ) تمہیں عاد و ثمود کے واقعات سناتے ہیں اور میں رستم و اسفند یار اور شاہانِ فارس کی کہانیاں سناتا ہوں، کچھ لوگ ان کہانیوں میں مشغول ہو گئے اور قرانِ پاک سننے سے رہ گئے۔ اس پر یہ آیت نازل ہوئی۔
۳		یعنی براہِ جہالت لوگوں کو اسلام میں داخل ہونے اور قرآنِ کریم سننے سے روکیں اور آیاتِ الٰہیہ کے ساتھ تمسخُر کریں۔
(۷) اور جب اس پر ہماری آیتیں پڑھی جائیں تو تکبر کرتا ہوا پھرے  (ف ۴) جیسے  انہیں سنا ہی نہیں جیسے  اس کے  کانوں میں ٹینٹ (روئی کا پھایا) ہے  (ف ۵) تو اسے  دردناک عذاب کا مژدہ دو۔
۴		اور ان کی طرف التفات نہ کرے۔
۵		اور وہ بہرا ہے۔
(۸) بیشک جو ایمان لائے  اور اچھے  کام کیے  ان کے  لیے  چین کے  باغ ہیں۔
( ۹) ہمیشہ ان میں رہیں گے، اللہ کا وعدہ ہے  سچا، اور وہی عزت و حکمت والا ہے۔
(۱۰) اس نے  آسمان بنائے  بے  ایسے  ستونوں کے  جو تمہیں نظر آئیں (ف ۶) اور زمین میں ڈالے  لنگر (ف ۷) کہ تمہیں لے  کر نہ کانپے  اور اس میں ہر قسم کے  جانور پھیلائے، اور ہم نے  آسمان سے  پانی اتارا (ف ۸) تو زمین میں ہر نفیس جوڑا  اگایا (ف ۹)
۶		یعنی کوئی ستون نہیں ہے تمہاری نظر خود اس کی شاہد ہے۔
۷		بلند پہاڑوں کے۔
۸		اپنے فضل سے بارش کی۔
۹		عمدہ اقسام کے نباتات پیدا کئے۔
(۱۱) یہ تو اللہ کا بنایا ہوا ہے   (ف ۱۰) مجھے  وہ دکھاؤ (ف ۱۱) جو اس کے  سوا  اوروں نے  بنایا (ف ۱۲) بلکہ ظالم کھلی گمراہی میں ہیں۔
۱۰		جو تم دیکھ رہے ہو۔
۱۱		اے مشرکو۔
۱۲		یعنی بُتوں نے جنہیں تم مستحقِ عبادت قرار دیتے ہو۔
(۱۲) اور بیشک ہم نے  لقمان کو حکمت عطا فرمائی (ف ۱۳) کہ اللہ کا شکر کر (ف ۱۴) اور جو شکر کرے  وہ اپنے  بھلے  کو شکر کرتا ہے  (ف ۱۵) اور جو ناشکری کرے  تو بیشک اللہ بے  پرواہ ہے  سب خوبیاں سراہا۔
۱۳		محمّد بن اسحٰق نے کہا کہ لقمان کا نسب یہ ہے لقمان بن باعور بن ناحور بن تارخ۔ وہب کا قول ہے کہ حضرت لقمان حضرت ایّوب علیہ السلام کے بھانجے تھے۔ مقاتل نے کہا کہ حضرت ایّوب علیہ السلام کی خالہ کے فرزند تھے۔ واقدی نے کہا کہ بنی اسرائیل میں قاضی تھے اور یہ بھی کہا گیا ہے کہ آپ ہزار سال زندہ رہے اور حضرت داؤد علیہ السلام کا زمانہ پایا اور ان سے علم اخذ کیا اور ان کے زمانہ میں فتویٰ دینا ترک کر دیا اگرچہ پہلے سے فتویٰ دیتے تھے، آپ کی نبوّت میں اختلاف ہے اکثر عُلَماء اسی طرف ہیں کہ آپ حکیم تھے نبی نہ تھے، حکمت عقل و فہم کو کہتے ہیں اور کہا گیا ہے کہ حکمت وہ علم ہے جس کے مطابق عمل کیا جائے۔ بعض نے کہا کہ حکمت معرفت اور اصابت فی الامور کو کہتے ہیں اور یہ بھی کہا گیا ہے کہ حکمت ایسی شے ہے کہ اللہ تعالیٰ اس کو جس کے دل میں رکھتا ہے اس کے دل کو روشن کر دیتی ہے۔
۱۴		اس نعمت پر کہ اللہ تعالیٰ نے حکمت عطا کی۔
۱۵		کیونکہ شکر سے نعمت زیادہ ہوتی ہے اور ثواب ملتا ہے۔
(۱۳) اور یاد کرو جب لقمان نے  اپنے  بیٹے  سے  کہا  اور وہ نصیحت کرتا تھا (ف ۱۶)  اے  میرے  بیٹے  اللہ کا کسی کو شریک نہ کرنا، بیشک شرک بڑا ظلم ہے  (ف ۱۷) 
۱۶		حضرت لقمان علیٰ نبینا و علیہ السلام کے ان صاحبزادے کا نام انعم یا اشکم تھا اور انسان کا اعلیٰ مرتبہ یہ ہے کہ وہ خود کامل ہو اور دوسرے کی تکمیل کرے تو حضرت لقمان علیٰ نبینا و علیہ السلام کا کامل ہونا تو اٰتَیْنَا لُقْمٰنَ الْحِکْمَۃَ میں بیان فرما دیا اور دوسرے کی تکمیل کرنا وَھُوَ یَعِظُہٗ سے ظاہر فرمایا اور نصیحت بیٹے کو کی۔ اس سے معلوم ہوا کہ نصیحت میں گھر والوں اور قریب تر لوگوں کو مقدم کرنا چاہئے اور نصیحت کی ابتداء منعِ شرک سے فرمائی اس سے معلوم ہوا کہ یہ نہایت اہم ہے۔
۱۷		کیونکہ اس میں غیرِ مستحقِ عبادت کو مستحقِ عبادت کے برابر قرار دینا ہے اور عبادت کو اس کے محل کے خلاف رکھنا یہ دونوں باتیں ظلمِ عظیم ہیں۔
(۱۴) اور ہم نے  آدمی کو اس کے  ماں باپ کے  بارے  میں تاکید فرمائی (ف ۱۸) اس کی ماں نے  اسے  پیٹ میں رکھا کمزوری پر کمزوری جھیلتی ہوئی (ف ۱۹) اور اس کا دودھ چھوٹنا دو برس میں ہے  یہ کہ حق مان میرا اور اپنے  ماں باپ کا (ف ۲۰)  آخر مجھی تک آنا ہے۔
۱۸		کہ ان کا فرمانبردار رہے اور ان کے ساتھ نیک سلوک کرے۔ (جیسا کہ اسی آیت میں آگے ارشاد ہے)
۱۹		یعنی اس کا ضعف دَم بدَم ترقی پر ہوتا ہے جتنا حمل بڑھتا جاتا ہے بار زیادہ ہوتا ہے اور ضعف ترقی کرتا ہے، عورت کو حاملہ ہونے کے بعد ضعف اور تعب اور مشقّتیں پہنچتی رہتی ہیں، حمل خود ضعیف کرنے والا ہے دردِ زہ ضعف پر ضعف ہے اور وضع اس پر اور مزید شدّت ہے، دودھ پلانا ان سب پر مزید برآں ہے۔
۲۰		یہ وہ تاکید ہے جس کا ذکر اوپر فرمایا تھا۔ سفیان بن عینیہ نے اس آیت کی تفسیر میں فرمایا کہ جس نے پنج گانہ نمازیں ادا کیں وہ اللہ تعالیٰ کا شکر بجا لایا اور جس نے پنجگانہ نمازوں کے بعد والدین کے لئے دعائیں کیں اس نے والدین کی شکر گزاری کی۔
(۱۵) اور اگر وہ دونوں تجھ سے  کوشش کریں کہ میرا شریک ٹھہرائے  ایسی چیز کو جس کا تجھے  علم نہیں (ف ۲۱) تو ان کا کہنا نہ مان (ف ۲۲) اور دنیا میں اچھی طرح ان کا ساتھ دے  (ف ۲۳) اور اس کی راہ چل جو میری طرف رجوع لایا (ف ۲۴) پھر میری ہی طرف تمہیں پھر آنا ہے  تو میں بتا دوں گا جو تم کرتے  تھے  (ف ۲۵) 
۲۱		یعنی علم سے تو کسی کو میرا شریک ٹھہرا ہی نہیں سکتے کیونکہ میرا شریک محال ہے ہو ہی نہیں سکتا، اب جو کوئی بھی کہے گا تو بے علمی ہی سے کسی چیز کے شریک ٹھہرانے کو کہے گا، ایسا اگر ماں باپ بھی کہیں۔
۲۲		نخعی نے کہا کہ والدین کی طاعت واجب ہے لیکن اگر وہ شرک کا حکم کریں تو ان کی اطاعت نہ کر کیونکہ خالِق کی نافرمانی کرنے میں کسی مخلوق کی طاعت روا نہیں۔
۲۳		حسنِ اخلاق اور حسنِ سلوک اور احسان و تحمّل کے ساتھ۔
۲۴		یعنی نبی کریم صلی اللہ علیہ و آلہٖ و سلم اور آپ کے اصحاب کی راہ اسی کو مذہبِ سنّت و جماعت کہتے ہیں۔
۲۵		تمہارے اعمال کی جزا دے کر۔ وَصَّیْنَا الْاِ نْسَانَ سے یہاں تک جو مضمون ہے یہ حضرت لقمان علیٰ نبینا و علیہ السلام کا نہیں ہے بلکہ انہوں نے اپنے صاحبزادے کو اللہ تعالیٰ کے شکرِ نعمت کا حکم دیا تھا اور شرک کی ممانعت کی تھی تو اللہ تعالیٰ نے والدین کی طاعت اور اس کا محل ارشاد فرما دیا، اس کے بعد پھر حضرت لقمان علیٰ نبینا و علیہ السلام کا مقولہ ذکر کیا جاتا ہے کہ انہوں نے اپنے فرزند سے فرمایا۔
(۱۶) اے  میرے  بیٹے  برائی اگر رائی کے  دانہ برابر ہو پھر وہ پتھر کی چٹان میں یا آسمان میں یا زمین میں کہیں ہو (ف ۲۶) اللہ اسے  لے  آئے  گا (ف ۲۷) بیشک اللہ ہر باریکی کا جاننے  والا خبردار ہے  (ف ۲۸)
۲۶		کیسی ہی پوشیدہ جگہ ہو اللہ تعالیٰ سے نہیں چھُپ سکتی۔
۲۷		روزِ قیامت اور اس کا حساب فرمائے گا۔
۲۸		یعنی ہر صغیر و کبیر اس کے احاطۂ علمی میں ہے۔
(۱۷) اے  میرے  بیٹے ! نماز برپا رکھ اور اچھی  بات کا حکم دے  اور بری بات سے  منع کر اور جو افتاد تجھ پر پڑے  (ف ۲۹) اس پر صبر کر، بیشک  یہ ہمت کے  کام ہیں (ف ۳۰)
۲۹		امر بالمعروف و نہی عن المنکَر کرنے سے۔
۳۰		ان کا کرنا لازم ہے۔ اس آیت سے معلوم ہوا کہ نماز اور امر بالمعروف اور نہی عن المنکَر اور صبر بر ایذا یہ ایسی طاعتیں ہیں جن کا تمام اُمّتوں میں حکم تھا۔
(۱۸) اور کسی سے  بات کرنے  میں (ف ۳۱) اپنا رخسارہ  کج نہ کر (ف ۳۲) اور زمین میں اِتراتا نہ چل، بیشک اللہ کو نہیں بھاتا کوئی اِتراتا فخر کرتا۔
۳۱		براہِ تکبُّر۔
۳۲		یعنی جب آدمی بات کریں تو انہیں حقیر جان کر ان کی طرف سے ر خ پھیرنا جیسا متکبِّرین کا طریقہ ہے اختیار نہ کرنا، غنی و فقیر سب کے ساتھ بتواضُع پیش آنا۔
(۱۹) اور میانہ چال چل (ف ۳۳) اور اپنی آواز کچھ پست کر (ف ۳۴) بیشک سب آوازوں میں بری آواز، آواز گدھے  کی (ف ۳۵) 
۳۳		نہ بہت تیز نہ بہت سُست کہ یہ دونوں باتیں مذموم ہیں ایک میں شانِ تکبُّر ہے اور ایک میں چھچھورا پن۔ حدیث شریف میں ہے کہ بہت تیز چلنا مومن کا وقار کھوتا ہے۔
۳۴		یعنی شور و شغب اور چیخنے چِلّانے سے احتراز کر۔
مدعا یہ ہے کہ شور مچانا اور آواز بلند کرنا مکروہ و ناپسندیدہ ہے اور اس میں کچھ فضیلت نہیں ہے، گدھے کی آواز باوجود بلند ہونے کے مکروہ اور وحشت انگیز ہے۔ نبی کریم صلی اللہ علیہ و آلہٖ و سلم کو نرم آواز سے کلام کرنا پسند تھا اور سخت آواز سے بولنے کو ناپسند رکھتے تھے۔
(۲۰) کیا تم نے  نہ دیکھا کہ اللہ نے  تمہارے  لیے  کام میں لگائے  جو کچھ آسمانوں اور زمین میں ہیں (ف ۳۶) اور تمہیں بھرپور دیں اپنی نعمتیں ظاہر اور چھپی (ف ۳۷) اور بعضے  آدمی اللہ کے  بارے  میں جھگڑتے  ہیں یوں کہ نہ علم نہ عقل نہ کوئی روشن کتاب (ف ۳۸) 
آسمانوں میں مثل سور ج، چاند، تاروں کے جن سے تم نفع اٹھاتے ہو اور زمینوں میں دریا، نہریں، کانیں، پہاڑ، درخت، پھل، چوپائے وغیرہ جن سے تم فائدے حاصل کرتے ہو۔
ظاہری نعمتوں سے درستیِ اعضاء و حواسِ خمسہ ظاہرہ اور حسن و شکل و صورت مراد ہیں اور باطنی نعمتوں سے علمِ معرفت و ملکاتِ فاضلہ وغیرہ۔ حضرت ابنِ عباس رضی اللہ تعالیٰ عنہما نے فرمایا کہ نعمتِ ظاہرہ تو اسلام و قرآن ہے اور نعمتِ باطنہ یہ ہے کہ تمہارے گناہوں پر پردے ڈال دیئے، تمہارا افشائے حال نہ کیا، سزا میں جلدی نہ فرمائی۔ بعض مفسِّرین نے فرمایا کہ نعمتِ ظاہرہ درستیِ اعضاء اور حسنِ صورت ہے اور نعمتِ باطنہ اعتقادِ قلبی۔ ایک قول یہ بھی ہے کہ نعمتِ ظاہرہ رزق ہے اور باطنہ حسنِ خُلق۔ ایک قول یہ ہے کہ نعمتِ ظاہرہ احکامِ شرعیہ کا ہلکا ہونا ہے اور نعمتِ باطنہ شفاعت۔ ایک قول یہ ہے کہ نعمتِ ظاہرہ اسلام کا غلبہ اور دشمنوں پر فتح یاب ہونا ہے اور نعمتِ باطنہ ملائکہ کا امداد کے لئے آنا۔ ایک قول یہ ہے کہ نعمتِ ظاہرہ رسول کا اِتّباع ہے اور نعمتِ باطنہ ان کی مَحبت۔ رَزَقَنَا اللہُ تَعَالیٰ اِتِّبَاعَہٗ وَ مَحَبَّتَہٗ صلی اللہ تعالیٰ علیہ و آلہٖ و سلم۔
۳۸		تو جو کہیں گے جہل و نادانی ہو گا اور شانِ الٰہی میں اس طرح کی جرأت و لب کشائی نہایت بیجا اور گمراہی ہے۔ شانِ نُزول : یہ آیت نصر بن حارث و اُبَیْ بن خلف وغیرہ کُفّار کے حق میں نازل ہوئی جو باوجود بے علم و جاہل ہونے کے نبی کریم صلی اللہ علیہ و آلہ و سلم سے اللہ تعالیٰ کی ذات و صفات کے متعلق جھگڑے کیا کرتے تھے۔
(۲۱)  اور جب ان سے  کہا جائے  اس کی پیروی کرو جو اللہ نے  اتارا تو کہتے  ہیں بلکہ ہم تو اس کی پیروی کریں گے  جس پر ہم نے  اپنے  باپ دادا کو پایا (ف ۳۹) کیا اگرچہ شیطان ان کو عذاب دوزخ کی طرف بلاتا ہو (ف ۴۰) 
۳۹		یعنی اپنے باپ دادا کے طریقے ہی پر رہیں گے۔ اس پر اللہ تبارک و تعالیٰ فرماتا ہے۔
۴۰		جب بھی وہ اپنے دادا ہی کی پیروی کئے جائیں گے۔
(۲۲)  تو جو  اپنا  منہ اللہ کی طرف جھکا دے  (ف ۴۱) اور ہو نیکوکار تو بیشک اس نے  مضبوط گرہ تھامی، اور اللہ ہی کی  طرف ہے  سب کاموں کی انتہا۔
دینِ خالص اس کے لئے قبول کرے، اس کی عبادت میں مشغول ہو، اپنے کام اس پر تفویض کرے، اسی پر بھروسہ رکھے۔
(۲۳) اور جو کفر کرے  تو تم (ف ۴۲) اس کے  کفر سے  غم نہ کھاؤ، انھیں ہماری ہماری ہی طرف پھرنا ہے  ہم انہیں بتا دیں گے  جو کرتے  تھے  (ف ۴۳) بیشک اللہ والوں کی بات جانتا ہے۔
اے سیدِ انبیاء صلی اللہ علیہ و آلہٖ و سلم۔
یعنی ہم انہیں ان کے اعمال کی سزا دیں گے۔
(۲۴) ہم انہیں کچھ برتنے  دیں گے  (ف ۴۴) پھر انہیں بے  بس کر کے  سخت عذاب کی طرف لے  جائیں گے  (ف ۴۵) 
۴۴		یعنی تھوڑی مہلت دیں گے کہ وہ دنیا کے مزے اٹھائیں۔
۴۵		آخرت میں اور وہ دوزخ کا عذاب ہے جس سے وہ رہائی نہ پائیں گے۔
(۲۵) اور اگر تم ان سے  پوچھو کس نے  بنائے  آسمان اور زمین تو ضرور کہیں گے  اللہ نے، تم فرماؤ سب خوبیاں اللہ کو (ف ۴۶) بلکہ ان میں اکثر جانتے  نہیں۔
۴۶		یہ ان کے اقرار پر انہیں الزام دینا ہے کہ جس نے آسمان و زمین پیدا کئے وہ اللہ واحد لاشریک لہٗ ہے تو واجب ہوا کہ اس کی حمد کی جائے، اس کا شکر ادا کیا جائے اور اس کے سوا کسی اور کی عبادت نہ کی جائے۔
(۲۶) اللہ ہی کا ہے  جو کچھ آسمانوں اور زمین میں ہے  (ف ۴۷) بیشک اللہ ہی بے  نیاز ہے  سب خوبیوں سراہا۔
۴۷		سب اس کے مملوک، مخلوق اور بندے ہیں تو اس کے سوا کوئی مستحقِ عبادت نہیں۔
(۲۷) اور اگر زمین میں جتنے  پیڑ ہیں سب قلمیں ہو جائیں اور سمندر اس کی سیاہی ہو اس کے  پیچھے  سات سمندر اور (ف ۴۸) تو اللہ کی باتیں ختم نہ ہوں گی (ف ۴۹) بیشک اللہ عزت و حکمت والا ہے۔
۴۸		اور ساری خَلق اللہ تعالیٰ کے کلمات کو لکھے اور وہ تمام قلم اور ان تمام سمندروں کی سیاہی ختم ہو جائے۔
۴۹		کیونکہ معلوماتِ الٰہیہ غیرِ متناہی ہیں۔ شانِ نُزول : جب سیدِ عالَم صلی اللہ علیہ و آلہٖ و سلم ہجرت کر کے مدینہ طیّبہ تشریف لائے تو یہود کے علماء و احبار نے آپ کی خدمت میں حاضر ہو کر کہا کہ ہم نے سنا ہے کہ آپ فرماتے ہیں وَمَآ اُوْتِیْتُمْ مِّنَ الْعِلْمِ اِلَّا قَلِیْلاً  یعنی تمہیں تھوڑا علم دیا گیا تو اس سے آپ کی مراد ہم لوگ ہیں یا صرف اپنی قوم ؟ فرمایا سب مراد ہیں، انہوں نے کہا کیا آپ کی کتاب میں یہ نہیں ہے کہ ہمیں توریت دی گئی ہے اس میں ہر شے کا علم ہے ؟ حضور نے فرمایا کہ ہر شے کا علم بھی علمِ الٰہی کے حضور قلیل ہے اور تمہیں تو اللہ تعالیٰ نے اتنا علم دیا ہے کہ اس پر عمل کرو تو نفع پاؤ، انہوں نے کہا آپ کیسے یہ خیال فرماتے ہیں آپ کا قول تو یہ ہے کہ جسے حکمت دی گئی اسے خیرِ کثیر دی گئی تو علمِ قلیل اور خیرِ کثیر کیسے جمع ہو۔ اس پر یہ آیتِ کریمہ نازل ہوئی، اس تقدیر پر یہ آیت مدنی ہو گی۔ ایک قول یہ بھی ہے کہ یہود نے قریش سے کہا تھا کہ مکّہ میں جا کر رسولِ کریم صلی اللہ علیہ و آلہٖ و سلم سے اس طرح کا کلام کریں۔ ایک قول یہ ہے کہ مشرکین نے یہ کہا تھا کہ قرآن اور جو کچھ محمّدِ مصطفیٰ صلی اللہ علیہ و آلہٖ و سلم لاتے ہیں یہ عنقریب تمام ہو جائے گا پھر قصّہ ختم۔ اس پر اللہ تعالیٰ نے یہ آیت نازل فرمائی۔
(۲۸) تم سب کا پیدا کرنا اور قیامت میں اٹھانا ایسا ہی ہے  جیسا ایک جان  کا (ف ۵۰) بیشک اللہ سنتا دیکھتا ہے  
۵۰		اللہ پر کچھ دشوار نہیں اس کی قدرت یہ ہے کہ ایک کُن سے سب کو پیدا کر دے۔
(۲۹) اے  سننے  والے  کیا تو نے  نہ دیکھا کہ اللہ رات لاتا ہے  دن کے  حصے  میں اور دن کرتا ہے  رات کے  حصے  میں (ف ۵۱) اور اس نے  سورج اور چاند کام میں لگائے  (ف ۵۲) ہر ایک ایک مقرر میعاد تک چلتا ہے  (ف ۵۳) اور یہ کہ اللہ تمہارے  کاموں سے  خبردار ہے۔
۵۱		یعنی ایک کو گھٹا کر دوسرے کو بڑھا کر اور جو وقت ایک میں سے گھٹاتا ہے دوسرے میں بڑھا دیتا ہے۔
۵۲		بندوں کے نفع کے لئے۔
۵۳		یعنی روزِ قیامت تک یا اپنے اپنے اوقاتِ معیّنہ تک، سورج آخر سال تک اور چاند آخرِ ماہ تک۔
(۳۰) یہ اس لیے  کہ اللہ ہی حق ہے  (ف ۵۴) اور اس کے  سوا جن کو پوجتے  ہیں سب باطل ہیں (ف ۵۵) اور اس لیے  کہ اللہ ہی بلند بڑائی والا ہے۔
۵۴		وہی ان اشیائے مذکورہ پر قادر ہے تو وہی مستحقِ عبادت ہے۔
۵۵		فنا ہونے والے ان میں سے کوئی مستحقِ عبادت نہیں ہو سکتا۔
(۳۱) کیا تو نے  نہ دیکھا کہ کشتی دریا میں چلتی ہے، اللہ کے  فضل سے  (ف ۵۶) تاکہ تمہیں وہ اپنی (ف ۵۷) کچھ نشانیاں دکھائے  بیشک اس میں نشانیاں ہیں ہر بڑے  صبر کرنے  والے  شکرگزار کو (ف ۵۸) 
۵۶		اس کی رحمت اور اس کے احسان سے۔
۵۷		عجائبِ قدرت کی۔
۵۸		جو بلاؤں پر صبر کرے اور اللہ تعالیٰ کی نعمتوں کا شکر گزار ہو، صبر و شکر یہ دونوں صفتیں مومن کی ہیں۔
(۳۲)  اور جب ان پر (ف ۵۹)  آ پڑتی ہے  کوئی موج پہاڑوں کی طرح تو اللہ کو پکارتے  ہیں نرے  اسی پر عقیدہ رکھتے  ہوئے  (ف ۶۰)  پھر جب انہیں خشکی کی طرف بچا لاتا ہے  تو ان میں کوئی اعتدال پر رہتا ہے  (ف ۶۱) اور ہماری آیتوں کا  انکار نہ کرے  گا مگر ہر بڑا بے  وفا ناشکرا۔
۵۹		یعنی کُفّار پر۔
۶۰		اور اس کے حضور تضرُّع اور زاری کرتے ہیں اور اسی سے دعا و التجاء، اس وقت ماسوا کو بھول جاتے ہیں۔
۶۱		اپنے ایمان و اخلاص پر قائم رہتا کُفر کی طرف نہیں لوٹتا۔ شانِ نُزول : کہا گیا ہے کہ یہ آیت عکرمہ بن ابی جہل کے حق میں نازل ہوئی جس سال مکّہ مکرّمہ کی فتح ہوئی تو وہ سمندر کی طرف بھاگ گئے، وہاں بادِ مخالف نے گھیرا اور خطرے میں پڑ گئے تو عکرمہ نے کہا کہ اگر اللہ تعالیٰ ہمیں اس خطرے سے نجات دے تو میں ضرور سیدِ عالَم محمّدِ مصطفیٰ صلی اللہ علیہ و آلہٖ و سلم کی خدمت میں حاضر ہو کر ہاتھ میں ہاتھ دے دوں گا یعنی اطاعت کروں گا، اللہ تعالیٰ نے کرم کیا ہوا ٹھہر گئی اور عکرمہ مکّہ مکرّمہ کی طرف آ گئے اور اسلام لائے اور بڑا مخلصانہ اسلام لائے اور بعض ان میں ایسے تھے جنہوں نے عہدِ وفا نہ کیا، ان کی نسبت اگلے جملہ میں ارشاد ہوتا ہے۔
(۳۳) اے  لوگو! (ف ۶۲) اپنے  رب سے  ڈرو اور اس دن کا خوف کرو جس میں کوئی باپ بچہ کے  کام نہ آئے  گا، اور نہ کوئی کامی (کاروباری) بچہ اپنے  باپ کو کچھ نفع دے   (ف ۶۳) بیشک اللہ کا وعدہ سچا ہے  (ف ۶۴) تو ہرگز تمہیں دھوکا نہ دے  دنیا کی زندگی (ف ۶۵) اور ہرگز تمہیں اللہ کے  علم پر دھوکہ نہ دے  وہ بڑا فریبی (ف ۶۶) 
۶۲		یعنی اے اہلِ مکّہ۔
۶۳		روزِ قیامت ہر انسان نفسی نفسی کہتا ہو گا اور باپ بیٹے کے اور بیٹا باپ کے کام نہ آ سکے گا، نہ کافِروں کی مسلمان اولاد انہیں فائدہ پہنچا سکے گی نہ مسلمان ماں باپ کافِر اولاد کو۔
۶۴		ایسا دن ضرور آنا اور بَعث و حساب و جزا کا وعدہ ضرور پورا ہونا ہے۔
۶۵		جس کی تمام نعمتیں اور لذّتیں فانی کہ ان کے شیفتہ ہو کر نعمتِ ایمان سے محروم رہ جاؤ۔
۶۶		یعنی شیطان دور و دراز کی امیدوں میں ڈال کر معصیّتوں اور میں مبتلا نہ کر دے۔
(۳۴) بیشک اللہ کے  پاس ہے  قیامت کا علم (ف ۶۷) اور اتارتا ہے  مینھ اور جانتا ہے  جو کچھ ماؤں کے  پیٹ میں ہے، اور کوئی جان نہیں جانتی کہ کل کیا کمائے  گی اور کوئی جان نہیں جانتی کہ کس زمین میں مرے  گی، بیشک اللہ جاننے  والا بتانے  والا ہے  (ف ۶۸)
۶۷		شانِ نُزول : یہ آیت حارث بن عمرو کے حق میں نازل ہوئی جس نے نبی کریم صلی اللہ علیہ و آلہٖ و سلم کی خدمت میں حاضر ہو کر قیامت کا وقت دریافت کیا تھا اور یہ کہا تھا کہ میں نے کھیتی بوئی ہے خبر دیجئے مینہ کب آئے گا اور میری عورت حاملہ ہے مجھے بتائیے کہ اس کے پیٹ میں کیا ہے لڑکا یا لڑکی، یہ تو مجھے معلوم ہے کہ کل میں نے کیا کیا، یہ مجھے بتائیے کہ آئندہ کل کو کیا کروں گا، یہ بھی جانتا ہوں کہ میں کہاں پیدا ہوا مجھے یہ بتائیے کہ کہاں مروں گا۔ اس کے جواب میں یہ آیتِ کریمہ نازل ہوئی۔
۶۸		جس کو چاہے اپنے اولیا اور اپنے محبوبوں میں سے انہیں خبردار کرے۔ اس آیت میں جن پانچ چیزوں کے علم کی خصوصیّت اللہ تبارک و تعالیٰ کے ساتھ بیان فرمائی گئی انہیں کی نسبت سورۂ جن میں ارشاد ہوا عٰلِمُ الْغَیْبِ فَلَا یُظْھِرُ عَلیٰ غَیْبِہٖ اَحَدًا اِلَّا مَنِ ارْتَضیٰ مِنْ رَّسُوْلٍ غرض یہ کہ بغیر اللہ تعالیٰ کے بتائے ان چیزوں کا علم کسی کو نہیں اور اللہ تعالیٰ اپنے محبوبوں میں سے جسے چاہے بتائے اور اپنے پسندیدہ رسولوں کو بتانے کی خبر خود اس نے سورۂ جن میں دی ہے خلاصہ یہ کہ علمِ غیب اللہ تعالیٰ کے ساتھ خاص ہے اور انبیاء و اولیاء کو غیب کا علم اللہ تعالیٰ کی تعلیم سے بطریقِ معجِزہ و کرامت عطا ہوتا ہے، یہ اس اختصاص کے منافی نہیں اور کثیر آیتیں اور حدیثیں اس پر دلالت کرتی ہیں، بارش کا وقت اور حمل میں کیا ہے اور کل کو کیا کرے اور کہاں مَرے گا ان امور کی خبریں بکثرت اولیاء و انبیاء نے دی ہیں اور قرآن و حدیث سے ثابت ہیں۔ حضرت ابراہیم علیہ السلام کو فرشتوں نے حضرت اسحٰق علیہ السلام کے پیدا ہونے کی اور حضرت زکریا علیہ السلام کو حضرت یحیی علیہ السلام کے پیدا ہونے کی اور حضرت مریم کو حضرت عیسیٰ علیہ السلام کے پیدا ہونے کی خبریں دیں تو ان فرشتوں کو بھی پہلے سے معلوم تھا کہ ان حملوں میں کیا ہے اور ان حضرات کو بھی جنہیں فرشتوں نے اطلاعیں دیں تھی اور ان سب کا جاننا قرآنِ کریم سے ثابت ہے تو آیت کے معنیٰ قطعاً یہی ہیں کہ بغیر اللہ تعالیٰ کے بتائے کوئی نہیں جانتا۔ اس کے یہ معنیٰ لینا کہ اللہ تعالیٰ کے بتانے سے بھی کوئی نہیں جانتا مَحض باطل اور صدہا آیات و احادیث کے خلاف ہے۔ (خازن، بیضاوی، احمدی، روح البیان وغیرہ)



سورۂ سجدہ


اللہ کے  نام سے  شروع جو نہایت مہربان رحم والا(ف ۱)
۱		سورۂ سجدہ مکّیہ ہے سوا تین آیتوں کے جو اَفَمَنْ کَانَ مُؤْمِناً سے شروع ہوتی ہیں، اس سورت میں تیس آیتیں اور تین سو اسّی کلمے اور ایک ہزار پانچ سو اٹھارہ حرف ہیں۔
(۱)  الم
(۲)  کتاب کا اتارنا (ف ۲) بیشک پروردگار عالم کی طرف سے  ہے۔
۲		یعنی قرآنِ کریم کا معجزہ کر کے اس طرح کہ اس کے مثل ایک سورت یا چھوٹی سی عبارت بنانے سے تمام فصحاء و بلغاء عاجز رہ گئے۔
(۳) کیا کہتے  ہیں (ف ۳) ان کی بنائی ہوئی  ہے  (ف ۴) بلکہ وہی حق ہے  تمہارے  رب کی طرف سے  کہ تم ڈراؤ ایسے  لوگوں کو جن کے  پاس تم سے  پہلے  کوئی ڈر سنانے  والا نہ آیا (ف ۵) اس امید پر کہ وہ راہ پائیں۔
۳		مشرکین کہ یہ کتابِ مقدَّس۔
۴		یعنی سیدِ انبیاء محمّدِ مصطفیٰ صلی اللہ علیہ و آلہٖ و سلم کی۔
۵		ایسے لوگوں سے مراد زمانۂ فطرت کے لوگ ہیں، وہ زمانہ کہ حضرت عیسیٰ علیہ السلام کے بعد سے سیدِ انبیاء محمدِ مصطفیٰ صلی اللہ علیہ و آلہٖ و سلم کی بعثت تک تھا کہ اس زمانہ میں اللہ تعالیٰ کی طرف سے کوئی رسول نہیں آیا۔
(۴) اللہ ہے  جس نے  آسمان اور زمین اور جو کچھ ان کے  بیچ میں ہے  چھ دن میں بنائے  پھر عرش پر استوا فرمایا (ف ۶) اس سے  چھوٹ کر (لا تعلق ہو کر) تمہارا کوئی حمایتی اور نہ سفارشی (ف ۷) تو کیا تم دھیان نہیں کرتے۔
۶		جیسا استوا کہ اس کی شان کے لائق ہے۔
۷		یعنی اے گروہِ کُفّار جب تم اللہ تعالیٰ کی راہِ رضا اختیار نہ کرو اور ایمان نہ لاؤ تو نہ تمہیں کوئی مدد گار ملے گا جو تمہاری مدد کر سکے نہ کوئی شفیع جو تمہاری شفاعت کرے۔
(۵) کام کی تدبیر فرماتا ہے  آسمان سے  زمین تک (ف ۸) پھر اسی کی طرف رجوع کرے  گا (ف ۹) اس دن کہ جس کی مقدار ہزار برس ہے  تمہاری گنتی میں (ف ۱۰) 
۸		یعنی دنیا کہ قیامت تک ہونے والے کاموں کی اپنے حکم و امر اور اپنے قضا و قدر سے۔
۹		امر و تدبیر فَنائے دنیا کے بعد۔
۱۰		یعنی ایامِ دنیا کے حساب سے اور وہ دن روزِ قیامت ہے، روزِ قیامت کی درازی بعض کافِروں کے لئے ہزار برس کے برابر ہو گی اور بعض کے لئے پچاس ہزار برس کے برابر جیسے کہ سورۂ معارج میں ہے تَعْرُجُ الْمَلٰۤئِکَۃُ وَ الرُّوْحُ اِلَیْہِ فِیْ یَوْ مٍ کَانَ مِقْدَارُہ خَمْسِیْنَ اَلْفَ سَنَۃٍ  اور مومن پر یہ دن ایک نمازِ فرض کے وقت سے بھی ہلکا ہو گا جو دنیا میں پڑھتا تھا جیسا کہ حدیث شریف میں وارد ہوا۔
(۶) یہ (ف ۱۱) ہے  ہر نہاں اور عیاں کا جاننے  والا عزت و  رحمت والا۔
۱۱		خالق، مدبِّر جلّ جلالہ۔
(۷) وہ جس نے  جو چیز بتائی خوب بنائی (ف ۲۱) اور پیدائش انسان کی ابتدا مٹی سے  فرمائی (ف ۱۳)
۱۲		حسبِ اقتضائے حکمت بنائی، ہر جاندار کو وہ صورت دی جو اس کے لئے بہتر ہے اور اس کو ایسے اعضاء عطا فرمائے جو اس کے معاش کے لئے مناسب ہیں۔
۱۳		حضرت آدم علیہ السلام کو اس سے بنا کر۔
(۸) پھر اس کی نسل رکھی ایک بے  قدر پانی کے  خلاصہ سے  (ف ۱۴)
۱۴		یعنی نطفہ سے۔
(۹) پھر  اسے  ٹھیک کیا اور اس میں اپنی طرف کی روح پھونکی (ف ۱۵) اور تمہیں کان اور آنکھیں اور دل عطا فرمائے  (ف ۱۶) کیا ہی تھوڑا حق مانتے  ہو۔
۱۵		اور اس کو بے حس بے جان ہونے کے بعد حساس اور جاندار کیا۔
۱۶		تاکہ تم سنو اور دیکھو اور سمجھو۔
(۱۰) اور بولے  (ف ۱۷) کیا جب ہم مٹی میں مل جائیں گے  (ف ۱۸) کیا پھر نئے  بنیں گے، بلکہ وہ اپنے  رب کے  حضور حاضری سے  منکر ہیں (ف ۱۹)
۱۷		منکِرینِ بَعث۔
۱۸		اور مٹی ہو جائیں گے اور ہمارے اجزا مٹی سے ممتاز نہ رہیں گے۔
۱۹		یعنی موت کے بعد اٹھنے اور زندہ کئے جانے کا انکار کر کے وہ اس انتہا تک پہنچے ہیں کہ عاقبت کے تمام امور کے منکِر ہیں حتّیٰ کہ ربّ کے حضور حاضر ہونے کے بھی۔
(۱۱) تم فرماؤ تمہیں وفات دیتا ہے  موت کا فرشتہ جو تم پر مقرر ہے  (ف ۲۰) پھر اپنے  رب کی طرف واپس جاؤ گے  (ف ۲۱)
۲۰		اس فرشتہ کا نام عزرائیل ہے علیہ السلام اور وہ اللہ تعالیٰ کی طرف سے روحیں قبض کرنے پر مقرر ہیں، اپنے کام میں کچھ غفلت نہیں کرتے جس کا وقت آ جاتا ہے بے درنگ اس کی روح قبض کر لیتے ہیں۔ مروی ہے کہ مَلَک الموت کے لئے دنیا مثلِ کفِ دست کر دی گئی ہے تو وہ مشارق و مغارب کی مخلوق کی روحیں بے مشقّت اٹھا لیتے ہیں اور رحمت و عذاب کے بہت فرشتے ان کے ماتحت ہیں۔
۲۱		اور حساب و جزا کے لئے زندہ کر کے اٹھائے جاؤ گے۔
(۱۲) اور کہیں تم دیکھو جب مجرم (ف ۲۲) اپنے  رب کے  پاس سر نیچے  ڈالے  ہوں گے  (ف ۲۳) اے  ہمارے  رب  اب ہم نے  دیکھا (ف ۲۴) اور سنا (ف ۲۵) ہمیں پھر بھیج کہ نیک کام کریں ہم کو یقین آگیا (ف ۲۶) 
۲۲		یعنی کُفّار و مشرکین۔
۲۳		اپنے افعال و کردار سے شرمندہ و نادم ہو کر اور عرض کرتے ہوں گے۔
۲۴		مرنے کے بعد اٹھنے کو اور تیرے وعدہ وعید کے صدق کو جن کے ہم دنیا میں منکِر تھے۔
۲۵		تجھ سے تیرے رسولوں کی سچّائی کو تو اب دنیا میں۔
۲۶		اور اب ہم ایمان لے آئے لیکن اس وقت کا ایمان لانا انہیں کچھ کام نہ دے گا۔
(۱۳) اور اگر ہم چاہتے  ہر جان کو اس کی ہدایت فرماتے  (ف ۲۷) مگر میری بات قرار پا چکی کہ ضرور جہنم کو بھر دوں گا ان جِنوں اور آدمیوں سب سے  (ف ۲۸)
۲۷		اور اس پر ایسا لطف کرتے کہ اگر وہ اس کو اختیار کرتا تو راہ یاب ہوتا لیکن ہم نے ایسا نہ کیا کیونکہ ہم کافِروں کو جانتے تھے کہ وہ کُفر ہی اختیار کریں گے۔
۲۸		جنہوں نے کُفر اختیار کیا اور جب وہ جہنّم میں داخل ہوں گے تو جہنّم کے خازن ان سے کہیں گے۔
(۱۴) اب چکھو بدلہ اس کا کہ تم اپنے  اس دن کی حاضری  بھولے  تھے  (ف ۲۹) ہم نے  تمہیں چھوڑ دیا (ف ۳۰) اب ہمیشہ کا عذاب چکھو اپنے  کیے  کا بدلہ۔
۲۹		اور دنیا میں ایمان لائے تھے۔
۳۰		عذاب میں اب تمہاری طرف التفات نہ ہو گا۔
(۱۵) ہماری آیتوں پر وہی ایمان لاتے  ہیں کہ جب وہ انہیں یاد دلائی  جاتی  ہیں سجدہ میں گر جاتے  ہیں (ف ۳۱) اور اپنے  رب کی تعریف کرتے  ہوئے  اس کی پاکی بولتے  ہیں اور تکبر نہیں کرتے، السجدۃ۔۹
۳۱	تواضُع اور خشوع سے اور نعمتِ اسلام پر شکر گزاری کے لئے۔
(۱۶) ان کی کروٹیں جدا ہوتی ہیں خوابگاہوں ہسے  (ف ۳۲) اور اپنے  رب کو پکارتے  ہیں ڈرتے  اور امید کرتے  (ف ۳۳) اور ہمارے  دیے  ہوئے  سے  کچھ خیرات کرتے  ہیں۔
۳۲	یعنی خوابِ استراحت کے بستروں سے اٹھتے ہیں اور اپنے راحت و آرام کو چھوڑتے ہیں۔
۳۳	یعنی اس کے عذاب سے ڈرتے ہیں اور اس کی رحمت کی امید کرتے ہیں یہ تہجُّد ادا کرنے والوں کی حالت کا بیان ہے۔
 شانِ نُزول : حضرت انس رضی اللہ تعالیٰ عنہ نے فرمایا کہ یہ آیت ہم انصاریوں کے حق میں نازل ہوئی کہ ہم مغرب پڑھ کر اپنی قیام گاہوں کو واپس نہ آتے تھے جب تک کہ رسولِ کریم صلی اللہ علیہ و آلہ و سلم کے ساتھ نمازِ عشاء نہ پڑھ لیتے۔
(۱۷) تو کسی جی کو نہیں معلوم جو آنکھ کی ٹھنڈک ان کے  لیے  چھپا رکھی ہے  (ف ۳۴) صلہ ان کے  کاموں کا (ف ۳۵)
۳۴		جس سے وہ راحتیں پائیں گے اور ان کی آنکھیں ٹھنڈی ہوں گی۔
یعنی ان طاعتوں کا جو انہوں نے دنیا میں ادا کیں۔
(۱۸) تو کیا جو ایمان والا ہے  وہ اس جیسا ہو جائے  گا  جو بے  حکم ہے  (ف ۳۶) یہ برابر نہیں۔
یعنی کافِر ہے۔ 
شانِ نُزول : حضرت علی مرتضیٰ کرّم اللہ تعالیٰ وجہ سے ولید بن عقبہ بن ابی معیط کسی بات میں جھگڑ رہا تھا، دورانِ گفتگو میں کہنے لگا خاموش ہو جاؤ تم لڑکے ہو میں بوڑھا ہوں، میں بہت زبان دراز ہوں، میری نوکِ سنان تم سے زیادہ تیز ہے، میں تم سے زیادہ بہادر ہوں، میں بڑا جھتے دار ہوں، حضرت علی مرتضیٰ کرّم اللہ تعالیٰ وجہ نے فرمایا چپ تو فاسق ہے، مراد یہ تھی کہ جن باتوں پر تو ناز کرتا ہے انسان کے لئے ان میں سے کوئی قابلِ مدح نہیں، انسان کا فضل و شرف ایمان و تقویٰ میں ہے جسے یہ دولت نصیب نہیں وہ انتہا کا رذیل ہے، کافِر مومن کے برابر نہیں ہو سکتا، اللہ تبارک و تعالیٰ نے حضرت علی مرتضیٰ کرّم اللہ تعالیٰ وجہ کی تصدیق میں یہ آیت نازل فرمائی۔
(۱۹) جو ایمان لائے  اور اچھے  کام کیے  ان کے  لیے  بسنے  کے  باغ ہیں، ان کے  کاموں کے  صلہ میں مہمانداری (ف ۳۷) 
یعنی مومنینِ صالحین کی جنّتِ ماویٰ میں عزّت و اکرام کے ساتھ مہمانداری کی جائے گی۔
(۲۰) رہے  وہ جو بے  حکم ہیں (ف ۳۸) ان کا ٹھکانا  آ  گ ہے، جب کبھی  اس میں سے  نکلنا چاہیں گے  پھر اسی میں پھیر دیے  جائیں گے  اور ان سے  کہا جائے  گا چکھو اس آگ کا عذاب جسے  تم جھٹلاتے  تھے۔
۳۸		نافرمان کافِر ہیں۔
(۲۱) اور ضرور ہم انہیں چکھائیں گے  کچھ نزدیک کا عذاب (ف ۱۳۹) اس بڑے  عذاب سے  پہلے  (ف ۴۰) جسے  دیکھنے  والا امید کرے  کہ ابھی باز آئیں گے۔
۳۹		دنیا ہی میں قتل اور گرفتاری اور قحط و امراض وغیرہ میں مبتلا کر کے چنانچہ ایسا ہی پیش آیا کہ حضور کی ہجرت سے قبل قریش امراض و مصائب میں گرفتار ہوئے اور بعدِ ہجرت بدر میں مقتول ہوئے، گرفتار ہوئے اور سات برس قحط کی ایسی سخت مصیبت میں مبتلا رہے کہ ہڈیاں اور مردار اور کتّے تک کھا گئے۔
۴۰		یعنی عذابِ آخرت سے۔
(۲۲) اور اس سے  بڑھ کر ظالم کون جسے  اس کے  رب کی آیتوں سے  نصیحت کی گئی پھر اس نے  ان سے  منہ پھیر لیا (ف ۴۱) بیشک ہم مجرموں سے  بدلہ لینے  والے  ہیں۔
اور آیات میں غور نہ کیا اور ان کے وضوح و ارشاد سے فائدہ نہ اٹھایا اور ایمان سے بہرہ اندوز نہ ہوا۔
(۲۳) اور بیشک ہم نے  موسیٰ کو کتاب (ف ۴۲) عطا فرمائی تو تم اس کے  ملنے  میں شک نہ کرو (ف ۴۳) اور ہم نے  اسے  (ف ۴۴) بنی اسرائیل کے  لیے  ہدایت کیا۔
یعنی توریت۔
یعنی حضرت موسیٰ علیہ السلام کو کتاب کے ملنے میں یا یہ معنیٰ ہیں کہ حضرت موسیٰ علیہ السلام کے ملنے اور ان سے ملاقات ہونے میں شک نہ کرو چنانچہ شبِ معراج حضور اقدس صلی اللہ علیہ و آلہٖ و سلم کی حضرت موسیٰ علیہ السلام سے ملاقات ہوئی جیسا کہ احادیث میں وارد ہے۔
۴۴		یعنی حضرت موسیٰ علیہ السلام کو یا توریت کو۔
(۲۴) اور ہم نے  ان میں سے  (ف ۴۵) کچھ امام بنائے  کہ ہمارے  حکم سے  بناتے  (۴۶) جبکہ انہوں نے  صبر کیا (ف ۴۷) اور وہ ہماری آیتوں پر یقین لاتے  تھے۔
۴۵		یعنی بنی اسرائیل میں سے۔
۴۶		لوگوں کو خدا کی طاعت اور اس کی فرمانبرداری اور اللہ تعالیٰ کے دین اور اس کی شریعت کا اِتّباع، توریت کے احکام کی تعمیل اور یہ امامِ انبیائے بنی اسرائیل تھے یا انبیاء کے متّبِعین۔
۴۷		اپنے دین پر اور دشمنوں کی طرف سے پہنچنے والی مصیبتوں پر۔ 
فائدہ : اس سے معلوم ہوا کہ صبر کا ثمرہ امامت اور پیشوائی ہے۔
(۲۵) بیشک تمہارا رب ان میں فیصلہ کر دے  گا (ف ۴۸) قیامت کے  دن جس بات میں اختلاف کرتے  تھے  (ف ۴۹)
۴۸		یعنی انبیاء میں اور ان کی اُمّتوں میں یا مومنین و مشرکین میں۔
۴۹		امورِ دین میں سے اور حق و باطل والوں کو جُدا جُدا ممتاز کر دے گا۔
(۲۶) اور کیا انہیں (ف ۵۰) اس پر ہدایت نہ ہوئی کہ ہم نے  ان سے  پہلے  کتنی سنگتیں (قومیں ) (ف ۵۱) ہلاک کر دیں کہ آج یہ ان کے  گھروں میں چل پھر رہے  ہیں (ف ۵۲) بیشک اس میں ضرور نشانیاں ہیں تو کیا سنتے  نہیں (ف ۵۳)
۵۰		یعنی اہلِ مکّہ کو۔
۵۱		کتنی اُمّتیں مثلِ عاد و ثمود و قومِ لوط کے۔
۵۲		یعنی اہلِ مکّہ جب بسلسلۂ تجارت شام کے سفر کرتے ہیں تو ان لوگوں کے منازل و بلاد میں گزرتے ہیں اور ان کی ہلاکت کے آثار دیکھتے ہیں۔
۵۳		جو عبرت حاصل کریں اور پند پذیر ہوں۔
(۲۷) اور کیا نہیں دیکھتے  کہ ہم پانی بھیجتے  ہیں خشک زمین کی طرف (ف ۵۴) پھر اس سے  کھیتی نکالتے  ہیں کہ اس میں سے  ان کے  چوپائے  اور وہ خود کھاتے  ہیں (ف ۵۵) تو کیا انہیں سوجھتا نہیں (ف ۵۶)
۵۴		جس میں سبزہ کا نام و نشان نہیں۔
۵۵		چوپائے بھوسہ اور وہ خود غلّہ۔
۵۶		کہ وہ یہ دیکھ کر اللہ تعالیٰ کے کمالِ قدرت پر استدلال کریں اور سمجھیں کہ جو قادرِ برحق خشک زمین سے کھیتی نکالنے پر قادر ہے مُردوں کا زندہ کرنا اس کی قدرت سے کیا بعید۔
(۲۸) اور کہتے  ہیں یہ فیصلہ کب ہو گا اگر تم سچے  ہو (ف ۵۷) تم فرماؤ فیصلہ کے  دن (ف ۵۸) کافروں کو ان کا ایمان لانا نفع نہ دے  گا اور نہ انہیں مہلت ملے  (ف ۵۹)
۵۷		مسلمان کہا کرتے تھے کہ اللہ تعالیٰ ہمارے اور مشرکین کے درمیان فیصلہ فرمائے گا اور فرمانبردار اور نافرمان کو ان کے حسبِ عمل جزا دے گا، اس سے ان کی مراد یہ تھی کہ ہم پر رحمت و کرم کرے گا اور کُفّار و مشرکین کو عذاب میں مبتلا کرے گا، اس پر کافِر بطورِ تمسخُر و اِستِہزاء کہتے تھے کہ یہ فیصلہ کب ہو گا، اس کا وقت کب آئے گا۔ اللہ تعالیٰ اپنے حبیب سے ارشاد فرماتا ہے۔
۵۸		جب عذابِ الٰہی نازل ہو گا۔
۵۹		توبہ و معذرت کی فیصلہ کے دن سے یا روزِ قیامت مراد ہے یا روزِ فتحِ مکّہ یا روزِ بدر بر تقدیرِ اوّل اگر روزِ قیامت مراد ہو تو ایمان کا نافع نہ ہونا ظاہر ہے کیونکہ ایمان وہی مقبول ہے جو دنیا میں ہو اور دنیا سے نکلنے کے بعد نہ ایمان مقبول ہو گا نہ ایمان لانے کے لئے دنیا میں واپس آنا میسّر آئے گا اور اگر فیصلہ کے دن سے روزِ بدر یا روزِ فتحِ مکّہ مراد ہو تو معنیٰ یہ ہیں کہ جبکہ عذاب آ جائے اور وہ لوگ قتل ہونے لگیں تو حالتِ قتل میں ان کا ایمان لانا قبول نہ کیا جائے گا اور نہ عذاب مؤخّر کر کے انہیں مہلت دی جائے چنانچہ جب مکّہ مکرّمہ فتح ہوا تو قوم بنی کنانہ بھاگی حضرت خالد بن ولید نے جب انہیں گھیرا اور انہوں نے دیکھا کہ اب قتل سر پر آ گیا کوئی امید جاں بَری کی نہیں تو انہوں نے اسلام کا اظہار کیا، حضرت خالد نے قبول نہ فرمایا اور انہیں قتل کر دیا۔ (جمل وغیرہ)
(۲۹) تو ان سے  منہ پھیر لو اور انتظار کرو (ف ۶۰) بیشک انہیں بھی انتظار کرنا ہے  (ف ۶۱)
۶۰		ان پر عذاب نازل ہونے کا۔
۶۱		بخاری و مسلم شریف کی حدیث شریف میں ہے کہ رسولِ کریم صلی اللہ علیہ و آلہٖ و سلم روزِ جمعہ نمازِ فجر میں یہ سورت یعنی سورۂ سجدہ اور سورۂ دہر پڑھتے تھے۔ ترمذی کی حدیث میں ہے کہ جب تک حضور سیدِ عالَم صلی اللہ علیہ و آلہٖ و سلم یہ سورت اور سورۂ  تَبٰرَکَ الَّذِیْ بِیَدِہِ الْمُلْکُ پڑھ نہ لیتے خواب نہ فرماتے۔ حضرت ابنِ مسعود رضی اللہ تعالیٰ عنہ نے فرمایا کہ سورۂ سجدہ عذابِ قبر سے محفوظ رکھتی ہے۔ (خازن و مدارک)



سورۂ  احزاب

اللہ کے  نام سے  شروع جو نہایت مہربان رحم والا(ف ۱)
۱		سورۂ احزاب مدنیّہ ہے، اس میں نو رکوع، تہتّر۷۳ آیتیں اور ایک ہزار دو سو اسّی کلمے اور پانچ ہزار سات سو نوّے حرف ہیں۔
(۱)  اے  غیب کی خبریں بتانے  والے  (نبی) (ف ۲) اللہ کا یوں ہی خوف رکھنا اور کافروں اور منافقوں کی نہ سننا (ف ۳) بیشک  اللہ علم و حکمت والا ہے۔
۲		یعنی ہماری طرف سے خبریں دینے والے، ہمارے اسرار کے امین، ہمارا خطاب ہمارے پیارے بندوں کو پہنچانے والے، اللہ تعالیٰ نے اپنے حبیب صلی اللہ علیہ و آلہٖ و سلم کو یٰآ اَیُّہَا النَّبِیُّ  کے ساتھ خِطاب فرمایا جس کے یہ معنیٰ ہیں جو ذکر کئے گئے نامِ پاک کے ساتھ، یَا مُحَمَّدُ ذکر فرما کر خِطاب نہ کیا جیسا کہ دوسرے انبیاء علیہم السلام کو خِطاب فرمایا ہے اس سے مقصود آپ کی تکریم اور آپ کا احترام اور آپ کی فضیلت کا ظاہر کرنا ہے۔ (مدارک)
۳		شانِ نُزول : ابوسفیان بن حرب اور عکرمہ بن ابی جہل اور ابوالاعور سلمی جنگِ اُحد کے بعد مدینہ طیّبہ میں آئے اور منافقین کے سردار عبداللہ بن اُ بَی بن سلول کے یہاں مقیم ہوئے، سیدِ عالَم صلی اللہ علیہ و آلہٖ و سلم سے گفتگو کے لئے امان حاصل کر کے انہوں نے یہ کہا کہ آپ لات، عزّیٰ، منات وغیرہ بُتوں کو جنہیں مشرکین اپنا معبود سمجھتے ہیں کچھ نہ فرمائیے اور یہ فرما دیجئے کہ ان کی شفاعت ان کے پجاریوں کے لئے ہے اور ہم لوگ آپ کو اور آپ کے ربّ کو کچھ نہ کہیں گے، سیدِ عالَم صلی اللہ علیہ و آلہٖ و سلم کو ان کی یہ گفتگو بہت ناگوار ہوئی اور مسلمانوں نے ان کے قتل کا ارادہ کیا، سیدِ عالَم صلی اللہ علیہ و آلہٖ و سلم نے قتل کی اجازت نہ دی اور فرمایا کہ میں انہیں امان دے چکا ہوں اس لئے قتل نہ کرو، مدینہ شریف سے نکال دو چنانچہ حضرت عمر رضی اللہ تعالیٰ عنہ نے نکال دیا۔ اس پر یہ آیتِ کریمہ نازل ہوئی اس میں خِطاب تو سیدِ عالَم صلی اللہ علیہ و آلہٖ و سلم کے ساتھ ہے اور مقصود ہے آپ کی اُمّت سے فرمانا کہ جب نبی صلی اللہ علیہ و آلہٖ و سلم نے امان دی تو تم اس کے پابند رہو اور نقضِ عہد کا ارادہ نہ کرو اور کُفّار و منافقین کی خلافِ شرع بات نہ مانو۔
(۲) اور اس کی پیروی رکھنا جو تمہارے  رب کی طرف سے  تمہیں وحی ہوتی ہے، اے  لوگو! اللہ تمہارے  کام دیکھ رہا ہے۔
(۳) اور اے  محبوب! تم اللہ پر بھروسہ رکھو، اور اللہ بس ہے   کام بنانے  والا۔
(۴) اللہ نے  کسی آدمی کے  اندر دو  دل نہ رکھے  (ف ۴) اور تمہاری ان عورتوں کو جنہیں تم کے  برابر کہہ دو تمہاری ماں نہ بنایا (ف ۵) اور نہ تمہارے  لے  پالکوں کو تمہارا بیٹا  بنایا (ف ۶) یہ تمہارے  اپنے  منہ کا کہنا ہے  (ف ۷) اور اللہ حق فرماتا ہے  اور وہی راہ دکھاتا ہے  (ف ۸)
۴		کہ ایک میں اللہ کا خوف ہو دوسرے میں کسی اور کا، جب ایک ہی دل ہے تو اللہ ہی سے ڈرے۔ شانِ نُزول : ابو معمر حمید فہری کی یاد داشت اچھی تھی جو سنتا تھا یاد کر لیتا تھا، قریش نے کہا کہ اس کے دو دل ہیں جبھی تو اس کا حافظہ اتنا قوی ہے وہ خود ہی کہتا تھا کہ اس کے دو دل ہیں اور ہر ایک میں حضرت سیدِ (عالَم صلی اللہ علیہ و آلہٖ و سلم ) سے زیادہ دانش ہے۔ جب بدر میں مشرک بھاگے تو ابو معمر اس شان سے بھاگا کہ ایک جوتی ہاتھ میں ایک پاؤں میں، ابوسفیان سے ملاقات ہوئی تو ابوسفیان نے پوچھا کیا حال ہے ؟ کہا لوگ بھاگ گئے تو ابوسفیان نے پوچھا ایک جوتی ہاتھ میں ایک پاؤں میں کیوں ہے ؟ کہا اس کی مجھے خبر ہی نہیں میں تو یہی سمجھ رہا ہوں کہ دونوں جوتیاں پاؤں میں ہیں۔ اس وقت قریش کو معلوم ہوا کہ دو ۲ دل ہوتے تو جوتی جو ہاتھ میں لئے ہوئے تھا بھول نہ جاتا اور ایک قول یہ بھی ہے کہ منافقین سیدِ عالَم صلی اللہ علیہ و آلہٖ و سلم کے لئے دو ۲ دل بتاتے تھے اور کہتے تھے کہ ان کا ایک دل ہمارے ساتھ ہے اور ایک اپنے اصحاب کے ساتھ نیز زمانۂ جاہلیت میں جب کوئی اپنی عورت سے ظِہار کرتا تھا تو وہ لوگ اس ظِہار کو طلاق کہتے اور اس عورت کو اس کی ماں قرار دیتے تھے اور جب کوئی شخص کسی کو بیٹا کہہ دیتا تھا تو اس کو حقیقی بیٹا قرار دے کر شریکِ میراث ٹھہراتے اور اس کی زوجہ کو بیٹا کہنے والے کے لئے صُلبی بیٹے کی بی بی کی طرح حرام جانتے۔ ان سب کی رد میں یہ آیت نازل ہوئی۔
۵		یعنی ظِہار سے عورت ماں کے مثل حرام نہیں ہو جاتی۔ 
ظِہار : منکوحہ کو ایسی عورت سے تشبیہ دینا جو ہمیشہ کے لئے حرام ہو اور یہ تشبیہ ایسے عضو میں ہو جس کو دیکھنا اور چھونا جائز نہیں ہے مثلاً کسی نے اپنی بی بی سے یہ کہا کہ تو مجھ پر میری ماں کی پیٹھ یا پیٹ کے مثل ہے تو وہ مظاہر ہو گیا۔ 
مسئلہ : ظِہار سے نکاح باطل نہیں ہوتا لیکن کَفّارہ ادا کرنا لازم ہو جاتا ہے اور کَفّارہ ادا کرنے سے پہلے عورت سے علیٰحدہ رہنا اور اس سے تمتع نہ کرنا لازم ہے۔ 
مسئلہ: ظِہار کا کَفّارہ ایک غلام کا آزاد کرنا اور یہ میسّر نہ ہو تو متواتر دو مہینے کے روزے اور یہ بھی نہ ہو سکے تو ساٹھ مسکینوں کا کھلانا ہے۔ 
مسئلہ : کَفّارہ ادا کرنے کے بعد عورت سے قربت اور تمتُّع حلال ہو جاتا ہے۔ (ہدایہ)
۶		خواہ انہیں لوگ تمہارا بیٹا کہتے ہوں۔
۷		یعنی بی بی کو ماں کے مثل کہنا اور لے پالک کو بیٹا کہنا بے حقیقت بات ہے، نہ بی بی ماں ہو سکتی ہے نہ دوسرے کا فر زند اپنا بیٹا۔ نبی کریم صلی اللہ علیہ و آلہٖ و سلم نے جب حضرت زینب بنتِ حجش سے نکاح کیا تو یہود و منافقین نے زبانِ طعن کھولی اور کہا کہ (حضرت) محمّدِ مصطفیٰ صلی اللہ علیہ و آلہٖ و سلم نے اپنے بیٹے زید کی بی بی سے شادی کر لی کیونکہ پہلے حضرت زینب زید کے نکاح میں تھیں اور حضرت زید اُمُّ المؤمنین حضرت خدیجہ رضی اللہ تعالیٰ عنہا کے زر خرید تھے انہوں نے حضرت سیدِ عالَم صلی اللہ علیہ و آلہٖ و سلم کی خدمت میں انہیں ہبہ کر دیا، حضور نے انہیں آزاد کر دیا تب بھی وہ اپنے باپ کے پاس نہ گئے حضور ہی کی خدمت میں رہے، حضور ان پر شفقت و کرم فرماتے تھے اس لئے لوگ انہیں حضور کا فرزند کہنے لگے، اس سے وہ حقیقتہً حضور کے بیٹے نہ ہو گئے اور یہود و منافقین کا طعنہ مَحض غلط اور بیجا ہو ا۔ اللہ تعالیٰ نے یہاں ان طاعنین کی تکذیب فرمائی اور انہیں جھوٹا قرار دیا۔
۸		حق کی لہٰذا لے پالکوں کو ان کے پالنے والوں کا بیٹا نہ ٹھہراؤ بلکہ۔
(۵) انہیں ان کے  باپ  ہی کا کہہ کر پکارو (ف ۹) یہ اللہ کے  نزدیک زیادہ ٹھیک ہے  پھر اگر تمہیں ان کے  باپ معلوم نہ ہوں (ف ۱۰) تو دین میں تمہارے  بھائی ہیں اور بشریت میں تمہارے  چچا  زاد (ف ۱۱) اور تم پر اس میں کچھ گناہ نہیں جو نا  دانستہ تم سے  صادر ہوا  (ف ۱۲) ہاں وہ گناہ ہے  جو دل کے  قصد سے  کرو (ف ۱۳) اور اللہ بخشنے  والا مہربان ہے۔
۹		جن سے وہ پیدا ہوئے۔
۱۰		اور اس وجہ سے تم انہیں ان کے باپوں کی طرف نسبت نہ کر سکو۔
۱۱		تو تم انہیں بھائی کہو اور جس کے لے پالک ہیں اس کا بیٹا نہ کہو۔
۱۲		ممانعت سے پہلے یا یہ معنیٰ ہیں کہ اگر تم نے لے پالکوں کو خطأً بے ارادہ ان کے پرورش کرنے والوں کا بیٹا کہہ دیا یا کسی غیر کی اولاد کو مَحض زبان کی سبقت سے بیٹا کہا تو ان صورتوں میں گناہ نہیں۔
۱۳		ممانعت کے بعد۔
(۶) یہ نبی مسلمانوں کا ان کی جان سے  زیادہ مالک ہے  (ف ۱۴) اور اس کی بیبیاں ان کی مائیں ہیں (ف ۱۵) اور رشتہ والے  اللہ کی کتاب میں ایک دوسرے  سے  زیادہ قریب ہیں (ف ۱۶) بہ نسبت اور مسلمانوں اور مہاجروں کے  (ف ۱۷) مگر یہ کہ تم اپنے  دوستوں پر احسان کرو (ف ۱۸) یہ کتاب میں لکھا ہے  (ف ۱۹)
۱۴		دنیا و دین کے تمام امور میں اور نبی کا حکم ان پر نافذ اور نبی کی طاعت واجب اور نبی کے حکم کے مقابل نفس کی خواہش واجب الترک یا یہ معنیٰ ہیں کہ نبی مومنین پر ان کی جانوں سے زیادہ رافت و رحمت اور لطف و کرم فرماتے ہیں اور نافع تر ہیں۔ بخاری و مسلم کی حدیث ہے سیدِ عالَم صلی اللہ علیہ و آلہٖ و سلم نے فرمایا ہر مومن کے لئے دنیا و آخرت میں سب سے زیادہ اولیٰ ہوں اگر چاہو تو یہ آیت پڑھو  اَلنَّبِیُّ اَوْلیٰ بِالْمُؤْمِنِیْنَ حضرت ابنِ مسعود رضی اللہ تعالیٰ عنہ کی قراءت میں مِنْ اَنْفُسھِمْ  کے بعد  وَ ھُوَ اَبُ لَّھُمْ بھی ہے۔ مجاہد نے کہا کہ تمام انبیاء اپنی اُمّت کے باپ ہوتے ہیں اور  اسی رشتہ سے مسلمان آپس میں بھائی کہلاتے ہیں کہ وہ اپنے نبی کی دینی اولاد ہیں۔
۱۵		تعظیم و حرمت میں اور نکاح کے ہمیشہ کے لئے حرام ہونے میں اور اس کے علاوہ دوسرے احکام میں مثل وراثت اور پردہ وغیرہ کے ان کا وہی حکم ہے جو اجنبی عورتوں کا اور ان کی بیٹیوں کو مومنین کی بہنیں اور ان کے بھائیوں اور بہنوں کو مومنین کے ماموں خالہ نہ کہا جائے گا۔
۱۶		توارث میں۔
۱۷		مسئلہ : اس سے معلوم ہوا کہ اُو لِی الاَرحام ایک دوسرے کے وارث ہوتے ہیں، کوئی اجنبی دینی برادری کے ذریعہ سے وارث نہیں ہوتا۔
۱۸		اس طرح کہ جس کے لئے چاہو کچھ وصیّت کرو تو وصیّت ثُلُث مال کے قدر میں توارث پر مقدم کی جائے گی۔ خلاصہ یہ ہے کہ اوّل مال ذوِی الفروض کو دیا جائے گا پھر عصبات کو پھر نسبی ذوِی الفروض پر رد کیا جائے گا پھر ذوِی الارحام کو دیا جاوے گا پھر مولیٰ الموالاۃ کو۔ (تفسیرِ احمدی)
۱۹		یعنی لوحِ محفوظ میں۔
(۷) اور اے  محبوب! یاد کرو جب ہم نے  نبیوں سے  عہد لیا (ف ۲۰) اور تم سے  (ف ۲۱) اور نوح  اور ابراہیم اور موسی  ٰ اور عیسیٰ بن مریم سے  اور ہم نے  ان سے  گاڑھا عہد لیا۔
۲۰		رسالت کی تبلیغ اور دینِ حق کی دعوت دینے کا۔
۲۱		خصوصیت کے ساتھ۔ 
مسئلہ : سیدِ عالَم صلی اللہ علیہ و آلہٖ و سلم کا ذکر دوسرے انبیاء پر مقدم کرنا ان سب پر آپ کی افضلیت کے اظہار کے لئے ہے۔
 (۸) تاکہ سچوں سے  (ف ۲۲) ان کے  سچ کا سوال کرے  (ف ۲۳) اور اس نے  کافروں کے  لیے  دردناک عذاب تیار کر رکھا ہے۔
۲۲		یعنی انبیاء سے یا ان کے تصدیق کرنے والوں سے۔
۲۳		یعنی جو انہوں نے اپنی قوم سے فرمایا اور انہیں تبلیغ کی وہ دریافت فرمائے یا مومنین سے ان کی تصدیق کا سوال کر یا یہ معنیٰ ہیں کہ انبیاء کو جو ان کی اُمّتوں نے جواب دیئے وہ دریافت فرمائے اور اس سوال سے مقصود کُفّار کی تذلیل و تبکیت ہے۔
(۹) اے  ایمان والو! اللہ کا احسان  اپنے  اوپر یاد کرو (ف ۲۴) جب تم پر کچھ لشکر آئے  (ف ۲۵) تو ہم نے  ان پر آندھی اور  وہ لشکر بھیجے  جو تمہیں نظر نہ آئے  (ف ۲۶) اور اللہ تمہارے  کام دیکھتا ہے  (ف ۲۷) 
۲۴		جو اس نے جنگِ احزاب کے دن فرمایا جس کو غزوۂ خندق کہتے ہیں جو جنگِ اُحد سے ایک سال بعد تھا جب کہ مسلمانوں کا نبی کریم صلی اللہ علیہ و آلہٖ و سلم کے ساتھ مدینۂ طیّبہ میں محاصرہ کر لیا گیا تھا۔
۲۵		قریش اور غطفان اور یہود قُرَیظہ و نُضَیر کے۔
۲۶		یعنی ملائکہ کے لشکر۔ غزوۂ احزاب کا مختصر بیان یہ غزوہ شوال ۴ یا ۵؁ ہجری میں پیش آیا جب یہودِ بنی نُضَیر کو جِلا وطن کیا گیا تو ان کے اکابر مکّہ مکرّمہ میں قریش کے پاس پہنچے اور انہیں سیدِ عالَم صلی اللہ علیہ و آلہٖ و سلم کے ساتھ جنگ کی ترغیب دلائی اور وعدہ کیا کہ ہم تمہارا ساتھ دیں گے یہاں تک کہ مسلمان نیست و نابود ہو جائیں، ابوسفیان نے اس تحریک کی بہت قدر کی اور کہا کہ ہمیں دنیا میں وہ سب سے پیارا ہے جو (محمّدِ مصطفیٰ صلی اللہ علیہ و آلہٖ و سلم ) کی عداوت میں ہمارا ساتھ دے پھر قریش نے ان یہودیوں سے کہا کہ تم پہلی کتاب والے ہو بتاؤ تو ہم حق پر ہیں یا محمّدِ (مصطفیٰ صلی اللہ علیہ و آلہٖ و سلم) ؟ یہود نے کہا تمہی حق پر ہو، اس پر قریش خوش ہوئے اسی پر آیت  اَ لَمْ تَرَ اِلیَ الَّذِیْنَ اُوْتُوْا نَصِیْباً مِّنَ الْکِتٰبِ یُؤْمِنُوْنَ بِالْجِبْتِ وَالطَّاغُوْتِ  نازل ہوئی پھر یہودی قبائلِ غطفان و قیس و غیلان وغیرہ میں گئے، وہاں بھی یہی تحریک کی وہ سب ان کے موافق ہو گئے اس طرح انہوں نے جابجا دورے کئے اور عرب کے قبیلہ قبیلہ کو مسلمانوں کے خلاف تیار کر لیا، جب سب لوگ تیار ہو گئے تو قبیلۂ خزاعہ کے چند لوگوں نے سیدِ عالَم صلی اللہ علیہ و آلہٖ و سلم کو کُفّار کی ان زبردست تیّاریوں کی اطلاع دی، یہ اطلاع پاتے ہی حضور نے بمشورۂ حضرت سلمان فارسی رضی اللہ تعالیٰ عنہ خندق کھدوانی شروع کر دی، اس خندق میں مسلمانوں کے ساتھ سیدِ عالَم صلی اللہ علیہ و آلہٖ و سلم نے خود بھی کام کیا، مسلمان خندق تیار کر کے فارغ ہوئے ہی تھے کہ مشرکین بارہ ہزار کا لشکرِ گراں لے کر ان پر ٹوٹ پڑے اور مدینہ طیّبہ کا محاصرہ کر لیا، خندق مسلمانوں کے اور ان کے درمیان حائل تھی اس کو دیکھ کر متحیّر ہوئے اور کہنے لگے کہ یہ ایسی تدبیر ہے جس سے عرب لوگ اب تک واقف نہ تھے، اب انہوں نے مسلمانوں پر تیر اندازی شروع کی اور اس محاصرہ کو پندرہ روز یا چوبیس روز گزرے، مسلمانوں پر خوف غالب ہوا اور وہ بہت گھبرائے اور پریشان ہوئے تو اللہ تعالیٰ نے مدد فرمائی اور ان پر تیز ہوا بھیجی نہایت سرد اور اندھیری رات میں اس ہوا نے ان کے خیمے گرا دیئے، طنابیں توڑ دیں، کھونٹے اکھاڑ دیئے، ہانڈیاں الٹ دیں، آدمی زمین پر گرنے لگے اور اللہ تعالیٰ نے فرشتے بھیج دیئے جنہوں نے کُفّار کو لرزا دیا، ان کے دلوں میں دہشت ڈال دی مگر اس جنگ میں ملائکہ نے قتال نہیں کیا پھر رسولِ کریم صلی اللہ علیہ و آلہٖ و سلم نے حذیفہ بن یمان کو خبر لینے کے لئے بھیجا وقت نہایت سرد تھا یہ ہتھیار لگا کر روانہ ہوئے، حضور سیدِ عالَم صلی اللہ علیہ و آلہ و سلم نے روانہ ہوتے وقت ان کے چہرے اور بدن پر دستِ مبارک پھیرا جس سے ان پر سردی اثر نہ کر سکی اور یہ دشمن کے لشکر میں پہنچ گئے، وہاں تیز ہوا چل رہی تھی اور سنگریزے اڑ اڑ کر لوگوں کے لگ رہے تھے، آنکھوں میں گرد پڑ رہی تھی، عجب پریشانی کا عالَم تھا، لشکرِ کُفّار کے سردار ابوسفیان ہوا کا یہ عالَم دیکھ کر اٹھے اور انہوں نے قریش کو پکار کر کہا کہ جاسوسوں سے ہوشیار رہنا، ہر شخص اپنے برابر والے کو دیکھ لے، یہ اعلان ہونے کے بعد ہر ایک شخص نے اپنے برابر والے کو ٹٹولنا شروع کیا، حضرت حذیفہ نے دانائی سے اپنے داہنے شخص کا ہاتھ پکڑ کر پوچھا تو کون ہے ؟ اس نے کہا میں فلاں بن فلاں ہوں، اس کے بعد ابوسفیان نے کہا اے گروہِ قریش تم ٹھہرنے کے مقام پر نہیں ہو، گھوڑے اور اونٹ ہلاک ہو چکے، بنی قُرَیظہ اپنے عہد سے پھر گئے اور ہمیں ان کی طرف سے اندیشہ ناک خبریں پہنچی ہیں، ہوا نے جو حال کیا ہے وہ تم دیکھ ہی رہے ہو، بس اب یہاں سے کوچ کر دو، میں کوچ کرتا ہوں ابوسفیان یہ کہہ کر اپنی اونٹنی پر سوار ہو گئے اور لشکر میں الرحیل الرحیل یعنی کو چ کوچ کا شور مچ گیا، ہوا ہر چیز کو اُلٹے ڈالتی تھی مگر یہ ہوا اس لشکر سے باہر نہ تھی، اب یہ لشکر بھاگ نکلا اور سامان کا بار کر کے لے جانا اس کو شاق ہو گیا اس لئے کثیر سامان چھوڑ گیا۔ (جمل)
۲۷		یعنی تمہارا خندق کھودنا اور نبی کر یم صلی اللہ علیہ و آلہٖ و سلم کی فرمانبرداری میں ثابت قدم رہنا۔
(۱۰) جب کافر تم پر آئے  تمہارے  اوپر سے  اور تمہارے  نیچے  سے  (ف ۲۸) اور جبکہ ٹھٹک کر رہ گئیں نگاہیں (ف ۲۹) اور دل گلوں کے  پاس آ گئے  (ف ۳۰) اور تم اللہ پر طرح طرح کے  گمان کرنے  لگے  امید و یاس کے  (ف ۳۱)
۲۸		یعنی وادی کی بالائی جانب مشرق سے قبیلۂ اسد و غطفان کے لوگ مالک بن عوف نصری وعُیَیۡنہ بن حسن فزاری کی سرکردگی میں ایک ہزار کی جمعیت لے کر اور ان کے ساتھ طلیحہ بن خویلد اسدی بنی اسد کی جمعیت لے کر اور حُیَیْ بن اخطب، یہودِ بنی قریظہ کی جمعیت لے کر اور وادی کی زیریں جانب مغرب سے قریش اور کنانہ بَسَرکردگی ابو سفیان بن حرب۔
۲۹		اور شدّتِ رعب و ہیبت سے حیرت میں آ گئیں۔
۳۰		خوف و اضطراب انتہا کو پہنچ گیا۔
۳۱		منافق تو یہ گمان کرنے لگے کہ مسلمانوں کا نام و نشان باقی نہ رہے گا، کُفّار کی اتنی بڑی جمعیت سب کو فنا کر ڈالے گی اور مسلمانوں کو اللہ تعالیٰ کی طرف سے مدد آنے اور اپنے فتحیاب ہونے کی امید تھی۔
(۱۱) وہ جگہ تھی کہ مسلمانوں کی جانچ ہوئی (ف ۳۲) اور خوب سختی سے  جھنجھوڑے  گئے۔
۳۲		اور ان کا صبر و اخلاص مَحَکِّ امتحان پر لایا گیا۔
(۱۲) اور جب کہنے  لگے  منافق اور جن کے  دلوں میں روگ تھا (ف ۳۳) ہمیں اللہ و رسول نے  وعدہ نہ دیا تھا مگر فریب کا (ف ۳۴)
۳۳		یعنی ضعفِ اعتقاد۔
۳۴		یہ بات معتب بن قشیر نے کُفّار کے لشکر دیکھ کر کہی تھی کہ محمّدِ مصطفیٰ صلی اللہ علیہ و آلہٖ و سلم تو ہمیں فارس و روم کی فتح کا وعدہ دیتے ہیں اور حال یہ ہے کہ ہم میں سے کسی کی یہ مجال بھی نہیں کہ اپنے ڈیرے سے باہر نکل سکے تو یہ وعدہ نِرا دھوکا ہے۔
(۱۳) اور جب ان میں سے  ایک گروہ نے  کہا (ف ۳۵) اے  مدینہ والو!  (ف ۳۶) یہاں تمہارے  ٹھہرنے  کی جگہ نہیں (ف ۳۷) تم گھروں کو واپس چلو اور ان میں سے  ایک گروہ  (ف ۳۸) نبی سے  اذن مانگتا تھا یہ کہہ کر ہمارے  گھر بے  حفاظت ہیں، اور وہ بے  حفاظت نہ تھے، وہ تو نہ چاہتے  تھے  مگر بھاگنا۔
یعنی منافقین کے ایک گروہ نے۔
یہ مقولہ منافقین کا ہے انہوں نے مدینہ طیّبہ کو یثرب کہا۔ 
مسئلہ : مسلمانوں کو یثرب نہ کہنا چاہئے حدیث شریف میں مدینہ طیّبہ کو یثرب کہنے کی ممانعت آئی ہے، حضور سیدِ عالَم صلی اللہ علیہ و آلہٖ و سلم کو ناگوار تھا کہ مدینہ پاک کو یثرب کہا جائے کیونکہ یثرب کے معنیٰ اچھے نہیں ہیں۔
یعنی رسول صلی اللہ علیہ و آلہٖ و سلم کے لشکر میں۔
۳۸		یعنی بنی حارثہ و بنی سلمہ۔
(۱۴) اور اگر ان پر فوجیں مدینہ  کے  اطراف سے  آئیں پھر ان سے  کفر چاہتیں تو ضرور ان کا مانگا دے  بیٹھتے  (ف ۳۹) اور اس میں دیر نہ کرتے  مگر تھوڑی 
۳۹		یعنی اسلام سے منحرف ہو جاتے۔
(۱۵) اور بیشک اس سے  پہلے  وہ اللہ سے  عہد کر چکے  تھے  کہ پیٹھ نہ پھیریں گے، اور اللہ کا وعدہ پوچھا جائے  گا (ف ۴۰)
۴۰		یعنی آخرت میں اللہ تعالیٰ اس کو دریافت فرمائے گا کہ کیوں وفا نہیں کیا گیا۔
(۱۶) تم فرماؤ  ہرگز تمہیں بھاگنا نفع نہ دے  گا اگر موت یا قتل سے  بھاگو (ف ۴۱) اور جب بھی دنیا نہ برتنے  دیے  جاؤ گے  مگر تھوڑی (ف ۴۲) 
کیونکہ جو مقدر ہے وہ ضرور ہو کر رہے گا۔
یعنی اگر وقت نہیں آیا ہے تو بھی بھاگ کر تھوڑے ہی دن جتنی عمر باقی ہے اتنے ہی دنیا کو برتو گے اور یہ ایک قلیل مدّت ہے۔
(۱۷) تم فرماؤ وہ کون ہے  جو اللہ کا حکم تم پر سے  ٹال دے  اگر وہ تمہارا برا چاہے  (ف ۴۳) یا تم پر مہر (رحم) فرمانا چاہے  (ف ۴۴) اور وہ اللہ کے  سوا کوئی حامی نہ پائیں گے  نہ مددگار۔
یعنی اس کو تمہارا قتل و ہلاک منظور ہو تو اس کو کوئی دفع نہیں کر سکتا۔
۴۴		امن و عافیت عطا فرما کر۔
(۱۸) بیشک اللہ جانتا ہے  تمہارے  ان کو جو اوروں کو جہاد سے  روکتے  ہیں اور اپنے  بھائیوں سے  کہتے  ہیں ہماری طرف چلے  آؤ (ف ۴۵) اور لڑائی میں نہیں آتے  مگر تھوڑے  (ف ۴۶)
۴۵		اور سیدِ عالَم محمّدِ مصطفیٰ صلی اللہ علیہ و آلہٖ و سلم کو چھوڑ دو، ان کے ساتھ جہاد میں نہ رہو اس میں جان کا خطرہ ہے۔ شانِ نُزول : یہ آیت منافقین کے حق میں نازل ہوئی ان کے پاس یہود نے پیام بھیجا تھا کہ تم کیوں اپنی جانیں ابوسفیان کے ہاتھوں سے ہلاک کرانا چاہتے ہو، اس کے لشکری اس مرتبہ اگر تمہیں پا گئے تو تم میں سے کسی کو باقی نہ چھوڑیں گے، ہمیں تمہارا اندیشہ ہے تم ہمارے بھائی اور ہمسایہ ہو ہمارے پاس آ جاؤ، یہ خبر پا کر عبداللہ بن اُ بَی بن سلول منافق اور اس کے ساتھی مومنین کو ابوسفیان اور اس کے ساتھیوں سے ڈرا کر رسولِ کریم صلی اللہ علیہ و آلہ و سلم کا ساتھ دینے سے روکنے لگے اور اس میں انہوں نے بہت کوشش کی لیکن جس قدر انہوں نے کوشش کی مومنین کا ثباتِ استقلال اور بڑھتا گیا۔
۴۶		ریاکاری اور دکھاوٹ کے لئے۔
(۱۹) تمہاری مدد  میں گئی کرتے  (کمی کرتے ) ہیں پھر جب ڈر کا وقت آئے   تم انہیں دیکھو گے  تمہاری طرف یوں نظر کرتے  ہیں کہ ان کی آنکھیں گھوم رہی ہیں جیسے  کسی پر موت چھائی ہو پھر جب ڈر کا وقت نکل جائے  (ف ۴۷) تمہیں طعنے  دینے  لگیں تیز زبانوں سے  مال غنیمت کے  لالچ میں (ف ۴۸) یہ لوگ ایمان لائے  ہی نہیں (ف ۴۹) تو  اللہ نے  ان کے  عمل اکارت کر دیے  (ف ۵۰) اور یہ اللہ کو آسان ہے۔
۴۷		اور امن و غنیمت حاصل ہو۔
۴۸		اور یہ کہیں ہمیں زیادہ حصّہ دو ہماری ہی وجہ سے تم غالب ہوئے ہو۔
۴۹		حقیقت میں اگر چہ انہوں نے زبانوں سے ایمان کا اظہار کیا۔
۵۰		یعنی چونکہ حقیقت میں وہ مومن نہ تھے اس لئے ان کے تمام ظاہری عمل جہاد وغیرہ سب باطل کر دیئے۔
(۲۰) وہ سمجھ رہے  ہیں کہ کافروں کے  لشکر ابھی نہ گئے  (ف ۵۱) اور اگر لشکر  دوبارہ آئیں تو ان کی (ف ۵۲) خواہش ہو گی کہ کسی طرح گاؤں میں نکل کر (ف ۵۳) تمہاری خبریں پوچھتے  (ف ۵۴) اور اگر وہ تم میں رہتے  جب بھی نہ لڑتے  مگر تھوڑے  (ف ۵۵)
۵۱		یعنی منافقین اپنی بزدلی و نامردی سے ابھی تک یہ سمجھ رہے ہیں کہ کُفّارِ قریش و غطفان و یہود وغیرہ ابھی تک میدان چھوڑ کر بھاگے نہیں ہیں اگرچہ حقیقت حال یہ ہے کہ وہ بھاگ چکے۔
۵۲		یعنی منافقین کی اپنی نامردی کی باعث یہی آرزو اور۔
۵۳		مدینہ طیّبہ کے آنے جانے والوں سے۔
۵۴		کہ مسلمانوں کا کیا انجام ہوا، کُفّار کے مقابلہ میں ان کی کیا حالت رہی۔
۵۵		ریاکاری اور عذر رکھنے کے لئے تاکہ یہ کہنے کا موقع مل جائے کہ ہم بھی تو تمہارے ساتھ جنگ میں شریک تھے۔
(۲۱) بیشک تمہیں رسول اللہ کی پیروی بہتر ہے  (ف ۵۶) اس کے  لیے  کہ اللہ اور پچھلے  دن کی امید رکھتا ہو اور اللہ کو بہت یاد کرے  (ف ۵۷) 
۵۶		ان کا اچھی طرح اِتّباع کرو اور دینِ الٰہی کی مدد کرو اور رسولِ کریم صلی اللہ علیہ و آلہٖ و سلم کا ساتھ نہ چھوڑو اور مصائب پر صبر کرو اور رسولِ کریم صلی اللہ علیہ و آلہٖ و سلم کی سنّتوں پر چلو یہ بہتر ہے۔
۵۷		ہر موقع پر اس کا ذکر کرے خوشی میں بھی رنج میں بھی، تنگی میں بھی فراخی میں بھی۔
(۲۲) اور جب مسلمانوں نے  کافروں کے  لشکر دیکھے  بولے  یہ ہے  وہ  جو ہمیں وعدہ دیا تھا اللہ اور اس کے  رسول نے  (ف ۵۸) اور سچ فرمایا  اللہ اور اس کے  رسول نے  (ف ۵۹) اور اس سے  انہیں نہ بڑھا مگر ایمان اور اللہ کی رضا پر راضی ہونا۔
۵۸		کہ تمہیں شدّت و بَلا پہنچے گی اور تم آزمائش میں ڈالے جاؤ گے اور پہلوں کی طرح تم پر سختیاں آئیں گی اور لشکر جمع ہو ہو کر تم پر ٹوٹیں گے اور انجام کار تم غالب ہو گے اور تمہاری مدد فرمائی جائے گی جیسا کہ اللہ تعالیٰ نے فرمایا ہے اَمْ حَسِبْتُمْ اَنْ تَدْخُلُوا الْجَنَّۃَ وَ لَمَّا یَاْتِکُمْ مَّثَلُ الَّذِیْنَ خَلَوْا مِنْ قَبْلِکُمْ اَلآ یَۃَ اور حضرت ابنِ عباس رضی اللہ تعالیٰ عنہما سے مروی ہے کہ سیدِ عالَم صلی اللہ علیہ و آلہٖ و سلم نے اپنے اصحاب سے فرمایا کہ پچھلی نو یا دس راتوں میں لشکر تمہاری طرف آنے والے ہیں، جب انہوں نے دیکھا کہ اس میعاد پر لشکر آ گئے تو کہا یہ ہے وہ جو ہمیں اللہ اور اس کے رسول نے وعدہ دیا تھا۔
۵۹		یعنی جو اس کے وعدے ہیں سب سچّے ہیں سب یقیناً واقع ہوں گے، ہماری مدد بھی ہو گی، ہمیں غلبہ بھی دیا جائے گا اور مکّہ مکرّمہ اور روم و فارس بھی فتح ہوں گے۔
(۲۳) مسلمانوں میں کچھ وہ مرد ہیں جنہوں نے  سچا کر دیا جو عہد اللہ سے  کیا تھا (ف ۶۰) تو ان میں کوئی اپنی منت پوری کر چکا (ف ۶۱) اور کوئی راہ دیکھ رہا ہے  (ف ۶۲) اور وہ ذرا نہ بدلے  (ف ۶۳)
۶۰		حضرت عثمانِ غنی اور حضرت طلحہ اور حضرت سعید بن زید اور حضرت حمزہ اور حضرت مصعب وغیرہم رضی اللہ تعالیٰ عنہم نے نذر کی تھی کہ وہ جب رسولِ کریم صلی اللہ علیہ و آلہٖ و سلم کے ساتھ جہاد کا موقع پائیں گے تو ثابت رہیں گے یہاں تک کہ شہید ہو جائیں، ان کی نسبت اس آیت میں ارشاد ہوا کہ انہوں نے اپنا وعدہ سچّا کر دیا۔
۶۱		جہاد پر ثابت رہا یہاں تک کہ شہید ہو گیا جیسے کہ حضرت حمزہ و مصعب رضی اللہ تعالیٰ عنہما۔
۶۲		اور شہادت کا انتظار کر رہا ہے جیسے کہ حضرت عثمان اور حضرت طلحہ رضی اللہ تعالیٰ عنہما۔
۶۳		اپنے عہد پر ویسے ہی ثابت قدم رہے شہید ہو جانے والے بھی اور شہادت کا انتظار کرنے والے بھی، ان منافقین اور مریض القلب لوگوں پر تعریض ہے جو اپنے عہد پر قائم نہ رہے۔
(۲۴) تاکہ اللہ سچوں کو ان کے  سچ کا صلہ دے  اور منافقوں کو عذاب کرے  اگر چاہے، یا انہیں توبہ دے، بیشک اللہ بخشنے  والا مہربان ہے۔
(۲۵) اور اللہ نے  کافروں کو (ف ۶۴) ان کے  دلوں کی جلن کے  ساتھ پلٹایا کہ کچھ بھلا نہ پایا (ف ۶۵) اور اللہ نے  مسلمانوں کو لڑائی کی کفایت فرما دی (ف ۶۶) اور اللہ زبردست عزت والا ہے۔
۶۴		یعنی قریش و غطفان وغیرہ کے لشکروں کو جن کا اوپر ذکر ہو چکا ہے۔
۶۵		ناکام و نامراد واپس ہوئے۔
۶۶		دشمن فرشتوں کی تکبیروں اور ہوا کی سختیوں سے بھاگ نکلے۔
(۲۶) اور جن اہلِ کتاب نے  ان کی مدد کی تھی (ف ۶۷) انہیں ان کے   قلعوں سے  اتارا (ف ۶۸) اور ان کے  دلوں میں رُعب ڈالا ان میں ایک گروہ کو تم قتل کرتے  ہو (ف ۶۹) اور  ایک گروہ کو قید (ف ۷۰)
۶۷		یعنی بنی قُرَیظہ نے رسولِ کریم صلی اللہ علیہ و آلہٖ و سلم کے مقابل قریش و غطفان وغیرہ احزاب کی مدد کی تھی۔
۶۸		اس میں غزوۂ بنی قُرَیظہ کا بیان ہے، یہ آخِرِ ذی قعدہ ۴ ھ یا ۵؁ھ میں ہوا جب غزوۂ خندق میں شب کو مخالفین کے لشکر بھاگ گئے جس کا اوپر کی آیات میں ذکر ہو چکا ہے اس شب کی صبح کو رسولِ کریم صلی اللہ علیہ و آلہٖ و سلم اور صحابۂ کرام مدینہ طیّبہ میں تشریف لائے اور ہتھیار اتار دیئے، اس روز ظہر کے وقت جب سیدِ عالَم صلی اللہ علیہ و آلہٖ و سلم کا سر مبارک دھویا جا رہا تھا، جبریلِ امین حاضر ہوئے اور انہوں نے عرض کیا کہ حضور نے ہتھیار رکھ دیئے، فرشتوں نے چالیس روز سے ہتھیار نہیں رکھے ہیں، اللہ تعالیٰ آپ کو بنی قُرَیظہ کی طرف جانے کا حکم فرماتا ہے، حضور نے حکم فرمایا کہ ندا کر دی جائے کہ جو فرمانبردار ہو وہ عصر کی نماز نہ پڑھے مگر بنی قُرَیظہ میں جا کر حضور یہ فرما کر روانہ ہو گئے اور مسلمان چلنے شروع ہوئے اور یکے بعد دیگرے حضور کی خدمت میں پہنچتے رہے یہاں تک کہ بعضے حضرات نمازِ عشا کے بعد پہنچے لیکن انہوں نے اس وقت تک عصر کی نماز نہیں پڑھی تھی کیونکہ حضور نے بنی قُرَیظہ میں پہنچ کر عصر کی نماز پڑھنے کا حکم دیا تھا اس لئے اس روز انہوں نے عصر بعدِ عشا پڑھی اور اس پر نہ اللہ تعالیٰ نے ان کی گرفت فرمائی نہ رسولِ کریم صلی اللہ علیہ و آلہٖ و سلم نے، لشکرِ اسلام نے پچیس روز تک بنی قُرَیظہ کا محاصرہ رکھا اس سے وہ تنگ آ گئے اور اللہ تعالیٰ نے ان کے دلوں میں رعب ڈالا، رسولِ کریم صلی اللہ علیہ و آلہٖ و سلم نے ان سے فرمایا کہ تم میرے حکم پر قلعوں سے اُترو گے ؟ انہوں نے انکار کیا تو فرمایا کیا قبیلۂ اوس کے سردار سعد بن معاذ کے حکم پر اُترو گے ؟ اس پر وہ راضی ہوئے اور سعد بن معاذ کو ان کے بارے میں حکم دینے پر مامور فرمایا، حضرت سعد نے حکم دیا کہ مرد قتل کر دیئے جائیں، عورتیں اور بچّے قید کئے جائیں پھر بازارِ مدینہ میں خندق کھودی گئی اور وہاں لا کر ان سب کی گردنیں ماری گئیں، ان لوگوں میں قبیلۂ بنی نُضَیر کا سردار حُیَی بن اخطب اور بنی قُرَیظہ کا سردار کعب بن اسد بھی تھا اور یہ لوگ چھ سو یا سات سو جوان تھے جو گردنیں کاٹ کر خندق میں ڈال دیئے گئے۔ (مدارک و جمل)
۶۹		یعنی مقاتلین کو۔
۷۰		عورتوں اور بچّوں کو۔
(۲۷)  اور ہم نے  تمہارے  ہاتھ لگائے  ان کی زمین اور ان  کی زمین اور ان کے  مکان اور ان کے  مال (ف ۷۱) اور وہ زمین جس پر تم نے  ابھی قدم نہیں رکھا ہے  (ف ۷۲) اور اللہ ہر چیز پر قادر ہے۔
۷۱		نقد اور سامان اور مویشی سب مسلمان کے قبضہ میں آئیں۔
۷۲		اس زمین سے مراد خیبر ہے جو فتحِ قُرَیظہ کے بعد مسلمانوں کے قبضہ میں آیا یا وہ ہر زمین مراد ہے جو قیامت تک فتح ہو کر مسلمانوں کے قبضہ میں آنے والی ہے۔
(۲۸) اے  غیب بتانے  والے  (نبی)! اپنی بیبیوں سے  فرما دے  اگر تم دنیا کی زندگی اور اس کی آرائش چاہتی ہو (ف ۷۳) تو آؤ میں تمہیں مال دُوں (ف ۷۴) اور اچھی طرح چھوڑ دُوں (ف ۷۵) 
۷۳		یعنی اگر تمہیں مالِ کثیر اور  اسبابِ عیش در کار ہے۔ شانِ نُزول : سیدِ عالَم صلی اللہ تعالیٰ علیہ والہٖ و سلم کی ازواجِ مطہرات نے آپ سے دنیوی سامان طلب کئے اور نفقہ میں زیادتی کی درخواست کی یہاں تو کمالِ زہد تھا سامانِ دنیا اور اس کا جمع کرنا گوارا ہی نہ تھا، اس لئے یہ خاطرِ اقدس پر گراں ہوا اور یہ آیت نازل ہوئی اور ازواجِ مطہرات کو تخییر دی گئی، اس وقت حضور کی نو بیبیاں تھیں، پانچ قریشیہ (۱) حضرت عائشہ بنتِ ابی بکر صدیق (رضی اللہ تعالیٰ عنہا) (۲) حفصہ بنتِ فاروق (۳) اُمِّ حبیبہ بنتِ ابی سفیان (۴) اُمِّ سلمیٰ بنتِ امیہ (۵) سودہ بنتِ زَمْعَہ اور چار غیر قریشیہ (۶) زینب بنتِ جحش اسدیہ (۷) میمونہ بنتِ حارث ہلالیہ (۸) صفیہ بنتِ حُیَی بن اخطب خیبریہ (۹) جویریہ بنتِ حارث مصطلقیہ رضی اللہ تعالیٰ عنھنّ۔ سیدِ عالَم صلی اللہ تعالیٰ علیہ و آلہٖ و سلم نے سب سے پہلے حضرت عائشہ رضی اللہ تعالیٰ عنہا کو یہ آیت سنا کر اختیار دیا اور فرمایا کہ جلدی نہ کرو اپنے والدین سے مشورہ کر کے جو رائے ہو اس پر عمل کرو، انھوں نے عرض کیا حضور کے معاملہ میں مشورہ کیسا، میں اللہ کو اور اس کے رسول کو اور دارِ آخرت کو چاہتی ہوں اور باقی ازواج نے بھی یہی جواب دیا۔ مسئلہ : جس عورت کو اختیار دیا جائے وہ اگر اپنے زوج کو اختیار کرے تو طلاق واقع نہیں ہوتی اور اگر اپنے نفس کو اختیار کرے تو ہمارے نزدیک طلاقِ بائن واقع ہو تی ہے۔
۷۴		جس عورت کے ساتھ بعدِ نکاح دخول یا خلوتِ صحیحہ ہوئی اس کو طلاق دی جائے تو کچھ سامان دینا مستحب ہے اور وہ سامان تین کپڑوں کا جوڑا ہو تا ہے، یہاں مال سے وہی مراد ہے۔ مسئلہ : جس عورت کا مَہر مقرر نہ کیا گیا ہو اس کو قبلِ دخول طلاق دی تو یہ جوڑا دینا واجب ہے۔
۷۵		بغیر کسی ضرر کے۔
(۲۹) اور اگر تم اللہ اور اس کے  رسول اور آخرت کا گھر چاہتی ہو تو بیشک اللہ نے  تمہاری نیکی وا لیوں کے  لیے  بڑا  اجر  تیار کر رکھا ہے۔
(۳۰) اے  نبی کی بیبیو! جو تم میں صریح حیا کے  خلاف کوئی جرأت کرے  (ف ۷۶) اس پر اوروں سے  دُونا  عذاب ہو گا (ف ۷۷) اور یہ اللہ کو آسان ہے۔
۷۶		جیسے کہ شوہر کی ا طاعت میں کوتاہی کرنا اور اس کے ساتھ کج خُلقی سے پیش آنا کیونکہ بدکاری سے تو اللہ تعالیٰ انبیاء کی بیبیوں کو پاک رکھتا ہے۔
۷۷		کیونکہ جس شخص کی فضیلت زیادہ ہوتی ہے اس سے اگر قصور واقع ہو تو وہ قصور بھی دوسروں کے قصور سے زیادہ سخت قرار دیا جاتا ہے۔ 
مسئلہ : اسی لئے عالِم کا گناہ جاہل کے گناہ سے زیادہ قبیح ہوتا ہے اور اسی لئے آزادوں کی سزا شریعت میں غلاموں سے زیادہ مقرر ہے اور نبی علیہ الصلوٰۃ والسلام کی بیبیاں تمام جہان کی عورتوں سے زیادہ فضیلت رکھتی ہیں اس لئے ان کی اَدنیٰ بات سخت گرفت کے قابل ہے۔ فائدہ : لفظِ فاحشہ جب معرفہ ہو کر وارد ہو تو اس سے زنا و لواطت مراد ہوتی ہے اور اگر نکرہ غیرِ موصو فہ ہو کر لایا جائے تو اس سے تمام گناہ مراد ہوتے ہیں اور جب موصو ف ہو کر وارد ہو تو اس سے شو ہر کی نافرمانی اور فسادِ معشرت مراد ہوتا ہے، اس آیت میں نکرہ موصو فہ ہے اسی لئے اس سے شوہر کی اطاعت میں کوتاہی اور کج خُلقی مراد ہے جیسا کہ حضرت ابنِ عباس رضی اللہ تعالیٰ عنہما سے منقول ہے۔ (جمل وغیرہ)
(۳۱)  اور (ف ۷۸) جو تم میں فرمانبردار  رہے  اللہ اور رسول کی اور اچھا کام کرے  ہم اسے  اوروں سے  دُونا ثواب دیں گے  (ف ۷۹) اور ہم نے  اس کے  لیے  عزت کی روزی تیار کر رکھی ہے  (ف ۸۰)
۷۸		اے نبی علیہ الصلوٰۃ والسلام کی بیبیو۔
۷۹		یعنی اگر اوروں کو ایک نیکی پر دس گنا ثواب دیں گے تو تمہیں بیس گنا کیونکہ تمام جہان کی عورتوں میں تمہیں شرف و فضیلت ہے اور تمہارے عمل میں بھی دو جہتیں ہیں ایک ادائے اطاعت دوسرے رسولِ کریم صلی اللہ علیہ و آلہٖ و سلم کی رضا جوئی اور قناعت و حُسنِ معاشرت کے ساتھ حضور کو خوشنود کرنا۔
۸۰		جنّت میں۔
(۳۲) اے  نبی کی بیبیو! تم اور عورتوں کی طرح نہیں ہو (ف ۸۱) اگر  اللہ سے  ڈرو تو بات میں ایسی نرمی نہ کرو کہ دل کا روگی کچھ لالچ کرے  (ف ۸۲) ہاں اچھی بات کہو (ف ۸۳)
۸۱		تمہارا مرتبہ سب سے زیادہ ہے اور تمہارا اجر سب سے بڑھ کر جہان کی عورتوں میں کوئی تمہاری ہمسر نہیں۔
۸۲		اس میں تعلیمِ آداب ہے کہ اگر بہ ضرورت غیر مرد سے پسِ پردہ گفتگو کرنی پڑے تو قصد کرو کہ لہجہ میں نزاکت نہ آنے پائے اور بات میں لوچ نہ ہو، بات نہایت سادگی سے کی جائے، عِفّت مآب خواتین کے لئے یہی شایاں ہے۔
۸۳		دین و اسلام کی اور نیکی کی تعلیم اور پند و نصیحت کی اگر ضرورت پیش آئے مگر بے لوچ لہجہ سے۔
(۳۳) اور اپنے  گھروں میں ٹھہری رہو اور بے  پردہ نہ رہو جیسے  اگلی  جاہلیت کی بے  پردگی (ف ۸۴) اور نماز قائم رکھو اور زکوٰۃ دو اور اللہ اور اس کے  رسول کا حکم مانو  اللہ تو یہی چاہتا ہے، اے  نبی کے  گھر والو! کہ تم سے  ہر  ناپاکی دور  فرما دے   اور تمہیں پاک کر کے  خوب ستھرا کر دے  (ف ۸۵)
۸۴		اگلی جاہلیّت سے مراد قبلِ اسلام کا زمانہ ہے اس زمانہ میں عورتیں اتراتی نکلتی تھیں، اپنی زینت و محاسن کا اظہار کرتی تھیں کہ غیر مرد دیکھیں، لباس ایسے پہنتی تھیں جن سے جسم کے اعضاء اچھی طرح نہ ڈھکیں اور پچھلی جاہلیّت سے اخیرِ زمانہ مراد ہے جس میں لوگوں کے افعال پہلوں کی مثل ہو جائیں گے۔
۸۵		یعنی گناہوں کی نجاست سے تم آلودہ نہ ہو۔ اس آیت سے اہلِ بیت کی فضیلت ثابت ہوتی ہے اور اہلِ بیت میں نبی کریم صلی اللہ علیہ و آلہٖ و سلم کے ازواجِ مطہرات اور حضرت خاتونِ جنّت فاطمہ زہرا اور علیِ مرتضیٰ اور حسنینِ کریمین رضی اللہ تعالیٰ عنہم سب داخل ہیں، آیات و احادیث کو جمع کرنے سے یہی نتیجہ نکلتا ہے اور یہی حضرت امام ابو منصور ماتریدی رضی اللہ تعالیٰ عنہ سے منقول ہے، ان آیات میں اہلِ بیتِ رسولِ کریم صلی اللہ علیہ و آلہٖ و سلم کو نصیحت فرمائی گئی ہے تاکہ وہ گناہوں سے بچیں اور تقویٰ و پرہیزگاری کے پابند رہیں، گناہوں کو ناپاکی سے اور پرہیزگاری کو پاکی سے استعارہ فرمایا گیا کیونکہ گناہوں کا مرتکب ان سے ایسا ہی ملوّث ہوتا ہے جیسا جسم نجاستوں سے۔ اس طرزِ کلام سے مقصود یہ ہے کہ اربابِ عقول کو گناہوں سے نفرت دلائی جائے اور تقویٰ و پرہیزگاری کی ترغیب دی جائے۔
(۳۴) اور یاد کرو جو تمہارے  گھروں میں پڑھی جاتی ہیں اللہ کی آیتیں اور حکمت (ف ۸۶) بیشک اللہ ہر باریکی جانتا  خبردار ہے۔
۸۶		یعنی سنّت۔
(۳۵) بیشک مسلمان مرد اور مسلمان عورتیں (ف ۸۷) اور ایمان والے  اور ایمان والیاں اور فرمانبردار  اور فرمانبرداریں اور سچے  اور سچیاں (ف ۸۸) اور صبر والے  اور صبر والیاں ف اور عاجزی کرنے  والے  اور عاجزی کرنے  والیاں ف اور خیرات کرنے  والے  اور خیرات کرنے  والیاں ف  اور روزے  والے   اور روزے  والیاں ف  اور اپنی پارسائی نگاہ رکھنے  والے  اور نگاہ رکھنے  والیاں ف اور اللہ کو بہت یاد کرنے  والے  اور یاد کرنے  والیاں ف ان سب کے  لیے  اس نے  بخشش اور بڑا ثواب تیار کر رکھا ہے۔
۸۷		شانِ نُزول : اسماء بنتِ عمیس جب اپنے شوہر جعفر بن ابی طالب کے ساتھ حبشہ سے واپس آئیں تو ازواجِ نبی کریم صلی اللہ علیہ و آلہٖ و سلم سے مل کر انہوں نے دریافت کیا کہ کیا عورتوں کے باب میں بھی کوئی آیت نازل ہوئی ہے ؟ انہوں نے فرمایا نہیں تو اسماء نے حضور سیدِ عالَم صلی اللہ علیہ و آلہٖ و سلم سے عرض کیا کہ حضور عورتیں بڑے ٹوٹے میں ہیں فرمایا کیوں ؟ عرض کیا کہ ان کا ذکر خیر کے ساتھ ہوتا ہی نہیں جیسا کہ مَردوں کا ہوتا ہے۔ اس پر یہ آیتِ کریمہ نازل ہوئی اور ان کے دس مراتب مَردوں کے ساتھ ذکر کئے گئے اور ان کے ساتھ ان کی مدح فرمائی گئی اور مراتب میں سے پہلا مرتبہ اسلام ہے جو خدا اور رسول کی فرمانبرداری ہے، دوسرا ایمان کہ وہ اعتقادِ صحیح اور ظاہر و باطن کا موافق ہونا ہے، تیسرا مرتبہ قنوت یعنی طاعت ہے۔
۸۸		اس میں چوتھے مرتبہ کا بیان ہے کہ وہ صدقِ نیّات و صدقِ اقوال و افعال ہے، اس کے بعد پانچویں مرتبہ صبر کا بیان ہے کہ طاعتوں کی پابندی کرنا اور ممنوعات سے احتراز رکھنا خواہ نفس پر کتنا ہی شاق اور گراں ہو رضائے الٰہی کے لئے اختیار کیا جائے، اس کے بعد پھرچھٹے مرتبہ خشوع کا بیان ہے جو طاعتوں اور عبادتوں میں قلوب و جوارح کے ساتھ متواضع ہونا ہے، اس کے بعد ساتویں مرتبہ صدقہ کا بیان ہے جو اللہ تعالیٰ کے عطا کئے ہوئے مال میں سے اس کی راہ میں بطریقِ فرض و نفل دینا ہے پھر آٹھویں مرتبہ صوم کا بیان ہے یہ بھی فرض و نفل دونوں کو شامل ہے۔ منقول ہے کہ جس نے ہر ہفتہ ایک درم صدقہ کیا وہ متصدّقین میں اور جس نے ہر مہینہ ایامِ بیض کے تین روزے رکھے وہ صائمین میں شمار کیا جاتا ہے۔ اس کے بعد نویں مرتبہ عِفّت کا بیان ہے اور وہ یہ ہے کہ اپنی پارسائی کو محفوظ رکھے اور جو حلال نہیں ہے اس سے بچے، سب سے آخر میں دسویں مرتبہ کثرتِ ذکر کا بیان ہے ذکر میں تسبیح، تحمید، تہلیل، تکبیر، قراءتِ قرآن، علمِ دِین کا پڑھنا پڑھانا، نماز، وعظ، نصیحت، میلاد شریف، نعت شریف پڑھنا سب داخل ہیں۔ کہا گیا ہے کہ بندہ ذاکرین میں جب شمار ہوتا ہے جب کہ وہ کھڑے، بیٹھے، لیٹے ہر حال میں اللہ کا ذکر کرے۔
(۳۶) اور نہ کسی مسلمان مرد نہ مسلمان عورت کو پہنچتا ہے  کہ جب اللہ و رسول کچھ حکم فرما دیں تو انہیں اپنے  معاملہ کا کچھ اختیار رہے  (ف ۸۹) اور جو حکم نہ مانے  اللہ اور اس کے  رسول کا وہ بیشک صریح گمراہی بہکا۔
۸۹		شانِ نُزول : یہ آیت زینب بنتِ جحش اسدیہ اور ان کے بھائی عبداللہ بن حجش اور ان کی والدہ اُمیمہ بنتِ عبدالمطلب کے حق میں نازل ہوئی، اُمیمہ حضور سیدِ عالَم صلی اللہ علیہ و آلہٖ و سلم کی پھوپھی تھیں۔ واقعہ یہ تھا کہ زید بن حارثہ جن کو رسولِ کریم صلی اللہ علیہ و آلہٖ و سلم نے آزاد کیا تھا اور وہ حضور ہی کی خدمت میں رہتے تھے حضور نے زینب کے لئے ان کا پیام دیا، اس کو زینب نے اور ان کے بھائی نے منظور نہیں کیا۔ اس پر یہ آیتِ کریمہ نازل ہوئی اور حضرت زینب اور ان کے بھائی اس حکم کو سن کر راضی ہو گئے اور حضور سیدِ عالَم صلی اللہ علیہ و آلہٖ و سلم نے حضرت زید کا نکاح ان کے ساتھ کر دیا اور حضور نے ان کا مَہر دس دینار ساٹھ درہم، ایک جوڑا کپڑا، پچاس مُد (ایک پیمانہ ہے) کھانا، تیس صاع کھجوریں دیں۔ مسئلہ : اس سے معلوم ہوا کہ آدمی کو رسولِ کریم صلی اللہ علیہ و آلہٖ و سلم کی طاعت ہر امر میں واجب ہے اور نبی علیہ السلام کے مقابلہ میں کوئی اپنے نفس کا بھی خود مختار نہیں۔ مسئلہ : اس آیت سے یہ بھی ثابت ہوا کہ امر وجوب کے لئے ہوتا ہے۔ فائدہ : بعض تفاسیر میں حضرت زید کو غلام کہا گیا ہے مگر یہ خالی از تسامح نہیں کیونکہ وہ حُر تھے گرفتاری سے بالخصوص قبلِ بعثت شرعاً کوئی شخص مرقوق یعنی مملوک نہیں ہو جاتا اور وہ زمانہ فَترت کا تھا اور اہلِ فَترت کو حربی نہیں کہا جاتا۔ (کَذَافِی الْجُمل)
(۳۷) اور اے  محبوب! یاد کرو جب تم فرماتے  تھے  اس سے  جسے  اللہ نے  اسے  نعمت دی (ف ۹۰) اور تم نے  اسے  نعمت دی (ف ۹۱) کہ اپنی بی بی اپنے  پاس رہنے  دے  (ف ۹۲) اور اللہ سے  ڈر (ف ۹۳) اور تم اپنے  دل میں رکھتے  تھے  وہ جسے  اللہ کو ظاہر کرنا منظور تھا (ف ۹۴) اور تمہیں لوگوں کے  طعنہ کا اندیشہ تھا (ف ۹۵) اور اللہ زیادہ سزاوار ہے  کہ اس کا خوف رکھو (ف ۹۶) پھر جب زید کی غرض اس سے  نکل گئی (ف ۹۷) تو ہم نے  وہ تمہارے  نکاح میں دے  دی (ف ۹۸) کہ مسلمانوں پر کچھ حرج نہ رہے  ان کے  لے  پالکوں (منہ بولے  بیٹوں )  کی بیبیوں میں جب ان سے  ان کا کام ختم ہو جائے  (ف ۹۹) اور اللہ کا حکم ہو کر رہنا۔
۹۰		اسلام کی جو بڑی جلیل نعمت ہے۔
۹۱		آزاد فرما کر، مراد اس سے حضرت زید بن حارثہ ہیں کہ حضور نے انہیں آزاد کیا اور ان کی پرورش فرمائی۔
۹۲		شانِ نُزول : جب حضرت زید کا نکاح حضرت زینب سے ہو چکا تو حضور سیدِ عالَم صلی اللہ علیہ و آلہٖ و سلم کے پاس اللہ تعالیٰ کی طرف سے وحی آئی کہ زینب آپ کے ازواجِ طاہرات میں داخل ہوں گی اللہ تعالیٰ کو یہی منظور ہے، اس کی صورت یہ ہوئی کہ حضرت زید اور زینب کے درمیان موافقت نہ ہوئی اور حضرت زید نے سیدِ عالَم صلی اللہ علیہ و آلہٖ و سلم سے حضرت زینب کی سخت گفتاری، تیز زبانی، عدمِ اطاعت اور اپنے آپ کو بڑا سمجھنے کی شکایت کی، ایسا بار بار اتفاق ہوا، حضور سیدِ عالَم صلی اللہ علیہ و آلہٖ و سلم حضرت زید کو سمجھا دیتے۔ اس پر یہ آیتِ کریمہ نازل ہوئی۔
۹۳		زینب پر کِبَر و ایذائے شوہر کے الزام لگانے میں۔
۹۴		یعنی آپ پر یہ ظاہر نہیں فرماتے تھے کہ زینب سے تمہارا نباہ نہیں ہو سکے گا اور طلاق ضرور واقع ہو گی اور اللہ تعالیٰ انہیں ازواجِ مطہرات میں داخل کرے گا اور اللہ تعالیٰ کو اس کا ظاہر کرنا منظور تھا۔
۹۵		یعنی جب حضرت زید نے زینب کو طلاق دے دی تو آپ کو لوگوں کے طعن کا اندیشہ ہوا کہ اللہ تعالیٰ کا حکم تو ہے حضرت زینب کے ساتھ نکاح کرنے کا اور ایسا کرنے سے لوگ طعنہ دیں گے کہ سیدِ عالَم صلی اللہ علیہ و آلہٖ و سلم نے ایسی عورت کے ساتھ نکاح کر لیا جو ان کے منہ بولے بیٹے کے نکاح میں رہی تھی۔ مقصود یہ ہے کہ امرِ مباح میں بے جا طعن کرنے والوں کا کچھ اندیشہ نہ کرنا چاہئے۔
۹۶		اور سیدِ عالَم صلی اللہ علیہ و آلہٖ و سلم سب سے زیادہ اللہ کا خوف رکھنے والے اور سب سے زیادہ تقویٰ والے ہیں جیسا کہ حدیث شریف میں ہے۔
۹۷		اور حضر ت زید نے حضرت زینب کو طلاق دے دی اور عدّت گزر گئی۔
۹۸		حضرت زینب کی عدّت گزرنے کے بعد ان کے پاس حضرت زید رسولِ کریم صلی اللہ علیہ و آلہٖ و سلم کا پیام لے کر گئے اور انہوں نے سر جھکا کر کمالِ شرم و ادب سے انہیں یہ پیام پہنچایا، انہوں نے کہا کہ اس معاملہ میں اپنی رائے کو کچھ بھی دخل نہیں دیتی جو میرے ربّ کو منظور ہو اس پر راضی ہوں یہ کہہ کر وہ بارگاہِ الٰہی میں متوجّہ ہوئیں اور انہوں نے نماز شروع کر دی اور یہ آیت نازل ہوئی حضرت زینب کو اس نکاح سے بہت خوشی اور فخر ہوا، سیدِ عالَم صلی اللہ علیہ و آلہٖ و سلم نے اس شادی کا ولیمہ بہت وسعت کے ساتھ کیا۔
۹۹		یعنی تاکہ یہ معلوم ہو جائے کہ لے پالک کی بی بی سے نکاح جائز ہے۔
(۳۸) نبی پر کوئی حرج نہیں اس بات میں جو اللہ نے  اس کے  لیے  مقرر فرمائی (ف ۱۰۰) اللہ کا دستور چلا آ رہا ہے  اس میں جو پہلے  گزر چکے  (ف ۱۰۱) اور اللہ کا کام مقرر تقدیر ہے  
۱۰۰		یعنی اللہ تعالیٰ نے جو ان کے لئے مباح کیا اور بابِ نکاح میں جو و سعت انہیں عطا فرمائی اس پر اقدام کرنے میں کچھ حرج نہیں۔
۱۰۱		یعنی انبیاء علیہم السلام کو بابِ نکاح میں وسعتیں دی گئیں کہ دوسروں سے زیادہ عورتیں ان کے لئے حلال فرمائیں جیسا کہ حضرت داؤد علیہ السلام کی سو بیبیاں اور حضرت سلیمان علیہ السلام کی تین سو بیبیاں تھیں یہ ان کے خاص احکام ہیں ان کے سوا دوسروں کو روا نہیں، نہ کوئی اس پر معترض ہو سکتا ہے۔ اللہ تعالیٰ اپنے بندوں میں جس کے لئے جو حکم فرمائے اس پر کسی کو اعتراض کی کیا مجال۔ اس میں یہود کا رد ہے جنہوں نے سیدِ عالَم صلی اللہ تعالیٰ علیہ و آلہٖ و سلم پر چار سے زیادہ نکاح کرنے پر طعن کیا تھا اس میں انہیں بتایا گیا کہ یہ حضور سیدِ عالَم صلی اللہ علیہ و آلہٖ و سلم کے لئے خاص ہے جیسا کہ پہلے انبیاء کے لئے تعدادِ ازواج میں خاص احکام تھے۔
(۳۹) وہ جو اللہ کے  پیام پہنچاتے  اور اس سے  ڈرتے  اور اللہ کے  سوا کسی کا خوف  نہ کرے، اور اللہ بس ہے  حساب لینے  والا (ف ۱۰۲)
۱۰۲		تو اسی سے ڈرنا چاہئے۔
(۴۰) محمد تمہارے  مردوں میں کسی کے  باپ نہیں (ف ۱۰۳) ہاں اللہ کے  رسول ہیں (ف ۱۰۴) اور سب نبیوں کے  پچھلے  (ف ۱۰۵) اور اللہ سب کچھ جانتا ہے۔
۱۰۳		تو حضرت زید کے بھی آپ حقیقت میں باپ نہیں کہ ان کی منکوحہ آپ کے لئے حلال نہ ہوتی، قاسم و طیّب و طاہر و ابراہیم حضور کے فرزند تھے مگر وہ اس عمر کو نہ پہنچے کہ انہیں مرد کہا جائے، انہوں نے بچپن میں وفات پائی۔
۱۰۴		اور سب رسول ناصح شفیق اور واجب التوقیر و لازم الطاعۃ ہونے کے لحاظ سے اپنی اُمّت کے باپ کہلاتے ہیں بلکہ ان کے حقوق حقیقی باپ کے حقوق سے بہت زیادہ ہیں لیکن اس سے اُمّت حقیقی اولاد نہیں ہو جاتی اور حقیقی اولاد کے تمام احکام وراثت وغیرہ اس کے لئے ثابت نہیں ہوتے۔
۱۰۵		یعنی آخر الانبیاء کہ نبوّت آپ پر ختم ہو گئی آپ کی نبوّت کے بعد کسی کو نبوّت نہیں مل سکتی حتّیٰ کہ جب حضرت عیسیٰ علیہ السلام نازل ہوں گے تو اگرچہ نبوّت پہلے پا چکے ہیں مگر نُزول کے بعد شریعتِ محمّدیہ پر عامل ہوں گے اور اسی شریعت پر حکم کریں گے اور آپ ہی کے قبلہ یعنی کعبہ معظّمہ کی طرف نماز پڑھیں گے، حضور کا آخر الانبیاء ہونا قطعی ہے، نصِّ قرآنی بھی اس میں وارد ہے اور صحاح کی بکثرت احادیثِ تو حدِّ تواتر تک پہنچتی ہیں۔ ان سب سے ثابت ہے کہ حضور سب سے پچھلے نبی ہیں آپ کے بعد کوئی نبی ہونے والا نہیں جو حضور کی نبوّت کے بعد کسی اور کو نبوّت ملنا ممکن جانے، وہ ختمِ نبوّت کا منکِر اور کافِر خارج از اسلام ہے۔
(۴۱) اے  ایمان والو اللہ کو بہت زیادہ یاد کرو۔
(۴۲) اور صبح و شام اس کی پاکی بولو (ف ۱۰۶)
۱۰۶		کیونکہ صبح اور شام کے اوقات ملائکۂ روز و شب کے جمع ہونے کے وقت ہیں اور یہ بھی کہا گیا ہے کہ اطرافِ لیل و نہار کا ذکر کرنے سے ذکر کی مداومت کی طرف اشارہ فرمایا گیا ہے۔
(۴۳) وہی ہے  کہ درود بھیجتا ہے  تم پر وہ اور اس کے  فرشتے  (ف ۱۰۷) کہ تمہیں اندھیریوں سے  اجالے  کی طرف نکالے  (ف ۱۰۸) اور وہ مسلمانوں پر مہربان ہے۔
۱۰۷		شانِ نُزول : حضرت انس رضی اللہ تعالیٰ عنہ نے فرمایا کہ جب آیت  اِنَّ اللہَ وَ مَلٰٓئِکَتَہٗ یُصَلُّوْنَ عَلَی النَّبِیِّ  نازل ہوئی تو حضرت صدیقِ اکبر رضی اللہ تعالیٰ عنہ نے عرض کیا یا رسولَ اللہ صلی اللہ علیہ و آلہٖ و سلم جب آپ کو اللہ تعالیٰ کوئی فضل و شرف عطا فرماتا ہے تو ہم نیاز مندوں کو بھی آپ کے طفیل میں نوازتا ہے۔ اس پر اللہ تعالیٰ نے یہ آیت نازل فرمائی۔
۱۰۸		یعنی کُفر و معصیت اور ناخدا شناسی کی اندھیریوں سے حق و ہدایت اور معرفت و خدا شناسی کی روشنی کی طرف ہدایت فرمائے۔
(۴۴) ان کے  لیے  ملتے  وقت کی دعا سلام ہے  (ف ۱۰۹) اور ان کے  لیے  عزت کا ثواب تیار کر رکھا ہے۔
۱۰۹		ملتے وقت سے مراد یا موت کا وقت ہے یا قبروں سے نکلنے کا یا جنّت میں داخل ہونے کا۔ مروی ہے کہ حضرت مَلَک الموت علیہ السلام کسی مومن کی روح اس کو سلام کئے بغیر قبض نہیں فرماتے۔ حضرت ابنِ مسعود رضی اللہ تعالیٰ عنہ سے مروی ہے کہ جب مَلَک الموت مومن کی روح قبض کرنے آتے ہیں تو کہتے ہیں کہ تیرا ربّ تجھے سلام فرماتا ہے اور یہ بھی وارد ہوا ہے کہ مومنین جب قبروں سے نکلیں گے تو ملائکہ سلامتی کی بشارت کے طور پر انہیں سلام کریں گے۔ (جمل وخازن)
(۴۵) ( اے  غیب کی خبریں بتانے  والے  (نبی) بیشک ہم نے  تمہیں بھیجا حاضر ناظر (ف ۱۱۰) اور خوشخبری دیتا اور ڈر سناتا (ف ۱۱۱) 
۱۱۰		شاہد کا ترجمہ حاضر و ناظر بہت بہترین ترجمہ ہے، مفرداتِ راغب میں ہے  اَلشّھُوْدُ وَ الشَّھَادَۃُ الْحُضُوْرُ مَعَ الْمُشَاھَدَۃِ اِمَّا بِالْبَصَرِ اَوْ بِالْبَصِیْرَۃِ  یعنی شہود اور شہادت کے معنیٰ ہیں حاضر ہونا مع ناظر ہونے کے بصر کے ساتھ ہو یا بصیرت کے ساتھ اور گواہ کو بھی اسی لئے شاہد کہتے ہیں کہ وہ مشاہدہ کے ساتھ جو علم رکھتا ہے اس کو بیان کرتا ہے۔ سیدِ عالَم صلی اللہ علیہ و آلہٖ و سلم تمام عالَم کی طرف مبعوث ہیں، آپ کی رسالت عامّہ ہے جیسا کہ سورۂ فرقان کی پہلی آیت میں بیان ہوا تو حضور پُر نور صلی اللہ علیہ و آلہٖ و سلم قیامت تک ہونے والی ساری خَلق کے شاہد ہیں اور ان کے اعمال و افعال و احوال، تصدیق، تکذیب، ہدایت، ضلال سب کا مشاہدہ فرماتے ہیں۔ (ابوالسعود و جمل)
۱۱۱		یعنی ایمانداروں کو جنّت کی خوشخبری اور کافِروں کو عذابِ جہنّم کا ڈر سناتا۔
(۴۶)  اور اللہ کی طرف اس کے  حکم سے  بلاتا (ف ۱۱۲) اور  چمکا دینے  دینے  والا آ  فتاب (ف ۱۱۳)
۱۱۲		یعنی خَلق کو طاقتِ الٰہی کی دعوت دیتا۔
۱۱۳		سراج کا ترجمہ آفتاب قرآنِ کریم کے بالکل مطابق ہے کہ اس میں آفتاب کو سراج فرمایا گیا ہے جیسا کہ سورۂ نوح میں  وَجَعَلَ الشَّمْسَ سِراَجاً اور آخِرِ پارہ کی پہلی سورۃ میں ہے وَجَعَلْنَا سِرَاجاً وَّھَّاجاً  اور درحقیقت ہزاروں آفتابوں سے زیادہ روشنی آپ کے نورِ نبوّت نے پہنچائی اور کُفر و شرک کے ظلماتِ شدیدہ کو اپنے نُورِ حقیقت افروز سے دور کر دیا اور خَلق کے لئے معرفت و توحیدِ الٰہی تک پہنچنے کی راہیں روشن اور واضح کر دیں اور ضلالت کے وادیِ تاریک میں راہ گم کرنے والوں کو اپنے انوارِ ہدایت سے راہ یاب فرمایا اور اپنے نورِ نبوّت سے ضمائر و بصائر اور قلوب و ارواح کو منوّر کیا، حقیقت میں آپ کا وجود مبارک ایسا آفتابِ عالَم تاب ہے جس نے ہزارہا آفتاب بنا دیئے اسی لئے اس کی صفت میں منیر ارشاد فرمایا گیا۔
(۴۷)  اور ایمان والوں کو خوشخبری دو کہ ان کے  لیے  اللہ کا بڑا فضل ہے۔
(۴۸) اور کافروں اور منافقوں کی خوشی نہ کرو اور ان کی ایذا پر درگزر فرماؤ (ف ۱۱۴) اور اللہ پر بھروسہ رکھو، اور اللہ بس ہے  کارساز۔
۱۱۴		جب تک کہ اس بارے میں اللہ تعالیٰ کی طرف سے کوئی حکم دیا جائے۔
(۴۹) اے  ایمان والو! جب تم مسلمان عورتوں سے  نکاح کرو پھر انہیں بے  ہاتھ لگائے  چھوڑ دو تو تمہارے  لیے  کچھ عدت نہیں جسے  گنو (ف ۱۱۵) تو انہیں کچھ فائدہ دو (ف ۱۱۶) اور اچھی طرح سے  چھوڑ دو (ف ۱۱۷) 
۱۱۵		مسئلہ: اس آیت سے معلوم ہوا کہ اگر عورت کو قبلِ قربت طلاق دی تو اس پر عدّت واجب نہیں۔
 مسئلہ : خلوتِ صحیحہ قربت کے حکم میں ہے تو اگر خلوتِ صحیحہ کے بعد طلاق واقع ہو تو عدّت واجب ہو گی اگرچہ مباشرت نہ ہوئی ہو۔ 
مسئلہ : یہ حکم مومنہ اور کتابیہ دونوں کو عام ہے لیکن آیت میں مومنات کا ذکر فرمانا اس طرف مشیر ہے کہ نکاح کرنا مومنہ سے اَولیٰ ہے۔
۱۱۶		مسئلہ : یعنی اگر ان کا مَہر مقرر ہو چکا تھا تو قبلِ خلوت طلاق دینے سے شوہر پر نصف مَہر واجب ہو گا اور اگر مَہر مقرر نہیں ہوا تھا تو ایک جوڑا دینا واجب ہے جس میں تین کپڑے ہوتے ہیں۔
۱۱۷		اچھی طرح چھوڑنا یہ ہے کہ ان کے حقوق ادا کر دیئے جائیں اور ان کو کوئی ضرر نہ دیا جائے اور انہیں روکا نہ جائے کیونکہ ان پر عدّت نہیں ہے۔
(۵۰) اے  غیب بتانے  والے  (نبی)! ہم نے  تمہارے  لیے  حلال فرمائیں تمہاری وہ بیبیاں جن کو تم مہر دو (ف ۱۱۸) اور تمہارے  ہاتھ کا مال کنیزیں جو اللہ نے  تمہیں غنیمت میں دیں (ف ۱۱۹) اور تمہارے  چچا کی بیٹیاں اور پھپیوں کی بیٹیاں اور ماموں کی بیٹیاں اور خالاؤں کی بیٹیاں جنہوں نے  تمہارے  ساتھ ہجرت کی (ف ۱۲۰) اور ایمان وا لی عورت اگر وہ اپنی جان  نبی کی نذر کرے  اگر نبی اسے  نکاح میں لانا چاہے  (ف ۱۲۱) یہ خاص تمہارے  لیے  ہہے  امت کے  لیے  نہیں (ف ۱۲۲) ہمیں معلوم ہے  جو ہم نے  مسلمانوں پر مقرر کیا ہے  ان کی بیبیوں اور ان کے  ہاتھ کی مال کنیزوں میں (ف ۱۲۳) یہ خصوصیت تمہاری (ف ۱۲۴) اس لیے  کہ تم پر کوئی تنگی نہ ہو، اور اللہ بخشنے  والا مہربان۔
۱۱۸		مَہر کی تعجیل اور عقد میں تعیُّن افضل ہے شرطِ حلت نہیں کیونکہ مَہر کو مُعَجَّل طریقہ پر دینا یا اس کو مقرر کرنا اَولیٰ اور بہتر ہے واجب نہیں۔ (تفسیرِ احمدی)
۱۱۹		مثل حضرت صفیہ و حضرت جویریہ کے جن کو سیدِ عالَم صلی اللہ علیہ و آلہٖ و سلم نے آزاد فرمایا اور ان سے نکاح کیا۔ مسئلہ : غنیمت میں ملنے کا ذکر بھی فضیلت کے لئے ہے کیونکہ مملوکات بمِلکِ یمین خواہ خرید سے مِلک میں آئی ہوں یا ہبہ سے یا  وارثت سے یا وصیّت سے وہ سب حلال ہیں۔
۱۲۰		ساتھ ہجرت کرنے کی قید بھی افضل کا بیان ہے کیونکہ بغیر ساتھ ہجرت کرنے کے بھی ان میں سے ہر ایک حلال ہے اور یہ بھی ہو سکتا ہے کہ خاص حضور کے حق میں ان عورتوں کی حِلّت اس قید کے ساتھ مقیّد ہو جیسا کہ اُمِّ ہانی بنتِ ابی طالب کی روایت اس طرف مشیر ہے۔
۱۲۱		معنیٰ یہ ہیں کہ ہم نے آپ کے لئے اس مومنہ عورت کو حلال کیا جو بغیر مَہر اور بغیر شروطِ نکاح اپنی جان آپ کو ہبہ کرے بشرطیکہ آپ اسے نکاح میں لانے کا ارادہ فرمائیں۔ حضرت ابنِ عباس رضی اللہ تعالیٰ عنہما نے فرمایا کہ اس میں آئندہ کے حکم کا بیان ہے کیونکہ وقتِ نُزولِ آیت حضور کے ازواج میں سے کوئی بھی ایسی نہ تھیں جو ہبہ کے ذریعہ سے مشرف بَزوجیّت ہوئی ہوں اور جن مومنہ بیبیوں نے اپنی جانیں حضور سیدِ عالَم صلی اللہ علیہ و آلہٖ و سلم کو نذر کر دیں وہ میمونہ بنتِ حارث اور خولہ بنتِ حکیم اور اُمِّ شریک اور زینب بنتِ خزیمہ ہیں۔ (تفسیرِ احمدی)
۱۲۲		یعنی نکاح بے مَہرِ خاص آ پ کے لئے جائز ہے اُمّت کے لئے نہیں، امّت پر بہرحال مَہر واجب ہے خواہ وہ مَہر معیّن نہ کریں یا قصداً مَہر کی نفی کریں۔ مسئلہ : نکاح بلفظِ ہبہ جائز ہے۔
۱۲۳		یعنی بیبیوں کے حق میں جو کچھ مقرر فرمایا ہے مَہر اور گواہ اور باری کا واجب ہونا اور چار حُرّہ عورتوں تک کو نکاح میں لانا۔ مسئلہ : اس سے معلوم ہوا کہ شرعاً مَہر کی مقدار اللہ تعالیٰ کے نزدیک مقرر ہے اور وہ دس درہم ہیں جس سے کم کرنا ممنوع ہے جیسا کہ حدیث شریف میں ہے۔
۱۲۴		جو اوپر ذکر ہوئی کہ عورتیں آپ کے لئے مَحض ہبہ سے بغیر مَہر کے حلال کی گئیں۔
(۵۱) پیچھے  ہٹاؤ ان میں سے  جسے  چاہو اور اپنے  پاس جگہ دو جسے  چاہو (ف ۱۲۵) اور جسے  تم نے  کنارے  کر دیا تھا اسے  تمہارا جی چاہے  تو اس میں بھی تم پر کچھ گناہ نہیں (ف ۱۲۶) یہ امر اس سے  نزدیک تر ہے  کہ ان کی آنکھیں ٹھنڈی ہوں اور غم نہ کریں اور تم انہیں جو کچھ عطا فرماؤ اس پر وہ سب کی سب راضی رہیں (ف ۱۲۷) اور اللہ جانتا ہے  جو تم سب کے  دلوں میں ہے، اور اللہ علم و حلم والا ہے۔
۱۲۵		یعنی آپ کو اختیار دیا گیا ہے کہ جس بی بی کو چاہیں پاس رکھیں اور بیبیوں میں باری مقرر کریں یا نہ کریں لیکن باوجود اس اختیار کے سیدِ عالَم صلی اللہ علیہ و آلہٖ و سلم تمام ازواجِ مطہرات کے ساتھ عدل فرماتے اور ان کی باریاں برابر رکھتے بَجُز حضرت سودہ رضی اللہ تعالیٰ عنہا کے جنہوں نے اپنی باری کا دن حضرت اُمّ المؤمنین عائشہ رضی اللہ تعالیٰ عنہا کو دے دیا تھا اور بارگاہِ رسالت میں عرض کیا تھا کہ میرے لئے یہی کافی ہے کہ میرا حشر آپ کے ازواج میں ہو۔ حضرت عائشہ رضی اللہ تعالیٰ عنہا سے مروی ہے کہ یہ آیت ان عورتوں کے حق میں نازل ہوئی جنہوں نے اپنی جانیں حضور کو نذر کیں اور حضور کو اختیار دیا گیا کہ ان میں سے جس کو چاہیں قبول کریں اس کے ساتھ تزوُّج فرمائیں اور جس کو چاہیں انکار فرما دیں۔
۱۲۶		یعنی ازواج میں سے آپ نے جس کو معزول یا ساقط القسمۃ کر دیا ہو آپ جب چاہیں اس کی طرف التفات فرمائیں اور اس کو نوازیں اس کا آپ کو اختیار دیا گیا ہے۔
۱۲۷		کیونکہ جب وہ یہ جانیں گی کہ یہ تفویض اور یہ اختیار آپ کو اللہ تعالیٰ کی طرف سے عطا ہوا ہے تو ان کے قلوب مطمئن ہو جائیں گے۔
(۵۲) ان کے  بعد (۱۲۸) اور عورتیں تمہیں حلال نہیں (ف ۱۲۹) اور نہ یہ کہ ان کے  عوض اور بیبیاں بدلو (ف ۱۳۰) اگرچہ تمہیں ان کا حسن بھائے  مگر کنیز تمہارے  ہاتھ کا مالک (ف ۱۳۱) اور اللہ ہر چیز پر نگہبان ہے۔
۱۲۸		یعنی ان نو بیبیوں کے بعد جو آپ کے نکاح میں ہیں جہنیں آپ نے اختیار دیا تو انہوں نے اللہ تعالیٰ اور رسول کو اختیار کیا۔
۱۲۹		کیونکہ رسول اللہ صلی اللہ علیہ و آلہ و سلم کے لئے ازواج کا نصاب نو ہے جیسے کہ اُمّت کے لئے چار۔
۱۳۰		یعنی انہیں طلاق دے کر ان کی جگہ دوسری عورتوں سے نکاح کر لو ایسا بھی نہ کرو، یہ احترام ان ازواج کا اس لئے ہے کہ جب حضور سیدِ عالَم صلی اللہ علیہ و آلہٖ و سلم نے انہیں اختیار دیا تھا تو انہوں نے اللہ و رسول کو اختیار کیا اور آسائشِ دنیا کو ٹھکرا دیا چنانچہ رسولِ کریم صلی اللہ علیہ و آلہٖ و سلم نے انہیں پر اکتفا فرمایا اور اخیر تک یہی بیبیاں حضور صلی اللہ علیہ و آلہٖ و سلم کی خدمت میں رہیں، حضرت عائشہ و اُمِّ سلمہ رضی اللہ تعالیٰ عہنما سے مروی ہے کہ آخِر میں حضور کے لئے حلال کر دیا گیا تھا کہ جتنی عورتوں سے چاہیں نکاح فرمائیں، اس تقدیر پر آیت منسوخ ہے اور اس کا ناسخ آیۂ  اِنَّآ اَحْلَلَنَا لَکَ اَزْوَاجَکَ  اَلآیۃَ ہے۔
۱۳۱		وہ تمہارے لئے حلال ہے اور اس کے بعد حضرت ماریہ قبطیہ رضی اللہ تعالیٰ عنہا حضور سیدِ عالَم صلی اللہ علیہ و آلہٖ و سلم کی مِلک میں آئیں اور ان سے حضور کے فرزند حضرت ابراہیم پیدا ہوئے جنہوں نے چھوٹی عمر میں وفات پائی۔
(۵۳) اے  ایمان والو!  نبی کے  گھروں میں (ف ۱۳۲) نہ حاضر ہو جب تک اذن نہ پاؤ (ف ۱۳۳) مثلاً کھانے  کے  لیے  بلائے  جاؤ نہ یوں کہ خود اس کے  پکنے  کی راہ تکو (ف ۱۳۴) ہاں جب بلائے  جاؤ تو حاضر ہو اور جب کھا چکو تو متفرق ہو جاؤ نہ  یہ کہ بیٹھے  باتوں میں دل بہلاؤ (ف ۱۳۵) بیشک اس میں نبی کو ایذا ہوتی تھی تو  وہ تمہارا لحاظ فرماتے  تھے  (ف ۱۳۶) اور اللہ حق فرمانے  میں نہیں شرماتا، اور جب تم ان سے  (ف ۱۳۷)  برتنے  کی کوئی چیز مانگو تو پردے  کے  باہر مانگو، اس میں زیادہ ستھرائی ہے  تمہارے  دلوں اور ان کے  دلوں کی (ف ۱۳۸) اور تمہیں نہیں پہنچتا کہ رسول اللہ کو ایذا دو (ف ۱۳۹) اور نہ یہ کہ ان کے  بعد کبھی ان کی بیبیوں سے  نکاح کرو (ف ۱۴۰) بیشک یہ اللہ کے  نزدیک بڑی سخت بات ہے  (ف ۱۴۱)
۱۳۲		مسئلہ : اس آیت سے معلوم ہوا کہ گھر مرد کا ہوتا ہے اور اسی لئے اس سے اجازت حاصل کرنا مناسب ہے، شوہر کے گھر کو عورت کا گھر بھی کہا جاتا ہے اس لحاظ سے کہ وہ اس میں سکونت کا حق رکھتی ہے اسی وجہ سے آیت وَ اذْکُرْنَ مَا یُتْلیٰ فِیْ بُیُوْ تِکُنَّ میں گھروں کی نسبت عورتوں کی طرف کی گئی ہے، نبی کریم صلی اللہ علیہ و آلہٖ و سلم کے مکانات جن میں حضور کے ازواجِ مطہرات کی سکونت تھی اور حضور کے پردہ فرمانے کے بعد بھی وہ اپنی حیات تک انہی میں رہیں وہ حضور کی مِلک تھے اور حضور علیہ الصلوٰۃ والسلام نے ازواجِ طاہرات کو ہبہ نہ فرمائے تھے بلکہ سکونت کی اجازت دی تھی اسی لئے ازواجِ مطہرات کی وفات کے بعد ان کے وارثوں کو نہ ملے بلکہ مسجد شریف میں داخل کر دیئے گئے جو وقف ہے اور جس کا نفع تمام مسلمانوں کے لئے عام ہے۔
۱۳۳		اس سے معلوم ہوا کہ عورتوں پر پردہ لازم ہے اور غیر مَردوں کو کسی گھر میں بے اجازت داخل ہونا جائز نہیں۔ آیت اگرچہ خاص ازواجِ رسول صلی اللہ علیہ و آلہٖ و سلم کے حق میں وارد ہے لیکن حکم اس کا تمام مسلمان عورتوں کے لئے عام ہے۔ شانِ نُزول : جب سیدِ عالَم صلی اللہ علیہ و آلہٖ و سلم نے حضرت زینب سے نکاح کیا اور ولیمہ کی عام دعوت فرمائی تو جماعتیں کی جماعتیں آتی تھیں اور کھانے سے فارغ ہو کر چلی جاتی تھیں، آخر میں تین صاحب ایسے تھے جو کھانے سے فارغ ہو کر بیٹھے رہ گئے اور انہوں نے گفتگو کا طویل سلسلہ شروع کر دیا اور بہت دیر تک ٹھہرے رہے، مکان تنگ تھا اس سے گھر والوں کو تکلیف ہوئی اور حرج ہوا کہ وہ ان کی وجہ سے اپنا کام کاج کچھ نہ کر سکے، رسولِ کریم صلی اللہ علیہ و آلہٖ و سلم اٹھے اور ازواجِ مطہرات کے حجروں میں تشریف لے گئے اور دورہ فرما کر تشریف لائے، اس وقت تک یہ لوگ اپنی باتوں میں لگے ہوئے تھے حضور پھر واپس ہو گئے یہ دیکھ کر وہ لوگ روانہ ہوئے تب حضور ِ اقدس صلی اللہ علیہ و آلہٖ و سلم دولت سرائے میں داخل ہوئے اور دروازہ پرپردہ ڈال دیا۔ اس پر یہ آیتِ کریمہ نازل ہوئی اس سے سیدِ عالَم صلی اللہ علیہ و آلہٖ و سلم کی کمالِ حیا اور شانِ کرم و حسنِ اخلاق معلوم ہوتی ہے کہ باوجود ضرورت کے اصحاب سے یہ نہ فرمایا کہ اب آپ چلے جائیے بلکہ جو طریقہ اختیار فرمایا وہ حسنِ آداب کا اعلیٰ ترین معلِّم ہے۔
۱۳۴		مسئلہ : اس سے معلوم ہوا کہ بغیر دعوت کسی کے یہاں کھانے نہ جائے۔
۱کہ یہ اہلِ خانہ کی تکلیف اور ان کے حرج کا باعث ہے۔
۱اور ان سے چلے جانے کے لئے نہیں فرماتے تھے۔
۱یعنی ازواجِ مطہرات سے۔
۱۳۸		کہ وساوس اور خطرات سے امن رہتی ہے۔
۱۳۹		اور کوئی کام ایسا کرو جو خاطرِ اقدس پر گراں ہو۔
۱۴۰		کیونکہ جس عورت سے رسولِ کریم صلی اللہ علیہ و آلہٖ و سلم نے عقد فرمایا وہ حضور کے سوا ہر شخص پر ہمیشہ کے لئے حرام ہو گئی اسی طرح وہ کنیزیں جو باریابِ خدمت ہوئیں اور قربت سے سرفراز فرمائی گئیں وہ بھی اسی طرح سب کے لئے حرام ہیں۔
۱اس میں اعلام ہے کہ اللہ تعالیٰ نے اپنے حبیب صلی اللہ علیہ و آلہٖ و سلم کو بہت بڑی عظمت عطا فرمائی اور آپ کی حرمت ہر حال میں واجب کی۔
(۵۴) اگر تم کوئی بات ظاہر کرو یا چھپاؤ تو بیشک سب کچھ جانتا ہے۔
(۵۵) ان پر مضائقہ نہیں (ف ۱۴۲) ان کے  باپ اور بیٹوں اور بھائیوں اور بھتیجوں اور بھانجوں اور اپنے  دین کی عورتوں (ف ۱۴۴) اور اپنی کنیزوں میں (ف ۱۴۵) اور اللہ سے  ڈرتی ہو، بیشک اللہ ہر چیز  اللہ کے  سامنے  ہے، (۵۶) بیشک اللہ اور اس کے  فرشتے  درود بھیجتے  ہیں اس غیب بتانے  والے  (نبی) پر، اے  ایمان والو! ان پر  درود اور خوب سلام بھیجو (ف ۱۴۶) 
۱یعنی ان بیبیوں پر کچھ گناہ نہیں اس میں کہ وہ ان لوگوں سے پردہ نہ کریں جن کا آیت میں آگے ذکر فرمایا جاتا ہے۔ شانِ نُزول : جب پردہ کا حکم نازل ہوا تو عورتوں کے باپ بیٹوں اور قریب کے رشتہ داروں نے رسولِ کریم صلی اللہ علیہ و آلہ و سلم کی خدمت میں عرض کیا یا رسولَ اللہ صلی اللہ علیک و سلم کیا ہم اپنی ماؤں بیٹیوں کے ساتھ پردہ کے باہر سے گفتگو کریں، اس پر یہ آیتِ کریمہ نازل ہوئی۔
۱یعنی ان اقارب کے سامنے آنے اور ان سے کلام کرنے میں کوئی حرج نہیں۔
۱۴۴		یعنی مسلمان بیبیوں کے سامنے آنا جائز ہے اور کافِرہ عورتوں سے پردہ کرنا اور اپنے جسم چھُپانا لازم ہے سوائے جسم کے ان حصّوں کے جو گھر کے کام کاج کے لئے کھولنے ضروری ہوتے ہیں۔ (جمل)
۱۴۵		یہاں چچا اور ماموں کا صراحتہً ذکر نہیں کیا گیا کیونکہ وہ والدین کے حکم میں ہیں۔
۱۴۶		سیدِ عالَم صلی اللہ علیہ و آلہٖ و سلم پر درود و سلام بھیجنا واجب ہے ہر ایک مجلس میں آپ کا ذکر کرنے والے پر بھی اور سننے والے پر بھی ایک مرتبہ اور اس سے زیادہ مستحب ہے، یہی قول معتمد ہے اور اس پر جمہور ہیں اور نماز کے قعدۂ اخیرہ میں بعدِ تشہد درود شریف پڑھنا سنّت ہے اور آپ کے تابع کر کے آپ کے آل و اصحاب و دوسرے مومنین پر بھی درود بھیجا جا سکتا ہے یعنی درود شریف میں آپ کے نامِ اقدس کے بعد ان کو شامل کیا جا سکتا ہے اور مستقل طور پر حضور کے سوا ان میں سے کسی پر درود بھیجنا مکرو ہ ہے۔ مسئلہ : درود شریف میں آل و اصحاب کا ذکر متوارث ہے اور یہ بھی کہا گیا ہے کہ آل کے ذکر کے بغیر مقبول نہیں۔ درود شریف اللہ تعالیٰ کی طرف سے نبی کریم صلی اللہ علیہ و آلہٖ و سلم کی تکریم ہے عُلَماء نے اللہم صل علیٰ محمّد کے معنیٰ یہ بیان کئے ہیں کہ یا ربّ محمّدِ مصطفیٰ صلی اللہ علیہ و آلہٖ و سلم کو عظمت عطا فرما، دنیا میں ان کا دین بلند ان کی دعوت غالب فرما کر اور ان کی شریعت کو بقا عنایت کر کے اور آخرت میں ان کی شفاعت قبول فرما کر اور ان کا ثواب زیادہ کر کے اور اوّلین و آخِرین پر ان کی فضیلت کا اظہار فرما کر اور انبیاء، مرسلین و ملائکہ اور تمام خَلق پر ان کی شان بلند کر کے۔ مسئلہ : درود شریف کی بہت برکتیں اور فضیلتیں ہیں حدیث شریف میں ہے سیدِ عالَم صلی اللہ علیہ و آلہٖ و سلم نے فرمایا کہ جب درود بھیجنے والا مجھ پر درود بھیجتا ہے تو فرشتے اس کے لئے دعائے مغفرت کرتے ہیں۔ مسلم کی حدیث شریف میں ہے جو مجھ پر ایک بار درود بھیجتا ہے اللہ تعالیٰ اس پر دس بار بھیجتا ہے۔ ترمذی کی حدیث شریف میں ہے بخیل وہ ہے جس کے سامنے میرا ذکر کیا جائے اور وہ درود نہ بھیجے۔
(۵۷) بیشک جو ایذا دیتے  ہیں اللہ اور اس کے  رسول کو ان پر اللہ کی لعنت ہے  دنیا اور آخرت میں (ف ۱۴۷) اور اللہ نے  ان کے  لیے  ذلت کا عذاب تیار کر رکھا ہے  (ف ۱۴۸) 
۱۴۷		وہ ایذا دینے والے کُفّار ہیں جو شانِ الٰہی میں ایسی باتیں کہتے ہیں جن سے وہ منزّہ اور پاک ہے اور رسولِ کریم صلی اللہ علیہ و آلہٖ و سلم کی تکذیب کرتے ہیں ان پر دارین میں لعنت۔
۱۴۸		آخرت میں۔
(۵۸) اور جو ایمان والے  مردوں اور عورتوں کو بے  کئے  ستاتے  ہیں انہوں نے  بہتان اور کھلا گناہ اپنے  سر لیا (ف ۱۴۹)
۱۴۹		شانِ نُزول : یہ آیت ان منافقین کے حق میں نازل ہوئی جو حضرت علی مرتضیٰ رضی اللہ تعالیٰ عنہ کو ایذا دیتے تھے اور ان کے حق میں بد گوئی کرتے تھے۔ حضرت فضیل نے فرمایا کہ کتّے اور سور کو بھی ناحق ایذا دینا حلال نہیں تو مومنین و مومنات کو ایذا دینا کس قدر بدترین جُرم ہے۔
(۵۹) اے  نبی! اپنی بیبیوں اور صاحبزادیو ں اور مسلمانوں کی عورتوں سے  فرما دو کہ اپنی چادروں  کا ایک حصہ اپنے  منہ پر ڈالے  رہیں (ف ۱۵۰) یہ اس سے  نزدیک تر ہے  کہ ان کی پہچان ہو (ف ۱۵۱) تو ستائی نہ جائیں (ف ۱۵۲) اور اللہ بخشنے  والا مہربان ہے۔
۱۵۰		اور سر اور چہرے کو چھُپائیں جب کسی حاجت کے لئے ان کو نکلنا ہو۔
۱۵۱		کہ یہ حُرَّہ ہیں۔
۱۵۲		اور منافقین ان کے درپے نہ ہوں، منافقین کی عادت تھی کہ وہ باندیوں کو چھیڑا کرتے تھے اس لئے حُرَّہ عورتوں کو حکم دیا کہ وہ چادر سے جسم ڈھانک کر سر اور منہ چھُپا کر باندیوں سے اپنی وضع ممتاز کر دیں۔
(۶۰) اگر باز نہ آئے  منافق (ف ۱۵۳) اور جن کے  دلوں میں روگ ہے  (ف ۱۵۴) اور مدینہ میں جھوٹ اڑانے  والے  (ف ۱۵۵) تو ضرور ہم تمہیں ان پر شہ دیں گے  (ف ۱۵۶) پھر وہ مدینہ میں تمہارے  پاس نہ رہیں گے  مگر تھوڑے  دن (ف ۱۵۷) 
۱۵۳		اپنے نفاق سے۔
۱۵۴		اور جو بُرے خیال رکھتے ہیں یعنی فاجر بدکار ہیں وہ اگر اپنی بدکاری سے باز نہ آئے۔
۱۵۵		جو اسلامی لشکروں کے متعلق جھوٹی خبریں اڑایا کرتے تھے اور یہ مشہور کیا کرتے تھے کہ مسلمانوں کو ہزیمت ہو گئی وہ قتل کر ڈالے گئے، دشمن چڑھا چلا آ رہا ہے اور اس سے ان کا مقصد مسلمانوں کی دل شکنی اور ان کا پریشانی میں ڈالنا ہوتا تھا، ان لوگوں کے متعلق ارشاد فرمایا جاتا ہے کہ اگر وہ ان حرکات سے باز نہ آئے۔
۱۵۶		اور تمہیں ان پر مسلّط کریں گے۔
۱۵۷		پھر مدینہ طیّبہ ان سے خالی کرا لیا جائے گا اور وہاں سے نکال دیئے جائیں گے۔
(۶۱) پھٹکارے  ہوئے، جہاں کہیں ملیں پکڑے  جائیں اور گن گن  کر قتل کیے  جائیں۔
(۶۲) اللہ کا دستور چلا آتا ہے  ان لوگوں میں جو پہلے  گزر گئے  (ف ۱۵۸) اور تم  اللہ کا دستور ہرگز بدلتا نہ پاؤ گے۔
۱۵۸		یعنی پہلی اُمّتوں کے منافقین جو ایسے حرکات کرتے تھے، ان کے لئے بھی سنّتِ الٰہیہ یہی رہی کہ جہاں پائے جائیں مار ڈالے جائیں۔
(۶۳)  لوگ تم سے  قیامت کا پوچھتے  ہیں (ف ۱۵۹) تم فرماؤ اس کا علم تو اللہ ہی کے  پاس ہے، اور تم کیا جانو شاید قیامت پاس ہی ہو (ف ۱۶۰) 
۱۵۹		کہ کب قائم ہو گی۔ 
شانِ نُزول : مشرکین تو تمسخُر و استہزاء کے طور پر رسولِ کریم صلی اللہ علیہ و آلہٖ و سلم سے قیامت کا وقت دریافت کیا کرتے تھے گویا کہ ان کو بہت جلدی ہے اور یہود اس کو امتحاناً پوچھتے تھے کیونکہ توریت میں اس کا علم مخفی رکھا گیا تھا تو اللہ تعالیٰ نے اپنے نبی کریم صلی اللہ علیہ و آلہٖ و سلم کو حکم فرمایا۔
۱۶۰		اس میں جلد کرنے والوں کو تہدید اور امتحاناً سوال کرنے والوں کا اسکات اور ان کی دہن دوزی ہے۔
(۶۴)  بیشک اللہ نے  کافروں پر لعنت فرمائی اور ان کے  لیے  بھڑکتی آگ تیار کر رکھی ہے۔
(۶۵) اس میں ہمیشہ رہیں گے  اس میں نہ کوئی حمایتی پائیں گے  نہ مددگار (ف ۱۶۱)
۱۶۱		جو انہیں عذاب سے بچا سکے۔
(۶۶)  جس دن ان کے  منہ الٹ الٹ کر آگ میں تلے  جائیں گے  کہتے  ہوں گے  ہائے  کسی طرح ہم نے  اللہ کا حکم مانا ہوتا اور رسول کا حکم مانا (ف ۱۶۲)
۱۶۲		دنیا میں تو ہم آج عذاب میں گرفتار نہ ہوتے۔
(۶۷) اور کہیں گے  اے  ہمارے  رب! ہم اپنے  سرداروں اور اپنے  بڑوں کے  کہنے  پر چلے  (ف ۱۶۳) تو انہوں نے  ہمیں راہ سے  بہکا دیا۔
۱۶۳		یعنی قوم کے سرداروں اور بڑی عمر کے لوگوں اور اپنی جماعت کے عالِموں کے انہوں نے ہمیں کُفر کی تلقین کی۔
(۶۸) اے  ہمارے  رب! انہیں آگ کا دُونا عذاب دے  (ف ۱۶۴) اور ان پر بڑی لعنت کر۔
۱۶۴		کیونکہ وہ خود بھی گمراہ ہوئے اور انہوں نے دوسروں کو بھی گمراہ کیا۔
(۶۹) اے  ایمان والو! (ف ۱۶۵) ان جیسے  نہ ہونا جنہوں نے  موسیٰ کو ستایا (ف ۱۶۶) تو اللہ نے  اسے  بَری فرما دیا اس بات سے  جو انہوں نے  کہی (ف ۱۶۷) اور موسیٰ اللہ کے  یہاں آبرو والا ہے  (ف ۱۶۸)
۱۶۵		نبی کریم صلی اللہ علیہ و آلہٖ و سلم کا ادب و احترام بجا لاؤ اور کوئی کام ایسا نہ کرنا جو ان کے رنج و ملال کا باعث ہو اور۔
۱۶۶		یعنی ان بنی اسرائیل کی طرح نہ ہونا جو ننگے نہاتے تھے اور حضرت موسیٰ علیہ السلام پر طعن کرتے تھے کہ حضرت ہمارے ساتھ کیوں نہیں نہاتے انہیں برص وغیرہ کی کوئی بیماری ہے۔
۱۶۷		اس طرح کہ جب ایک روز حضرت موسیٰ علیہ السلام نے غسل کے لئے ایک تنہائی کی جگہ میں پتّھر پر کپڑے اتار کر رکھے اور غسل شروع کیا تو پتّھر آپ کے کپڑے لے کر بھاگا، آپ کپڑے لینے کے لئے اس کی طرف بڑھے تو بنی اسرائیل نے دیکھ لیا کہ جسمِ مبارک پر کوئی داغ اور کوئی عیب نہیں ہے۔
۱۶۸		صاحبِ جاہ اور صاحبِ منزلت اور مستجاب الدعوات۔
(۷۰) اے  ایمان والو! اللہ سے  ڈرو اور سیدھی بات کہو (ف ۱۶۹)
۱۶۹		یعنی سچّی اور درست حق و انصاف کی اور اپنی زبان اور کلام کی حفاظت رکھو یہ بَھلائیوں کی اصل ہے ایسا کرو گے تو اللہ تعالیٰ تم پر کرم فرمائے گا اور۔
(۷۱) تمہارے  اعمال تمہارے  لیے  سنوار دے  گا (ف ۱۷۰) اور تمہارے  گناہ بخش دے  گا، اور جو اللہ اور اس کے  رسول کی فرمانبرداری کرے  اس نے  بڑی کامیابی پائی۔
۱۷۰		تمہیں نیکیوں کی توفیق دے گا اور تمہاری طاعتیں قبول فرمائے گا۔
(۷۲) بیشک ہم نے  امانت پیش فرمائی (ف ۱۷۱)  آسمانوں اور زمین اور پہاڑوں پر تو انہوں نے  اس کے  اٹھانے  سے  انکار کیا اور اس سے  ڈر گئے  (ف ۱۷۲) اور آدمی نے  اٹھا لی، بیشک وہ اپنی جان کو مشقت میں ڈالنے  والا  بڑا نادان ہے۔
۱۷۱		حضرت ابنِ عباس رضی اللہ تعالیٰ عنہما نے فرمایا کہ امانت سے مراد طاعت و فرائض ہیں جنہیں اللہ تعالیٰ نے اپنے بندوں پر پیش کیا، انہیں کو آسمانوں، زمینوں، پہاڑوں پر پیش کیا تھا کہ اگر وہ انہیں ادا کریں گے تو ثواب دیئے جائیں گے نہ ادا کریں گے تو عذاب کئے جائیں گے۔ حضرت ابنِ مسعود رضی اللہ تعالیٰ عنہ نے فرمایا کہ امانت نمازیں ادا کرنا، زکوٰۃ دینا، رمضان کے روزے رکھنا، خانہ کعبہ کا حج، سچ بولنا، ناپ اور تول میں اور لوگوں کی ودیعتوں میں عدل کرنا ہے۔ بعضوں نے کہا کہ امانت سے مراد وہ تمام چیزیں ہیں جن کا حکم دیا گیا اور جن کی ممانعت کی گئی۔ حضرت عبد اللہ بن عمر و بن عاص نے فرمایا کہ تمام اعضاء کان، ہاتھ، پاؤں وغیرہ سب امانت ہیں اس کا ایمان ہی کیا جو امانت دار نہ ہو۔ حضرت ابنِ عباس رضی اللہ تعالیٰ عنہما نے فرمایا کہ امانت سے مراد لوگوں کی ودیعتیں اور عہدوں کا پورا کرنا ہے تو ہر مومن پر فرض ہے کہ نہ کسی مومن کی خیانت کرے نہ کافِر معاہد کی، نہ قلیل میں نہ کثیر میں، اللہ تعالیٰ نے یہ امانت اعیانِ سمٰوٰت و ارض و جبال پر پیش فرمائی پھر ان سے فرمایا کیا تم ان امانتوں کو مع اس کی ذمّہ داری کے اٹھاؤ گے ؟ انہوں نے عرض کیا ذمّہ داری کیا ہے ؟ فرمایا یہ کہ اگر تم انہیں اچھی طرح ادا کرو تو تمہیں جزا دی جائے گی اور اگر نافرمانی کرو تو تمہیں عذاب کیا جائے گا، انہوں نے عرض کیا نہیں اے ربّ ہم تیرے حکم کے مطیع ہیں نہ ثواب چاہیں نہ عذاب اور ان کا یہ عرض کرنا براہِ خوف و خشیت تھا اور امانت بطورِ تخییر پیش کی گئی تھی یعنی انہیں اختیار دیا گیا تھا کہ اپنے میں قوّت و ہمّت پائیں تو اٹھائیں ورنہ معذرت کر دیں، اس کا اٹھانا لازم نہیں کیا گیا تھا اور اگر لازم کیا جاتا تو وہ انکار نہ کرتے۔
۱۷۲		کہ اگر ادا نہ کر سکے تو عذاب کئے جائیں گے تو اللہ عزوجل نے وہ امانت آدم علیہ السلام کے سامنے پیش کی اور فرمایا کہ میں نے آسمانوں اور زمینوں اور پہاڑوں پر پیش کی تھی وہ نہ اٹھا سکے کیا تو مع اس کی ذمّہ داری کے اٹھا سکے گا ؟ حضرت آدم علیہ السلام نے اقرار کیا۔
(۷۳) تاکہ اللہ عذاب منافق مردوں اور منافق عورتوں  اور مشرک مردوں اور مشرک عورتوں کو (ف ۱۷۳) اور اللہ توبہ قبول فرمائے  مسلمان مردوں اور مسلمان عورتوں کی، اور اللہ بخشنے  والا مہربان ہے۔
۱۷۳		کہا گیا کہ معنیٰ یہ ہیں کہ ہم نے امانت پیش کی تاکہ منافقین کا نفاق اور مشرکین کا شرک ظاہر ہو اور اللہ تعالیٰ انہیں عذاب فرمائے اور مومنین جو امانت کے ادا کرنے والے ہیں ان کے ایمان کا اظہار ہو اور تبارک و تعالیٰ ان کی توبہ قبول فرمائے اور ان پر رحمت و مغفرت کرے اگرچہ ان سے بعض طاعات میں کچھ تقصیر بھی ہوئی ہو۔ (خازن)


سورۂ  سبا

اللہ کے  نام سے  شروع جو نہایت مہربان رحم والا(ف ۱)
۱		سورۂ سبا مکیّہ ہے سوائے آیت وَیَرَی الَّذِیْنَ اُوْتُوا الْعِلْمَ  اس میں چھ۶ رکوع، چوّن۵۴ آیتیں اور آٹھ سو تینتیس ۸۳۳کلمے، ایک ہزار پانچ سو بار ہ ۱۵۱۲ حرف ہیں۔
(۱)  سب خوبیاں اللہ کو کہ اسی کا مال ہے  جو کچھ آسمانوں میں ہے  اور جو کچھ زمین میں (ف ۲) اور آخرت میں اسی کی تعریف ہے  (ف ۳) اور وہی ہے  حکمت والا خبردار۔
۲		یعنی ہر چیز کا مالک، خالِق اور حاکم اللہ تعالیٰ ہے اور ہر نعمت اسی کی طرف سے تو وہی حمد و ثنا کا مستحق اور سزا وار ہے۔
۳		یعنی جیسا دنیا میں حمد کا مستحق اللہ تعالیٰ ہے ویسا ہی آخرت میں بھی حمد کا مستحق وہی ہے کیونکہ دونوں جہان اسی کی نعمتوں سے بھرے ہوئے ہیں دنیا میں تو بندوں پر اس کی حمد و ثنا واجب ہے کیونکہ یہ دار التکلیف ہے اور آخرت میں اہلِ جنّت نعمتوں کے سرور اور راحتوں کی خوشی میں اس کی حمد کریں گے۔
(۲) جانتا ہے  جو کچھ زمین میں جاتا ہے  (ف ۴) اور جو زمین سے  نکلتا ہے  (ف ۵) اور جو آسمان سے  اترتا ہے  (ف ۶) اور جو اس میں چڑھتا ہے  (ف ۷) اور وہی ہے  مہربان بخشنے  والا۔
۴		یعنی زمین کے اندر داخل ہوتا ہے جیسے کہ بارش کا پانی اور مردے اور دفینے۔
۵		جیسے کہ سبزہ اور درخت اور چشمے اور کانیں اور بوقتِ حشر مُردے۔
۶		جیسے کہ بارش برف اولے اور طرح طرح کی برکتیں اور فرشتے۔
۷		جیسے کہ فرشتے اور دعائیں اور بندوں کے عمل۔
(۳) اور کافر بولے  ہم پر قیامت نہ آئے  گی (ف ۸) تم فرماؤ کیوں نہیں میرے  رب کی قسم بیشک ضرور آئے  گی غیب جاننے  والا (ف ۹) اس سے  غیب نہیں ذرہ بھر کوئی چیز آسمانوں میں اور نہ زمین میں اور نہ اس سے  چھوٹی اور نہ بڑی مگر ایک صاف بتانے  وا لی کتاب میں ہے  (ف ۱۰)
۸		یعنی انہوں نے قیامت کے آنے کا انکار کیا۔
۹		یعنی میرا ربّ غیب کا جاننے والا ہے اس سے کوئی چیز مخفی نہیں تو قیامت کا آنا اور اس کے قائم ہونے کا وقت بھی اس کے علم میں ہے۔
۱۰		یعنی لوحِ محفوظ میں۔
(۴) تاکہ صلہ دے  انہیں جو ایمان لائے  اور اچھے  کام کیے  یہ ہیں جن کے  لیے  بخشش ہے  اور عزت کی روزی (ف ۱۱) (۵)  اور جنہوں نے  ہماری آیتوں میں ہرانے  کی کوشش کی (ف ۱۲) ان کے  لیے  سخت عذاب دردناک میں سے  عذاب ہے۔
۱۱		جنّت میں۔
۱۲		اور ان میں طعن کر کے اور ان شِعر و سِحر وغیرہ بتا کر لوگوں کو ان سے روکنا چاہا۔ (اس کا مزید بیان اسی سورت کے آخر رکوع پانچ میں آئے گا)
(۶) اور جنہیں علم والا (ف ۱۳) وہ جانتے  ہیں کہ جو کچھ تمہاری طرف تمہارے  رب کے  پاس سے  اترا  (ف ۱۴)  وہی حق ہے  اور عزت والے  سب خوبیوں سراہے  کی راہ بتاتا ہے۔
۱۳		یعنی اصحابِ رسول صلی اللہ علیہ و آلہٖ و سلم یا مومنین اہلِ کتاب مثل عبداللہ بن سلام اور ان کے ساتھیوں کے۔
۱۴		یعنی قرآنِ مجید۔
(۷) اور کافر بولے  (ف ۱۵) کیا ہم تمہیں ایسا مرد بتا دیں (ف ۱۶) جو تمہیں خبر دے  کہ جب تم پرزہ ہو کر بالکل ریزہ ہو کر بالکل ریزہ ریزہ ہو جاؤ  تو پھر تمہیں نیا  بَننا ہے۔
۱۵		یعنی کافِروں نے آپس میں متعجّب ہو کر کہا۔
۱۶		یعنی سیدِ عالَم محمّدِ مصطفیٰ صلی اللہ علیہ و آلہٖ و سلم۔
(۸) کیا اللہ پر اس نے  جھوٹ باندھا یا اسے  سودا ہے  (ف ۱۷) بلکہ وہ جو آخرت پر ایمان نہیں لاتے  (ف ۱۸) عذاب اور دور کی گمراہی میں ہیں۔
۱۷		جو وہ ایسی عجیب و غریب باتیں کہتے ہیں اللہ تعالیٰ نے کُفّار کے اس مقولہ کا رد فرمایا کہ یہ دونوں باتیں نہیں حضور سیدِ عالَم صلی اللہ علیہ و آلہٖ و سلم ان دونوں سے مبرّا ہیں۔
۱۸		یعنی کافِر بَعث و حساب کا انکار کرنے والے۔
(۹) تو کیا انہوں نے  نہ دیکھا جو ان کے  آگے  اور پیچھے  ہے  آسمان اور زمین (ف ۱۹) ہم  چاہیں تو انہیں (ف ۲۰) زمین میں دھنسا دیں یا ان پر آسمان کا ٹکڑا گرا دیں، بیشک اس (ف ۲۱) میں نشانی ہے  ہر رجوع لانے  والے  بندے  کے  لیے  (ف ۲۲)
۱۹		یعنی کیا وہ اندھے ہیں کہ انہوں نے آسمان و ز مین کی طرف نظر ہی نہیں ڈالی اور اپنے آگے پیچھے دیکھا ہی نہیں جو انہیں معلوم ہوتا کہ وہ ہر طرف سے احاطہ میں ہیں اور زمین و آسمان کے اقطار سے باہر نہیں جا سکتے اور مُلکِ خدا سے نہیں نکل سکتے اور انہیں بھاگنے کی کوئی جگہ نہیں، انہوں نے آیات اور رسول کی تکذیب و انکار کے دہشت انگیز جُرم کا ارتکاب کرتے ہوئے خوف نہ کھایا اور اپنی اس حالت کا خیال کر کے نہ ڈرے۔
۲۰		ان کی تکذیب و انکار کی سزائیں قارون کی طرح۔
۲۱		نظر و فکر۔
۲۲		جو دلالت کرتی ہے کہ اللہ تعالیٰ بَعث پر اور اس کے منکِر کے عذاب پر اور ہر شئے پر قادر ہے۔
(۱۰) اور بیشک ہم نے  داؤد کو اپنا بڑا فضل دیا (ف ۲۳) اے  پہاڑو! اس کے  ساتھ اللہ کی رجوع کرو اور اے   پرندو! (ف ۲۴) اور  ہم نے  اس کے  لیے  لوہا  نرم کیا (ف ۲۵) 
۲۳		یعنی نبوّت اور کتاب اور کہا گیا ہے مُلک اور ایک قول یہ ہے کہ حُسنِ صوت وغیرہ تمام چیزیں جو آپ کو خصوصیت کے ساتھ عطا فرمائی گئیں اور اللہ تعالیٰ نے پہاڑوں اور پرندوں کو حکم دیا۔
۲۴		جب وہ تسبیح کریں ان کے ساتھ تسبیح کرو چنانچہ جب حضرت داؤد علیہ السلام تسبیح کرتے تو پہاڑوں سے بھی تسبیح سنی جاتی اور پرند جھک آتے، یہ آپ کا معجِزہ تھا۔
۲۵		کہ آپ کے دستِ مبارک میں آ کر مثل موم یا گوندھے ہوئے آٹے کے نرم ہو جاتا اور آپ اس سے جو چاہتے بغیر آگ کے اور بغیر ٹھونکے پیٹے بنا لیتے۔ اس کا سبب یہ بیان کیا گیا ہے کہ جب آپ بنی اسرائیل کے بادشاہ ہوئے تو آپ کا طریقہ یہ تھا کہ آپ لوگوں کے حالات کی جستجو کے لئے اس طرح نکلتے کہ لوگ آپ کو نہ پہچانیں اور جب کوئی ملتا اور آپ کو نہ پہچانتا تو اس سے آپ دریافت کرتے کہ داؤد کیسا شخص ہے ؟ سب لوگ تعریف کرتے، اللہ تعالیٰ نے ایک فرشتہ بصورتِ انسان بھیجا، حضرت داؤد علیہ السلام نے اس سے بھی حسبِ عادت یہی سوال کیا تو وہ فرشتہ نے کہا کہ داؤد ہیں تو بہت ہی اچھے آدمی،کاش ان میں ایک خصلت نہ ہوتی، اس پر آپ متوجِہ ہوئے اور فرمایا کہ بندۂ خدا کون سی خصلت ؟ اس نے کہا کہ وہ اپنا اور اپنے اہل و عیال کا خرچ بیت المال سے لیتے ہیں، یہ سن کر آپ کے خیال میں آیا کہ اگر آپ بیت المال سے وظیفہ نہ لیتے تو زیادہ بہتر ہوتا اس لئے آپ نے بارگاہِ الٰہی میں دعا کی کہ ان کے لئے کوئی ایسا سبب کر دے جس سے آپ اپنے اہل و عیال کا گزارا کریں اور بیت المال (خزانۂ شاہی) سے آپ کو بے نیازی ہو جائے، آپ کی یہ دعا مستجاب ہوئی اور اللہ تعالیٰ نے آپ کے لئے لوہے کو نرم کیا اور آپ کو صنعتِ زِرہ سازی کا علم دیا، سب سے پہلے زِرہ بنانے والے آپ ہی ہیں، آپ روزانہ ایک زِرہ بناتے تھے و ہ چار ہزار کو بِکتی تھی، اس میں سے اپنے اور اپنے اہل و عیال پر بھی خرچ فرماتے اور فقراء و مساکین پر بھی صدقہ کرتے۔ اس کا بیان آیت میں ہے اللہ تعالیٰ فرماتا ہے کہ ہم نے داؤد علیہ السلام کے لئے لوہا نرم کر کے ان سے فرمایا۔
(۱۱) کہ وسیع  زِرہیں  بنا  اور بنانے  میں اندازے  کا لحاظ رکھ (ف ۲۶) اور تم سب نیکی کرو، بیشک تمہارے  کام دیکھ رہا ہوں۔
۲۶		کہ اس کے حلقے یکساں اور متوسط ہوں نہ بہت تنگ نہ فراخ۔
(۱۲) اور سلیمان کے  بس میں ہوا کر دی اس کی صبح کی منزل ایک مہینہ کی راہ اور شام کی منزل ایک مہینے  کی راہ (ف ۲۷) اور ہم نے  اس کے  لیے  پگھلے  ہوئے  تانبے  کا چشمہ بہایا (ف ۲۸) اور جنوں میں سے  وہ جو اس کے  آگے  کا م کرتے  اس  کے  رب کے  حکم سے  (ف ۲۹) ادر جو  ان میں  ہما رے   حکم  سے   پھرے   (ف  ۳۰)  ہم  اسے   بھڑ کتی آ  گ  کا عذاب چکھائیں گے۔
۲۷		چنانچہ آپ صبح کو دمشق سے روانہ ہوتے تو دوپہر کو قیلولہ اُصُطخر میں فرماتے جو مُلکِ فارَس میں ہے اور دمشق سے ایک مہینہ کی راہ پر ہے اور شام کو اُصُطخر سے روانہ ہوتے تو شب کو کابل میں آرام فرماتے، یہ بھی تیز سوار کے لئے ایک مہینہ کا راستہ ہے۔
۲۸		جو تین روز سرزمینِ یمن میں پانی کی طرح جاری رہا اور ایک قول یہ ہے کہ ہر مہینہ میں تین روز جاری رہتا تھا اور ایک قول یہ ہے کہ اللہ تعالیٰ نے حضرت سلیمان علیہ السلام کے لئے تانبے کو پِگھلا دیا جیسا کہ حضرت داؤد علیہ السلام کے لئے لوہے کو نرم کیا تھا۔
۲۹		حضرت ابنِ عباس رضی اللہ تعالیٰ عنہما نے فرمایا کہ اللہ تعالیٰ نے حضرت سلیمان علیہ السلام کے لئے جِنّات کو مطیع کیا۔
۳۰		اور حضرت سلیمان علیہ السلام کی فرمانبرداری نہ کرے۔
(۱۳) اس کے  لیے  بناتے  جو وہ چاہتا اونچے  اونچے  محل (ف ۳۱) اور تصویریں (ف ۳۲) اور  بڑے  حوضوں کے  برابر لگن (ف ۳۳) اور لنگر دار  دیگیں (ف ۳۴) اے  داؤد والو! شکر کرو (ف ۳۵) اور میرے  بندوں میں کم ہیں شکر والے۔
۳۱		اور عالی شان عمارتیں اور مسجدیں اور انہیں میں سے بیت المقدس بھی ہے۔
۳۲		درندوں اور پرندوں وغیرہ کی تانبے اور بلور اور پتّھر وغیرہ سے اور اس شریعت میں تصویر بنانا حرام نہ تھا۔
۳۳		اتنے بڑے کہ ایک لگن میں ہزار آدمی کھاتے۔
۳۴		جو اپنے پایوں پر قائم تھیں اور بہت بڑی تھیں حتّیٰ کہ اپنی جگہ سے ہٹائی نہیں جا سکتی تھیں سیڑھیاں لگا کر ان پر چڑھتے تھے یہ یمن میں تھیں اللہ تعالیٰ فرماتا ہے کہ ہم نے فرمایا کہ۔
۳۵		اللہ تعالیٰ کا ان نعمتوں پر جو اس نے تمہیں عطا فرمائیں اس کی اطاعت بجا لا کر۔
(۱۴) پھر جب ہم نے  اس پر موت کا حکم بھیجا (ف ۳۶) جنوں کو اس کی موت نہ بتائی مگر زمین کی دیمک نے  کہ اس کا عصا کھاتی تھی، پھر جب سلیمان زمین پر آیا جِنوں کی حقیقت کھل گئی (ف ۳۷) اگر غیب جانتے  ہوتے  (ف ۳۸) تو اس خواری کے  عذاب میں نہ ہوتے  (ف ۳۹) 
۳۶		حضرت سلیمان علیہ السلام نے بارگاہِ الٰہی میں دعا کی تھی کہ ان کی وفات کا حال جِنّات پر ظاہر نہ ہوتا کہ انسانوں کو معلوم ہو جائے کہ جن غیب نہیں جانتے پھر آپ محراب میں داخل ہوئے اور حسبِ عادت نماز کے لئے اپنے عصا پر تکیہ لگا کر کھڑے ہو گئے، جِنّات حسبِ دستور اپنی خدمتوں میں مشغول رہے اور یہ سمجھتے رہے کہ حضرت زندہ ہیں اور حضرت سلیمان علیہ السلام کا عرصہ دراز تک اسی حال پر رہنا ان کے لئے کچھ حیرت کا باعث نہیں ہوا کیونکہ وہ بارہا دیکھتے تھے کہ آپ ایک ماہ، دو۲ دو۲ ماہ اور اس سے زیادہ عرصہ تک عبادت میں مشغول رہتے ہیں اور آپ کی نماز بہت دراز ہوتی ہے حتّیٰ کہ آپ کی وفات کے پورے ایک سال بعد تک جِنّات آپ کی وفات پر مطلع نہ ہوئے اور اپنی خدمتوں میں مشغول رہے یہاں تک کہ بحکمِ الٰہی دیمک نے آپ کا عصا کھا لیا اور آپ کا جسمِ مبارک جو لاٹھی کے سہارے سے قائم تھا زمین پر آیا، اس وقت جِنّات کو آپ کی وفات کا علم ہوا۔
کہ وہ غیب نہیں جانتے۔
۳۸		تو حضرت سلیمان علیہ السلام کی وفات سے مطلع ہوتے۔
۳۹		اور ایک سال تک عمارت کے کاموں میں تکلیفِ شاقّہ اٹھاتے نہ رہتے۔ مروی ہے کہ حضرت داؤد علیہ السلام نے بیت المقدس کی بِنا اس مقام پر رکھی تھی جہاں حضرت موسیٰ علیہ السلام کا خیمہ نصب کیا گیا تھا، اس عمارت کے پورا ہونے سے قبل حضرت داؤد علیہ السلام کی وفات کا وقت آ گیا تو آپ نے اپنے فرزندِ ارجمند حضرت سلیمان علیہ السلام کو اس کی تکمیل کی وصیّت فرمائی چنانچہ آپ نے شیاطین کو اس کی تکمیل کا حکم دیا جب آپ کی وفات کا وقت قریب پہنچا تو آپ نے دعا کی کہ آپ کی وفات شیاطین پر ظاہر نہ ہو تاکہ وہ عمارت کی تکمیل تک مصروفِ عمل رہیں اور انہیں جو علمِ غیب کا دعویٰ ہے وہ باطل ہو جائے۔ حضرت سلیمان علیہ السلام کی عمر شریف تریپن سال کی ہوئی تیرہ سال کی عمر شریف میں آپ سریر آرائے سلطنت ہوئے چالیس سال حکمرانی فرمائی۔
(۱۵) بیشک سبا  (ف ۴۰) کے  لیے  ان کی آبادی میں (ف ۴۱) نشانی تھی (ف ۴۲) دو باغ دہنے  اور بائیں (ف ۴۳) اپنے  رب کا رزق کھاؤ (ف ۴۴) اور اس کا شکر ادا کرو (ف ۴۵) پاکیزہ شہر اور (ف ۴۶) بخشنے  والا رب (ف ۴۷)
۴۰		سبا عرب کا ایک قبیلہ ہے جو اپنے جد کے نام سے مشہور ہے اور وہ جد سبا بن یشجب بن یعرب بن قحطان ہے۔
جو حدودِ یمن میں واقع تھی۔
اللہ تعالیٰ کی وحدانیّت و قدرت پر دلالت کرنے والی اور وہ نشانی کیا تھی اس کا آگے بیان ہوتا ہے۔
یعنی ان کی وادی کے داہنے اور بائیں دور تک چلے گئے اور ان سے کہا گیا تھا۔
۴۴		باغ ایسے کثیر الثمر تھے کہ جب کوئی شخص سر پر ٹوکرہ لئے گزرتا تو بغیر ہاتھ لگائے قِسم قِسم کے میووں سے اس کا ٹوکرہ بھر جاتا۔
۴۵		یعنی اس نعمت پر اس کی طاعت بجا لاؤ۔
۴۶		لطیف آب و ہوا صاف ستھری سرزمین، نہ اس میں مچھر، نہ مکھی، نہ کھٹمل، نہ سانپ، نہ بچھو، ہوا کی پاکیزگی کا یہ عالَم کہ اگر کہیں اور کا کوئی شخص اس شہر میں گزر جائے اور اس کے کپڑوں میں جوئیں ہوں تو سب مر جائیں۔ حضرت ابنِ عباس رضی اللہ عنہما نے فرمایا کہ شہرِ سبا صنعا سے تین فرسنگ کے فاصلہ پر تھا۔
۴۷		یعنی اگر تم ربّ کی روزی پر شکر کرو اور اطاعت بجا لاؤ تو وہ بخشش فرمانے والا ہے۔
(۱۶) تو انہوں نے  منہ پھیرا  (ف ۴۸) تو ہم نے  ان پر زور کا اہلا (سیلاب) بھیجا (ف ۴۹) اور ان کے  باغوں کے  عوض دو باغ انہیں بدل دیے  جن میں بکٹا (بدمزہ) میوہ  (ف ۵۰) اور جھاؤ اور کچھ تھوڑی سی  بیریاں (ف ۵۱) 
۴۸		اس کی شکر گزاری سے اور انبیاء علیہم السلام کی تکذیب کی۔ وہب کا قول ہے کہ اللہ تعالیٰ نے ان کی طرف تیرہ نبی بھیجے جنہوں نے ان کو حق کی دعوتیں دیں اور اللہ تعالیٰ کی نعمتیں یاد دلائیں اور اس کے عذاب سے ڈرایا مگر وہ ایمان نہ لائے اور انہوں نے انبیاء کو جھٹلا دیا اور کہا کہ ہم نہیں جانتے کہ ہم پر خدا کی کوئی بھی نعمت ہو تم اپنے ربّ سے کہہ دو کہ اس سے ہو سکے تو وہ ان نعمتوں کو روک لے۔
۴۹		عظیم سیلاب جس سے ان کے باغ اموال سب ڈوب گئے اور ان کے مکانات ریت میں دفن ہو گئے اور اس طرح تباہ ہوئے کہ ان کی تباہی عرب کے لئے مثل بن گئی۔
۵۰		نہایت بدمزہ۔
۵۱		جیسی ویرانوں میں جم آتی ہیں اس طرح کی جھاڑیوں اور وحشت ناک جنگل کو جو ان کے خوش نما باغوں کی جگہ پیدا ہو گیا تھا بطریقِ مشاکلت باغ فرمایا۔
(۱۷) ہم نے  انہیں یہ بدلہ دیا ان کی ناشکری (ف ۵۲) کی سزا، اور ہم کسے  سزا دیتے  ہیں اسی کو جو نا  شکرا ہے۔
۵۲		اور ان کے کُفر۔
(۱۸) اور ہم نے  کیے  تھے  ان میں (ف ۵۳) اور ان شہروں میں ہم نے  برکت رکھی (ف ۵۴) سر راہ کتنے  شہر (ف ۵۵) اور انہیں منزل کے  اندازے  پر رکھا (ف ۵۶) ان میں چلو راتوں اور دنوں امن و امان سے  (ف ۵۷)
۵۳		یعنی شہرِ سبا میں۔
۵۴		کہ وہاں کے رہنے والوں کو وسیع نعمتیں اور پانی اور درخت اور چشمے عنایت کئے، مراد ان سے شام کے شہر ہیں۔
۵۵		قریب قریب سبا سے شام تک سفر کرنے والوں کو اس راہ میں توشہ اور پانی ساتھ لے جانے کی ضرورت نہ ہوتی۔
۵۶		کہ چلنے والا ایک مقام سے صبح چلے تو دوپہر کو ایک آبادی میں پہنچ جائے جہاں ضروریات کے تمام سامان ہوں اور جب دوپہر کو چلے تو شام کو ایک شہر میں پہنچ جائے، یمن سے شام تک کا تمام سفر اسی آسائش کے ساتھ طے ہو سکے اور ہم نے ان سے کہا کہ۔
۵۷		نہ راتوں میں کوئی کھٹکا، نہ دنوں میں کوئی تکلیف، نہ دشمن کا اندیشہ، نہ بھوک پیاس کا غم، مالداروں میں حسد پیدا ہوا کہ ہمارے اور غریبوں کے درمیان کوئی فرق ہی نہیں رہا قریب قریب کی منزلیں ہیں لوگ خراماں خراماں ہوا خوری کرتے چلے جاتے ہیں، تھوڑی دیر کے بعد دوسری آبادی آ جاتی ہے وہاں آرام کرتے ہیں، نہ سفر میں تکان ہے نہ کوفت، اگر منزلیں دور ہوتیں، سفر کی مدّت دراز ہوتی، راہ میں پانی نہ ملتا، جنگلوں اور بیابانوں میں گزر ہوتا تو ہم توشہ ساتھ لیتے، پانی کے انتظام کرتے، سواریاں اور خدام ساتھ رکھتے، سفر کا لطف آتا اور امیر و غریب کا فرق ظاہر ہوتا، یہ خیال کر کے انہوں نے کہا۔
(۱۹) تو بولے  اے  ہمارے  رب! ہمیں سفر میں دوری ڈال (ف ۵۸) اور انہوں نے  خود اپنا ہی نقصان کیا تو ہم نے  انہیں کہانیاں کر دیا (ف ۵۹) اور انہیں پوری پریشانی سے  پراگندہ کر دیا (ف ۶۰) بیشک اس میں ضروری نشانیاں ہیں ہر بڑے  صبر والے  ہر بڑے  شکر والے  کے  لیے  (ف ۶۱)  
۵۸		یعنی ہمارے اور شام کے درمیان جنگل اور بیابان کر دے کہ بغیر توشہ اور سواری کے سفر نہ ہو سکے۔
۵۹		بعد والوں کے لئے کہ ان کے احوال سے عبرت حاصل کریں۔
۶۰		قبیلہ قبیلہ منتشر ہو گیا وہ بستیاں غرق ہو گئیں اور لوگ بے خانماں ہو کر جُدا جُدا بلاد میں پہنچے۔ غسان شام میں اور ازل عمّان میں اور خزاعہ تہامہ میں اور آلِ خزیمہ عراق میں اور اوس خزرج کا جد عمرو بن عامر مدینہ میں۔
۶۱		اور صبر و شکر مومن کی صفت ہے کہ جب وہ بَلا میں مبتلا ہوتا ہے صبر کرتا ہے اور جب نعمت پاتا ہے شکر بجا لاتا ہے۔
(۲۰) اور بیشک ابلیس نے  انہیں اپنا گمان سچ کر دکھایا (ف ۶۲)  تو وہ اس کے  پیچھے  ہولیے  مگر ایک گروہ کہ مسلمان تھا (ف ۶۳) 
۶۲		یعنی ابلیس جو گمان رکھتا تھا کہ بنی آدم کو وہ شہوت و حرص اور غضب کے ذریعہ گمراہ کر دے گا۔ یہ گمان اس نے اہلِ سبا پر بلکہ تمام کافِروں پر سچّا کر دکھایا کہ وہ اس کے متبع ہو گئے اور اس کی اطاعت کرنے لگے۔ حسن رضی اللہ تعالیٰ عنہ نے فرمایا کہ شیطان نے نہ کسی پر تلوار کھینچی، نہ کسی پر کوڑے مارے جھوٹے، وعدوں اور باطل امیدوں سے اہلِ باطل کو گمراہ کر دیا۔
۶۳		انہوں نے اس کا اِتّباع نہ کیا۔
(۲۱) اور شیطان کا ان پر (ف ۶۴) کچھ قابو نہ تھا مگر اس لیے  کہ ہم دکھا دیں کہ کون آخرت پر ایمان لاتا اور کون اس سے   شک میں ہے، اور تمہارا رب ہر چیز پر نگہبان ہے۔
۶۴		جن کے حق میں اس کا گمان پورا ہوا۔
(۲۲) تم فرماؤ (ف ۶۵) پکارو انہیں جنہیں  اللہ کے  سوا  (ف ۶۶) سمجھے  بیٹھے  ہو (ف ۶۷) وہ ذرہ بھر کے  مالک نہیں آسمانوں میں اور نہ زمین میں اور نہ ان کا ان دونوں میں کچھ حصہ اور نہ اللہ کا ان میں سے  کوئی مددگار۔
۶۵		اے محمّدِ مصطفیٰ صلی اللہ علیہ و آلہٖ و سلم مکّہ مکرّمہ کے کافِروں سے۔
۶۶		اپنا معبود۔
۶۷		کہ وہ تمہاری مصیبتیں دور کریں لیکن ایسا نہیں ہو سکتا کیونکہ کسی نفع و ضرر میں۔
(۲۳) اور اس کے  پاس شفاعت کام نہیں دیتی مگر جس کے  لیے  وہ اذن فرمائے، یہاں تک کہ جب اذن دے  کر ان کے  دلوں کی گھبراہٹ دور فرما دی جاتی ہے، ایک دوسرے  سے  (ف ۶۸) کہتے  ہیں تمہارے  رب نے  کیا ہی بات فرمائی،  وہ کہتے  ہیں جو فرمایا حق فرمایا (ف ۶۹) اور وہی ہے  بلند بڑائی والا۔
۶۸		بطریقِ استبشار۔
۶۹		یعنی شفاعت کرنے والوں کو ایمانداروں کی شفاعت کا اذن دیا۔
(۲۴) تم فرماؤ کون جو تمہیں روزی دیتا ہے  آسمانوں اور زمین سے  (ف ۷۰) تم خود ہی فرماؤ اللہ (ف ۷۱) اور بیشک ہم یا تم (ف ۷۲) یا تو ضرور ہدایت پر ہیں یا کھلی گمراہی میں (ف ۷۳) 
۷۰		یعنی آسمان سے مینہ برسا کر اور زمین سے سبزہ اُگا کر۔
۷۱		کیونکہ اس سوال کا بَجُز اس کے اور کوئی جواب ہی نہیں۔
۷۲		یعنی دونوں فریقوں میں سے ہر ایک کے لئے ان دونوں حالوں میں سے ایک حال ضروری ہے۔
۷۳		اور یہ ظاہر ہے کہ جو شخص صرف اللہ تعالیٰ کو روزی دینے والا، پانی برسانے والا، سبزہ اُگانے والا جانتے ہوئے بھی بُتوں کو پُوجے جو کسی ایک ذرّہ بھر چیز کے مالک نہیں (جیسا کہ اوپر آیات میں بیان ہو چکا ) وہ یقیناً کھُلی گمراہی میں ہے۔
(۲۵) تم فرماؤ ہم نے  تمہارے  گمان میں اگر کوئی جرم کیا تو اس کی تم سے  پوچھ نہیں، نہ تمہارے  کوتکوں کا ہم سے  سوال (ف ۷۴) 
۷۴		بلکہ ہر شخص سے اس کے عمل کا سوال ہو گا اور ہر ایک اپنے عمل کی جزا پائے گا۔
(۲۶) تم فرماؤ  ہمارا رب ہم سب کو جمع کرے  گا (ف ۷۵) پھر ہم میں سچا فیصلہ فرما دے  گا (ف ۷۶) اور وہی ہے  بڑا نیاؤ چکانے (درست فیصلہ کرنے ) والا سب کچھ جانتا۔
۷۵		روزِ قیامت۔
۷۶		تو اہلِ حق کو جنّت میں اور اہلِ باطل کو دوزخ میں داخل کرے گا۔
(۲۷)  تم فرماؤ مجھے  دکھاؤ تو وہ شریک جو تم نے  اس سے  ملائے  ہیں (ف ۷۷) ہشت، بلکہ وہی ہے  اللہ عزت والا حکمت والا۔
۷۷		یعنی جن بُتوں کو تم نے عبادت میں شریک کیا ہے مجھے دکھاؤ تو کس قابل ہیں، کیا وہ کچھ پیدا کرتے ہیں، روزی دیتے ہیں اور جب یہ کچھ نہیں تو ان کو خدا کا شریک بنانا اور ان کی عبادت کرنا کیسی عظیم خطا ہے اس سے باز آؤ۔
(۲۸)  اور اے  محبوب! ہم نے  تم کو نہ بھیجا مگر ایسی رسالت سے  جو تمام آدمیوں کو گھیرنے  وا لی ہے  (ف ۷۸) خوشخبری دیتا (ف ۷۹) اور ڈر سناتا (ف ۸۰) لیکن بہت لوگ نہیں جانتے  (ف ۸۱)
۷۸		اس آیت سے معلوم ہوا کہ حضور سیدِ عالَم صلی اللہ علیہ و آلہٖ و سلم کی رسالت عامّہ ہے تمام انسان اس کے احاطہ میں ہیں گورے ہوں یا کالے، عربی ہوں یا عجمی، پہلے ہوں یا پچھلے سب کے لئے آپ رسول ہیں اور وہ سب آپ کے اُمّتی۔ بخاری و مسلم کی حدیث ہے سیدِ عالَم علیہ الصلوٰۃ والسلام فرماتے ہیں مجھے پانچ چیزیں ایسی عطا فرمائی گئیں جو مجھ سے پہلے کسی نبی کو نہ دی گئیں (۱) ایک ماہ کی مسافت کے رعب سے میری مدد کی گئی (۲) تمام زمین میرے لئے مسجد اور پاک کی گئی کہ جہاں میرے اُمّتی کو نماز کا وقت ہو نماز پڑھے (۳) اور میرے لئے غنیمتیں حلال کی گئیں جو مجھ سے پہلے کسی کے لئے حلال نہ تھیں (۴) اور مجھے مرتبۂ شفاعت عطا کیا گیا (۵) اور انبیاء خاص اپنی قوم کی طرف مبعوث ہوتے تھے اور میں تمام انسانوں کی طرف مبعوث فرمایا گیا۔ حدیث میں سیدِ عالَم صلی اللہ علیہ و آلہٖ و سلم کے فضائلِ مخصوصہ کا بیان ہے جن میں سے ایک آپ کی رسالتِ عا مّہ ہے جو تمام جن و انس کو شامل ہے خلاصہ یہ کہ حضور سیدِ عالَم صلی اللہ علیہ و آلہٖ و سلم تمام خَلق کے رسول ہیں اور یہ مرتبہ خاص آپ کا ہے جو قرآنِ کریم کی آیات اور احادیثِ کثیرہ سے ثابت ہے سورۂ فرقان کی ابتداء میں بھی اس کا بیان گزر چکا ہے۔ (خازن)
۷۹		ایمان والوں کو اللہ تعالیٰ کے فضل کی۔
۸۰		کافِروں کے اس کے عدل کا۔
۸۱		اور اپنے جہل کی وجہ سے آپ کی مخالفت کرتے ہیں۔
(۲۹) اور کہتے  ہیں یہ وعدہ کب آئے  گا (ف ۸۲) اگر تم سچے  ہو۔
۸۲		یعنی قیامت کا وعدہ۔
(۳۰) تم فرماؤ تمہارے  لیے  ایک ایسے  دن کا وعدہ  جس سے  تم نہ ایک گھڑی پیچھے  ہٹ سکو اور نہ آگے  بڑھ سکو (ف ۸۳)
۸۳		یعنی اگر تم مہلت چاہو تو تاخیر ممکن نہیں اور اگر جلدی چاہو تو تقدم ممکن نہیں بہر تقدیر اس وعدہ کا اپنے وقت پر پورا ہونا۔
(۳۱) اور کافر بولے  ہم ہرگز نہ ایمان لائیں گے  اس قرآن پر اور نہ ان کتابوں پر جو اس سے  آگے  تھیں (ف ۸۴) اور کسی طرح تو  دیکھے  جب ظالم اپنے  رب کے  پاس کھڑے  کیے  جائیں گے، ان میں ایک دوسرے   پر بات  ڈالے  گا وہ جو دبے  تھے  (ف ۸۵) ان سے  کہیں گے  جو اونچے  کھینچتے  (بڑے  بنے  ہوئے ) تھے  (ف ۸۶) اگر تم نہ ہوتے  (ف ۸۷) تو ہم ضرور ایمان لے  آتے۔
۸۴		توریت اور انجیل وغیرہ۔
۸۵		یعنی تابع اور پیرو تھے۔
۸۶		یعنی اپنے سرداروں سے۔
۸۷		اور ہمیں ایمان لانے سے نہ روکتے۔
(۳۲) وہ جو اونچے  کھینچتے  تھے  ان سے  کہیں گے  جو دبے  ہوئے  تھے  کیا ہم نے  تمہیں روک دیا ہدایت سے  بعد اس کے  کہ تمہارے  پاس آئی بلکہ تم خود مجرم تھے۔
(۳۳) اور کہیں گے  وہ جو دبے  ہوئے  تھے  ان سے  جو اونچے  کھینچتے  تھے   بلکہ رات دن کا داؤں (ف ریب) تھا (ف ۸۸) جبکہ تم ہمیں حکم دیتے  تھے  کہ اللہ کا انکار کریں اور اس کے  برابر والے  ٹھہرائیں، اور دل ہی دل میں پچھتانے  لگے  (ف ۸۹) جب عذاب دیکھا (ف ۹۰) اور ہم نے  طوق ڈالے  ان کی گردنوں میں جو منکر تھے  (ف ۹۱) وہ کیا بدلہ پائیں گے  مگر  وہی جو کچھ کرتے  تھے  (ف ۹۲)
۸۸		یعنی تم شب و روز ہمارے لئے مَکَر کرتے تھے اور ہمیں ہر وقت شرک پر ابھارتے تھے۔
۸۹		دونوں فریق تابع بھی اور متبوع بھی، پیرو بھی اور ان کے بہکانے والے بھی ایمان نہ لانے پر۔
۹۰		جہنّم کا۔
۹۱		خواہ بہکانے والے ہوں یا ان کے کہنے میں آنے والے تمام کُفّار کی یہی سزا ہے۔
۹۲		دنیا میں کُفر اور معصیت۔
(۳۴) اور ہم نے  جب کبھی کسی شہر میں کوئی ڈر سنانے  والا بھیجا وہاں کے  آسودوں  (امیروں ) نے  یہی کہا کہ تم جو لے  کر بھیجے  گئے  ہم اس کے  منکر ہیں (ف ۹۳)
۹۳		اس میں سیدِ عالَم صلی اللہ علیہ و آلہٖ و سلم کی تسکینِ خاطر فرمائی گئی کہ آپ ان کُفّار کی تکذیب و انکار سے رنجیدہ نہ ہوں، کُفّار کا انبیاء علیہم السلام کے ساتھ یہی دستور رہا ہے اور مالدار لوگ اسی طرح اپنے مال اور اولاد کے غرور میں انبیاء کی تکذیب کرتے رہے ہیں۔ شانِ نزول : دو شخص شریکِ تجارت تھے ان میں سے ایک مُلکِ شام کو گیا اور ایک مکّہ مکرّمہ میں رہا جب نبی کریم صلی اللہ علیہ و آلہٖ و سلم مبعوث ہوئے اور اس نے مُلکِ شام میں حضور کی خبرسنی تو اپنے شریک کو خط لکھا اور اس سے حضور کا مفصّل حال دریافت کیا، اس شریک نے جواب میں لکھا کہ محمّدِ مصطفیٰ صلی اللہ علیہ و آلہٖ و سلم نے اپنی نبوّت کا اعلان تو کیا ہے لیکن سوائے چھوٹے درجے کے حقیر و غریب لوگوں کے اور کسی نے ان کا اِتّباع نہیں کیا جب یہ خط اس کے پاس پہنچا تو وہ اپنے تجارتی کام چھوڑ کر مکّہ مکرّمہ آیا اور آتے ہی اپنے شریک سے کہا کہ مجھے سیدِ عالَم محمّدِ مصطفیٰ صلی اللہ علیہ و آلہٖ و سلم کا پتہ بتاؤ اور معلوم کر کے حضور کی خدمت میں حاضر ہوا اور عرض کیا آپ دنیا کو کیا دعوت دیتے ہیں اور ہم سے کیا چاہتے ہیں ؟ فرمایا بُت پرستی چھوڑ کر ایک اللہ تعالیٰ کی عبادت کرنا اور آپ نے احکامِ اسلام بتائے، یہ باتیں اس کے دل میں اثر کر گئیں اور وہ شخص پچھلی کتابوں کا عالِم تھا کہنے لگا کہ میں گواہی دیتا ہوں کہ آپ بے شک اللہ تعالیٰ کے رسول ہیں، حضور نے فرمایا تم نے یہ کیسے جانا ؟ اس نے کہا کہ جب کبھی کوئی نبی بھیجا گیا پہلے چھوٹے درجے کے غریب لوگ ہی اس کے تابع ہوئے یہ سنتِ الٰہیہ ہمیشہ ہی جاری رہی۔ اس پر آیتِ کریمہ نازل ہوئی۔
(۳۵) اور بولے  ہم مال اور اولاد میں بڑھ کر ہیں اور ہم پر عذاب ہونا نہیں (ف ۹۴) 
۹۴		یعنی جب دنیا میں ہم خوش حال ہیں تو ہمارے اعمال و افعال اللہ تعالیٰ کو پسند ہوں گے اور ایسا ہوا تو آخرت میں عذاب نہیں ہو گا، اللہ تعالیٰ نے ان کے اس خیالِ باطل کا ابطال فرما دیا کہ ثوابِ آخرت کو معیشتِ دنیا پر قیاس کرنا غلط ہے۔
(۳۶) تم فرماؤ بیشک میرا رب رزق وسیع کرتا ہے  جس کے  لیے  چاہے  اور تنگی فرماتا ہے  (ف ۹۵) لیکن بہت لوگ نہیں جانتے۔
۹۵		بطریقِ اِبتلا و امتحان تو دنیا میں روزی کی کشائش رضائے الٰہی کی دلیل نہیں اور ایسے ہی اس کی تنگی اللہ تعالیٰ کی ناراضی کی دلیل نہیں، کبھی گنہگار پر وسعت کرتا ہے، کبھی فرمانبردار پر تنگی، یہ اس کی حکمت ہے ثوابِ آخرت کو اس پر قیاس کرنا غلط و بیجا ہے۔
(۳۷) اور تمہارے  مال اور تمہاری اولاد اس قابل نہیں کہ تمہیں ہمارے  قریب تک پہنچائیں مگر وہ جو ایمان لائے  اور نیکی کی (ف ۹۶) ان کے  لیے  دُونا  دُوں (کئی گنا)  صلہ (ف ۹۷) ان کے  عمل کا بدلہ اور وہ بالاخانوں میں امن و امان سے  ہیں (ف ۹۸)
۹۶		یعنی مال کسی کے لئے سببِ قرب نہیں سوائے مومنِ صالح کے جو اس کو راہِ خدا میں خرچ کرے اور اولاد کسی کے لئے سببِ قرب نہیں سوائے اس مومن کے جو انہیں نیک علم سکھائے، دین کی تعلیم دے اور صالح و متقی بنائے۔
۹۷		ایک نیکی کے بدلے دس سے لے کر سات سو گنے تک اور اس سے بھی زیادہ جتنا خدا چاہے۔
۹۸		یعنی جنّت کے منازلِ بالا میں۔
(۳۸)  اور ہو جو ہماری آیتوں میں ہرانے  کی کوشش کرتے  ہیں (ف ۹۹) وہ عذاب میں لا دھرے  جائیں گے  (ف ۱۰۰)
۹۹		یعنی قرآنِ کریم پر زبانِ طعن کھولتے ہیں اور یہ گمان کرتے ہیں کہ اپنی ان باطل کاریوں سے وہ لوگوں کو ایمان لانے سے روک دیں گے اور ان کا یہ مَکَر اسلام کے حق میں چل جائے گا اور وہ ہمارے عذاب سے بچ رہیں گے کیونکہ ان کا اعتقاد یہ ہے کہ مرنے کے بعد اٹھنا ہی نہیں ہے تو عذاب ثواب کیسا۔
۱۰۰		اور ان کی مکّاریاں انہیں کچھ کام نہ آئیں گی۔
(۳۹) تم فرماؤ بیشک میرا رب رزق وسیع فرماتا ہے  اپنے  بندوں میں جس کے  لیے  چاہے  اور تنگی فرماتا ہے  جس کے  لیے  چاہے  (ف ۱۰۱) اور جو  چیز تم اللہ کی راہ میں خرچ کرو وہ اس کے  بدلے  اور دے  گا (ف ۱۰۲) اور وہ سب سے  بہتر رزق دینے  والا (ف ۱۰۳)
۱۰۱		اپنے حسبِ حکمت۔
۱۰۲		دنیا میں یا آخرت میں۔ بخاری و مسلم کی حدیث میں ہے کہ اللہ تعالیٰ فرماتا ہے خرچ کرو تم پر خرچ کیا جائے گا۔ دوسری حدیث میں ہے صدقہ سے مال کم نہیں ہوتا، معاف کرنے سے عزّت بڑھتی ہے، تو اضُع سے مرتبے بلند ہوتے ہیں۔
۱۰۳		کیونکہ اس کے سوا جو کوئی کسی کو دیتا ہے خواہ بادشاہ لشکر کو یا آقا غلام کو یا صاحبِ خانہ اپنے عیال کو وہ اللہ تعالیٰ کی پیدا کی ہوئی اور اس کی عطا فرمائی ہوئی روزی میں سے دیتا ہے، رزق اور اس سے منتفع ہونے کے اسباب کا خالِق سوائے اللہ تعالیٰ کے کوئی نہیں وہی رزّاقِ حقیقی ہے۔
(۴۰) اور جس دن ان سب کو اٹھائے  گا (ف ۱۰۴) پھر فرشتوں سے  فرمائے  گا کیا یہ تمہیں پوجتے  تھے  (ف ۱۰۵)
۱۰۴		یعنی ان مشرکین کو۔
۱۰۵		دنیا میں۔
(۴۱) وہ عرض کریں گے  پاکی ہے  تجھ کو تو ہمارا دوست ہے  نہ وہ  (ف ۱۰۶) بلکہ وہ جِنوں کو پوجتے  تھے  (ف ۱۰۷) ان میں اکثر انہیں پر یقین لائے  تھے  (ف ۱۰۸)
۱۰۶		یعنی ہماری ان سے کوئی دوستی نہیں تو ہم کس طرح ان کے پُوجنے سے راضی ہو سکتے تھے ہم اس سے بَری ہیں۔
۱۰۷		یعنی شیاطین کو کہ ان کی اطاعت کے لئے غیرِ خدا کو پُوجتے تھے۔
۱۰۸		یعنی شیاطین پر۔
(۴۲) تو آج تم میں ایک دوسرے  کو بھلے  برے  کا کچھ اختیار نہ رکھے  گا (ف ۱۰۹) اور ہم فرمائیں گے  ظالموں سے  اس آگ کا عذاب چکھو جسے  تم جھٹلاتے  تھے  (ف ۱۱۰)
۱۰۹		اور وہ جھوٹے معبود اپنے پجاریوں کو کچھ نفع نقصان نہ پہنچا سکیں گے۔
۱۱۰		دنیا میں۔
(۴۳) اور جب ان پر ہماری روشن آیتیں (ف ۱۱۱) پڑھی جائیں تو کہتے  ہیں (ف ۱۱۲) یہ تو نہیں مگر ایک مرد کہ تمہیں روکنا چاہتے  ہیں تمہارے  باپ دادا کے  معبودو ں سے  (ف ۱۱۳) اور کہتے  ہیں (ف ۱۱۴)  یہ تو نہیں مگر بہتان جوڑا ہوا، اور کافروں نے   حق کو کہا (ف ۱۱۵) جب ان کے  پاس آیا یہ تو نہیں مگر کھلا  جادو۔
۱۱۱		یعنی آیاتِ قرآن زبانِ سیدِ عالَم محمّدِ مصطفیٰ صلی اللہ علیہ و آلہٖ و سلم سے۔
۱۱۲		حضرت سیدِ عالَم صلی اللہ علیہ و آلہٖ و سلم کی نسبت۔
۱۱۳		یعنی بُتوں سے۔
۱۱۴		قرآن شریف کی نسبت۔
۱۱۵		یعنی قرآن شریف کو۔
(۴۴) اور ہم نے  انہیں کچھ کتابیں نہ دیں جنہیں پڑھتے  ہوں نہ تم سے  پہلے  ان کے  پاس کوئی ڈر سنانے  والا آیا (ف ۱۱۶)
۱۱۶		یعنی آپ سے پہلے مشرکینِ عرب کے پاس نہ کوئی کتاب آئی نہ رسول جس کی طرف اپنے دین کی نسبت کر سکیں تو یہ جس خیال پر ہیں ان کے پاس اس کی کوئی سند نہیں وہ ان کے نفس کا فریب ہے۔
(۴۵) اور ان سے  اگلوں نے  (ف ۱۱۷) جھٹلایا اور یہ اس کے  دسویں کو بھی نہ پہنچے  جو ہم نے  انہیں دیا تھا (ف ۱۱۸) پھر انہوں نے  میرے  رسولوں کو جھٹلایا تو کیسا ہوا میرا  انکا کرنا (ف ۱۱۹)
۱۱۷		یعنی پہلی اُمّتوں نے مثل قریش کے رسولوں کی تکذیب کی اور ان کو۔
۱۱۸		یعنی جو قوّت و کثرتِ مال و اولاد و طولِ عمر پہلوں کو دی گئی تھی مشرکینِ قریش کے پاس تو اس کا دسواں حصّہ بھی نہیں، ان کے پہلے تو ان سے طاقت و قوّت مال و دولت میں دس گنے سے زیادہ تھے۔
۱۱۹		یعنی ان کو ناپسند رکھنا اور عذاب دینا اور ہلاک فرمانا یعنی پہلے مکذِّبین نے جب میرے رسولوں کو جھٹلایا تو میں نے اپنے عذاب سے انہیں ہلاک کیا اور ان کی طاقت و قوّت اور مال و دولت کوئی چیز بھی کام نہ آئی ان لوگوں کی کیا حقیقت ہے انہیں ڈرنا چاہئے۔
(۴۶) تم فرماؤ میں تمہیں ایک نصیحت کرتا ہوں (ف ۱۲۰) کہ اللہ کے  لیے  کھڑے  رہو (ف ۱۲۱)  دو  دو (ف ۱۲۲) اور اکیلے  اکیلے  (ف ۱۲۳) پھر سوچو (ف ۱۲۴) کہ تمہارے  ان صاحب میں جنون کی کوئی بات نہیں، وہ تو نہیں مگر نہیں مگر تمہیں ڈر سنانے  والے  (ف ۱۲۵) ایک سخت عذاب کے  آگے  (ف ۱۲۶) 
۱۲۰		اگر تم نے اس پر عمل کیا تو تم پر حق واضح ہو جائے گا اور تم وَساوِس و شبہات اور گمراہی کی مصیبت سے نجات پاؤ گے وہ نصیحت یہ ہے۔
۱۲۱		مَحض طلبِ حق کی نیّت سے اپنے آپ کو طرفداری اور تعصّب سے خالی کر کے۔
۱۲۲		تاکہ باہم مشورہ کر سکو اور ہر ایک دوسرے سے اپنی فکر کا نتیجہ بیان کر سکے اور دونوں انصاف کے ساتھ غور کر سکیں۔
۱۲۳		تاکہ مجمع اور اژدہام سے طبیعت متوحّش نہ ہو اور تعصّب اور طرفداری و مقابلہ و لحاظ وغیرہ سے طبیعتیں پاک رہیں اور اپنے دل میں انصاف کرنے کا موقع ملے۔
۱۲۴		اور سیدِ عالَم صلی اللہ علیہ و آلہٖ و سلم کی نسبت غور کرو کہ کیا جیسا کہ کُفّار آپ کی طرف جنّون کی نسبت کرتے ہیں اس میں سچّائی کا کچھ شائبہ بھی ہے ؟ تمہارے اپنے تجربہ میں قریش میں یا نوعِ انسان میں کوئی شخص بھی اس مرتبہ کا عاقل نظر آیا ہے ؟ کیا ایسا ذہین ایسا صائب الرائے دیکھا ہے، ایسا سچّا، ایسا پاک نفس کوئی اور بھی پایا ہے ؟ جب تمہارا نفس حکم کر دے اور تمہارا ضمیر مان لے کہ حضور سیدِ عالَم صلی اللہ علیہ و آلہٖ و سلم ان اوصاف میں یکتا ہیں تو تم یقین جانو۔
۱۲۵		اللہ تعالیٰ کے نبی۔
۱۲۶		اور وہ عذابِ آخرت ہے۔
(۴۷) تم فرماؤ میں نے  تم سے  اس پر کچھ اجر مانگا ہو تو وہ تمہیں کو (ف ۱۲۷) میرا  اجر تو اللہ ہی پر ہے  اور وہ ہر چیز پر گواہ ہے۔
۱۲۷		یعنی میں نصیحت و ہدایت اور تبلیغ و رسالت پر تم سے کوئی اجر نہیں طلب کرتا۔
(۴۸) تم فرماؤ بیشک میرا رب حق پر القا فرماتا ہے  (ف ۱۲۸) بہت جاننے  والا سب نبیوں کا۔
۱۲۸		اپنے انبیاء کی طرف۔
(۴۹) تم فرماؤ حق آیا (ف  ۱۲۹) اور باطل نہ پہل کرے  اور نہ پھر کر آئے  (ف ۱۳۰)
۱۲۹		یعنی قرآن و اسلام۔
۱۳۰		یعنی شرک و کُفر مٹ گیا، نہ اس کی ابتدا رہی، نہ اس کا اعادہ مراد یہ ہے کہ وہ ہلاک ہو گیا۔
(۵۰) تم فرماؤ اگر میں بہکا تو اپنے  ہی برے  کو بہکا (ف ۱۳۱) اور اگر میں نے  راہ پائی تو اس کے  سبب جو میرا رب میری طرف وحی فرماتا ہے  (ف ۱۳۲) بیشک وہ سننے  والا نزدیک ہے  (ف ۱۳۳)
۱۳۱		کُفّارِ مکّہ حضور سیدِ عالَم صلی اللہ علیہ و آلہٖ و سلم سے کہتے تھے کہ آپ گمراہ ہو گئے۔ (معاذ اللہ تعالیٰ) اللہ تعالیٰ نے اپنے نبی صلی اللہ علیہ و آلہٖ و سلم کو حکم دیا کہ آپ ان سے فرما دیں کہ اگر یہ فرض کیا جائے کہ میں بہکا تو اس کا وبال میرے نفس پر ہے۔
۱۳۲		حکمت و بیان کی کیونکہ راہ یاب ہونا اسی کی توفیق و ہدایت پر ہے۔،انبیاء سب معصوم ہوتے ہیں گناہ ان سے نہیں ہو سکتا اور حضور تو سید الانبیاء ہیں صلی اللہ علیہ و آلہٖ و سلم، خَلق کو نیکیوں کی راہیں آپ کے اِتّباع سے ملتی ہیں باوجود جلالتِ منزلت و رفعتِ مرتبت کے آپ کو حکم دیا گیا کہ ضلالت کی نسبت علیٰ سبیلِ الفرض اپنے نفس کی طرف فرمائیں تاکہ خَلق کو معلوم ہو کہ ضلالت کا منشاء انسان کا نفس ہے، جب اس کو اس پر چھوڑ دیا جاتا ہے اس سے ضلالت پیدا ہوتی ہے اور ہدایت حضرتِ حق عزّ و علا کی رحمت و موہبت سے حاصل ہوتی ہے نفس اس کا منشاء نہیں۔
۱۳۳		ہر راہ یاب اور گمراہ کو جانتا ہے اور ان کے عمل و کردار سے باخبر ہے کوئی کتنا ہی چھُپائے کسی کا حال اس سے چھُپ نہیں سکتا۔ عرب کے ایک مایہ ناز شاعر اسلام لائے تو کُفّار نے ان سے کہا کہ کیا تم اپنے دین سے پھر گئے اور اپنے بڑے شاعر اور زبان کے ماہر ہو کر محمّدِ مصطفیٰ صلی اللہ علیہ و آلہٖ و سلم پر ایمان لائے ؟ انہوں نے کہا ہاں وہ مجھ پر غالب آ گئے، قرآنِ کریم کی تین آیتیں میں نے سنیں اور چاہا کہ ان کے قافیہ پر تین شِعر کہوں ہر چند کوشش کی، محنت اٹھائی، اپنی قوّت صَرف کر دی مگر یہ ممکن نہ ہو سکا تب مجھے یقین ہو گیا کہ یہ بشر کا کلام نہیں وہ آیتیں  قُلْ اِنَّ رَبِّیْ یَقْذِفُ بِالْحَقِّ سے سَمِیْع قَرِیْب  تک ہیں۔ (روح البیان)
(۵۱)  اور کسی طرح تو دیکھے  (ف ۱۳۴) جب وہ گھبراہٹ میں ڈالے  جائیں گے  پھر بچ کر نہ نکل سکیں گے  (ف ۱۳۵) اور ایک قریب جگہ سے  پکڑ لیے  جائیں گے  (ف ۱۳۶) 
۱۳۴		کُفّار کو مرنے یا قبر سے اٹھنے کے وقت یا بدر کے دن۔
۱۳۵		اور کوئی جگہ بھاگنے اور پناہ لینے کی نہ پا سکیں گے۔
۱۳۶		جہاں بھی ہوں گے کیونکہ کہیں بھی ہوں اللہ تعالیٰ کی پکڑ سے دور نہیں ہو سکتے اس وقت حق کی معرفت کے لئے مضطر ہوں گے۔
(۵۲) اور کہیں گے  ہم اس پر ایمان لائے  (ف ۱۳۷) اور اب وہ اسے  کیونکر پائیں اتنی دور جگہ سے  (ف ۱۳۸)
۱یعنی سیدِ عالَم صلی اللہ علیہ و آلہٖ و سلم پر۔
۱۳۸		یعنی اب مکلَّف ہونے کے محل سے دور ہو کر توبہ و ایمان کیسے پا سکیں گے۔
(۵۳) کہ پہلے  (ف ۱۳۹)  تو اس سے  کفر کر چکے  تھے، اور بے  دیکھے   پھینک مارتے  ہیں (ف ۱۴۰)  دور مکان سے  (ف ۱۴۱) 
۱۳۹		یعنی عذاب دیکھنے سے پہلے۔
۱۴۰		یعنی بے جانے کہہ گزرتے ہیں جیسا کہ انہوں نے رسولِ کریم صلی اللہ علیہ و آلہٖ و سلم کی شان میں کہا تھا کہ وہ شاعر ہیں، ساحر ہیں، کاہن ہیں اور انہوں نے کبھی حضور صلی اللہ علیہ و آلہٖ و سلم سے شعر و سحر و کہانت کا صدور نہ دیکھا تھا۔
۱یعنی صدق و واقعیّت سے دور کہ ان کے ان مطاعن کو صدق سے قرب و نزدیکی بھی نہیں۔
(۵۴) اور روک کر دی گئی ان میں اور اس میں جسے  چاہتے  ہیں (ف ۱۴۲) جیسے  ان کے  پہلے  گروہوں سے  کیا گیا تھا (ف ۱۴۳) بیشک وہ دھوکا ڈالنے  والے  شک میں تھے  (ف ۱۴۴)
۱یعنی توبہ و ایمان میں۔
۱کہ ان کی توبہ و ایمان وقتِ یاس قبول نہ فرمائی گئی۔
۱۴۴		ایمانیات کے متعلق۔




سورۂ فاطر


اللہ کے  نام سے  شروع جو نہایت مہربان رحم والا (ف ۱)
۱		سورۂ فاطر مکّیہ ہے، اس میں پانچ رکوع، پینتالیس آیتیں، نو سو ستّر ۹۷۰ کلمے، تین ہزار ایک سو تیس حروف ہیں۔
(۱) سب خوبیاں اللہ کو جو آسمانوں اور زمین کا  بنانے   والا فرشتوں کو رسول کرنے  والا (ف ۲) جن کے  دو  دو  تین تین چار  چار  پر ہیں، بڑھاتا ہے  آفرینش (پیدائش) میں جو چاہے  (ف ۳) بیشک اللہ ہر چیز پر قادر ہے۔
۲		اپنے انبیاء کی طرف۔
۳		فرشتوں میں اور ان کے سوا اور مخلوق میں۔
(۲) اللہ جو رحمت لوگوں کے  لیے  کھولے  (ف ۴) اس کا کوئی روکنے  والا نہیں، اور جو کچھ روک لے  تو اس کی روک کے  بعد اس کا کوئی چھوڑنے  والا نہیں، اور وہی عزت و حکمت والا ہے۔
۴		مثل بارش و رزق و صحت وغیرہ کے۔
(۳) اے  لوگو! اپنے  اوپر اللہ کا احسان یاد کرو (ف ۵) کیا  اللہ کے  سوا اور بھی کوئی خالق ہے  کہ آسمان اور زمین سے  (ف ۶) تمہیں روزی دے، اس کے  سوا کوئی معبود نہیں، تو تم کہاں اوندھے  جاتے  ہو (ف ۷)
۵		کہ اس نے تمہارے لئے زمین کو فرش بنایا، آسمان کو بغیر کسی ستون کے قائم کیا، اپنی راہ بتانے اور حق کی دعوت دینے کے لئے رسولوں کو بھیجا، رزق کے دروازے کھولے۔
۶		مینہ برسا کر اور طرح طرح کے نباتات پیدا کر کے۔
۷		اور یہ جانتے ہوئے کہ وہی خالِق و رازّق ہے ایمان و توحید سے کیوں پھرتے ہو۔ اس کے بعد نبی کریم صلی اللہ علیہ و آلہٖ و سلم کی تسلّی کے لئے فرمایا جاتا ہے۔
(۴) اور اگر یہ تمہیں جھٹلائیں (ف ۸) تو بیشک تم سے  پہلے  کتنے  ہی رسول جھٹلائے  گئے  (ف ۹) اور سب کام اللہ ہی کی طرف سے  پھرتے  ہیں (ف ۱۰)
۸		اے مصطفیٰ صلی اللہ علیہ و آلہٖ و سلم اور تمہاری نبوّت و رسالت کو نہ مانیں اور توحید و بَعث و حساب اور عذاب کا انکار کریں۔
۹		انہوں نے صبر کیا آپ بھی صبر فرمائیے،کُفّار کا انبیاء کے ساتھ قدیم سے یہ دستور چلا آتا ہے۔
۱۰		وہ جھٹلانے والوں کو سزا دے گا اور رسولوں کی مدد فرمائے گا۔
(۵) اے  لوگو! بیشک اللہ کا وعدہ سچ ہے  (ف ۱۱) تو ہرگز تمہیں دھوکا نہ دے  دنیا کی زندگی، (ف ۱۲) اور ہرگز تمہیں اللہ کے  حکم پر فریب نہ دے  وہ بڑا فریبی (ف ۱۳) 
۱۱		قیامت ضرور آنی ہے مرنے کے بعد ضرور اٹھنا ہے، اعمال کا حساب یقیناً ہو گا، ہر ایک کو اس کے کئے کی جزاء بے شک ملے گی۔
۱۲		کہ اس کی لذّتوں میں مشغول ہو کر آخرت کو بھول جاؤ۔
۱۳		یعنی شیطان تمہارے دلوں میں یہ وسوسہ ڈال کر کہ گناہوں سے مزہ اٹھا لو اللہ تعالیٰ حلم فرمانے والا ہے وہ درگذر کرے گا، اللہ تعالیٰ بے شک حلم والا ہے لیکن شیطان کی فریب کاری یہ ہے کہ وہ بندوں کو اس طرح توبہ و عملِ صالح سے روکتا ہے اور گناہ و معصیت پر جری کرتا ہے اس کے فریب سے ہوشیار رہو۔
(۶) بیشک شیطان تمہارا دشمن ہے  تو تم بھی اسے  دشمن سمجھو (ف ۱۴)  وہ تو اپنے  گروہ کو (ف ۱۵) اسی لیے  بلاتا ہے  کہ دوزخیوں میں ہوں (ف ۱۶) 
۱۴		اور اس کی اطاعت نہ کرو اور اللہ تعالیٰ کی طاعت میں مشغول رہو۔
۱۵		یعنی اپنے متّبعین کو کُفر کی طرف۔
۱۶		اب شیطان کے متّبِعین اور اس کے مخالفین کا حال تفصیل کے ساتھ بیان فرمایا جاتا ہے۔
(۷) کافروں کے  لیے  (ف ۱۷) سخت عذاب ہے، اور جو ایمان لائے  اور اچھے  کام کیے  (ف ۱۸) ان کے  لیے  بخشش  اور بڑا ثواب ہے۔
۱۷		جو شیطان کے گروہ میں سے ہیں۔
۱۸		اور شیطان کے فریب میں نہ آئے اور اس کی راہ پر نہ چلے۔
(۸) تو کیا وہ جس کی نگاہ میں اس کا برا کام آراستہ کیا گیا کہ اس نے  اسے  بھلا سمجھا ہدایت والے  کی طرح ہو جائے  گا (ف ۱۹) اس لیے  اللہ گمراہ  کرتا ہے  جسے  چاہے  اور راہ دیتا ہے  جسے  چاہے، تو تمہاری جان ان پر  حسرتوں میں نہ جائے  (ف ۲۰) اللہ خوب جانتا ہے  جو کچھ وہ کرتے  ہیں۔
۱۹		ہر گز نہیں بُرے کام کو اچھا سمجھنے والا راہ یاب کی طرح کیا ہو سکتا ہے ؟ وہ اس بدکار سے بدرجہا بدتر ہے جو اپنے خراب عمل کو بُرا جانتا ہو اور حق کو حق اور باطل کو باطل سمجھتا ہو۔ شانِ نُزول : یہ آیت ابوجہل وغیرہ مشرکینِ مکّہ کے حق میں نازل ہوئی جو اپنے شرک و کُفر جیسے قبیح افعال کو شیطان کے بہکانے اور بَھلا سمجھانے سے اچھا سمجھتے تھے اور ایک قول یہ ہے کہ یہ آیت اصحابِ بدعت و ہَوا کے حق میں نازل ہوئی جن میں روافض و خوارج وغیرہ داخل ہیں جو اپنی بد مذہبیوں کو اچھا جانتے ہیں اور انہیں کے زُمرہ میں داخل ہیں، تمام بد مذہب خواہ وہابی ہوں یا غیرِ مقلِد یا مرزائی یا چکڑالی اور کبیرہ گناہ والے جو اپنے گناہوں کو بُرا جانتے ہیں اور حلال نہیں سمجھتے اس میں داخل نہیں۔
۲۰		کہ افسوس وہ ایمان نہ لائے اور حق کو قبول کرنے سے محروم رہے۔ مراد یہ کہ آپ ان کے کُفر و ہلاکت کا غم نہ فرمائیں۔
(۹) اور اللہ ہے  جس نے   بھیجیں ہوائیں کہ بادل ابھارتی ہیں، پھر ہم اسے  کسی مردہ شہر کی طرف رواں کرتے  ہیں (ف ۲۱) تو اس کے  سبب ہم زمین کو زندہ فرماتے  ہیں اس کے  مرے  پیچھے  (ف ۲۲) یونہی حشر میں اٹھنا ہے  (ف ۲۳)
۲۱		جس میں سبزہ اور کھیتی نہیں اور خشک سالی سے وہاں کی زمین بے جان ہو گئی ہے۔
۲۲		اور اس کو سرسبز و شاداب کر دیتے ہیں اس سے ہماری قدرت ظاہر ہے۔
(۱۰) جسے  عزت کی چاہ ہو تو عزت تو سب اللہ کے  ہاتھ ہے  (ف ۲۴) اسی کی طرف چڑھتا ہے  پاکیزہ کلام (ف ۲۵) اور جو نیک کام سے  وہ اسے  بلند کرتا ہے  (ف ۲۶) اور وہ جو  برے  داؤں (ف ریب) کرتے  ہیں ان کے  لیے  سخت عذاب ہے  (ف ۲۷) اور انہیں کا مکر برباد ہو گا (ف ۲۸)
۲۳		سیدِ عالَم صلی اللہ علیہ و آلہٖ و سلم سے ایک صحابی نے عرض کیا کہ اللہ تعالیٰ مُردے کس طرح زندہ فرمائے گا ؟ خَلق میں اس کی کوئی نشانی ہو تو ارشاد فرمائیے، فرمایا کہ کیا تیرا کسی ایسے جنگل میں گذر ہوا ہے جو خشک سالی سے بے جان ہو گیا ہو اور وہاں سبزہ کا نام و نشان نہ رہا ہو پھر کبھی اسی جنگل میں گزر ہوا ہو اور اس کو ہرا بھرا لہلہاتا پایا ہو ؟ ان صحابہ نے عرض کیا بے شک ایسا دیکھا ہے حضور نے فرمایا ایسے ہی اللہ مُردوں کو زندہ کرے گا اور خَلق میں یہ اس کی یہ نشانی ہے۔
۲۴		دنیا و آخرت میں وہی عزّت کا مالک ہے جسے چاہے عزّت دے تو جو عزّت کا طلب گار ہو وہ اللہ تعالیٰ سے عزّت طلب کرے کیو نکہ ہر چیز اس کے مالک ہی سے طلب کی جاتی ہے۔ حدیث شریف میں ہے کہ ربّ تبارک و تعالیٰ ہر روز فرماتا ہے جسے عزّتِ دارَین کی خواہش ہو چاہئے کہ وہ حضرت عزیز جَلَّتۡ عِزّ تُہ کی اطاعت کرے اور ذریعہ طلبِ عزّت کا ایمان اور اعمالِ صالحہ ہیں۔
۲۵		یعنی اس کے محلِّ قبول و رضا تک پہنچتا ہے اور پاکیزہ کلام سے مراد کلمۂ توحید و تسبیح و تحمید و تکبیر وغیرہ ہیں جیسا کہ حاکم و بیہقی نے روایت کیا اور حضرت ابنِ عباس رضی اللہ تعالیٰ عنہما نے کلمۂ طیّب کی تفسیر ذکر سے فرمائی اور بعض مفسِّرین نے قرآن اور دعا بھی مراد لی ہے۔
۲۶		نیک کام سے مراد وہ عمل و عبادت ہے جو اخلاص سے ہو اور معنیٰ یہ ہیں کہ کلمۂ طیّبہ عمل کو بلند کرتا ہے کیونکہ عمل بے توحید و ایمان مقبول نہیں یا یہ معنیٰ ہیں کہ عملِ صالح کو اللہ تعالیٰ رفعتِ قبول عطا فرماتا ہے یا یہ معنیٰ ہیں کہ عملِ نیک عمل کرنے والے کا مرتبہ بلند کرتے ہیں تو جو عزّت چاہے اس کو لازم ہے کہ نیک عمل کرے۔
۲۷		مراد ان مَکَر کرنے والوں سے وہ قریش ہیں جنہوں نے دار النَّدوہ میں جمع ہو کر نبی کریم صلی اللہ علیہ و آلہٖ و سلم کی نسبت قید کرنے اور قتل کرنے اور جِلا وطن کرنے کے مشورہ کئے تھے جس کا تفصیلی بیان سورۂ انفال میں ہو چکا ہے۔
۲۸		اور وہ اپنے داؤں و فریب میں کامیاب نہ ہوں گے چنانچہ ایسا ہی ہوا حضور سیدِ عالَم صلی اللہ علیہ و آلہٖ و سلم ان کے شر سے محفوظ رہے اور انہوں نے اپنی مکّاریوں کی سزائیں پائیں کہ بدر میں قید بھی ہوئے، قتل بھی کئے گئے اور مکّہ مکرّمہ سے نکالے بھی گئے۔
(۱۱) اور اللہ نے  تمہیں بنایا  (ف ۲۹) مٹی سے  پھر (ف ۳۰) پانی کی بوند سے  پھر تمہیں کیا جوڑے  جوڑے  (ف ۳۱) اور کسی مادہ کو پیٹ نہیں رہتا  اور نہ وہ جتنی ہے  مگر اس کے  علم سے، اور جس بڑی عمر والے  کو عمر دی جائے  یا جس کسی کی عمر کم رکھی جائے  یہ سب ایک کتاب میں ہے  (ف ۳۲) بیشک یہ اللہ کو آسان ہے  (ف ۳۳)
۲۹		یعنی تمہاری اصل حضرت آدم علیہ السلام کو۔
۳۰		ان کی نسل کو۔
۲۱		مرد و عورت۔
۳۲		یعنی لوحِ محفوظ میں۔ حضرت قتادہ سے مروی ہے کہ معمّر وہ ہے جس کی عمر ساٹھ سال پہنچے اور کم عمر والا وہ جو اس سے قبل مر جائے۔
۳۳		یعنی عمل و اَجل کا مکتوب فرمانا۔
(۱۲)  اور دونوں سمندر  ایک سے  نہیں (ف ۳۴) یہ میٹھا ہے  خوب میٹھا پانی خوشگوار اور یہ کھاری ہے  تلخ اور ہر ایک میں سے  تم کھاتے  ہو تازہ گوشت (ف ۳۵) اور نکالتے  ہو پہننے  کا ایک گہنا (زیور)  (ف ۳۶) اور تو کشتیوں کو اس میں دیکھے  کہ پانی چیرتی ہیں (ف ۳۷) تاکہ تم اس کا فضل تلاش کرو (ف ۳۸) اور کسی طرح حق مانو (ف ۳۹)
۳۴		بلکہ دونوں میں فرق ہے۔
۳۵		یعنی مچھلی۔
۳۶		گوہر و مرجان۔
دریا میں چلتے ہوئے اور ایک ہی ہوا میں آتی بھی ہیں جاتی بھی ہیں۔
۳۸		تجارتوں میں نفع حاصل کر کے۔
۳۹		اور اللہ تعالیٰ کی نعمتوں کی شکر گزاری کرو۔
(۱۳) رات لاتا ہے  دن کے  حصہ میں (ف ۴۰) اور دن لاتا ہے  رات کے  حصہ میں (ف ۴۱) اور اس نے  کام میں لگائے  سورج  اور چاند ہر ایک ایک مقرر میعاد تک چلتا ہے  (ف ۴۲) یہ ہے  اللہ تمہارا رب اسی کی بادشاہی ہے، اور اس کے  سوا  جنہیں تم پوجتے  ہو (ف ۴۳)  دانہ خُرما کے  چھلکے  تک کے  مالک نہیں۔
۴۰		تو دن بڑھ جاتا ہے۔
تو رات بڑھ جاتی ہے یہاں تک کہ بڑھنے والی دن یا رات کی مقدار پندرہ گھنٹہ تک پہنچتی ہے اور گَھٹنے والا نو گھنٹے کا رہ جاتا ہے۔
یعنی روزِ قیامت تک کہ جب قیامت آ جائے گی تو ان کا چلنا موقوف ہو جائے گا اور یہ نظام باقی نہ رہے گا۔
یعنی بُت۔
(۱۴) تم انہیں پکارو تو وہ تمہاری پکار نہ سنیں، (ف ۴۴) اور بالفرض سن بھی لیں تو تمہاری حاجت روانہ کر سکیں (ف ۴۵) اور قیامت کے  دن وہ تمہارے  شرک سے  منکر ہوں گے  (ف ۴۶) اور تجھے  کوئی نہ بتائے  گا اس بتانے  والے  کی طرح  (ف ۴۷)
۴۴		کیونکہ جماد بے جان ہیں۔
۴۵		کیونکہ اصلاً قدرت و اختیار نہیں رکھتے۔
۴۶		اور بیزاری کا اظہار کریں گے اور کہیں گے تم ہمیں نہ پُوجتے تھے۔
۴۷		یعنی دارَین کے احوال اور بُت پرستی کے مآل کی جیسی خبر اللہ تعالیٰ دیتا ہے اور کوئی نہیں دے سکتا۔
(۱۵) اے  لوگو! تم سب اللہ کے  محتاج (ف ۴۸) اور اللہ ہی بے  نیاز ہے  سب خوبیوں سراہا۔
۴۸		یعنی اس کے فضل و احسان کے حاجت مند ہو اور تمام خَلق اس کی محتاج ہے۔ حضرت ذوالنّون نے فرمایا کہ خَلق ہر دم اور ہر لحظہ اللہ تعالیٰ کی محتاج ہے اور کیوں نہ ہو گی ان کی ہستی اور ان کی بقا سب اس کے کرم سے ہے۔
(۱۶) وہ چاہے  تو تمہیں لے  جائے  (ف ۴۹) اور نئی مخلوق لے  آئے  (ف ۵۰) 
۴۹		یعنی تمہیں معدوم کر دے کیونکہ وہ بے نیاز اور غنی بالذّات ہے۔
۵۰		بجائے تمہارے جو مطیع اور فرمانبردار ہو۔
(۱۷)  اور یہ اللہ پر کچھ دشوار نہیں۔
(۱۸) اور کوئی بوجھ اٹھانے  وا لی جان دوسرے  کا بوجھ نہ اٹھائے  گی (ف ۵۱) اور اگر کوئی بوجھ وا لی اپنا بوجھ بٹانے  کو کسی کو بلائے  تو اس کے  بوجھ میں سے  کوئی کچھ نہ اٹھائے  گا اگرچہ قریب رشتہ دار ہو (ف ۵۲) اے  محبوب! تمہارا  ڈر سناتا  انہیں کو کام دیتا ہے  جو بے  دیکھے  اپنے  رب! سے  ڈرتے  ہیں اور نماز قائم رکھتے  ہیں، اور جو ستھرا ہوا (ف ۵۳) تو اپنے  ہی بھلے  کو ستھرا ہوا  (ف ۵۴) اور اللہ ہی کی طرف پھرنا ہے۔
۵۱		معنیٰ یہ ہیں کہ روزِ قیامت ہر ایک جان پر اسی کے گناہوں کا بار ہو گا جو اس نے کئے ہیں اور کوئی جان کسی دوسرے کے عوض نہ پکڑی جائے گی البتہ جو گمراہ کرنے والے ہیں ان کے گمراہ کرنے سے جو لوگ گمراہ ہوئے ان کی تمام گمراہیوں کا بار ان گمراہوں پر بھی ہو گا اور ان گمراہ کرنے والوں پر بھی جیسا کہ کلامِ کریم میں ارشاد ہوا وَ لَیَحْمِلُنَّ اَ ثْقَالَھُمْ وَ اَ ثْقَالاً مَّعَ اَ ثْقَالھِمْ  اور درحقیقت یہ ان کی اپنی کمائی ہے دوسرے کی نہیں۔
۵۲		باپ یا ماں، بیٹا یا بھائی کوئی کسی کا بوجھ نہ اٹھائے گا۔ حضرت ابنِ عباس رضی اللہ تعالیٰ عنہما نے فرمایا کہ ماں باپ بیٹے کو لپٹیں گے اور کہیں گے اے ہمارے بیٹے ہمارے کچھ گناہ اٹھا لے، وہ کہے گا میرے امکان میں نہیں میرا اپنا بار کیا کم ہے۔
۵۳		یعنی بدیوں سے بچا اور نیک عمل کئے۔
۵۴		اس نیکی کا نفع وہی پائے گا۔
(۱۹) اور برابر نہیں اندھا اور انکھیارا  (ف ۵۵)
۵۵		یعنی جاہل اور عالِم یا کافِر اور مومن۔
(۲۰) اور نہ اندھیریاں (ف ۵۶) اور اجالا (ف ۵۷)
۵۶		یعنی کُفر۔
۵۷		یعنی ایمان۔
(۲۱) اور نہ سایہ (ف ۵۸) اور نہ تیز دھوپ (ف ۵۹) 
۵۸		یعنی حق یا جنّت۔
۵۹		یعنی باطل یا دوزخ۔
(۲۲)  اور برابر نہیں زندے  اور مردے  (ف ۶۰) بیشک اللہ سنا  تا ہے  جسے  چاہے  (ف ۶۱) اور تم نہیں سنانے  والے  انہیں جو قبروں میں پڑے  ہیں (ف ۶۲)
۶۰		یعنی مومنین اور کُفّار یا عُلَماء اور جھُّال۔
۶۱		یعنی جس کی ہدایت منظور ہو اس کو توفیق عطا فرماتا ہے۔
۶۲		یعنی کُفّار کو۔ اس آیت میں کُفّار کو مُردوں سے تشبیہ دی گئی کہ جس طرح مردے سنی ہوئی بات سے نفع نہیں اٹھا سکتے اور پند پذیر نہیں ہوتے، بد انجام کُفّار کا بھی یہی حال ہے کہ وہ ہدایت و نصیحت سے منتفع نہیں ہوتے۔ اس آیت سے مُردوں کے نہ سننے پر استدلال کرنا صحیح نہیں ہے کیونکہ آیت میں قبر والوں سے مراد کُفّار ہیں نہ کہ مردے اور سننے سے مراد وہ سنتا ہے جس پر راہ یابی کا نفع مرتب ہو، رہا مُردوں کا سننا وہ احادیثِ کثیرہ سے ثابت ہے۔ اس مسئلہ کا بیان بیسویں پارے کے دوسرے رکوع میں گزرا۔
(۲۳) تم تو یہی ڈر سنانے  والے  ہو (ف ۶۳) 
۶۳		تو اگر سننے والا آپ کے اِنذار پر کان رکھے اور بگوشِ قبول سنے تو نفع پائے اور اگر مصرِّین منکِرین میں سے ہو اور آپ کی نصیحت سے پند پذیر نہ ہو تو آپ کا کچھ حرج نہیں وہی محروم ہے۔
(۲۴) اے  محبوب! بیشک ہم نے  تمہیں حق کے  ساتھ بھیجا خوشخبری دیتا  (ف ۶۴) اور ڈر سنا  تا (ف ۶۵) اور جو کوئی گروہ تھا سب میں ایک ڈر سنانے  والا گزر چکا (ف ۶۶)
۶۴		ایمانداروں کو جنّت کی۔
۶۵		کافِروں کو عذاب۔
۶۶		خواہ وہ نبی ہو یا عالِمِ دین جو نبی کی طرف سے خَلقِ خدا کو اللہ تعالیٰ کا خوف دلائے۔
(۲۵) اور اگر یہ (ف ۶۷) تمہیں جھٹلائیں تو ان سے  اگلے  بھی جھٹلا چکے  ہیں (ف ۶۸) ان کے  پاس ان کے  رسول آئے  روشن دلیلیں (ف ۶۹) اور صحیفے  اور چمکتی کتاب (ف ۷۰) لے  کر۔
۶۷		کُفّارِ مکّہ۔
۶۸		اپنے رسولوں کو، کُفّار کا قدیم سے انبیاء علیہم السلام کے ساتھ یہی برتاؤ رہا ہے۔
۶۹		یعنی نبوّت پر دلالت کرنے والے معجزات۔
۷۰		توریت و انجیل و زبور۔
(۲۶) پھر میں نے  کافروں کو پکڑا  (ف ۷۱) تو کیسا ہوا میرا  انکار (ف ۷۲)
۷۱		طرح طرح کے عذابوں سے بسبب ان کی تکذیبوں کے۔
۷۲		میرا عذاب دینا۔
(۲۷) کیا تو نے  نہ دیکھا کہ اللہ نے  آسمان سے  پانی اتارا  (ف ۷۳) تو ہم نے  اس سے  پھل نکالے  رنگ برنگ (ف ۷۴) اور پہاڑوں میں راستے  ہیں سفید اور سرخ رنگ رنگ کے  اور کچھ کالے  بھوجنگ (سیاہ کالے ) 
۷۳		بارش نازل کی۔
۷۴		سبز، سرخ، زرد وغیرہ طرح طرح کے انار، سیب، انجیر، انگور، کھجور وغیرہ بے شمار۔
(۲۸) اور آدمیوں اور جانوروں اور چوپایوں کے  رنگ یونہی طرح طرح کے  ہیں (ف ۷۵) اللہ سے  اس کے  بندوں میں وہی ڈرتے  ہیں جو علم والے  ہیں (ف ۷۶) بیشک اللہ بخشنے  والا عزت والا ہے۔
۷۵		جیسے پھلوں اور پہاڑوں میں یہاں اللہ تعالیٰ نے اپنی آیتیں اور اپنے نشانہائے قدرت اور آثارِ صنعت جن سے اس کی ذات و صفات پر استدلال کیا جائے ذکر کئے، اس کے بعد فرمایا۔
۷۶		اور اس کے صفات جانتے اور اس کی عظمت کو پہچانتے ہیں، جتنا علم زیادہ اتنا خوف زیادہ۔ حضرت ابنِ عباس رضی اللہ تعالیٰ عنہما نے فرمایا کہ مراد یہ ہے کہ مخلوق میں اللہ تعالیٰ کا خوف اس کو ہے جو اللہ تعالیٰ کے جبروت اور اس کی عزّت و شان سے باخبر ہے۔ بخاری و مسلم کی حدیث میں ہے سیدِ عالَم صلی اللہ علیہ و آلہٖ و سلم نے فرمایا قَسم اللہ عزَّوجلَّ کی کہ میں اللہ تعالیٰ کو سب سے زیادہ جاننے والا ہوں اور سب سے زیادہ اس کا خوف رکھنے والا ہوں۔
(۲۹) بیشک وہ جو اللہ کی کتاب پڑھتے  ہیں اور نماز قائم رکھتے  اور ہمارے  دیے  سے  کچھ ہماری راہ میں خرچ کرتے  ہیں پوشیدہ اور ظاہر  وہ ایسی تجارت کے  امیدوار ہیں (ف ۷۷) جس میں ہرگز  ٹوٹا (نقصان) نہیں۔
۷۷		یعنی ثواب کے۔
(۳۰) تاکہ ان کے  ثواب انہیں بھرپور دے  اور اپنے  فضل سے  اور زیادہ عطا کرے، بیشک وہ بخشنے  والا قدر فرمانے  والا ہے۔
(۳۱)  اور ہو کتاب جو ہم نے  تمہاری طرف وحی بھیجی (ف ۷۸) وہی حق ہے  اپنے  سے  اگلی کتابوں کی تصدیق فرماتی ہوئی، بیشک اللہ اپنے  بندوں سے  خبردار دیکھنے  والا  ہے  (ف ۷۹) 
۷۸		یعنی قرآنِ مجید۔
۷۹		اور ان کے ظاہر و باطن کا جاننے والا۔
(۳۲) پھر ہم نے  کتاب کا وارث کیا اپنے  چُنے  ہوئے  بندوں کو (ف ۸۰) تو ان میں کوئی اپنی جان پر ظلم کرتا ہے   اور ان میں کوئی میانہ چال پر ہے، اور ان میں کوئی وہ ہے  جو اللہ کے  حکم سے  بھلائیوں میں سبقت لے  گیا (ف ۸۱) یہی بڑا فضل ہے۔
۸۰		یعنی سیدِ عالَم صلی اللہ علیہ و آلہٖ و سلم کی اُمّت کو یہ کتاب عطا فرمائی جنہیں تمام اُمّتوں پر فضیلت دی اور سیدِ رُسُل صلی اللہ علیہ و آلہٖ و سلم کی غلامی و نیاز مندی کی کرامت و شرافت سے مشرف فرمایا، اس اُمّت کے لوگ مختلف مدارج و مراتب رکھتے ہیں۔
۸۱		حضرت ابنِ عباس رضی اللہ تعالیٰ عنہما نے فرمایا کہ سبقت لے جانے والا مومنِ مخلص ہے اور مقتصد یعنی میانہ روی کرنے والا وہ جس کے عمل ریا سے ہوں اور ظالم سے مراد یہاں وہ ہے جو نعمتِ الٰہی کا منکِر تو نہ ہو لیکن شکر بجا نہ لائے۔ حدیث شریف میں ہے سیدِ عالَم صلی اللہ علیہ و آلہٖ و سلم نے فرمایا کہ ہمارا سابق تو سابق ہی ہے اور مقتصد ناجی اور ظالم مغفور اور ایک اور حدیث میں ہے حضور اقدس صلی اللہ علیہ و آلہٖ و سلم نے فرمایا نیکیوں میں سبقت لے جانے والا جنّت میں بے حساب داخل ہو گا اور مقتصد سے حساب میں آسانی کی جائے گی اور ظالم مقامِ حساب میں روکا جائے گا اس کو پریشانی پیش آئے گی پھر جنّت میں داخل ہو گا۔ اُمّ المؤمنین حضرت عائشہ صدیقہ رضی اللہ تعالیٰ عنہا نے فرمایا کہ سابق عہدِ رسالت کے وہ مخلصین ہیں جن کے لئے رسولِ کریم صلی اللہ علیہ و آلہٖ و سلم نے جنّت کی بشارت دی اور مقتصد وہ اصحاب ہیں جو آپ کے طریقہ پر عامل رہے اور ظالم لنفسہٖ ہم تم جیسے لوگ ہیں یہ کمالِ انکسار تھا۔ حضرت اُمّ المؤمنین رضی اللہ تعالیٰ عنہما کا کہ اپنے آپ کو اس تیسرے طبقہ میں شمار فرمایا باوجود اس جلالتِ منزلت و رفعتِ درَجت کے جو اللہ تعالیٰ نے آپ کو عطا فرمائی تھی اور بھی اس کی تفسیر میں بہت اقوال ہیں جو تفاسیر میں مفصلاً مذکور ہیں۔
(۳۳)  بسنے  کے  باغوں میں داخل ہوں گے  وہ  (ف ۸۲) ان میں سونے  کے  کنگن اور موتی پہنائے  جائیں گے  اور  وہاں ان کی پوشاک ریشمی ہے۔
۸۲		تینوں گروہ۔
(۳۴) اور کہیں گے  سب خوبیاں اللہ کو جس نے  ہمارا غم دور کیا (ف ۸۳) بیشک ہمارا رب بخشنے  والا قدر فرمانے  والا ہے  (ف ۸۴) 
۸۳		اس غم سے مراد یا دوزخ کا غم ہے یا موت کا یا گناہوں کا یا طاعتوں کے غیرِ مقبول ہونے کا یا اہوالِ قیامت کا، غرض انہیں کوئی غم نہ ہو گا اور وہ اس پر اللہ کی حمد کریں گے۔
۸۴		کہ گناہوں کو بخشتا ہے اور طاعتیں قبول فرماتا ہے۔
(۳۵) وہ جس نے  ہمیں آرام کی جگہ اتارا  اپنے  فضل سے، ہمیں اس میں نہ کوئی تکلیف پہنچے  نہ ہمیں اس میں کوئی تکان لاحق ہو۔
(۳۶) اور جنہوں نے  کفر کیا ان کے  لیے  جہنم کی آگ ہے  نہ ان کی قضا  آئے  کہ مر جائیں (ف ۸۵) اور نہ ان پر اس کا (ف ۸۶) عذاب کچھ ہلکا کیا جائے، ہم ایسی ہی سزا دیتے  ہیں ہر بڑے  ناشکرے  کو۔
۸۵		اور مَر کر عذاب سے چھوٹ سکیں۔
۸۶		یعنی جہنّم کا۔
(۳۷)  اور وہ اس میں چلاتے  ہوں گے  (ف ۸۷) اے  ہمارے  رب! ہمیں نکال (ف ۸۸) کہ ہم اچھا کام کریں اس کے  خلاف جو پہلے  کرتے  تھے  (ف ۸۹) اور کیا ہم نے  تمہیں وہ عمر  نہ دی تھی جس میں سمجھ لیتا جسے  سمجھنا ہوتا اور ڈر سنانے  والا (ف ۹۰) تمہارے  پاس تشریف لایا تھا (ف ۹۱) تو اب چکھو (ف ۹۲) کہ ظالموں کا کوئی مددگار نہیں۔
۸۷		یعنی جہنّم میں چیختے اور فریاد کرتے ہوں گے کہ۔
۸۸		یعنی دوزخ سے نکال اور دنیا میں بھیج۔
۸۹		یعنی ہم بجائے کُفر کے ایمان لائیں اور بجائے معصیت و نافرمانی کے تیری اطاعت اور فرمانبرداری کریں، اس پر انہیں جواب دیا جائے گا۔
۹۰		یعنی رسولِ اکرم سیدِ عالَم محمّدِ مصطفیٰ صلی اللہ علیہ و آلہٖ و سلم۔
۹۱		تم نے اس رسولِ محترم کی دعوت قبول نہ کی اور ان کی اطاعت و فرمانبرداری بجا نہ لائے۔
۹۲		عذاب کا مزہ۔
 (۳۸) بیشک اللہ جاننے  والا ہے  آسمانوں اور زمین کی ہر چھپی بات کا، بیشک وہ دلوں کی بات جانتا ہے۔
(۳۹) وہی ہے  جس نے  تمہیں زمین میں اگلوں کا جانشین کیا (ف ۹۳) تو جو کفر کرے  (ف ۹۴) اس کا کفر اسی پر پڑے  (ف ۹۵) اور کافروں کو ان کا کفر ان کے  رب کے  یہاں نہیں بڑھائے  گا مگر بیزاری (ف ۹۶) اور کافروں کو ان کا کفر نہ بڑھائے  گا مگر نقصان (ف ۹۷)
۹۳		اور ان کے املاک و مقبوضات کا مالک و متصرف بنایا اور ان کے منافع تمہارے لئے مباح کئے تاکہ تم ایمان و طاعت اختیار کر کے شکر گزاری کرو۔
۹۴		اور ان نعمتوں پر شکرِ الٰہی نہ بجا لائے۔
۹۵		یعنی اپنے کُفر کا وبال اسی کو برداشت کرنا پڑے گا۔
۹۶		یعنی غضبِ الٰہی۔
۹۷		آخرت میں۔
(۴۰) تم فرماؤ بھلا بتلاؤ تو اپنے  وہ شریک (ف ۹۸) جنہیں اللہ کے  سوا پوجتے  ہو  مجھے  دکھاؤ انہوں نے  زمین میں سے  کونسا حصہ بنایا یا آسمانوں میں کچھ ان کا ساجھا ہے  (ف ۹۹) یا ہم نے  انہیں کوئی کتاب دی ہے  کہ وہ اس کی روشن دلیلوں پر ہیں (ف ۱۰۰) بلکہ ظالم آپس میں ایک دوسرے  کو وعدہ نہیں دیتے  مگر فریب کا (ف ۱۰۱)
۹۸		یعنی بُت۔
۹۹		کہ آسمانوں کے بنانے میں انہیں کچھ دخل ہو کس سبب سے انہیں مستحقِ عبادت قرار دیتے ہو۔
۱۰۰		ان میں سے کوئی بھی بات نہیں۔
۱۰۱		کہ ان میں جو بہکانے والے ہیں وہ اپنے متّبِعین کو دھوکا دیتے ہیں اور بُتوں کی طرف سے انہیں باطل امیدیں دلاتے ہیں۔
(۴۱) بیشک اللہ روکے  ہوئے  ہے  آسمانوں اور زمین کو کہ جنبش نہ کریں (ف ۱۰۲) اور اگر وہ ہٹ جائیں تو انہیں کون روکے  اللہ کے  سوا، بیشک وہ علم بخشنے  والا ہے۔
۱۰۲		ورنہ آسمان و زمین کے درمیان شرک جیسی معصیت ہو تو آسمان و زمین کیسے قائم رہیں۔
(۴۲)  اور انہوں نے  اللہ کی قسم کھائی اپنی قسموں میں حد کی کوشش سے  کہ اگر ان کے  پاس کوئی ڈر سنانے  والا آیا تو وہ ضرور کسی نہ کسی گروہ سے  زیادہ راہ پر ہوں گے  (ف ۱۰۳) پھر جب ان کے  پاس ڈر سنانے  والا تشریف لایا (ف ۱۰۴) تو اس نے  انہیں نہ بڑھا مگر نفرت کرنا (ف ۱۰۵)
۱۰۳		نبی کریم صلی اللہ علیہ و آلہٖ و سلم کی بعثت سے پہلے قریش نے یہود و نصاریٰ کے اپنے رسولوں کو نہ ماننے اور ان کو جھٹلانے کی نسبت کہا تھا کہ اللہ تعالیٰ ان پر لعنت کرے کہ ان کے پاس اللہ تعالیٰ کی طرف سے رسول آئے اور انہوں نے انہیں جھٹلایا اور نہ مانا، خدا کی قَسم اگر ہمارے پاس کوئی رسول آئے تو ہم ان سے زیادہ راہ پر ہوں گے اور اس رسول کو ماننے میں ان کے بہتر گروہ پر سبقت لے جائیں گے۔
۱۰۴		یعنی سیدُ المرسلین خاتمُ النّبیّین حبیبِ خدا محمّدِ مصطفیٰ صلی اللہ علیہ و آلہٖ و سلم کی رونق افروزی و جلوہ آرائی ہوئی۔
۱۰۵		حق و ہدایت سے اور۔
(۴۳) اپنی جان کو زمین میں اونچا کھینچنا اور برا داؤں (ف ۱۰۶) اور برا داؤں (ف ریب) اپنے  چلنے  والے  ہی پر پڑتا ہے  (ف ۱۰۷) تو  کا ہے  کے  انتظار میں ہیں  مگر اسی کے  جو اگلوں کا دستور ہوا  (ف ۱۰۸) تو  تم ہرگز اللہ کے  دستور کو بدلتا نہ پاؤ گے  اور ہرگز اللہ کے  قانون کو ٹلتا نہ پاؤ  گے۔
۱۰۶		بُرے داؤں سے مراد یا تو شرک و کُفر ہے اور یا رسولِ کریم صلی اللہ علیہ و آلہٖ و سلم کے ساتھ مَکَر و فریب کرنا۔
۱۰۷		یعنی مکّار پر چنانچہ فریب کاری کرنے والے بدر میں مارے گئے۔
۱۰۸		کہ انہوں نے تکذیب کی اور ان پر عذاب نازل ہوئے۔
(۴۴) اور کیا انہوں نے  زمین میں سفر نہ کیا کہ دیکھتے  ان سے  اگلوں کا کیسا انجام ہوا  (ف ۱۰۹) اور وہ ان سے  زور میں سخت تھے  (ف ۱۱۰) اور اللہ وہ نہیں جس کے  قابو سے   نکل سکے  کوئی شئے  آسمانوں اور نہ زمین میں، بیشک وہ علم و قدرت والا ہے۔
۱۰۹		یعنی کیا انہوں نے شام اور عراق اور یمن کے سفروں میں انبیاء علیہم السلام کی تکذیب کرنے والوں کی ہلاکت و بربادی اور ان کے عذاب اور تباہی کے نشانات نہیں دیکھے کہ ان سے عبرت حاصل کرتے۔
۱۱۰		یعنی وہ تباہ شدہ قومیں ان اہلِ مکّہ سے زور و قوّت میں زیادہ تھیں باوجود اس کے اتنا بھی نہ ہو سکا کہ وہ عذاب سے بھاگ کر کہیں پناہ لے سکتیں۔
(۴۵) اور اگر اللہ لوگوں کو ان کے  کیے  پر پکڑتا (ف ۱۱۱) تو زمین کی پیٹھ  پر کوئی چلنے  والا نہ چھوڑتا لیکن ایک مقرر میعاد (ف ۱۱۲) تک انہیں ڈھیل دیتا ہے  پھر جب ان کا وعدہ آئے  گا تو بیشک اللہ کے   سب بندے  اس کی نگاہ میں ہیں (ف ۱۱۳)
۱۱۱		یعنی ان کے معاصی پر۔
۱۱۲		یعنی روزِ قیامت۔
۱۱۳		انہیں ان کے اعمال کی جزا دے گا جو عذاب کے مستحق ہیں انہیں عذاب فرمائے گا اور جو لائقِ کرم ہیں ان پر رحم و کرم کرے گا۔




سورۂ یسٰں


اللہ کے  نام سے  شروع جو نہایت مہربان رحم والا(ف ۱)
۱		سورۂ یٰسٓ مکّیہ ہے، اس میں پانچ رکوع، تراسی آیتیں، سات سو انتیس کلمے، تین ہزار حروف ہیں۔ ترمذی کی حدیث شریف میں ہے کہ ہر چیز کے لئے قلب ہے اور قرآن کا قلب یٰسٓ ہے اور جس نے یٰسٓ پڑھی اللہ تعالیٰ اس کے لئے دس بار قرآن پڑھنے کا ثواب لکھتا ہے , یہ حدیث غریب ہے اور اس کی اسناد میں ایک راوی مجہول ہے۔ ابوداؤد کی حدیث میں ہے سیدِ عالَم صلی اللہ علیہ و آلہٖ و سلم نے فرمایا اپنے اموات پر یٰسٓ پڑھو اسی لئے قریبِ موت حالتِ نزع میں مرنے والوں کے پاس یٰسٓ پڑھی جاتی ہے۔
(۱) یسٰں 
(۲) حکمت والے  قرآن کی قسم۔
(۳) بیشک تم (ف ۲) 
۲		اے سیدِ انبیاء محمّدِ مصطفیٰ صلی اللہ علیہ و آلہٖ و سلم۔
(۴) سیدھی راہ پر بھیجے  گئے  ہو (ف ۳)
۳		جو منزلِ مقصود کو پہنچانے والی ہے یہ راہ توحید و ہدایت کی راہ ہے تمام انبیاء علیہم السلام اسی راہ پر رہے ہیں، اس آیت میں کُفّار کا رد ہے جو حضور سیدِ عالَم صلی اللہ علیہ و آلہٖ و سلم سے کہتے تھے لَسْتَ مُرْسَلاً  تم رسول نہیں ہو۔ اس کے بعد قرآنِ کریم کی نسبت ارشاد فرمایا۔
(۵) عزت والے  مہربان کا اتارا ہوا۔
(۶) تاکہ تم اس قوم کو ڈر سناؤ جس کے  باپ دادا نہ ڈرائے  گئے  (ف ۴) تو وہ بے  خبر ہیں۔
۴		یعنی ان کے پاس کوئی نبی نہ پہنچے اور قومِ قریش کا یہی حال ہے کہ سیدِ عالَم صلی اللہ علیہ و آلہٖ و سلم سے پہلے ان میں کوئی رسول نہیں آیا۔
(۷) بیشک ان میں اکثر پر بات ثابت ہو چکی ہے  (ف ۵) تو وہ ایمان نہ لائیں گے  (ف ۶) 
۵		یعنی حکمِ الٰہی و قضائے ازلی ان کے عذاب پر جاری ہو چکی ہے اور اللہ تعالیٰ کا ارشاد لَاَ مْلَئَنَّ جَھَنَّمَ مِنَ الْجِنَّۃِ وَ النَّاسِ اَجْمَعِیْنَ  ان کے حق میں ثابت ہو چکا ہے اور عذاب کا ان کے لئے مقرر ہو جانا اس سبب سے ہے کہ وہ کُفر و انکار پر اپنے اختیار سے مُصِر رہنے والے ہیں۔
۶		اس کے بعد ان کے کُفر میں پختہ ہونے کی ایک تمثیل ارشاد فرمائی۔
(۸) ہم نے  ان کی گردنو ں میں طوق کر دیے  ہیں کہ وہ ٹھوڑیوں تک ہیں تو یہ اوپر کو منہ اٹھائے  رہ گئے  (ف ۷) 
۷		یہ تمثیل ہے ان کے کُفر میں ایسے راسخ ہونے کی آیات و نُذر پند و ہدایت کسی سے وہ منتفع نہیں ہو سکتے جیسے کہ وہ شخص جن کی گردنوں میں غُل کی قِسم کا طوق پڑا ہو جو ٹھوڑی تک پہنچتا ہے اور اس کی وجہ سے وہ سر نہیں جھکا سکتے، یہی حال ان کا ہے کہ کسی طرح ان کو حق کی طرف التفات نہیں ہوتا اور اس کے حضور سر نہیں جھکاتے اور بعض مفسِّرین نے فرمایا ہے کہ یہ ان کی حقیقتِ حال ہے، جہنّم میں انہیں اسی طرح کا عذاب کیا جائے گا جیسا کہ دوسری آیت میں اللہ تعالیٰ نے ارشاد فرمایا اِذِ الْاَغْلَالُ فِیْ اَعْنَا قِہِمْ۔ 
شانِ نُزول : یہ آیت ابوجہل اور اس کے دو مخزومی دوستوں کے حق میں نازل ہوئی ابوجہل نے قَسم کھائی تھی کہ اگر وہ سیدِ عالَم صلی اللہ علیہ و آلہٖ و سلم کو نماز پڑھتے دیکھے گا تو پتّھر سے سر کچل ڈالے گا جب اس نے حضور صلی اللہ علیہ و آلہٖ و سلم کو نماز پڑھتے دیکھا تو وہ اسی ارادۂ فاسدہ سے ایک بھاری پتّھر لے کر آیا جب اس نے پتّھر کو اٹھایا تو اس کے ہاتھ گردن میں چِپکے رہ گئے اور پتّھر ہاتھ کو لپٹ گیا یہ حال دیکھ کر اپنے دوستوں کی طرف واپس ہوا اور ان سے واقعہ بیان کیا تو اس کے دوست ولید بن مغیرہ نے کہا کہ یہ کام میں کروں گا اور ان کا سر کچل کر ہی آؤں گا چنانچہ وہ پتّھر لے آیا حضور سیدِ عالَم صلی اللہ علیہ و آلہٖ و سلم ابھی نماز ہی پڑھ رہے تھے، جب یہ قریب پہنچا تو اللہ تعالیٰ نے اس کی بینائی سلب کر لی حضور صلی اللہ علیہ و آلہٖ و سلم کی آواز سنتا تھا آنکھوں سے نہیں دیکھ سکتا تھا، یہ بھی پریشان ہو کر اپنے یاروں کی طرف لوٹا وہ بھی نظر نہ آئے انہوں نے ہی اسے پکار ا اور اس سے کہا کہ تو نے کیا کیا ؟ کہنے لگا میں نے ان کی آواز تو سنی مگر وہ نظر ہی نہیں آئے، اب ابوجہل کے تیسرے دوست نے دعویٰ کیا کہ وہ اس کام کو انجام دے گا اور بڑے دعوے کے ساتھ وہ حضور صلی اللہ علیہ و آلہٖ و سلم کی طرف چلا تھا کہ الٹے پاؤں ایسا بدحواس ہو کر بھاگا کہ اوندھے منھ گر گیا اس کے دوستوں نے حال پوچھا تو کہنے لگا کہ میرا حال بہت سخت ہے میں نے ایک بہت بڑا سانڈ دیکھا جو میرے اور حضور صلی اللہ علیہ و آلہٖ و سلم کے درمیان حائل ہو گیا، لات و عزّیٰ کی قَسم اگر میں ذرا بھی آ گے بڑھتا تو وہ مجھے کھا ہی جاتا۔ اس پر یہ آیت نازل ہوئی۔ (خازن و جمل)
(۹) اور ہم نے  ان کے  آگے  دیوار بنا دی اور ان کے  پیچھے  ایک دیوار اور انہیں اوپر سے  ڈھانک دیا تو انہیں کچھ نہیں سوجھتا (ف ۸)
۸		یہ بھی تمثیل ہے کہ جیسے کسی شخص کے لئے دونوں طرف دیواریں ہوں اور ہر طرف سے راستہ بند کر دیا گیا ہو وہ کسی طرح منزلِ مقصود تک نہیں پہنچ سکتا یہی حال ان کُفّار کا ہے کہ ان پر ہر طرف سے ایمان کی راہ بند ہے سامنے ان کے غرورِ دنیا کی دیوار ہے اور ان کے پیچھے تکذیبِ آخرت کی اور وہ جہالت کے قید خانہ میں محبوس ہیں آیات و دلائل میں نظر کرنا انہیں میسّر نہیں۔
(۱۰) اور انہیں ایک سا ہے  تم انہیں ڈراؤٕ یا نہ ڈراؤ وہ ایمان  لانے  کے  نہیں۔
(۱۱) تم تو اسی کو ڈر سناتے  ہو (ف ۹) جو نصیحت پر چلے  اور رحمن سے  بے  دیکھے  ڈرے، تو اسے  بخشش اور عزت کے  ثواب کی بشارت دو (ف ۱۰) 
۹		یعنی آپ کے ڈر سنانے اور خوف دلانے سے وہی نفع اٹھاتا ہے۔
۱۰		یعنی جنّت کی۔
(۱۲) بیشک ہم مُردوں کو جِلائیں گے  اور ہم لکھ رہے  ہیں جو انہوں نے  آگے  بھیجا (ف ۱۱) اور جو نشانیاں پیچھے  چھوڑ گئے  (ف ۱۲) اور ہر چیز  ہم نے  گن رکھی ہے  ایک بتانے  وا لی کتاب میں (ف ۱۳)
۱۱		یعنی دنیا کی زندگانی میں جو نیکی یا بدی کی تاکہ اس پر جزا دی جائے۔
۱۲		یعنی اور ہم ان کی وہ نشانیاں، وہ طریقے بھی لکھتے ہیں جو وہ اپنے بعد چھوڑ گئے خواہ وہ طریقے نیک ہوں یا بد، جو نیک طریقے اُمّتی نکالتے ہیں ان کو بدعتِ حسنہ کہتے ہیں اور اس طریقے کو نکالنے والوں اور عمل کرنے والوں دونوں کو ثواب ملتا ہے اور جو بُرے طریقے نکالتے ہیں ان کو بدعتِ سیّئہ کہتے ہیں اس طریقے کے نکالنے والے اور عمل کرنے والوں دونوں گناہ گار ہوتے ہیں۔ مسلم شریف کی حدیث میں ہے سیدِ عالَم صلی اللہ علیہ و آلہٖ و سلم نے فرمایا جس شخص نے اسلام میں نیک طریقہ نکالا اس کو طریقہ نکالنے کا بھی ثواب ملے گا اور اس پر عمل کرنے والوں کو بھی ثواب بغیر اس کے کہ عمل کرنے والوں کے ثواب میں کچھ کمی کی جائے اور جس نے اسلام میں بُرا طریقہ نکالا تو اس پر وہ طریقہ نکالنے کا بھی گناہ اور اس طریقہ پر عمل کرنے والوں کے بھی گناہ بغیر اس کے کہ ان عمل کرنے والوں کے گناہوں میں کچھ کمی کی جائے۔ اس سے معلوم ہوا کہ صدہا امورِ خیر مثلِ فاتحہ گیارہویں و تیجہ و چالیسواں و عرس و توشہ و ختم و محافلِ ذکرِ میلاد و شہادت جن کو بد مذہب لوگ بدعت کہہ کر منع کرتے ہیں اور لوگوں کو ان نیکیوں سے روکتے ہیں یہ سب درست اور باعثِ اجر و ثواب ہیں اور ان کو بدعتِ سیّئہ بتانا غلط و باطل ہے۔ یہ طاعات اور اعمالِ صالحہ جو ذکر و تلاوت اور صدقہ و خیرات پر مشتمل ہیں بدعتِ سیّئہ نہیں۔ بدعتِ سیّئہ وہ بُرے طریقے ہیں جن سے دین کو نقصان پہنچتا ہے اور جو سنّت کے مخالف ہیں جیسا کہ حدیث شریف میں آیا کہ جو قوم بدعت نکالتی ہے اس سے ایک سنّت اٹھ جاتی ہے تو بدعت سیّئہ وہی ہے جس سے سنّت اٹھتی ہو جیسے کہ رفض، خروج، وہابیّت یہ سب انتہا درجہ کی خراب سیّئہ بدعتیں ہیں، رفض و خروج جو اصحاب و اہلِ بیتِ رسولُ اﷲ صلی اللہ علیہ و آلہٖ و سلم کی عداوت پر مبنی ہیں، ان سے اصحاب و اہلِ بیت کے ساتھ مَحبت و نیاز مندی رکھنے کی سنّت اٹھ جاتی ہے جس کے شریعت میں تاکیدی حکم ہیں، وہابیّت کی اصل مقبولانِ حق حضراتِ انبیاء و اولیاء کی جناب میں بے ادبی و گستاخی اور تمام مسلمانوں کو مشرک قرار دینا ہے، اس سے بزرگانِ دین کی حرمت و عزّت اور ادب و تکریم اور مسلمانوں کے ساتھ اخوّت و مَحبت کی سنّتیں اٹھ جاتی ہیں جن کی بہت شدید تاکیدیں ہیں اور جو دین میں بہت ضروری چیزیں ہیں اور اس آیت کی تفسیر میں یہ بھی کہا گیا کہ آثار سے مراد وہ قَدم ہیں جو نمازی مسجد کی طرف چلنے میں رکھتا ہے اور اس معنیٰ پر آیت کی شانِ نزول یہ بیان کی گئی ہے کہ بنی سلمہ مدینہ طیّبہ کے کنارے پر رہتے تھے انہوں نے چاہا کہ مسجد شریف کے قریب آ بسیں اس پر یہ آیت نازل ہوئی اور سیدِ عاَلم صلی اللہ علیہ و آلہٖ و سلم نے فرمایا کہ تمہارے قَدم لکھے جاتے ہیں تم مکان تبدیل نہ کرو یعنی جتنی دور سے آؤ گے اتنے ہی قدم زیادہ پڑیں گے اور اجر و ثواب زیادہ ہو گا۔
۱۳		یعنی لوحِ محفوظ میں۔
(۱۳) اور ان سے  نشانیاں بیان کرو اس شہر والوں کی (ف ۱۴) جب ان کے  پاس فرستادے  (رسول) آئے، (ف ۱۵) 
۱۴		اس شہر سے مراد انطاکیہ ہے یہ ایک بڑا شہر ہے اس میں چشمے ہیں، کئی پہاڑ ہیں، ایک سنگین شہرِ پناہ ہے، بارہ میل کے دور میں بستا ہے۔
۱۵		حضرت عیسیٰ علیہ الصلوٰۃ والسلام کے واقعہ کا مختصر بیان یہ ہے کہ حضرت عیسیٰ علیہ الصلوٰۃ والسلام نے اپنے دو حواریوں صادق و صدوق کو انطاکیہ بھیجا تاکہ وہاں کے لوگوں کو جو بُت پرست تھے دینِ حق کی دعوت دیں جب یہ دونوں شہر کے قریب پہنچے تو انہوں نے ایک بوڑھے شخص کو دیکھا کہ بکریاں چرا رہا ہے اس شخص کا نام حبیب نجّار تھا اس نے ان کا حال دریافت کیا، ان دونوں نے کہا کہ ہم حضرت عیسیٰ علیہ السلام کے بھیجے ہوئے ہیں تمہیں دینِ حق کی دعوت دینے آئے ہیں کہ بُت پرستی چھوڑ کر خدا پرستی اختیار کرو، حبیب نجّار نے نشانی دریافت کی انہوں نے کہا کہ نشانی یہ ہے کہ ہم بیماروں کو اچھا کرتے ہیں، اندھوں کو بینا کرتے ہیں، برص والے کا مرض دور کر دیتے ہیں، حبیب نجّار کا ایک بیٹا دو سال سے بیمار تھا، انہوں نے اس پر ہاتھ پھیرا وہ تندرست ہو گیا، حبیب ایمان لائے اور اس واقعہ کی خبر مشہور ہو گئی تا آنکہ ایک خَلقِ کثیر نے ان کے ہاتھوں اپنے امراض سے شفا پائی یہ خبر پہنچنے پر بادشاہ نے انہیں بُلا کر کہا کیا ہمارے معبودوں کے سوا اور کوئی معبود بھی ہے ؟ ان دونوں نے کہا ہاں وہی جس نے تجھے اور تیرے معبودوں کو پیدا کیا پھر لوگ ان کے درپے ہوئے اور انہیں مارا اور یہ دونوں قید کر لئے گئے پھر حضرت عیسیٰ علیہ السلام نے شمعون کو بھیجا وہ اجنبی بن کر شہر میں داخل ہوئے اور بادشاہ کے مصاحبین و مقرَّبین سے رسم و راہ پیدا کر کے بادشاہ تک پہنچے اور اس پر اپنا اثر پیدا کر لیا جب دیکھا کہ بادشاہ ان سے خوب مانوس ہو گیا ہے تو ایک روز بادشاہ سے ذکر کیا کہ دو جو آدمی قید کئے گئے ہیں کیا ان کی بات سنی گئی تھی وہ کیا کہتے تھے ؟ بادشاہ نے کہا کہ نہیں جب انہوں نے نئے دین کا نام لیا فوراً ہی مجھے غصّہ آ گیا شمعون نے کہا کہ اگر بادشاہ کی رائے ہو تو انہیں بلایا جائے دیکھیں ان کے پاس کیا ہے چنانچہ وہ دونوں بلائے گئے، شمعون نے ان سے دریافت کیا تمہیں کس نے بھیجا ہے ؟ انہوں نے کہا اس اللہ نے جس نے ہر چیز کو پیدا کیا اور ہر جاندار کو روزی دی اورجس کا کوئی شریک نہیں، شمعون نے کہا اس کی مختصر صفت بیان کرو انہوں نے کہا وہ جو چاہتا ہے کرتا ہے، جو چاہتا ہے حکم دیتا ہے، شمعون نے کہا تمہاری نشانی کیا ہے ؟ انہوں نے کہا جو بادشاہ چاہے تو بادشاہ نے ایک اندھے لڑکے کو بلایا انہوں نے دعا کی وہ فوراً بینا ہو گیا، شمعون نے بادشاہ سے کہا کہ اب مناسب یہ ہے کہ تو اپنے معبودوں سے کہہ کہ وہ بھی ایسا ہی کر کے دکھائیں تاکہ تیری اور ان کی عزّت ظاہر ہو، بادشاہ نے شمعون سے کہا کہ تم سے کچھ چھُپانے کی بات نہیں ہے ہمارا معبود نہ دیکھے، نہ سنے، نہ کچھ بگاڑ سکے، نہ بنا سکے پھر بادشاہ نے ان دونوں حواریوں سے کہا کہ اگر تمہارے معبود کو مُردے کے زندہ کر دینے کی قدرت ہو تو ہم اس پر ایمان لے آئیں، انہوں نے کہا ہمارا معبود ہر شے پر قادر ہے، بادشاہ نے ایک دہقان کے لڑکے کو منگایا جس کو مرے ہوئے سات دن ہو گئے تھے اور جسم خراب ہو چکا تھا، بدبو پھیل رہی تھی، ان کی دعا سے اللہ تعالیٰ نے اس کو زندہ کیا اور وہ اٹھ کھڑا ہوا اور کہنے لگا کہ میں مشرک مرا تھا مجھ کو جہنّم کے سات وادیوں میں داخل کیا گیا، میں تمہیں آگاہ کرتا ہوں کہ جس دین پر تم ہو بہت نقصان دہ ہے، ایمان لاؤ اور کہنے لگا کہ آسمان کے دروازے کھُلے اور ایک حسین جوان مجھے نظر آیا جو ان تینوں شخصوں کی سفارش کرتا ہے، بادشاہ نے کہا کون تین ؟ اس نے کہا ایک شمعون اور دو یہ، بادشاہ کو تعجّب ہوا، جب شعمون نے دیکھا کہ اس کی بات بادشاہ میں اثر کر گئی تو اس نے بادشاہ کو نصیحت کی وہ ایمان لایا اور اس کی قوم کے کچھ لوگ ایمان لائے اور کچھ ایمان نہ لائے اور عذابِ الٰہی سے ہلاک کئے گئے۔
(۱۴) جب ہم نے  ان کی طرف  دو بھیجے  (ف ۱۶) پھر انہوں نے  ان کو جھٹلایا تو ہم نے  تیسرے  سے  زور دیا (ف ۱۷) اب ان سب نے  کہا (ف ۱۸) کہ بیشک ہم تمہاری طرف بھیجے  گئے  ہیں۔
۱۶		یعنی دو حواری۔ وہب نے کہا کہ ان کے نام یوحنا اور بولس تھے اور کعب کا قول ہے کہ صادق و صدوق۔
۱۷		یعنی شمعون سے تقویت اور تائید پہنچائی۔
۱۸		یعنی تینوں فرستادوں نے۔
(۱۵) بولے  تم تو نہیں مگر  ہم جیسے  آدمی اور  رحمن نے  کچھ نہیں اتارا تم نرے  جھوٹے  ہو۔
(۱۶) وہ بولے  ہمارا  رب جانتا ہے  کہ بیشک ضرور ہم تمہاری طرف بھیجے  گئے  ہیں۔
(۱۷) اور ہمارے  ذمہ  نہیں مگر صاف پہنچا دینا (ف ۱۹) 
۱۹		ادلّۂ واضحہ کے ساتھ اور وہ اندھوں اور بیماروں کو اچھا کرتا اور مُردوں کو زندہ کرتا ہے۔
(۱۸) بولے  ہم تمہیں منحوس سمجھتے  ہیں (ف ۲۰) بیشک اگر تم باز نہ آئے  (ف ۲۱) تو ضرور ہم تمہیں سنگسار کریں گے  بیشک ہمارے  ہاتھوں تم پر دکھ کی مار پڑے  گی۔
۲۰		جب سے تم آئے ہو بارش ہی نہیں ہوئی۔
۲۱		اپنے دین کی تبلیغ سے۔
(۱۹) انہوں نے  فرمایا تمہاری نحوست تو تمہارے  ساتھ ہے  (ف ۲۲) کیا  اس پر بدکتے  ہو کہ تم سمجھائے  گئے  (ف ۲۳) بلکہ تم حد سے  بڑھنے  والے  لوگ ہو (ف ۲۴) 
۲۲		یعنی تمہار ا کُفر۔
۲۳		اور تمہیں اسلام کی دعوت دی گئی۔
۲۴		ضلال و طُغیان میں اور یہی بڑی نحوست ہے۔
(۲۰) اور شہر کے  پرلے  کنارے  سے  ایک مرد  دوڑتا آیا  (ف ۲۵) بولا، اے  میری قوم! بھیجے  ہوؤں کی پیروی کرو۔
۲۵		یعنی حبیب نجّار جو پہاڑ کے غار میں مصروفِ عبادتِ الٰہی تھا جب اس نے سنا کہ قوم نے ان فرستادوں کی تکذیب کی۔
(۲۱)  ایسوں کی پیروی کرو جو تم سے  کچھ نیگ (اجر) نہیں مانگتے  اور  وہ راہ پر ہیں۔
(۲۲)  (ف ۲۶) اور مجھے  کیا ہے  کہ اس کی بندگی نہ کروں  جس نے  مجھے  پیدا کیا اور اسی کی طرف تمہیں پلٹنا ہے، (ف ۲۷) 
۲۶		حبیب نجّار کی یہ گفتگو سن کر قوم نے کہا کہ کیا تو ان کے دین پر ہے اور تو ان کے معبود پر ایمان لے آیا ؟ اس کے جواب میں حبیب نجّار نے کہا۔
۲۷		یعنی ابتدائے ہستی سے جس کی ہم پر نعمتیں ہیں اور آخِرِ کار بھی اسی کی طرف رجوع کرنا ہے اس مالکِ حقیقی کی عبادت نہ کرنا کیا معنیٰ اور اس کی نسبت اعتراض کیسا، ہر شخص اپنے وجود پر نظر کر کے اس کے حقِ نعمت و احسان کو پہچان سکتا ہے۔
(۲۳) کیا اللہ کے  سوا اور خدا ٹھہراؤں (ف ۲۸) کہ اگر رحمٰن میرا کچھ برا چاہے  تو ان کی سفارش میرے  کچھ کام نہ آئے  اور نہ وہ مجھے  بچا سکیں۔
۲۸		یعنی کیا بُتوں کو معبود بناؤں۔
(۲۴)  بیشک جب تو میں کھلی گمراہی میں ہو (ف ۲۹)
۲۹		جب حبیب نجّار نے اپنی قوم سے ایسا نصیحت آمیز کلام کیا تو وہ لوگ ان پر یکبارگی ٹوٹ پڑے اور ان پر پتّھراؤ شروع کیا اور پاؤں سے کچلا یہاں تک کہ قتل کر ڈالا۔ قبر ان کی انطاکیہ میں ہے جب قوم نے ان پر حملہ شروع کیا تو انہوں نے حضرت عیسیٰ علیہ الصلوٰۃ والسلام کے فرستادوں سے بہت جلدی کر کے یہ کہا۔
(۲۵) مقرر میں تمہارے  رب پر ایمان لایا تو میری سنو (ف ۳۰) 
۳۰		یعنی میرے ایمان کے شاہد رہو جب وہ قتل ہو چکے تو بطریقِ اکرام۔
(۲۶) اس سے  فرمایا گیا کہ جنت میں داخل ہو (ف ۳۱)  کہا کسی طرح میری قوم جانتی۔
۳۱		جب وہ جنّت میں داخل ہوئے اور وہاں کی نعمتیں دیکھیں۔
(۲۷)  جیسی میرے  رب نے  میری مغفرت کی اور مجھے  عزت والوں میں کیا (ف ۳۲)
۳۲		حبیب نجّار نے یہ تمنّا کی کہ ان کی قوم کو معلوم ہو جائے کہ اللہ تعالیٰ نے حبیب کی مغفرت کی اور اِکرام فرمایا تاکہ قوم کو مرسلِین کے دین کی طرف رغبت ہو۔ جب حبیب قتل کر دیئے گئے تو اللہ ربُّ العزّت کا اس قوم پر غضب ہوا اور ان کی عقوبت و سزا میں تاخیر نہ فرمائی گئی۔ حضرت جبریل کو حکم ہوا اور ان کی ایک ہی ہولناک آواز سے سب کے سب مر گئے چنانچہ ارشاد فرمایا جاتا ہے۔
(۲۸) اور ہم نے  اس کے  بعد اس کی قوم پر آسمان سے  کوئی لشکر نہ اتارا (ف ۳۳) اور نہ ہمیں وہاں کوئی لشکر اتارنا تھا۔
۳۳		اس قوم کی ہلاکت کے لئے۔
(۲۹) وہ تو بس ایک ہی چیخ تھی جبھی وہ بجھ کر رہ گئے  (ف ۳۴)۔
۳۴		فنا ہو گئے جیسے آگ بجھ جاتی ہے۔
(۳۰) اور کہا گیا کہ ہائے  افسوس ان بندوں پر (ف ۳۵) جب ان کے  پاس کوئی رسول آتا ہے  تو اس سے   ٹھٹھا ہی کرتے  ہیں۔
۳۵		ان پر اور ان کی مثل اور سب پر جو رسولوں کی تکذیب کر کے ہلاک ہوئے۔
(۳۱) کیا انہوں نے  نہ دیکھا (ف ۳۶) ہم نے  ان سے  پہلے  کتنی سنگتیں ہلاک فرمائیں کہ وہ اب ان کی طرف پلٹنے  والے  نہیں (ف ۳۷)
۳۶		یعنی اہلِ مکّہ نے جو نبی کریم صلی اللہ علیہ و آلہٖ و سلم کی تکذیب کرتے ہیں کہ۔
یعنی دنیا کی طرف لوٹنے والے نہیں کیا یہ لوگ ان کے حال سے عبرت حاصل نہیں کرتے۔
(۳۲) اور جتنے  بھی ہیں سب کے  سب ہمارے  حضور حاضر لائے  جائیں گے  (ف ۳۸) 
۳۸		یعنی تمام اُمّتیں روزِ قیامت ہمارے حضور حساب کے لئے موقَف میں حاضر کی جائیں گی۔
(۳۳) اور ان کے  لیے  ایک نشانی مردہ زمین ہے  (ف ۳۹) ہم نے  اسے  زندہ کیا (ف ۴۰) اور پھر اس سے  اناج نکالا تو اس میں سے  کھاتے  ہیں۔
۳۹		جو اس پر دلالت کرتی ہے کہ اللہ تعالیٰ مُردہ کو زندہ فرمائے گا۔
۴۰		پانی برسا کر۔
(۳۴) اور ہم نے  اس میں (ف ۴۱) باغ بنائے  کھجوروں اور انگوروں کے  اور ہم نے  اس میں کچھ چشمے  بہائے  کہ۔
یعنی زمین میں۔
(۳۵)  اس کے  پھلوں میں سے  کھائیں اور یہ ان کے  ہاتھ کے  بنائے  نہیں تو کیا حق نہ مانیں گے  (ف ۴۲) 
اور اللہ تعالیٰ کی نعمتوں کا شکر بجا نہ لائیں گے۔
(۳۶) پاکی ہے  اسے  جس نے  سب جوڑے  بنائے  (ف ۴۳) ان چیزوں سے  جنہیں زمین اگاتی ہے  (ف ۴۴) اور خود ان سے  (ف ۴۵) اور ان چیزوں سے  جن کی انہیں خبر نہیں (ف ۴۶)
یعنی اصناف و اقسام۔
۴۴		غلّے پھل وغیرہ۔
۴۵		اولادِ ذکور و اُناث۔
۴۶		بحر و بَر کی عجیب و غریب مخلوقات میں سے جس کی انسانوں کو خبر بھی نہیں ہے۔
(۳۷) اور ان کے  لیے  ایک نشانی (ف ۴۷) رات ہے   ہم اس پر سے  دن کھینچ لیتے  ہیں (ف ۴۸) جبھی وہ اندھیروں میں ہیں۔
۴۷		ہماری قدرتِ عظیمہ پر دلالت کرنے والی۔
۴۸		تو بالکل تاریک رہ جاتی ہے جس طرح کالے بھوجنگے حبشی کا سفید لباس اتار لیا جائے تو پھر وہ سیاہ ہی سیاہ رہ جاتا ہے۔ اس سے معلوم ہوا کہ آسمان و زمین کے درمیان کی فضا اصل میں تاریک ہے، آفتاب کی روشنی اس کے لئے ایک سفید لباس کی طرح ہے جب آفتاب غروب ہو جاتا ہے تو یہ لباس اتر جاتا ہے اور فضا اپنی اصلی حالت میں تاریک رہ جاتی ہے۔
(۳۸)  اور سورج چلتا ہے  اپنے  ایک ٹھہراؤ کے  لیے  (ف ۴۹) یہ حکم ہے  زبردست علم والے  کا (ف ۵۰)
۴۹		یعنی جہاں تک اس کی سیر کی نہایت مقرر فرمائی گئی ہے اور وہ روزِ قیامت ہے اس وقت تک وہ چلتا ہی رہے گا یا یہ معنیٰ ہیں کہ وہ اپنی منزلوں میں چلتا ہے اور جب سب سے دور والے مغرب میں پہنچتا ہے تو پھر لوٹ پڑتا ہے کیونکہ یہی اس کا مستقَر ہے۔
۵۰		اور یہ نشانی ہے جو اس کی قدرتِ کاملہ اور حکمتِ بالغہ پر دلالت کرتی ہے۔
(۳۹) اور چاند کے  لیے  ہم نے  منزلیں مقرر کیں (ف ۵۱) یہاں تک کہ پھر ہو گیا  جیسے  کھجور کی پرانی ڈال (ٹہنی)  (ف ۵۲) 
۵۱		چاند کی اٹھائیس منزلیں ہیں ہر شب ایک منزل میں ہوتا ہے اور پوری منزل طے کر لیتا ہے نہ کم چلے نہ زیادہ، طلوع کی تاریخ سے اٹھائیسویں تاریخ تک تمام منزلیں طے کر لیتا ہے اور اگر مہینہ تیس کا ہو تو دو شب اور انتیس ہو تو ایک شب چھُپتا ہے اور جب اپنے آخرِ منازل میں پہنچتا ہے تو باریک اور کمان کی طرح خمیدہ اور زرد ہو جاتا ہے۔
۵۲		جو سوکھ کر پَتلی اور خمیدہ اور زرد ہو گئی ہو۔
(۴۰) سورج کو نہیں پہنچتا کہ چاند کو پکڑے  (ف ۵۳) اور نہ رات دن پر سبقت لے  جائے  (ف ۵۴) اور ہر ایک،  ایک گھیرے  میں پیر رہا ہے۔
۵۳		یعنی شب میں جو اس کے ظہورِ شوکت کا وقت ہے اس کے ساتھ جمع ہو کر اس کے نور کو مغلوب کرے کیونکہ سورج اور چاند میں سے ہر ایک کے ظہورِ شوکت کے لئے ایک وقت مقرر ہے، سورج کے لئے دن اور چاند کے لئے رات۔
۵۴		کہ دن کا وقت پورا ہونے سے پہلے آ جائے ایسا بھی نہیں بلکہ رات اور دن دونوں معیّن حساب کے ساتھ آتے جاتے ہیں کوئی ان میں سے اپنے وقت سے قبل نہیں آتا اور نیّرَین یعنی آفتاب و ماہتاب میں سے کوئی دوسرے کے حدودِ شوکت میں داخل نہیں ہوتا نہ آفتاب رات میں چمکے نہ ماہتاب دن میں۔
(۴۱) اور ان کے  لیے  نشانی یہ ہے  کہ انہیں ان بزرگوں کی پیٹھ میں ہم نے  بھری کشتی میں سوار کیا (ف ۵۵) 
۵۵		جو سامان اسباب وغیرہ سے بھری ہوئی تھی، مراد اس سے کَشتیِ نوح ہے جس میں ان کے پہلے اجداد سوار کئے گئے تھے اور یہ ان کی ذُرِّیَّتیں ان کی پشت میں تھیں۔
(۴۲) اور ان کے  لیے  ویسی ہی کشتیاں بنا دیں جن پر سوار ہوتے  ہیں۔
(۴۳) اور ہم چاہیں تو انہیں ڈبو دیں (ف ۵۶) تو نہ کوئی ان کی فریاد کو پہنچنے  والا ہو اور نہ وہ بچائے  جائیں۔
۵۶		باوجود کَشتیوں کے۔
(۴۴) مگر ہماری طرف کی رحمت اور ایک وقت تک برتنے  دینا (ف ۵۷)
۵۷		جو ان کی زندگانی کے لئے مقرر فرمایا ہے۔
(۴۵) اور جب ان سے  فرمایا جاتا ہے  ڈرو تم اس سے  جو تمہارے  سامنے  ہے  (ف ۵۸) اور جو تمہارے  پیچھے  آنے  والا ہے  (ف ۵۹) اس امید پر کہ تم پر مہر ہو تو منہ پھیر لیتے  ہیں۔
۵۸		یعنی عذابِ دنیا۔
۵۹		یعنی عذابِ آخرت۔
(۴۶) اور جب کبھی ان کے  رب کی نشانیوں سے  کوئی نشانی ان  کے  پاس آتی ہے  تو اس سے  منہ پھیر لیتے  ہیں۔ (ف ۶۰) 
۶۰		یعنی ان کا دستور اور طریقہ کار ہی یہ ہے کہ وہ ہر آیت و موعظت سے اعراض و رو گردانی کیا کرتے ہیں۔
(۴۷) اور جب ان سے  فرمایا جائے  اللہ کے  دیے  میں سے  کچھ اس کی راہ میں خرچ کرو تو کافر مسلمانوں کے  لیے  کہتے  ہیں کہ کیا ہم اسے  کھلائیں جسے  اللہ چاہتا تو کھلا دیتا (ف ۶۱) تم تو نہیں مگر کھلی گمراہی میں۔
۶۱		شانِ نُزول : یہ آیت کُفّارِ قریش کے حق میں نازل ہوئی جن سے مسلمانوں نے کہا تھا کہ تم اپنے مالوں کا وہ حصّہ مسکینوں پر خرچ کرو جو تم نے بَزُعمِ خود اللہ تعالیٰ کے لئے نکالا ہے، اس پر انہوں نے کہا کہ کیا ہم ان کو کھلائیں جنہیں اللہ تعالیٰ کھلانا چاہتا تھا تو کھِلا دیتا، مطلب یہ تھا کہ خدا ہی کو مسکینوں کا محتاج رکھنا منظور ہے تو انہیں کھانے کو دینا اس کی مشیّت کے خلاف ہو گا یہ بات انہوں نے بخیلی اور کنجوسی سے بطورِ تمسخُر کے کہی تھی اور نہایت باطل تھی کیونکہ دنیا دارالامتحان ہے، فقیری اور امیری دونوں آزمائشیں ہیں، فقیر کی آزمائش صبر سے اور غنی کی انفاق فی سبیلِ اللہ سے۔ حضرت ابنِ عباس رضی اللہ تعالیٰ عنہما سے مروی ہے کہ مکّہ مکرّمہ میں زندیق لوگ تھے جب ان سے کہا جاتا تھا کہ مسکینوں کو صدقہ دو تو کہتے تھے ہرگز نہیں یہ کیسے ہو سکتا ہے کہ جس کو اللہ تعالیٰ محتاج کرے ہم کھلائیں۔
(۴۸) اور کہتے  ہیں کب آئے  گا یہ وعدہ (ف ۶۲) اگر تم سچے  ہو (ف ۶۳)
۶۲		بَعث و قیامت کا۔
۶۳		اپنے دعوے میں ان کا یہ خِطاب نبی کریم صلی اللہ علیہ و آلہٖ و سلم اور آپ کے اصحاب سے تھا اللہ تعالیٰ ان کے حق میں فرماتا ہے۔
(۴۹) راہ نہیں دیکھتے  مگر ایک چیخ کی (ف ۶۴) کہ انہیں  آلے  گی جب وہ دنیا  کے  جھگڑے  میں پھنسے  ہوں گے، (ف ۶۵) 
۶۴		یعنی صور کے پہلے نفخہ کی جو حضرت اسرافیل علیہ السلام پھونکیں گے۔
۶۵		خرید و فروخت میں اور کھانے پینے میں اور بازاروں اور مجلسوں میں، دنیا کے کاموں میں کہ اچانک قیامت قائم ہو جائے گی۔ حدیث شریف میں ہے نبی کر یم صلی اللہ علیہ و آلہٖ و سلم نے فرمایا کہ خریدار اور بائع کے درمیان کپڑا پھیلا ہو گا نہ سودا تمام ہونے پائے گا، نہ کپڑا لپٹ سکے گا کہ قیامت قائم ہو جائے گی یعنی لوگ اپنے اپنے کاموں میں مشغول ہوں گے اور وہ کام ویسے ہی ناتمام رہ جائیں گے نہ انہیں خود پورا کر سکیں گے، نہ کسی دوسرے سے پورا کرنے کو کہہ سکیں گے اور جو گھر سے باہر گئے ہیں وہ واپس نہ آ سکیں گے چنانچہ ارشاد ہوتا ہے۔
(۵۰) تو نہ وصیت کر سکیں گے  اور نہ اپنے  گھر پلٹ کر جائیں (ف ۶۶)
۶۶		وہیں مر جائیں گے اور قیامت فرصت و مہلت نہ دے گی۔
(۵۱) اور پھونکا جائے  گا صور (ف ۶۷) جبھی وہ قبروں سے  (ف ۶۸) اپنے  رب کی طرف دوڑتے  چلیں گے۔
۶۷		دوسری مرتبہ، یہ نفخۂ ثانیہ ہے جو مُردوں کے اٹھانے کے لئے ہو گا اور ان دونوں نفخوں کے درمیان چالیس سال کا فاصلہ ہو گا۔
۶۸		زندہ ہو کر۔
(۵۲) کہیں گے  ہائے  ہماری خرابی کس نے  ہمیں سوتے  سے  جگا دیا (ف ۶۹) یہ ہے  وہ جس کا رحمٰن نے  وعدہ دیا تھا اور رسولوں نے  حق فرمایا (ف ۷۰)
۶۹		یہ مقولہ کُفّار کا ہو گا۔ حضرت ابنِ عباس رضی اللہ تعالیٰ عنہما نے فرمایا کہ وہ یہ بات اس لئے کہیں گے کہ اللہ تعالیٰ دونوں نفخوں کے درمیان ان سے عذاب اٹھا دے گا اور اتنا زمانہ وہ سوتے رہیں گے اور نفخۂ ثانیہ کے بعد جب اٹھائے جائیں گے اور احوالِ قیامت دیکھیں گے تو اس طرح چیخ اٹھیں گے اور یہ بھی کہا گیا ہے کہ جب کُفّار جہنّم اور اس کے عذاب دیکھیں گے تو اس کے مقابلہ میں عذابِ قبر انہیں سہل معلوم ہو گا اس لئے وہ وَیل و افسوس پکار اٹھیں گے اور اس وقت کہیں گے۔
۷۰		اور اس وقت کا اقرار انہیں کچھ نافع نہ ہو گا۔
 (۵۳)  وہ تو نہ ہو گی مگر ایک چنگھاڑ (ف ۷۱) جبھی وہ سب کے  سب ہمارے  حضور حاضر ہو جائیں گے  (ف ۷۲) 
۷۱		یعنی نفخۂ اخیرہ ایک ہولناک آواز ہو گی۔
۷۲		حساب کے لئے پھر ان سے کہا جائے گا۔
(۵۴) تو آج کسی جان پر کچھ ظلم نہ ہو گا اور تمہیں بدلا نہ ملے  گا اپنے  کیے  کا۔
(۵۵)  بیشک جنت والے  آج دل کے  بہلاووں میں چین کرتے  ہیں (ف ۷۳)
۷۳		طرح طرح کی نعمتیں اور قِسم قِسم کے سرور اور اللہ تعالیٰ کی طرف سے ضیافت، جنّتی نہروں کے کنارے، بہشتی اشجار کی دلنواز فضائیں، طرب انگیز نغمات، حسینانِ جنّت کا قرب اور قِسم قِسم کی نعمتوں سے التذاذ، یہ ان کے شغل ہوں گے۔
(۵۶) وہ اور ان کی بیبیاں سایوں میں ہیں، تختوں پر تکیہ لگائے۔
(۵۷)  ان کے  لیے  اس میں میوہ ہے  اور  ان کے  لیے  ہے  اس میں جو مانگیں۔
(۵۸)  ان پر سلام ہو گا، مہربان رب کا فرمایا ہوا  (ف ۷۴) 
۷۴		یعنی اللہ تعالیٰ ان پر سلام فرمائے گا خواہ بواسطہ یا بے واسطہ اور یہ سب سے بڑی اور پیاری مراد ہے۔ ملائکہ اہلِ جنّت کے پاس ہر دروازے سے آ کر کہیں گے تم پر تمہارے رحمت والے ربّ کا سلام۔
(۵۹)  اور آج الگ پھٹ جاؤ، اے  مجرمو! (ف ۷۵) 
۷۵		جس وقت مومن جنّت کی طرف روانہ کئے جائیں گے، اس وقت کُفّار سے کہا جائے گا کہ الگ ہٹ جاؤ مومنین سے علیحدہ ہو جاؤ اور ایک قول یہ بھی ہے کہ یہ حکم کُفّار کو ہو گا کہ الگ الگ جہنّم میں اپنے اپنے مقام پر جائیں۔
(۶۰) اے  اولاد آدم کیا میں نے  تم سے  عہد نہ لیا تھا (ف ۷۶) کہ شیطان کو نہ پوجنا (ف ۷۷) بیشک وہ تمہارا کھلا دشمن ہے۔
۷۶		اپنے انبیاء کی معرفت۔
۷۷		اس کی فرمانبرداری نہ کرنا۔
(۶۱)  اور میری بندگی کرنا (ف ۷۸) یہ سیدھی راہ ہے۔
۷۸		اور کسی کو عبادت میں میرا شریک نہ کرنا۔
(۶۲)  اور بیشک اس نے  تم میں سے  بہت سی خلقت کو بہکا دیا، تو کیا تمہیں عقل نہ تھی (ف ۷۹) 
۷۹		کہ تم اس کی عداوت اور گمراہ گری کو سمجھتے اور جب وہ جہنّم کے قریب پہنچیں گے تو ان سے کہا جائے گا۔
(۶۳) یہ ہے  وہ جہنم جس کا  تم سے  وعدہ تھا۔
(۶۴)  آج اسی میں جاؤ بدلہ اپنے  کفر کا۔
(۶۵) آج ہم ان کے  مونھوں پر مہر کر دیں گے  (ف ۸۰) اور ان کے  ہاتھ ہم سے  بات کریں گے  اور ان  پاؤں ان کے  کئے  کی گواہی دیں گے  (ف ۸۱)
۸۰		کہ وہ بول نہ سکیں اور یہ مُہر کرنا ان کے یہ کہنے کے سبب ہو گا کہ ہم مشرک نہ تھے نہ ہم نے رسولوں کو جھٹلایا۔
۸۱		ان کے اعضاء بول اٹھیں گے اور جو کچھ ان سے صادر ہوا ہے سب بیان کر دیں گے۔
(۶۶) اور اگر ہم چاہتے  تو ان کی آنکھیں مٹا دیتے  (ف ۸۲) پھر لپک کر رستہ کی طرف جاتے  تو انہیں کچھ نہ سوجھتا (ف ۸۳)
۸۲		کہ نشان بھی باقی نہ رہتا اس طرح کا اندھا کر دیتے۔
۸۳		لیکن ہم نے ایسا نہ کیا اور اپنے فضل و کرم سے نعمتِ بصر ان کے پاس باقی رکھی تو اب ان پر حق یہ ہے کہ وہ شکر گزاری کریں کُفر نہ کریں۔
(۶۷) اور اگر ہم چاہتے  تو ان کے  گھر بیٹھے  ان کی صورتیں بدل دیتے  (ف ۸۴) نہ آگے  بڑھ سکتے  نہ پیچھے  لوٹتے  (ف ۸۵) 
۸۴		اور انہیں بندر یا سور بنا دیتے۔
۸۵		اور ان کے جُرم اس کے مستدعی تھے لیکن ہم نے اپنی رحمت و حکمت کے حسبِ اِقتضا عذاب میں جلدی نہ کی اور ان کے لئے مہلت رکھی۔
(۶۸) اور جسے  ہم بڑی عمر کا کریں اسے  پیدائش میں الٹا پھیریں (ف ۸۶) تو کیا سمجھے  نہیں (ف ۸۷) 
۸۶		کہ وہ بچپن کے سے ضعف و ناتوانی کی طرف واپس ہونے لگے اور دم بدم اس کی طاقتیں، قوّتیں اور جسم اور عقل گَھٹنے لگے۔
۸۷		کہ جو احوال کے بدلنے پر ایسا قادر ہو کہ بچپن کے ضعف و ناتوانی اور صِغرِ جسم و نادانی کے بعد شباب کی قوّتیں و توانائی و جسمِ قوی و دانائی عطا فرماتا ہے پھر کِبرِ سن اور آخرِ عمر میں اسی قوی ہیکل جوان کو دبلا اور حقیر کر دیتا ہے اب نہ وہ جسم باقی ہے نہ قوّتیں، نشست برخاست میں مجبوریاں درپیش ہیں، عقل کام نہیں کرتی، بات یاد نہیں رہتی، عزیز و اقارب کو پہچان نہیں سکتا، جس پروردگار نے یہ تغیّر کیا وہ قادر ہے کہ آنکھیں دینے کے بعد انہیں مٹا دے اور اچھی صورتیں عطا کرنے کے بعد ان کو مسخ کر دے اور موت دینے کے بعد پھر زندہ کر دے۔
(۶۹) اور ہم نے  ان کو شعر کہنا نہ سکھایا (ف ۸۸) اور نہ وہ ان کی شان کے  لائق ہے، وہ تو نہیں مگر نصیحت اور روشن قرآن (ف ۸۹) 
۸۸		معنیٰ یہ ہیں کہ ہم نے آپ کو شِعر گوئی کا ملکہ نہ دیا یا یہ کہ قرآن تعلیمِ شِعر نہیں ہے اور شِعر سے کلامِ کاذب مراد ہے خواہ موزوں ہو یا غیرِ موزوں۔ اس آیت میں اشارہ ہے کہ حضور سیدِ عالَم صلی اللہ علیہ و آلہٖ و سلم کو اللہ تعالیٰ کی طرف سے علومِ اوّلین و آخرین تعلیم فرمائے گئے جن سے کشفِ حقائق ہوتا ہے اور آپ کے معلومات واقعی نفس الامری ہیں، کذبِ شِعری نہیں جو حقیقت میں جہل ہے وہ آپ کی علمِ اوّلین و شان کے لائق نہیں اور آپ کا دامنِ تقدّس اس سے پاک ہے۔ اس میں شِعر بمعنی کلامِ موزوں کے جاننے اور اس کے صحیح و سقیم جیّد و ردّی کو پہچاننے کی نفی نہیں۔ علمِ نبیِ کریم صلی اللہ علیہ و آلہٖ و سلم میں طعن کرنے والوں کے لئے یہ آیت کسی طرح سند نہیں ہو سکتی، اللہ تعالیٰ نے حضور کو علومِ کائنات عطا فرمائے اس کے انکار میں اس آیت کو پیش کرنا مَحض غلط ہے۔ شانِ نُزول : کُفّارِ قریش نے کہا تھا کہ محمّدِ (مصطفیٰ صلی اللہ علیہ و آلہٖ و سلم) شاعر ہیں اور جو وہ فرماتے ہیں یعنی قرآنِ پاک وہ شِعر ہے اس سے ان کی مراد یہ تھی کہ (معاذ اللہ) یہ کلامِ کاذب ہے جیسا کہ قرآنِ کریم میں ا ن کا مقولہ نقل فرمایا گیا ہے کہ  بَلِ افْتَرَاہُ بَلْ ھُوَ شَاعِر  اسی کا اس آیت میں رد فرمایا گیا ہے کہ ہم نے اپنے حبیب صلی اللہ علیہ و آلہٖ و سلم کو ایسی باطل گوئی کا ملکہ ہی نہیں دیا اور یہ کتاب اشعار یعنی اکاذیب پر مشتمل نہیں، کُفّارِ قریش زبان سے ایسے بد ذوق اور نظمِ عروضی سے ایسے ناواقف نہ تھے کہ نثر کو نظم کہہ دیتے اور کلامِ پاک کو شِعرِ عروضی بتا بیٹھتے اور کلام کا مَحض وزنِ عروضی پر ہونا ایسا بھی نہ تھا کہ اس پر اعتراض کیا جا سکے، اس سے ثابت ہو گیا کہ ان بے دینوں کی مراد شِعر سے کلامِ کاذب تھی۔ (مدارک و جمل و روح البیان) اور حضرت شیخ اکبر قدّس سرہ نے اس آیت کے معنیٰ میں فرمایا ہے کہ معنیٰ یہ ہیں کہ ہم نے اپنے نبی کریم صلی اللہ علیہ و آلہٖ و سلم سے معمّے اور اجمال کے ساتھ خِطاب نہیں فرمایا جس میں مراد کے مخفی رہنے کا احتمال ہو بلکہ صاف صریح کلام فرمایا ہے جس سے تمام حجاب اٹھ جائیں اور علوم روشن ہو جائیں چونکہ شِعر لغز و توریہ اور رمز و اجمال کا محل ہوتا ہے اس لئے شِعر کی نفی فرما کر اس معنیٰ کو بیان فرما دیا۔
۸۹		صاف صریح حق و ہدایت، کہاں وہ پاک آسمانی کتاب تمام علوم کی جامع اور کہاں شِعر جیسا کلامِ کاذب چہ نسبت خاک را با عالمِ پاک۔ (الکبریت الاحمر للشیخ الاکبر)
(۷۰) کہ اسے  ڈرائے  جو زندہ ہو (ف ۹۰) اور کافروں پر بات ثابت ہو جائے  (ف ۹۱)
۹۰		دل زندہ رکھتا ہو کلام و خِطاب کو سمجھے اور یہ شان مومن کی ہے۔
۹۱		یعنی حُجّتِ عذاب قائم ہو جائے۔
(۷۱)  اور کیا انہوں نے  نہ دیکھا کہ ہم نے  اپنے  ہاتھ کے  بنائے  ہوئے  چوپائے  ان کے  لیے  پیدا کیے  تو یہ ان کے  مالک ہیں۔
(۷۲) اور انہیں ان کے  لیے  نرم کر دیا (ف ۹۲) تو کسی پر سوار ہوتے  ہیں اور کسی کو کھاتے  ہیں۔
۹۲		یعنی مسخّر و زیرِ حکم کر دیا۔
(۷۳) اور ان کے  لیے  ان میں کئی طرح کے  نفع (ف ۹۳) اور پینے  کی چیزیں ہیں (ف ۹۴) تو کیا شکر نہ کریں گے  (ف ۹۵)
۹۳		اور فائدے ہیں کہ ان کی کھالوں، بالوں اور اون وغیرہ کام میں لاتے ہیں۔
۹۴		دودھ اور دودھ سے بننے والی چیزیں وہی مٹّھا وغیرہ۔
۹۵		اللہ تعالیٰ کی ان نعمتوں کا۔
(۷۴)  اور انہوں نے  اللہ کے  سوا  اور خدا ٹھہرا لیے  (ف ۹۶) کہ شاید ان کی مدد ہو (ف ۹۷)
۹۶		یعنی بُتوں کو پُوجنے لگے۔
۹۷		اور مصیبت کے وقت کام آئیں اور عذاب سے بچائیں اور ایسا ممکن نہیں۔
(۷۵) وہ ان کی مدد نہیں کر سکتے  (ف ۹۸) اور وہ ان کے  لشکر سب گرفتار حاضر آئیں گے  (ف ۹۹) 
۹۸		کیونکہ جماد بے جان، بے قدرت، بے شعور ہیں۔
۹۹		یعنی کافِروں کے ساتھ ان کے بُت بھی گرفتار کر کے حاضر کئے جائیں گے اور سب جہنّم میں داخل ہوں گے بُت بھی اور ان کے پجاری بھی۔
(۷۶) تو  تم ان کی بات کا غم نہ کرو (ف ۱۰۰) بیشک ہم جانتے  ہیں جو وہ چھپاتے  ہیں اور ظاہر کرتے  ہیں (ف ۱۰۱)
۱۰۰		یہ خِطاب ہے سیدِ عالَم صلی اللہ علیہ و آلہٖ و سلم کو، اللہ تعالیٰ اپنے حبیب صلی اللہ علیہ و آلہٖ و سلم کی تسلّی فرماتا ہے کہ کُفّار کی تکذیب و انکار سے اور ان کی ایذاؤں اور جفا کاریوں سے آپ غمگین نہ ہوں۔
۱۰۱		ہم انہیں ان کے کردار کی جزا دیں گے۔
(۷۷) اور کیا آدمی نے  نہ دیکھا کہ ہم نے  اسے  پانی کی بوند سے  بنایا جبھی وہ صریح جھگڑالو ہے  (ف ۱۰۲)
۱۰۲		شانِ نُزول : یہ آیت عاص بن وائل یا ابوجہل اور بقولِ مشہور اُ بَی بن خلف حُمَجی کے حق میں نازل ہوئی جو انکارِ بَعث میں یعنی مرنے کے بعد اٹھنے کے انکار میں سیدِ عالَم صلی اللہ علیہ و آلہٖ و سلم سے بحث و تکرار کرنے آیا تھا، اس کے ہاتھ میں ایک گلی ہوئی ہڈی تھی اس کو توڑتا جاتا تھا اور سیدِ عالَم صلی اللہ علیہ و آلہٖ و سلم سے کہتا جاتا تھا کہ کیا آپ کا خیال ہے کہ اس ہڈی کو گل جانے اور ریزہ ریزہ ہو جانے کے بعد بھی اللہ تعالیٰ زندہ کرے گا ؟ حضور علیہ الصلوٰۃ والسلام نے فرمایا ہاں اور تجھے بھی مرنے کے بعد اٹھائے گا اور جہنّم میں داخل فرمائے گا۔ اس پر یہ آیتِ کریمہ نازل ہوئی اور اس کے جہل کا اظہار فرمایا گیا کہ گلی ہوئی ہڈی کا بکھرنے کے بعد اللہ تعالیٰ کی قدرت سے زندگی قبول کرنا اپنی نادانی سے ناممکن سمجھتا ہے، کتنا احمق ہے اپنے آپ کو نہیں دیکھتا کہ ابتدا میں ایک گندہ نطفہ تھا گلی ہوئی ہڈی سے بھی حقیر تر، اللہ تعالیٰ کی قدرتِ کاملہ نے اس میں جان ڈالی، انسان بنایا تو ایسا مغرور و متکبِّر انسان ہوا کہ اس کی قدرت ہی کا منکِر ہو کر جھگڑنے آ گیا، اتنا نہیں دیکھتا کہ جو قادرِ برحق پانی کی بوند کو قوی اور توانا انسان بنا دیتا ہے اس کی قدرت سے گلی ہوئی ہڈی کو دوبارہ زندگی بخش دینا کیا بعید ہے اور اس کو ناممکن سمجھنا کتنی کھُلی ہوئی جہالت ہے۔
(۷۸) اور ہمارے  لیے  کہاوت کہتا ہے  (ف ۱۰۳) اور اپنی پیدائش بھول گیا (ف ۱۰۴) بولا ایسا کون ہے   کہ ہڈیوں کو زندہ کرے  جب وہ بالکل گل گئیں۔
۱۰۳		یعنی گلی ہوئی ہڈی کو ہاتھ سے مل کر مثل بناتا ہے کہ یہ تو ایسی بکھر گئی کیسے زندہ ہو گی۔
۱۰۴		کہ قطر ۂ مَنی سے پیدا کیا گیا ہے۔
(۷۹) تم فرماؤ وہ زندہ کرے  گا جس نے  پہلی بار انہیں بنایا،  اور اسے  ہر پیدائش کا علم ہے  (ف ۱۰۵)
۱۰۵		پہلی کا بھی اور موت کے بعد والی کا بھی۔
(۸۰) جس نے  تمہارے  لیے  ہرے  پیڑ میں آگ پیدا کی جبھی تم اس سے  سلگاتے  ہو (ف ۱۰۶)
۱۰۶		عرب کے دو درخت ہوتے ہیں جو وہاں کے جنگلوں میں کثرت سے پائے جاتے ہیں ایک کا نام مرخ ہے دوسرے کا عفار، ان کی خاصیّت یہ ہے کہ جب ان کی سبز شاخیں کاٹ کر ایک دوسرے پر رگڑی جائیں تو ان سے آگ نکلتی ہے باوجود یہ کہ وہ اتنی تر ہوتی ہیں کہ ان سے پانی ٹپکتا ہوتا ہے۔ اس میں قدرت کی کیسی عجیب و غریب نشانی ہے کہ آگ اور پانی دونوں ایک دوسرے کی ضد، ہر ایک ایک جگہ ایک لکڑی میں موجود، نہ پانی آگ کو بجھائے نہ آگ لکڑی کو جَلائے، جس قادرِ مطلق کی یہ حکمت ہے وہ اگر ایک بدن پر موت کے بعد زندگی وارد کرے تو اس کی قدرت سے کیا عجیب اور اس کو ناممکن کہنا آثارِ قدرت دیکھ کر جاہلانہ و معاندانہ انکار کرنا ہے۔
(۸۱)  اور کیا وہ جس نے  آسمان اور زمین بنائے  ان جیسے  اور نہیں بنا سکتا (ف ۱۰۷) کیوں نہیں (ف ۱۰۸) اور وہی بڑا پیدا کرنے  والا سب کچھ جانتا۔
۱۰۷		یا انہیں کو بعدِ موت زندہ نہیں کر سکتا۔
۱۰۸		بے شک وہ اس پر قادر ہے۔
(۸۲)  اس کا کام تو یہی ہے  کہ جب کسی چیز کو چاہے  (ف ۱۰۹) تو اس سے  فرمائے  ہو جا وہ فوراً ہو جاتی ہے، (ف ۱۱۰)
۱۰۹		کہ پیدا کرے۔
۱۱۰		یعنی مخلوقات کا وجود اس کے حکم کے تابع ہے۔
(۸۳)  تو پاکی ہے، اسے  جس کے  ہاتھ ہر چیز کا قبضہ ہے، اور اسی کی طرف پھیرے  جاؤ گے  (ف ۱۱۱)
۱۱۱		آخرت میں۔




سورۃ صٰفّٰت

اللہ کے  نام سے  شروع جو نہایت مہربان رحم والا (ف ۱)
۱		سورۂ وَالصّٰفّٰتْ مکّیہ ہے، اس میں پانچ رکوع، ایک سو بیاسی۱۸۲ آیتیں اور آٹھ سو ساٹھ۸۶۰ کلمے اور تین ہزار آٹھ سو چھبّیس ۳۸۲۶ حرف ہیں۔
(۱) قسم ان کی کہ باقاعدہ صف باندھیں (ف ۲)
۲		اس آیت میں اللہ تبارک و تعالیٰ نے قَسم یاد فرمائی چند گروہوں کی یا تو مراد اس سے ملائکہ کے گروہ ہیں جو نمازیوں کی طرح صف بستہ ہو کر اس کے حکم کے منتظر رہتے ہیں یا عُلَمائے دین کے گروہ جو تہجّد اور تمام نمازوں میں صفیں باندھ کر مصروفِ عبادت رہتے ہیں یا غازیوں کے گروہ جو راہِ خدا میں صفیں باندھ کر دشمنانِ حق کے مقابل ہوتے ہیں۔ (مدارک)
(۲) پھر ان کی کہ جھڑک کر چلائیں (ف ۳) 
۳		پہلی تقدیر پر جھڑک کر چَلانے والوں سے مراد ملائکہ ہیں جو ابر پر مقرر ہیں اور اس کو حکم دے کر چَلاتے ہیں اور دوسری تقدیر پر وہ عُلَماء جو وعظ و پند سے لوگوں کو جھڑک کر دین کی راہ چَلاتے ہیں تیسری صورت میں وہ غازی جو گھوڑوں کو ڈپٹ کر جہاد میں چَلاتے ہیں۔
(۳) پھر ان جماعتوں کی، کہ قرآن پڑھیں۔
(۴)  بیشک تمہارا معبود ضرور ایک ہے۔
(۵) مالک آسمانوں اور زمین کا اور جو کچھ ان کے  درمیان ہے  اور مالک مشرقوں کا (ف ۴)
۴		یعنی آسمان اور زمین اور ان کی درمیانی کائنات اور تمام حدود و جہات سب کا مالک وہی ہے تو کوئی دوسرا کس طرح مستحقِ عبادت ہو سکتا ہے لہذا وہ شریک سے منزّہ ہے۔
(۶) اور بیشک ہم نے  نیچے  کے  آسمان کو (ف ۵) تاروں کے  سنگھار سے  آراستہ کیا۔
۵		جو زمین کے بہ نسبت اور آسمانوں سے قریب تر ہے۔
(۷) اور نگاہ رکھنے  کو ہر شیطان سرکش سے  (ف ۶) 
۶		یعنی ہم نے آسمان کو ہر ایک نافرمان شیطان سے محفوظ رکھا کہ جب شیاطین آسمان پر جانے کا ارادہ کریں تو فرشتے شہاب مار کر ان کو دفع کر دیں لہذا شیاطین آسمان پر نہیں جا سکتے اور۔
(۸) عالم بالا کی طرف کان نہیں لگا سکتے  (ف ۷) اور ان پر ہر طرف سے  مار پھینک ہوتی ہے  (ف ۸) 
۷		اور آسمان کے فرشتوں کی گفتگو نہیں سن سکتے۔
۸		انگاروں کی جب وہ اس نیّت سے آسمان کی طرف جائیں۔
(۹) انہیں بھگانے  کو اور ان کے  لیے  (ف ۹) ہمیشہ کا عذاب۔
۹		آخرت میں۔
(۱۰)  مگر جو ایک آدھ بار اُچک لے  چلا (ف ۱۰) تو روشن انگار اس کے  پیچھے  لگا، (ف ۱۱) 
۱۰		یعنی اگر کوئی شیطان ملائکہ کا کوئی کلمہ کبھی لے بھاگا۔
۱۱		کہ اسے جَلائے اور ایذا پہنچائے۔
(۱۱) تو ان سے  پوچھو (ف ۱۲) کیا ان کی پیدائش زیادہ مضبوط ہے  یا ہماری اور مخلوق آسمانوں اور فرشتوں وغیرہ کی (ف ۱۳) بیشک ہم نے  ان کو چپکتی مٹی سے  بنایا (ف ۱۴) 
۱۲		یعنی کُفّارِ مکّہ سے۔
۱۳		تو جس قادرِ برحق کو آسمان و زمین جیسی عظیم مخلو ق کا پیدا کر دینا کچھ بھی مشکل اور دشوار نہیں تو انسانوں کا پیدا کرنا اس پر کیا مشکل ہو سکتا ہے۔
۱۴		یہ ان کے ضعف کی ایک اور شہادت ہے کہ ان کی پیدائش کا اصل مادّہ مٹی ہے جو کوئی شدّت و قوّت نہیں رکھتی اور اس میں ان پر ایک اور برہان قائم فرمائی گئی ہے کہ چپکتی مٹی ان کا مادّۂ پیدائش ہے تو اب پھر جسم کے گل جانے اور غایت یہ ہے کہ مٹی ہو جانے کہ بعد اس مٹی سے پھر دوبارہ پیدائش کو وہ کیوں ناممکن جانتے ہیں مادّہ موجود اور صانع موجود پھر دوبارہ پیدائش کیسے محال ہو سکتی۔
(۱۲) بلکہ تمہیں اچنبھا آیا (ف ۱۵) اور وہ ہنسی کرتے  ہیں  (ف ۱۶)
۱۵		ان کے تکذیب کرنے سے کہ ایسے واضح الدلالۃ آیات وبیّنات کے باوجود وہ کس طرح تکذیب کرتے ہیں۔
۱۶		آپ سے اور آپ کے تعجّب سے یا مرنے کے بعد اٹھنے سے۔
(۱۳)  اور سمجھائے  نہیں سمجھتے۔
(۱۴) اور جب کوئی نشانی دیکھتے  ہیں (ف ۱۷) ٹھٹھا کرتے  ہیں۔
۱۷		مثل شقُّ القمر وغیرہ کے۔
(۱۵) اور کہتے  ہیں یہ تو نہیں مگر کھلا جادو۔
(۱۶) کیا جب ہم مر کر مٹی اور ہڈیاں ہو جائیں گے  کیا ہم ضرور اٹھائے  جائیں گے۔
(۱۷) اور کیا ہمارے  اگلے   باپ دادا بھی  (ف ۱۸) 
۱۸		جو ہم سے زمانہ میں مقدم ہیں۔ کُفّار کے نزدیک ان کے باپ دادا کا زندہ کیا جانا خود ان کے زندہ کئے جانے سے زیادہ بعید تھا اس لئے انہوں نے یہ کہا۔ اللہ تعالیٰ اپنے حبیب صلی اللہ علیہ و آلہٖ و سلم سے فرماتا ہے۔
(۱۸) تم فرماؤ ہاں یوں کہ ذلیل ہو کے۔
(۱۹) تو وہ (ف ۱۹) تو ایک ہی جھڑک ہے  (ف ۲۰) جبھی وہ (ف ۲۱) دیکھنے  لگیں گے۔
۱۹		یعنی بَعث۔
۲۰		ایک ہی ہولناک آواز ہے نفخۂ ثانیہ کی۔
۲۱		زندہ ہو کر اپنے افعال اور پیش آنے والے احوال۔
(۲۰) اور کہیں گے  ہائے  ہماری خرابی ان سے  کہا جائے  گا یہ انصاف کا دن ہے  (ف ۲۲)
۲۲		یعنی فرشتے کہیں گے کہ یہ انصاف کا دن ہے یہ حساب و جزا کا دن ہے۔
(۲۱) یہ ہے  وہ فیصلے  کا دن جسے  تم جھٹلاتے  تھے  (ف ۲۳)
۲۳		دنیا میں اور فرشتوں کو حکم دیا جائے گا۔
(۲۲) ہانکو ظالموں اور ان کے  جوڑوں کو (ف ۲۴) اور جو کچھ وہ پوجتے  تھے۔
۲۴		ظالموں سے مراد کافِر ہیں اور ان کے جوڑوں سے مراد ان کے شیاطین جو دنیا میں ان کے جلیس و قرین رہتے تھے ہر ایک کافِر اپنے شیطان کے ساتھ ایک ہی زنجیر میں جکڑ دیا جائے گا اور حضرت ابنِ عباس رضی اللہ تعالیٰ عنہما نے فرمایا کہ جوڑوں سے مراد اشباہ و امثال ہیں یعنی ہر کافِر اپنے ہی قِسم کے کُفّار کے ساتھ ہانکا جائے گا، بُت پرست بُت پرستوں کے ساتھ اور آتش پرست آتش پرستوں کے ساتھ وعلیٰ ہذا القیا س۔
(۲۴) اور انہیں ٹھہراؤ (ف ۲۵) ان سے  پوچھنا ہے  (ف ۲۶) 
۲۵		صراط کے پاس۔
۲۶		حدیث شریف میں ہے کہ روزِ قیامت بندہ جگہ سے ہل نہ سکے گا جب تک چار باتیں اس سے نہ پوچھ لی جائیں (۱) ایک اس کی عمر کہ کس کام میں گزری (۲) دوسرے اس کا علم کہ اس پر کیا عمل کیا (۳)تیسرے اس کا مال کہ کہاں سے کمایا کہاں خرچ کیا (۴) چوتھے اس کا جسم کہ اس کو کس کام میں لایا۔
(۲۵) تمہیں کیا ہوا  ایک دوسرے  کی مدد کیوں نہیں کرتے  (ف ۲۷)
۲۷		یہ ان سے جہنّم کے خازن بطریقِ توبیخ کہیں گے کہ دنیا میں تو ایک دوسرے کی امداد پر بہت غرّہ رکھتے تھے آج دیکھو کیسے عاجز ہو تم میں سے کوئی کسی کی مدد نہیں کر سکتا۔
(۲۶) بلکہ وہ آج گردن ڈالے  ہیں (ف ۲۸)
۲۸		عاجز و ذلیل ہو کر۔
(۲۷) اور ان میں ایک نے  دوسرے  کی طرف منہ کیا آپس میں پوچھتے  ہوئے۔
(۲۸) بولے  (ف ۲۹) تم ہمارے  دہنی طرف سے  بہکانے  آتے  تھے  (ف ۳۰) 
۲۹		اپنے سرداروں سے جو دنیا میں بہکاتے تھے۔
۳۰		یعنی بزورِ قوّت ہمیں گمراہی پر آمادہ کرتے تھے۔ اس پر کُفّار کے سردار کہیں گے اور۔
(۲۹) جواب دیں گے  تم خود ہی ایمان نہ رکھتے  تھے  (ف ۳۱)
۳۱		پہلے ہی سے کافِر تھے اور ایمان سے با اختیارِ خود اعراض کر چکے تھے۔
(۳۰) اور ہمارا تم پر کچھ قابو نہ تھا (ف ۳۲) بلکہ تم سرکش لوگ تھے۔
۳۲		کہ ہم تمہیں اپنے اِتّباع پر مجبور کرتے۔
(۳۱) تو ثابت ہو گئی ہم پر ہمارے  رب کی بات (ف ۳۳) ہمیں ضرور چکھنا ہے  (ف ۳۴) 
۳۳		جو اس نے فرمائی کہ میں ضرور جہنّم کو جِنّوں اور انسانوں سے بھروں گا لہذا۔
۳۴		اس کا عذاب گمراہوں کو بھی اور گمراہ کرنے والوں کو بھی۔
(۳۲) تو ہم نے  تمہیں گمراہ کیا کہ ہم خود گمراہ تھے۔
(۳۳) تو اس دن (ف ۳۵)  وہ سب کے  سب عذاب میں شریک ہیں (ف ۳۶)
۳۵		یعنی روزِ قیامت۔
۳۶		گمراہ بھی اور ان کے گمراہ کرنے والے سردار بھی کیونکہ یہ سب دنیا میں گمراہی میں شریک تھے۔
(۳۴) مجرموں کے  ساتھ ہم ایسا ہی کرتے  ہیں۔
(۳۵) بیشک جب ان سے  کہا جاتا تھا کہ اللہ کے  سوا کسی کی بندگی نہیں تو اونچی کھینچتے  (تکبر کرتے ) تھے  (ف ۳۷) 
۳۷		اور توحید قبول نہ کرتے تھے شرک سے باز نہ آتے تھے۔
(۳۶) اور کہتے  تھے  کیا ہم اپنے  خداؤں کو چھوڑ دیں ایک دیوانہ شاعر کے  کہنے  سے  (ف ۳۸)
۳۸		یعنی سیدِ عالَم حبیبِ خدا محمّدِ مصطفیٰ صلی اللہ علیہ و آلہٖ و سلم کے فرمانے سے۔
(۳۷) بلکہ وہ تو حق لائے  ہیں اور انہوں نے  رسولوں کی تصدیق فرمائی (ف ۳۹)
۳۹		دین و توحید و نفیِ شرک میں۔
(۳۸)  بیشک تمہیں ضرور دکھ کی مار چکھنی ہے۔
(۳۹)  تو تمہیں بدلہ نہ ملے  گا مگر اپنے  کیے  کا (ف ۴۰)
۴۰		اس شرک اور تکذیب کا جو دنیا میں کر آئے ہو۔
(۴۰)  مگر جو اللہ کے  چُنے  ہوئے  بندے  ہیں (ف ۴۱)
ایمان اور اخلاص والے۔
(۴۱)  ان کے  لیے  وہ روزی ہے  جو ہمارے  علم میں ہیں۔
(۴۲) میوے  (ف ۴۲) اور ان کی عزت ہو گی۔
اور نفیس و لذیذ نعمتیں، خوش ذائقہ، خوشبودار، خوش منظر۔
(۴۳) چین کے  باغوں میں۔
(۴۴)  تختوں پر ہوں گے  آمنے  سامنے  (ف ۴۳) 
ایک دوسرے سے مانوس اور مسرور۔
(۴۵) ان پر دورہ ہو گا نگاہ کے  سامنے  بہتی شراب کے  جام کا (ف ۴۴)
۴۴		جس کی پاکیزہ نہریں نگاہوں کے سامنے جاری ہوں گی۔
(۴۶)  سفید رنگ (ف ۴۵) پینے  والوں کے  لیے  لذت (ف ۴۶) 
۴۵		دودھ سے بھی زیادہ سفید۔
۴۶		بخلاف دنیا کی شراب کے جو بدبو دار اور بد ذائقہ ہوتی ہے اور پینے والا اس کو پیتے وقت منھ بگاڑ بگاڑ لیتا ہے۔
(۴۷) نہ اس میں خمار ہے  (ف ۴۷) اور نہ اس سے  ان کا سَر پھِرے  (ف ۴۸) 
۴۷		جس سے عقل میں خلل آئے۔
۴۸		بخلاف دنیا کی شراب کے جس میں بہت سے فسادات اور عیب ہیں اس سے پیٹ میں بھی درد ہوتا ہے، سر میں بھی، پیشاب میں بھی تکلیف ہو جاتی ہے، طبیعت مالش کرتی ہے، قے آتی ہے، سر چکراتا ہے، عقل ٹھکانے نہیں رہتی۔
(۴۸) اور ان کے  پاس ہیں جو شوہروں کے  سوا دوسری طرف آنکھ اٹھا کر نہ دیکھیں گی (ف ۴۹) 
۴۹		کہ اس کے نزدیک اس کا  شوہر ہی صاحبِ حُسن اور پیارا ہے۔
(۴۹) بڑی آنکھوں  والیاں ف گویا وہ انڈے  ہیں پوشیدہ رکھے  ہوئے  (ف ۵۰)
۵۰		گرد و غبار سے پاک صاف دلکش رنگ۔
(۵۰) تو ان میں (ف ۵۱) ایک نے  دوسرے  کی طرف منہ کیا پوچھتے  ہوئے  (ف ۵۲)
۵۱		یعنی اہلِ جنّت میں سے۔
۵۲		کہ دنیا میں کیا حالات و واقعات پیش آئے۔
(۵۱) ان میں سے  کہنے  والا بولا میرا ایک ہمنشین تھا (ف ۵۳) 
۵۳		دنیا میں جو مرنے کے بعد اٹھنے کا منکِر تھا اور اس کی نسبت طنز کے طریقہ پر۔
(۵۲) مجھ سے  کہا کرتا کیا تم اسے  سچ مانتے  ہو (ف ۵۴) 
۵۴		یعنی مرنے کے بعد اٹھنے کو۔
(۵۳) کیا جب ہم مر کر مٹی اور ہڈیاں ہو جائیں گے  تو کیا ہمیں جزا سزا دی جائے  گی (ف ۵۵) 
۵۵		اور ہم سے حساب لیا جائے گا، یہ بیان کر کے اس جنّتی نے اپنے جنّتی دوستوں سے۔
(۵۴) کہا کیا تم جھانک کر دیکھو گے  (ف ۵۶)
۵۶		کہ میرے اس ہم نشین کا جہنّم میں کیا حال ہے۔
(۵۵)  پھر جھانکا تو اسے  بیچ بھڑکتی آگ میں دیکھا (ف ۵۷)
۵۷		کہ عذاب کے اندر گرفتار ہے تو اس جنّتی نے اس سے۔
(۵۶) کہا خدا کی قسم قریب تھا کہ تو مجھے  ہلاک کر دے  (ف ۵۸)
۵۸		راہِ راست سے بہکا کر۔
(۵۷) اور میرا رب فضل نہ کرے  (ف ۵۹) تو ضرور میں بھی پکڑ کر حاضر کیا جاتا (ف ۶۰) 
۵۹		اور اپنے رحمت و کرم سے مجھے تیرے اغوا سے محفوظ نہ رکھتا اور اسلام پر قائم رہنے کی توفیق نہ دیتا۔
۶۰		تیرے ساتھ جہنّم میں اور جب موت ذبح کر دی جائے گی تو اہلِ جنّت فرشتوں سے کہیں گے۔
(۵۸) تو کیا ہمیں مرنا نہیں۔
(۵۹) مگر ہماری پہلی موت (ف ۶۱) اور ہم پر عذاب نہ ہو گا (ف ۶۳) 
۶۱		وہی جو دنیا میں ہو چکی۔
۶۲		فرشتے کہیں گے نہیں اور اہلِ جنّت کا یہ دریافت کرنا اللہ تعالیٰ کی رحمت کے ساتھ تلذُّذ اور دائمی حیات کی نعمت اور عذاب سے مامون ہونے کے احسان پر اس کی نعمت کا ذکر کرنے کے لئے ہے اور اس ذکر سے انہیں سرور حاصل ہو گا۔
(۶۰) بیشک یہی بڑی کامیابی ہے۔
(۶۱) ایسی ہی بات کے  لیے  کامیوں کو کام کرنا چاہیے۔
(۶۲)  تو یہ مہمانی بھلی (ف ۶۳) یا تھوہڑ کا پیڑ (ف ۶۴) 
۶۳		یعنی جنّتی نعمتیں اور لذّتیں اور وہاں کے نفیس و لطیف مآ کل و مشارب اور دائمی عیش اور بے نہایت راحت و سرور۔
۶۴		نہایت تلخ، انتہا کا بدبو دار، حد درجہ کا بدمزہ، سخت ناگوار جس سے دوزخیوں کی میزبانی کی جائے گی اور ان کو اس کے کھانے پر مجبور کیا جائے گا۔
(۶۳) بیشک ہم نے  اسے  ظالموں کی جانچ کیا ہے  (ف ۶۵)
۶۵		کہ دنیا میں کافِر اس کا انکار کرتے ہیں اور کہتے ہیں کہ آگ درختوں کو جَلا ڈالتی تو آگ میں درخت کیسے ہو گا۔
(۶۴) بیشک وہ ایک پیڑ ہے  کہ جہنم کی جڑ میں نکلتا ہے  (ف ۶۶)
۶۶		اور اس کی شاخیں جہنّم کے درکات میں پہنچتی ہیں۔
(۶۵) اس کا شگوفہ جیسے  دیووں کے  سر (ف ۶۷) 
۶۷		یعنی نہایت بد ہیئت اور قبیح المنظر۔
(۶۶) پھر بیشک وہ اس میں سے  کھائیں گے  (ف ۶۸) پھر اس سے  پیٹ بھریں گے۔
۶۸		شدّت کی بھوک سے مجبور ہو کر۔
(۶۷) پھر بیشک ان کے  لیے  اس پر کھولتے  پانی کی ملونی (ملاوٹ) ہے  (ف ۶۹)
۶۹		یعنی جہنّمی تھوہڑ سے ان کے پیٹ بھریں گے وہ جلتا ہو گا پیٹوں کو جَلائے گا، اس کی سوزش سے پیاس کا غلبہ ہو گا اور مدّت تک تو پیاس کی تکلیف میں رکھے جائیں گے پھر جب پینے کو دیا جائے گا تو گرم کھولتا پانی اس کی گرمی اور سوزش اس تھوہڑ کی گرمی اور جلن سے مل کر اور تکلیف و بے چینی بڑھائے گی۔
(۶۸) پھر ان کی بازگشت ضرور بھڑکتی آگ کی طرف ہے  (ف ۷۰) 
۷۰		کیونکہ زقوم کھِلانے اور گرم پانی پلانے کے لئے، ان کو اپنے درکات سے دوسرے درکات میں لے جایا جائے گا، اس کے بعد پھر اپنے درکات کی طرف لوٹائے جائیں گے، اس کے بعد ان کے مستحقِ عذاب ہونے کی علّت ارشاد فرمائی جاتی ہے۔
(۶۹)  بیشک انہوں نے  اپنے  باپ دادا گمراہ پائے۔
(۷۰)  تو وہ انہیں کے  نشان قدم پر دوڑے  جاتے  ہیں (ف ۷۱) 
۷۱		اور گمراہی میں ان کا اِتّباع کرتے ہیں اور حق کے دلائلِ واضحہ سے آنکھیں بند کر لیتے ہیں۔
(۷۱) اور بیشک ان سے  پہلے  بہت سے  اگلے  گمراہ ہوئے  (ف ۷۲) 
۷۲		اسی وجہ سے کہ انہوں نے اپنے باپ دادا کی غلط راہ نہ چھوڑی اور حُجّت و دلیل سے فائدہ نہ اٹھایا۔
(۷۲) اور بیشک ہم نے  ان میں ڈر سنانے  والے  بھیجے  (ف ۷۳) 
۷۳		یعنی انبیاء علیہم السلام جنہوں نے ان کو گمراہی اور بدعملی کے بُرے انجام کا خوف دلایا۔
(۷۳) تو دیکھو ڈرائے  گیوں کا کیسا انجام ہوا  (ف ۷۴)
۷۴		کہ وہ عذاب سے ہلاک کئے گئے۔
(۷۴) مگر اللہ کے  چُنے  ہوئے  بندے  (ف ۷۵) 
۷۵		ایماندار جنہوں نے اپنے اخلاص کے سبب نجات پائی۔
(۷۵) اور  بیشک ہمیں نوح نے  پکارا  (ف ۷۶) تو ہم کیا ہی اچھے  قبول فرمانے  والے  (ف ۷۷)
۷۶		اور ہم سے اپنی قوم کے عذاب و ہلاک کی درخواست کی۔
۷۷		کہ ہم نے ان کی دعا قبول کی اور ان کے دشمنوں کے مقابلہ میں مدد کی اور ان سے پورا انتقام لیا کہ انہیں غرق کر کے ہلاک کر دیا۔
(۷۶) اور ہم نے  اسے  اور اس کے  گھر والوں کو بڑی تکلیف  سے  نجات دی۔
(۷۷) اور ہم نے  اسی کی اولاد باقی رکھی (ف ۷۸) 
۷۸		تو اب دنیا میں جتنے انسان ہیں سب حضرت نوح علیہ السلام کی نسل سے ہیں۔ حضرت ابنِ عباس رضی اللہ تعالیٰ عنہما سے مروی ہے کہ حضرت نوح علیہ الصلوٰۃ والسلام کے کَشتی سے اُترنے کے بعد ان کے ہمراہیوں میں جس قدر مرد و عورت تھے سبھی مر گئے سوا آپ کی اولاد اور ان کی عورتوں کے، انہیں سے دنیا کی نسلیں چلیں، عرب اور فارس اور روم آپ کے فرزند سام کی اولاد سے ہیں اور سوڈان کے لوگ آپ کے بیٹے حام کی نسل سے اور ترک اور یاجوج ماجوج وغیرہ آپ کے صاحب زادے یافث کی اولاد سے۔
(۷۸) اور ہم نے  پچھلوں میں اس کی تعریف باقی رکھی (ف ۷۹) 
۷۹		یعنی ان کے بعد والے انبیاء علیہم السلام اور ان کی اُمّتوں میں حضرت نوح علیہ السلام کا ذکرِ جمیل باقی رکھا۔
(۷۹) نوح پر  سلام ہو جہاں والوں میں (ف ۸۰)
۸۰		یعنی ملائکہ اور جنّ و انس سب ان پر قیامت تک سلام بھیجا کریں۔
(۸۰) بیشک ہم ایسا ہی صلہ دیتے  ہیں نیکوں کو۔
(۸۱) بیشک وہ ہمارے  اعلیٰ درجہ کے  کامل الایمان بندوں میں ہے۔
(۸۲) پھر ہم نے  دوسروں کو ڈبو دیا (ف ۸۱) 
۸۱		یعنی حضرت نوح علیہ السلام کی قوم کے کافِروں کو۔
(۸۳) اور بیشک اسی کے  گروہ سے  ابراہیم ہے  (ف ۸۲) 
۸۲		یعنی حضرت ابراہیم علیہ السلام حضرت نوح علیہ السلام کے دین و ملت اور انہیں کے طریق و سنّت پر ہیں، حضرت نوح علیہ السلام و حضرت ابراہیم علیہ السلام کے درمیان دو ہزار چھ سو چالیس برس کا زمانی فرق ہے اور دونوں حضرات کے درمیان جو عہد گزرا اس میں صرف دو نبی ہوئے حضرت ہود و حضرت صالح علیہما السلام۔
(۸۴) جبکہ اپنے  رب کے  پاس حاضر ہوا غیر سے  سلامت دل لے  کر (ف ۸۳)
۸۳		یعنی حضرت ابراہیم علیہ السلام نے اپنے قلب کو اللہ تعالیٰ کے لئے خالص کیا اور ہر چیز سے فارغ کر لیا۔
(۸۵) جب اس نے  اپنے  باپ اور اپنی قوم سے  فرمایا (ف ۸۴) تم کیا پوجتے  ہو۔
۸۴		بطریقِ توبیخ۔
(۸۶)  کیا بہتان سے  اللہ کے  سوا  اور خدا  چاہتے  ہو۔
(۸۷) تو تمہارا  کیا گمان سے  رب العالمین پر (ف ۸۵)
۸۵		کہ جب تم اس کے سوا دوسرے کو پُوجو گے تو کیا وہ تمہیں بے عذاب چھوڑ دے گا باوجود یہ کہ تم جانتے ہو کہ وہی منعِمِ حقیقی، مستحقِ عبادت ہے۔ قوم نے کہا کہ کل کو ہماری عید ہے، جنگل میں میلہ لگے گا، ہم نفیس کھانے پکا کر بُتوں کے پاس رکھ جائیں گے اور میلہ سے واپس ہو کر تبرُّک کے طور پر ان کو کھائیں گے، آپ بھی ہمارے ساتھ چلیں اور مجمع اور میلہ کی رونق دیکھیں، وہاں سے واپس ہو کر بُتوں کی زینت اور سجاوٹ اور ا ن کا بناؤ سنگار دیکھیں، یہ تماشا دیکھنے کے بعد ہم سمجھتے ہیں کہ آپ بُت پرستی پر ہمیں ملامت نہ کریں گے۔
(۸۸) پھر اس نے  ایک نگاہ ستاروں کو دیکھا (ف ۸۶)
۸۶		جیسے کہ ستارہ شناس نجوم کے ماہر ستاروں کے مواقعِ اتصالات و انصرافات کو دیکھا کرتے ہیں۔
(۸۹) پھر کہا میں بیمار ہونے  والا ہوں (ف ۸۷)
۸۷		قوم نجوم کی بہت معتقد تھی وہ سمجھی کہ حضرت ابراہیم علیہ السلام نے ستاروں سے اپنے بیمار ہونے کا حال معلوم کر لیا، اب یہ کسی متعدّی مرض میں مبتلا ہونے والے ہیں اور متعدّی مرض سے وہ لوگ بہت ڈرتے تھے۔ مسئلہ : علمِ نجوم حق ہے اور سیکھنے میں مشغول ہونا منسوخ ہو چکا۔ مسئلہ : شرعاً کوئی مرض متعدّی نہیں ہوتا یعنی ایک شخص کا مرض بعینہٖ دوسرے میں نہیں پہنچ جاتا، مادّوں کے فساد اور ہوا وغیرہ کی سَمِیّتوں کے اثر سے ایک وقت میں بہت سے لوگوں کو ایک طرح کے مرض ہو سکتے ہیں لیکن حدوث مرض کا ہر ایک میں جداگانہ ہے، کسی کا مرض کسی دوسرے میں نہیں پہنچتا۔
(۹۰) تو وہ اس پر پیٹھ دے  کر پھر گئے  (ف ۸۸) 
۸۸		اپنی عید کی طرف اور حضرت ابراہیم علیہ السلام کو چھوڑ گئے آپ بُت خانہ میں آئے۔
(۹۱) پھر ان کے  خداؤں کی طرف چھپ کر چلا تو کہا کیا تم نہیں کھاتے  (ف ۸۹)
۸۹		یعنی اس کھانے کو جو تمہارے سامنے رکھا ہے بُتوں نے اس کا کچھ جواب نہ دیا اور وہ جواب ہی کیا دیتے تو آپ نے فرمایا۔
(۹۲) تمہیں کیا ہوا کہ نہیں بولتے  (ف ۹۰) 
۹۰		اس پر بھی بُتوں کی طرف سے کوئی جواب نہ ہوا، وہ بے جان پتّھرتھے جواب کیا دیتے۔
(۹۳) تو لوگوں کی نظر بچا کر انہیں دہنے  ہاتھ سے  مارنے  لگا (ف ۹۱) 
۹۱		اور حضرت ابراہیم علیہ السلام نے بُتوں کو مار مار کر پارہ پارہ کر دیا، جب کافِروں کو اس کی خبر پہنچی۔
(۹۴) تو کافر اس کی طرف جلدی کرتے  آئے  (ف ۹۲) 
۹۲		اور حضرت ابراہیم علیہ السلام سے کہنے لگے کہ ہم تو ان بُتوں کو پُوجتے ہیں تم انہیں توڑتے ہو۔
(۹۵) فرمایا کیا اپنے  ہاتھ کے  تراشوں کو پوجتے  ہو۔
(۹۶) اور اللہ نے  تمہیں پیدا کیا اور تمہارے  اعمال کو (ف ۹۳) 
۹۳		تو پُوجنے کا مستحق وہ ہے نہ بُت، اس پر وہ حیران ہو گئے اور ان سے کوئی جواب نہ بن آیا۔
(۹۷) بولے  اس کے  لیے  ایک عمارت چنو (ف ۹۴) پھر اسے  بھڑکتی آگ میں ڈال دو۔
۹۴		پتّھر کی تیس گز لمبی بیس گز چوڑی چار دیواری پھر اس کو لکڑیوں سے بھر دو اور ان میں آگ لگا دو یہاں تک کہ آگ زور پکڑے۔
(۹۸) تو انہوں نے  اس پر داؤں چلنا (ف ریب کرنا) چاہا ہم نے  انہیں نیچا دکھایا (ف ۹۵)
۹۵		حضرت ابراہیم علیہ السلام کو اس آگ میں سلامت رکھ کر چنانچہ آگ سے آپ سلامت برآمد ہوئے۔
(۹۹) اور کہا میں اپنے  رب کی طرف جانے  والا ہوں (ف ۹۶) اب وہ مجھے  راہ دے  گا (ف ۹۷)
۹۶		اس دار الکفر سے ہجرت کر کے جہاں جانے کا میرا ربّ حکم دے۔
۹۷		چنانچہ بحکمِ الٰہی آپ سرزمینِ شام میں ارضِ مقدَّسہ کے مقام پر پہنچے تو آپ نے اپنے ربّ سے دعا کی۔
(۱۰۰) الٰہی مجھے  لائق اولاد دے۔
(۱۰۱) تو ہم نے  اسے  خوشخبری سنائی ایک عقل مند لڑکے  کی۔
(۱۰۲) پھر جب وہ اس کے  ساتھ کام کے  قابل ہو گیا  کہا  اے  میرے  بیٹے  میں نے   خواب دیکھا میں تجھے  ذبح کرتا ہوں (ف ۹۸) اب تو دیکھ تیری کیا رائے  ہے  (ف ۹۹) کہا اے  میرے  باپ کی  جیئے   جس بات کا آپ کو حکم ہوتا ہے، خدا  نے  چاہتا تو قریب ہے  کہ آپ مجھے  صابر پائیں گے۔
۹۸		یعنی تیرے ذبح کا انتظام کر رہا ہوں اور انبیاء علیہم السلام کی خواب حق ہوتی ہے اور ان کے افعال بحکمِ الٰہی ہوا کرتے ہیں۔
۹۹		یہ آپ نے اس لئے کہا تھا کہ فرزند کو ذبح سے وحشت نہ ہو اور اطاعتِ امرِ الٰہی کے لئے وہ برغبت تیار ہوں چنانچہ اس فرزندِ ارجمند نے رضا ئے الٰہی پر فدا ہونے کا کمالِ شوق سے اظہار کیا۔
(۱۰۳) تو جب ان دونوں نے  ہمارے  حکم پر گردن رکھی اور باپ نے  بیٹے  کو ماتھے  کے  بل لٹایا اس  وقت کا حال نہ پوچھ (ف ۱۰۰)
۱۰۰		یہ واقعہ مِنیٰ میں واقع ہوا اور حضرت ابراہیم علیہ السلام نے فرزند کے گلے پر چھری چلائی، قدرتِ الٰہی کہ چھری نے کچھ بھی کام نہ کیا۔
(۱۰۴) اور ہم نے  اسے  ندا فرمائی کہ اے  ابراہیم۔
(۱۰۵) بیشک تو نے   خواب  سچ کر دکھایا (ف ۱۰۱) ہم ایسا ہی صلہ دیتے  ہیں نیکوں کو۔
۱۰۱		اطاعت و فرمانبرداری کمال کو پہنچا دی، فرزند کو ذبح کے لئے بے دریغ پیش کر دیا بس اب اتنا کافی ہے۔
(۱۰۶) بیشک  یہ روشن جانچ تھی۔
(۱۰۷) اور ہم نے  ایک بڑا ذبیحہ اس کے  فدیہ میں دے  کر اسے  بچا لیا (ف ۱۰۲) 
۱۰۲		اس میں اختلاف ہے کہ یہ فرزند حضرت اسمٰعیل ہیں یا حضرت اسحٰق علیہما السلام لیکن دلائل کی قوّت یہی بتاتی ہے کہ ذبیح حضرت اسمٰعیل علیہ السلام ہی ہیں اور فدیہ میں جنّت سے بکری بھیجی گئی تھی جس کو حضرت ابراہیم علیہ السلام نے ذبح فرمایا۔
(۱۰۸) اور ہم نے  پچھلوں میں اس کی تعریف باقی رکھی۔
(۱۰۹) سلام ہو ابراہیم پر (ف ۱۰۳) 
۱۰۳		ہماری طرف سے۔
(۱۱۰) ہم ایسا ہی صلہ دیتے  ہیں نیکوں کو۔
(۱۱۱)  بیشک وہ ہمارے  اعلیٰ درجہ کے  کامل الایمان بندوں میں ہیں۔
(۱۱۲) اور ہم نے  اسے  خوشخبری دی اسحاق کی کہ غیب کی خبریں بتانے  والا نبی ہمارے  قربِ خاص کے  سزاواروں میں (ف ۱۰۴)
۱۰۴		واقعۂ ذبح کے بعد حضرت اسحٰق کی خوشخبری اس کی دلیل ہے کہ ذبیح حضرت اسمٰعیل علیہما السلام ہیں۔
(۱۱۳) اور ہم نے  برکت اتاری اس پر اور اسحاق پر (ف ۱۰۵) اور ان کی اولاد میں کوئی اچھا کام کرنے  والا (ف ۱۰۶) اور کوئی اپنی جان پر صریح ظلم کرنے  والا (ف ۱۰۷) 
۱۰۵		ہر طرح کی برکت دینی بھی اور دنیوی بھی اور ظاہری برکت یہ ہے کہ حضرت ابراہیم علیہ الصلوٰۃ والسلام کی اولاد میں کثرت کی اور حضرت اسحٰق علیہ السلام کی نسل سے بہت سے انبیاء کئے حضرت یعقوب سے لے کر حضرت عیسیٰ علیہ السلام تک۔
۱۰۶		یعنی مومن۔
۱۰۷		یعنی کافِر۔ 
فائدہ : اس سے معلوم ہوا کہ کسی باپ کے صاحبِ فضائلِ کثیرہ ہونے سے اولاد کا بھی ویسا ہی ہونا لازم نہیں، یہ اللہ تعالیٰ کی شانیں ہیں، کبھی نیک سے نیک پیدا کرتا ہے، کبھی بد سے بد، کبھی بد سے نیک، نہ اولاد کا بد ہونا آباء کے لئے عیب ہو، نہ آباء کی بدی اولاد کے لئے۔
(۱۱۴) اور بیشک ہم نے  موسیٰ اور ہارون پر احسان فرمایا (ف ۱۰۸) 
۱۰۸		کہ انہیں نبوّت و رسالت عنایت فرمائی۔
(۱۱۵) اور انہیں اور ان کی قوم (ف ۱۰۹) کو بڑی سختی سے  نجات بخشی (ف ۱۱۰)
۱۰۹		یعنی بنی اسرائیل۔
۱۱۰		کہ فرعون اور فرعونیوں کے مظالم سے رہائی دی۔
(۱۱۶) اور ان کی ہم نے  مدد فرمائی (ف ۱۱۱) تو وہی غالب ہوئے  (ف ۱۱۲) 
۱۱۱		قبطیوں کے مقابل۔
۱۱۲		فرعون اور اس کی قوم پر۔
(۱۱۷) اور ہم نے  ان دونوں کو روشن کتاب عطا فرمائی (ف ۱۱۳) 
۱۱۳		جس کا بیان بلیغ اور وہ حدود و احکام وغیرہ کی جامع۔ اس کتاب سے مراد توریت شریف ہے۔
(۱۱۸) اور ان کو سیدھی راہ دکھائی۔
(۱۱۹) اور پچھلوں میں ان کی تعریف باقی رکھی۔
(۱۲۰) سلام ہو موسیٰ اور ہارون پر۔
(۱۲۱) بیشک ہم ایسا ہی صلہ دیتے  ہیں نیکوں کو۔
(۱۲۲) بیشک وہ دونوں ہمارے  اعلیٰ درجہ کے  کامل الایمان بندوں میں ہیں۔
(۱۲۳) اور بیشک الیاس پیغمبروں سے  ہے  (ف ۱۱۴) 
۱۱۴		جو بَعلَبَکَّ اور ان کے نواح کے لوگوں کی طرف سے مبعوث ہوئے۔
(۱۲۴) جب اس نے  اپنی قوم سے  فرمایا کیا تم ڈرتے   نہیں (ف ۱۱۵) 
۱۱۵		یعنی کیا تمہیں اللہ تعالیٰ کا خوف نہیں۔
(۱۲۵) کیا بعل کو پوجتے  ہو (ف ۱۱۶)  اور چھوڑتے  ہو سب سے  اچھا پیدا کرنے  والے   اللہ کو۔
۱۱۶		بعل ان کے بت کا نام تھا جو سونے کا تھا اس کی لمبائی بیس گز تھی چار منھ تھے، اس کی بہت تعظیم کرتے تھے جس مقام میں وہ تھا اس جگہ کا نام بک تھا اسی سے بَعلَبَکَّ مرکب ہوا یہ بلادِ شام میں ہے۔
(۱۲۶) جو رب ہے  تمہارا اور تمہارے  اگلے  باپ دادا کا (ف ۱۱۷) 
۱۱۷		اس کی عبادت ترک کرتے ہو۔
(۱۲۷) پھر انہوں نے  اسے  جھٹلایا تو وہ ضرور پکڑے  آئیں گے  (ف ۱۱۸)
۱۱۸		جہنّم میں۔
(۱۲۸) مگر اللہ کے  چُنے  ہوئے   بندے  (ف ۱۱۹)
۱۱۹		یعنی اس قوم میں سے اللہ تعالیٰ کے برگزیدہ بندے جو حضرت الیاس علیہ السلام پر ایمان لائے انہوں نے عذاب سے نجات پائی۔
(۱۲۹) اور ہم نے  پچھلوں میں اس کی ثنا باقی رکھی۔
(۱۳۰) سلام ہو ا لیاس پر۔
(۱۳۱) بیشک ہم ایسا ہی صلہ دیتے  ہیں نیکوں کو۔
(۱۳۲) بیشک وہ ہمارے  اعلیٰ درجہ کے  کامل الایمان بندوں میں ہے۔
(۱۳۳)  اور بیشک لوط پیغمبروں میں ہے۔
(۱۳۴) جبکہ ہم نے  اسے  اور اس کے  سب گھر والوں کو نجات بخشی۔
(۱۳۵)  مگر  ایک بڑھیا کہ رہ جانے  والوں میں ہوئی (ف ۱۲۰) 
۱۲۰		عذاب کے اندر۔
(۱۳۶) پھر دوسروں کو ہم نے  ہلاک فرما دیا (ف ۱۲۱)
۱۲۱		یعنی حضرت لوط علیہ السلام کی قوم کے کفّار کو۔
(۱۳۷) اور بیشک تم (ف ۱۲۲) ان پر گزرتے  ہو صبح کو۔
۱۲۲		اے اہلِ مکّہ۔
(۱۳۸) اور رات میں (ف ۱۲۳) تو کیا تمہیں عقل نہیں (ف ۱۲۴) 
۱۲۳		یعنی اپنے سفروں میں روز و شب تم ان کے آثار و منازل پر گزرتے ہو۔
۱۲۴		کہ ان سے عبرت حاصل کرو۔
(۱۳۹) اور بیشک یونس پیغمبروں سے  ہے۔
(۱۴۰) جبکہ بھری کشتی کی طرف نکل گیا (ف ۱۲۵) 
۱۲۵		حضرت ابنِ عباس اور وہب کا قول ہے کہ حضرت یونس علیہ السلام نے اپنی قوم سے عذاب کا وعدہ کیا تھا اس میں تاخیر ہوئی تو آپ ان سے چھُپ کر نکل گئے اور آپ نے دریائی سفر کا قصد کیا کَشتی پر سوار ہوئے دریا کے درمیان میں کَشتی ٹھہر گئی اور اس کے ٹھہرنے کا کوئی سببِ ظاہر موجود نہ تھا۔ ملّاحوں نے کہا اس کَشتی میں اپنے مولا سے بھاگا ہوا کوئی غلام ہے قرعہ ڈالنے سے ظاہر ہو جائے گا قرعہ ڈالا گیا تو آپ ہی کے نام نکلا، تو آپ نے فرمایا کہ میں ہی وہ غلام ہوں اور آپ پانی میں ڈال دیئے گئے کیونکہ دستور یہی تھا کہ جب تک بھاگا ہوا غلام دریا میں غرق نہ کر دیا جائے اس وقت تک کَشتی چلتی نہ تھی۔
(۱۴۱) تو قرعہ ڈالا تو ڈھکیلے  ہوؤں میں ہوا۔
(۱۴۲) پھر اسے  مچھلی نے  نگل لیا اور وہ اپنے  آپ کو ملامت کرتا تھا (ف ۱۲۶) 
۱۲۶		کہ کیوں نکلنے میں جلدی کی اور قوم سے جدا ہونے میں امرِ الٰہی کا انتظار نہ کیا۔
(۱۴۳) تو اگر وہ تسبیح کرنے  والا نہ ہوتا (ف ۱۲۷)
۱۲۷		یعنی ذکرِ الٰہی کی کثرت کرنے والا اور مچھلی کے پیٹ میں لَآ اِلٰہَ اِلَّا اَنْتَ سُبْحٰنَکَ اِنِّیْ کُنْتُ مِنَ الظّٰلِمِیْنَ ط پڑھنے والا۔
(۱۴۴) ضرور اس کے  پیٹ میں رہتا جس دن تک لوگ اٹھائے  جائیں گے  (ف ۱۲۸)
۱۲۸		یعنی روزِ قیامت تک۔
(۱۴۵) پھر ہم نے  اسے  (ف ۱۲۹) میدان میں ڈال دیا اور وہ بیمار تھا (ف ۱۳۰)
۱۲۹		مچھلی کے پیٹ سے نکال کر اسی روز یا تین روز یا سات روز یا چالیس روز کے بعد۔
۱۳۰		یعنی مچھلی کے پیٹ میں رہنے کے باعث آپ ایسے ضعیف و نحیف اور نازک ہو گئے تھے جیسا بچّہ پیدائش کے وقت ہوتا ہے جسم کی کھال نرم ہو گئی اور بدن پر کوئی بال باقی نہ رہا تھا۔
(۱۴۶) اور ہم نے  اس پر (ف ۱۳۱) کدو کا پیڑ اگایا (ف ۱۳۲)
۱۳۱		سایہ کرنے اور مکھیوں سے محفوظ رکھنے کے لئے۔
۱۳۲		کدّو کی بیل ہوتی ہے جو زمین پر پھیلتی ہے۔ مگر یہ آپ کا معجزہ تھا کہ یہ کدّو کا درخت قد والے درختوں کی طرح شاخ رکھتا تھا اور اس کے بڑے بڑے پتّوں کے سایہ میں آپ آرام کرتے تھے۔ اور بحکمِ الٰہی روزانہ ایک بکری آتی اور اپنا تھن حضرت کے دہانِ مبارک میں دے کر آپ کو صبح و شام دودھ پلا جاتی یہاں تک کہ جسمِ مبارک کی جِلد شریف یعنی کھال مضبوط ہوئی اور اپنے موقع سے بال جمے اور جسم میں توانائی آئی۔
(۱۴۷) اور ہم نے  اسے  (ف ۱۳۳) لاکھ آدمیوں کی طرف بھیجا بلکہ زیادہ۔
۱۳۳		پہلے کی طرح سرزمینِ موصل میں قومِ نینویٰ کے۔
(۱۴۸) تو وہ ایمان لے  آئے  (ف ۱۳۴) تو ہم نے  انہیں ایک وقت تک برتنے  دیا (ف ۱۳۵) 
۱۳۴		آثارِ عذاب دیکھ کر۔ (اس کا بیان سورۂ یونس کے دسویں رکوع میں گذر چکا ہے اور اس واقعہ کا بیان سورۂ انبیاء کے چھٹے رکوع میں بھی آ چکا ہے)
۱۳۵		یعنی ان کی آخرِ عمر تک انہیں آسائش کے ساتھ رکھا۔ اس واقعہ کے بیان فرمانے کے بعد اللہ تعالیٰ اپنے حبیبِ اکرم صلی اللہ علیہ و آلہٖ و سلم سے فرماتا ہے کہ آپ کفّارِ مکّہ سے انکارِ بعث کی وجہ دریافت کیجئے چنانچہ ارشاد فرماتا ہے۔
(۱۴۹) تو ان سے  پوچھو کیا تمہارے  رب کے  لیے  بیٹیاں ہیں (ف ۱۳۶) اور ان کے  بیٹے  (ف ۱۳۷) 
۱۳۶		جیسا کہ جہینہ اور بنی سلمہ وغیرہ کفّار کا اعتقاد ہے کہ فرشتے خدا کی بیٹیاں ہیں۔
۱۳۷		یعنی اپنے لئے تو بیٹیاں گوارا نہیں کرتے، بُری جانتے ہیں اور پھر ایسی چیز کو خدا کی طرف نسبت کرتے ہیں۔
(۱۵۰)  یا ہم نے  ملائکہ کو عورتیں پیدا کیا اور وہ حاضر تھے  (ف ۱۳۸) 
۱۳۸		دیکھ رہے تھے کیونکہ ایسی بے ہودہ بات کہتے ہیں۔
(۱۵۱) سنتے  ہو بیشک وہ اپنے  بہتان سے  کہتے  ہیں۔
(۱۵۲)  کہ اللہ کی اولاد ہے  اور بیشک وہ ضرور جھوٹے  ہیں۔
(۱۵۳) کیا اس نے  بیٹیاں پسند کیں بیٹے  چھوڑ کر۔
(۱۵۴) تمہیں کیا  ہے، کیسا  حکم لگاتے  ہو (ف ۱۳۹)
۱۳۹		فاسد و باطل۔
(۱۵۵) تو کیا دھیان نہیں کرتے  (ف ۱۴۰)
۱۴۰		اور اتنا نہیں سمجھتے کہ اللہ تعالیٰ اولاد سے پاک اور منزّہ ہے۔
(۱۵۶) یا تمہارے  لیے  کوئی کھلی سند ہے۔
(۱۵۷) تو اپنی کتاب لاؤ (ف ۱۴۱) اگر تم سچے  ہو۔
۱جس میں یہ سند ہو۔
(۱۵۸) اور اس میں اور جنوں میں رشتہ ٹھہرایا (ف ۱۴۲) اور بیشک جنوں کو معلوم ہے  کہ وہ (ف ۱۴۳) ضرور حاضر لائے  جائیں گے  (ف ۱۴۴) 
۱جیسا کہ بعض مشرکین نے کہا تھا کہ اللہ تعالیٰ نے جنّوں میں شادی کی اس سے فرشتے پیدا ہوئے(معاذ اللہ) کیسے عظیم کفر کے مرتکب ہوئے۔
۱یعنی اس بے ہودہ بات کے کہنے والے۔
۱۴۴		جہنّم میں عذاب کے لئے۔
(۱۵۹)  پاکی ہے  اللہ کو ان باتوں سے  کہ یہ بتاتے  ہیں۔
(۱۶۰) مگر اللہ کے  چُنے  ہوئے  بندے  (ف ۱۴۵) 
۱۴۵		ایماندار اللہ تعالیٰ کی پاکی بیان کرتے ہیں ان تمام باتوں سے جو کفّارِ نابکار کہتے ہیں۔
(۱۶۱) تو تم اور جو کچھ تم اللہ کے  سوا پوجتے  ہو (ف ۱۴۶)
۱۴۶		یعنی تمہارے بت سب کے سب وہ اور۔
(۱۶۲) تم اس کے  خلاف کسی کو بہکانے  والے  نہیں (ف ۱۴۷) 
۱۴۷		گمراہ نہیں کر سکتے۔
(۱۶۳) مگر اسے  جو بھڑکتی آگ میں جانے  والا ہے  (ف ۱۴۸) 
۱۴۸		جس کی قسمت ہی میں یہ ہے کہ وہ اپنے کردارِ بد سے مستحقِ جہنّم ہو۔
(۱۶۴) اور فرشتے  کہتے  ہیں ہم میں ہر ایک کا ایک مقام معلوم ہے  (ف ۱۴۹) 
۱۴۹		جس میں اپنے رب کی عبادت کرتا ہے حضرت ابنِ عباس رضی اللہ تعالیٰ عنہما نے فرمایا کہ آسمانوں میں بالشت بھر بھی جگہ ایسی نہیں ہے جس میں کوئی فرشتہ نماز نہ پڑھتا ہو یا تسبیح نہ کرتا ہو۔
(۱۶۵) اور بیشک ہم پر پھیلائے  حکم کے  منتظر ہیں۔
(۱۶۶) اور بیشک ہم اس کی تسبیح کرنے  والے  ہیں۔
(۱۶۷) اور بیشک وہ کہتے  تھے  (ف ۱۵۰) 
۱۵۰		یعنی مکّہ مکرّمہ کے کفّار و مشرکین سیّدِ عالَم صلی اللہ علیہ و آلہٖ و سلم کی تشریف آوری سے پہلے کہا کرتے تھے کہ۔
(۱۶۸) اگر ہمارے  پاس اگلوں کی کوئی نصیحت ہوتی (ف ۱۵۱)
۱۵۱		کوئی کتاب ملتی۔
(۱۶۹)  تو ضرور ہم اللہ کے  چُنے  ہوئے  بندے  ہوتے  (ف ۱۵۲) 
۱۵۲		اس کی اطاعت کرتے اور اخلاص کے ساتھ عبادت بجا لاتے پھر جب تمام کتابوں سے افضل و اشرف معجِز کتاب انہیں ملی یعنی قرآنِ مجید نازل ہوا۔
(۱۷۰) تو اس کے  منکر ہوئے  تو عنقریب جان لیں گے  (ف ۱۵۳)
۱۵۳		اپنے کفر کا انجام۔
(۱۷۱) اور بیشک ہمارا کلام گزر چکا ہے  ہمارے  بھیجے  ہوئے  بندوں کے  لیے۔
(۱۷۲) کہ بیشک انہیں کی مدد ہو گی۔
(۱۷۳) اور بیشک ہمارا ہی لشکر (ف ۱۵۴) غالب آئے  گا۔
۱۵۴		یعنی اہلِ ایمان۔
(۱۷۴) تو ایک وقت تم ان سے  منہ پھیر لو (ف ۱۵۵) 
۱۵۵		جب تک کہ تمہیں ان کے ساتھ قتال کرنے کا حکم دیا جائے۔
(۱۷۵)  اور انہیں دیکھتے  رہو کہ عنقریب وہ دیکھیں گے  (ف ۱۵۶)
۱۵۶		طرح طرح کے عذاب دنیا و آخرت میں۔ جب یہ آیت نازل ہوئی تو کفّار نے براہِ تمسخر و استہزاء کہا کہ یہ عذاب کب نازل ہو گا اس کے جواب میں اگلی آیت نازل ہوئی۔
(۱۷۶) تو کیا ہمارے  عذاب  کی جلدی کرتے  ہیں۔
(۱۷۷) پھر جب اترے  گا ان کے  آنگن میں تو ڈرائے  گیوں کی کیا ہی بری صبح ہو گی۔
(۱۷۸) اور ایک وقت تک ان سے  منہ پھیر لو۔
(۱۷۹) اور انتظار کرو کہ وہ عنقریب دیکھیں گے۔
(۱۸۰) پاکی ہے  تمہارے  رب کو عزت والے  رب کو ان کی باتوں سے  (ف ۱۵۷)
۱۵۷		جو کافر اس کی شان میں کہتے ہیں اور اس کے لئے شریک اور اولاد ٹھہراتے ہیں۔
(۱۸۱) اور سلام ہے  پیغمبروں پر (ف ۱۵۸) 
(۱۸۲) اور سب خوبیاں اللہ کو سارے  جہاں کا رب ہے۔
۱۵۸		جنہوں نے اللہ عزَّوجلَّ کی طرف سے توحید اور احکامِ شرع پہنچائے انسانی مراتب میں سب سے اعلیٰ مرتبہ یہ ہے کہ خود کامل ہو اور دوسروں کی تکمیل کرے یہ شان انبیاء علیہم الصلوٰۃ والسلام کی ہے تو ہر ایک پر ان حضرات کا اتباع اور ان کی اقتدا لازم ہے۔


سورۃ  ص


اللہ کے  نام سے  شروع جو نہایت مہربان رحم والا(ف ۱)
۱		سورۂ صٓۤ اس کا نام سورۂ داؤد بھی ہے، یہ سورت مکّیہ ہے، اس میں پانچ ۵رکوع، اٹّھاسی۸۸ آیتیں اور سات سو بتّیس کلمے اور تین ہزار سر سٹھ ۳۰۶۷حرف ہیں۔
(۱) اس نامور قرآن کی قسم (ف ۲) 
۲		جو شرف والا ہے کہ یہ کلام معجِز ہے۔
(۲) بلکہ کافر تکبر اور خلاف میں ہیں (ف ۳) 
۳		اور نبی کریم صلی اللہ علیہ و آلہٖ و سلم سے عداوت رکھتے ہیں اس لئے حق کا اعتراف نہیں کرتے۔
(۳) ہم نے  ان سے  پہلے  کتنی سنگتیں کھپائیں (ف ۴) تو اب وہ پکاریں (ف ۵) اور چھوٹنے  کا وقت نہ تھا (ف ۶) 
۴		یعنی آپ کی قوم سے پہلے کتنی امّتیں ہلاک کر دیں اسی استکبار اور انبیاء کی مخالفت کے باعث۔
۵		یعنی نزولِ عذاب کے وقت انہوں نے فریاد کی۔
۶		کہ خَلاص پا سکتے اس وقت کی فریاد بیکار تھی کفّارِ مکّہ نے ان کے حال سے عبرت حاصل نہ کی۔
(۴) اور انہیں اس کا اچنبھا ہوا کہ ان کے  پاس انہیں میں کا ایک ڈر سنانے  والا تشریف لایا (ف ۷) اور کافر بولے  یہ جادوگر ہے  بڑا جھوٹا۔
۷		یعنی سیّدِ عالَم محمّد مصطفیٰ صلی اللہ علیہ و آلہٖ و سلم۔
(۵) کیا اس نے  بہت خداؤں کا ایک خدا کر دیا (ف ۸) بیشک  یہ عجیب بات ہے۔
۸		شانِ نزول : جب حضرت عمر رضی اللہ تعالیٰ عنہ اسلام لائے تو مسلمانوں کو خوشی ہوئی اور کافروں کو نہایت رنج ہوا ولید بن مغیرہ نے قریش کے عمائد اور سر بر آوردہ پچّیس آدمیوں کو جمع کیا اور انہیں ابو طالب کے پاس لایا اور ان سے کہا کہ تم ہمارے سردار ہو اور بزرگ ہو ہم تمہارے پا س اس لئے آئے ہیں کہ تم ہمارے اور اپنے بھتیجے کے درمیان فیصلہ کر دو ان کی جماعت کے چھوٹے درجے کے لوگوں نے جو شورش برپا کر رکھی ہے وہ تم جانتے ہو ابوطالب نے حضرت سیّدِ عالَم صلی اللہ علیہ و آلہٖ و سلم کو بُلا کر عرض کیا کہ یہ آپ کی قوم کے لوگ ہیں اور آپ سے صلح چاہتے ہیں آپ ان کی طرف سے یک لخت انحراف نہ کیجئے، سیّدِ عالَم صلی اللہ علیہ و آلہٖ و سلم نے فرمایا یہ مجھ سے کیا چاہتے ہیں انہوں نے کہا کہ ہم اتنا چاہتے ہیں کہ آپ ہمیں اور ہمارے معبودوں کے ذکر کو چھوڑ دیجئے ہم آپ کے اور آپ کے معبود کی بد گوئی کے درپے نہ ہوں گے حضور علیہ الصلوٰۃ والسلام نے فرمایا کہ کیا تم ایک کلمہ قبول کر سکتے ہو جس سے عرب و عجم کے مالک و فرمانبردار ہو جاؤ ؟ ابوجہل نے کہا کہ ایک کیا ہم دس کلمے قبول کر سکتے ہیں، سیّدِ عالَم صلی اللہ علیہ و آلہٖ و سلم نے فرمایا کہو لَآ اِلٰہَ اِلَّا اللہُ اس پر وہ لوگ اٹھ گئے اور کہنے لگے کہ کیا انہوں نے بہت سے خداؤں کا ایک خدا کر دیا اتنی بہت سی مخلوق کے لئے ایک خدا کیسے کافی ہو سکتا ہے۔
(۶) اور ان میں کے  سردار چلے  (ف ۹) کہ اس کے  پاس سے  چل دو اور اپنے  خداؤں پر صابر رہو بیشک اس میں اس کا کوئی مطلب ہے۔
۹		ابوطالب کی مجلس سے آپس میں یہ کہتے۔
(۷) یہ تو ہم نے  سب سے  پہلے  دینِ نصرانیت میں بھی نہ سنی (ف ۱۰) یہ تو نری نئی گڑھت ہے۔
۱۰		نصرانی بھی تین خداؤں کے قائل تھے یہ تو ایک ہی خدا بتاتے ہیں۔
(۸) کیا ان پر قرآن اتارا گیا ہم سب میں سے  (ف ۱۱) بلکہ وہ شک میں ہیں میری کتاب سے  (ف ۱۲) بلکہ ابھی میری مار نہیں چکھی ہے  (ف ۱۳) 
۱۱		اہلِ مکّہ کو سیّدِ عالَم صلی اللہ علیہ و آلہٖ و سلم کے منصبِ نبوّت پر حسد آیا اور انہوں نے یہ کہا کہ ہم میں صاحبِ شرف و عزّت آدمی موجود تھے ان میں سے کسی پر قرآن نہ اترا خاص حضرت سیّدِ انبیاء محمّد مصطفیٰ (صلی اللہ علیہ و آلہٖ و سلم) پر اترا۔
۱۲		کہ اس کے لانے والے حضرت محمّد مصطفیٰ صلی اللہ علیہ و آلہٖ و سلم کی تکذیب کرتے ہیں۔
۱۳		اگر میرا عذاب چکھ لیتے تو یہ شک و تکذیب و حسد کچھ باقی نہ رہتا اور نبی علیہ الصلوٰۃ والسلام کی تصدیق کرتے لیکن اس وقت کی تصدیق مفید نہ ہوتی۔
(۹) کیا وہ تمہارے  رب کی رحمت کے  خزانچی ہیں (ف ۱۴) وہ عزت والا بہت عطا فرمانے  والا ہے  (ف ۱۵) 
۱۴		اور کیا نبوّت کی کنجیاں ان کے ہاتھ میں ہیں جسے چاہیں دیں اپنے آپ کو کیا سمجھتے ہیں اللہ تعالیٰ اور اس کی مالکیّت کو نہیں جانتے۔
۱۵		حسبِ اقتضائے حکمت جسے جو چاہے عطا فرمائے اس نے اپنے حبیب محمّد مصطفیٰ صلی اللہ علیہ و آلہٖ و سلم کو نبوّت عطا فرمائی تو کسی کو اس میں دخل دینے اور چوں چرا کی کیا مجال۔
(۱۰) کیا ان کے  لیے  ہے  سلطنت آسمانوں اور زمین کی اور جو کچھ ان کے  درمیان ہے، تو رسیاں لٹکا کر چڑھ نہ جائیں (ف ۱۶)
۱۶		اور ایسا اختیار ہو تو جسے چاہیں وحی کے ساتھ خاص کریں اور عالَم کی تدبیر اپنے ہاتھ میں لیں اور جب یہ کچھ نہیں ہے تو امورِ ربّانیہ و تدابیرِ الٰہیہ میں دخل کیوں دیتے ہیں انہیں اس کا کیا حق ہے، کفّار کو یہ جواب دینے کے بعد اللہ تبارک و تعالیٰ نے اپنے نبی کریم محمّد مصطفیٰ صلی اللہ علیہ و آلہٖ و سلم سے نصرت و مدد کا وعدہ فرمایا ہے۔
(۱۱) یہ ایک ذلیل لشکر ہے  انہیں لشکروں میں سے  جو وہیں بھگا دیا جائے  گا (ف ۱۷) 
۱۷		یعنی ان قریش کی جماعت انہیں لشکروں میں سے ایک ہے جو آپ سے پہلے انبیاء علیہم السلام کے مقابل گروہ باندھ باندھ کر آیا کرتے تھے اور زیادتیاں کیا کرتے تھے اس سبب سے ہلاک کر دیئے گئے اللہ تعالیٰ نے اپنے نبی کریم صلی اللہ علیہ و آلہٖ و سلم کو خبر دی کے یہی حال ان کا ہے کہ انھیں بھی ہزیمت ہو گی چنانچہ بدر میں ایسا واقع ہوا اس کے بعد اللہ تبارک و تعالیٰ نے اپنے حبیب صلی اللہ علیہ و آلہٖ و سلم کی تسکینِ خاطر کے لئے پچھلے انبیاء علیہم السلام اور ان قوموں کا ذکر فرمایا۔
(۱۲) ان سے  پہلے  جھٹلا چکے  ہیں نوح کی قوم اور عاد اور چومیخا کرنے  والے  فرعون (ف ۱۸)
۱۸		جو کسی پر غصّہ کرتا تھا تو اسے لٹا کر اس کے چاروں ہاتھ پاؤں کھینچ کر چاروں طرف کھونٹوں میں بندھو ا دیتا تھا پھر اس کو پٹواتا تھا اور اس پر طرح طرح کی سختیاں کرتا تھا۔
(۱۳) اور ثمود اور لوط کی قوم اور بن والے   (ف ۱۹) یہ ہیں وہ گروہ (ف ۲۰)
۱۹		جو شعیب علیہ الصلوٰۃ والسلام کی قوم سے تھے۔
۲۰		جو انبیاء کے مقابل جتّھے باندھ کر آئے مشرکینِ مکّہ انہیں گروہوں میں سے ہیں۔
(۱۴) ان میں کوئی ایسا نہیں جس نے  رسولوں کو نہ جھٹلایا ہو تو میرا  عذاب لازم ہوا  (ف ۲۱)
۲۱		یعنی ان گزری ہوئی امّتوں نے جب انبیاء علیہم السلام کی تکذیب کی تو ان پر عذاب لازم ہو گیا تو ان ضعیفوں کا کیا حال ہو گا جب ان پر عذاب اترے گا۔
(۱۵) اور یہ راہ نہیں دیکھتے  مگر ایک چیخ کی (ف ۲۲) جسے  کوئی پھیر نہیں سکتا۔
۲۲		یعنی قیامت کے نفخۂ اولیٰ کی جو ان کے عذاب کی میعاد ہے۔
(۱۶)  اور بولے  اے  ہمارے  رب ہمارا حصہ ہمیں جلد دے  دے  حساب کے  دن سے  پہلے  (ف ۲۳)
۲۳		یہ نضر بن حارث نے بطورِ تمسخر کہا تھا اس پر اللہ تعالیٰ نے اپنے حبیب صلی اللہ علیہ و آلہٖ و سلم سے فرمایا کہ۔
(۱۷) تم ان کی باتوں پر صبر کرو اور ہمارے  بندے  داؤد نعمتوں والے  کو  یاد کرو (ف ۲۴) بیشک وہ بڑا  رجوع کرنے  والا ہے  (ف ۲۵)
۲۴		جن کو عبادت کی بہت قوّت دی گئی تھی آپ کا طریقہ تھا کہ ایک دن روزہ رکھتے ایک دن افطار فرماتے اور رات کے پہلے نصف حصّہ میں عبادت کرتے اس کے بعد شب کی ایک تہائی آرام فرماتے پھر باقی چھٹا حصّہ عبادت میں گزارتے۔
۲۵		اپنے رب کی طرف۔
(۱۸) بیشک ہم نے  اس کے  ساتھ پہاڑ مسخر فرما دیے  کہ تسبیح کرتے  (ف ۲۶) شام کو اور سورج چمکتے   (ف ۲۷) 
۲۶		حضرت داؤد علیہ السلام کی تسبیح کے ساتھ۔
۲۷		اس آیت کی تفسیر میں یہ بھی کہا گیا ہے کہ اللہ تعالیٰ نے حضرت داؤد علیہ السلام کے لئے پہاڑوں کو ایسا مسخّر کیا تھا کہ جہاں آپ چاہتے انھیں اپنے ساتھ لے جاتے۔ (مدارک)
(۱۹) اور پرندے  جمع کیے  ہوئے  (ف ۲۸) سب اس کے  فرمانبردار تھے  (ف ۲۹) 
۲۸		حضرت ابنِ عباس رضی اللہ تعالیٰ عنہما سے مروی ہے کہ جب حضرت داؤد علیہ السلام تسبیح کرتے تو پہاڑ بھی آپ کے ساتھ تسبیح کرتے اور پرندے آپ کے پاس جمع ہو کر تسبیح کرتے۔
۲۹		پہاڑ بھی اور پرند بھی۔
(۲۰) اور ہم نے  اس کی سلطنت کو مضبوط کیا (ف ۳۰) اور اسے  حکمت (ف ۳۱) اور قولِ فیصل دیا (ف ۳۲) 
۳۰		فوج و لشکر کی کثرت عطا فرما کر۔ حضرت ابنِ عباس رضی اللہ تعالیٰ عنہما نے فرمایا کہ روئے زمین کے بادشاہوں میں حضرت داؤد علیہ السلام کی سلطنت بڑی مضبوط اور قوی سلطنت تھی چھتّیس ہزار مرد آپ کے محراب کے پہرے پر مقرر تھے۔
۳۱ٍٍ		یعنی نبوّت۔ بعض مفسّرین نے حکمت کی تفسیر عدل کی ہے، بعض نے کتابُ اللہ کا علم، بعض نے فقہ، بعض نے سنّت۔ (جمل)
۳۲		قولِ فیصل سے علمِ قضا مراد ہے جو حق و باطل میں فرق و تمیز کر دے۔
(۲۱) اور کیا تمہیں (ف ۳۳) اس دعوے  والوں کی بھی خبر آئی جب وہ دیوار کود کر داؤد کی مسجد میں آئے  (ف ۳۴)
۳۳		اے سیّدِ عالَم صلی اللہ علیہ و آلہٖ و سلم۔
۳۴		یہ آنے والے بقولِ مشہور ملائکہ تھے جو حضرت داؤد علیہ السلام کی آزمائش کے لئے آئے تھے۔
(۲۲) جب وہ داؤد پر داخل ہوئے  تو وہ ان سے  گھبرا گیا انہوں نے  عرض کی ڈریے  نہیں ہم دو فریق ہیں کہ ایک نے  دوسرے  پر زیادتی کی ہے  (ف ۳۵) تو ہم میں سچا فیصلہ فرما دیجئے  اور خلافِ حق نہ کیجئے  (ف ۳۶) اور ہمیں سیدھی راہ بتایے۔
۳۵		ان کا یہ قول ایک مسئلہ کی فرضی شکل پیش کر کے جواب حاصل کرنا تھا اور کسی مسئلہ کے متعلق حکم معلوم کرنے کے لئے فرضی صورتیں مقرر کر لی جاتی ہیں اور معیّن اشخاص کی طرف انکی نسبت کر دی جاتی ہے تاکہ مسئلہ کا بیان بہت واضح طریقہ پر ہو اور ابہام باقی نہ رہے یہاں جو صورتِ مسئلہ ان فرشتوں نے پیش کی اس سے مقصود حضرت داؤد علیہ السلام کو توجّہ دلانا تھی اس امر کی طرف جو انہیں پیش آیا تھا اور وہ یہ تھا کہ آپ کی ننانوے بیبیاں تھیں اس کے بعد آپ نے ایک اور عورت کو پیام دے دیا جس کو ایک مسلمان پہلے سے پیام دے چکا تھا لیکن آپ کا پیام پہنچنے کے بعد عورت کے اعزّہ و اقارب دوسرے کی طرف التفات کرنے والے کب تھے آپ کے لئے راضی ہو گئے اور آپ سے نکاح ہو گیا ایک قول یہ بھی ہے کہ اس مسلمان کے ساتھ نکاح ہو چکا تھا آپ نے اس مسلمان سے اپنی رغبت کا اظہار کیا اور چاہا کہ وہ اپنی عورت کو طلاق دے دے وہ آپ کے لحاظ سے منع نہ کر سکا اور اس نے طلاق دے دی آپ کا نکاح ہو گیا اور اس زمانہ میں ایسا معمول تھا کہ اگر کسی شخص کو کسی عورت کی طرف رغبت ہوتی تو اس سے استدعا کر کے طلاق دلوا لیتا اور بعدِ عدت نکاح کر لیتا، یہ بات نہ تو شرعاً ناجائز ہے نہ اس زمانہ کے رسم و عادت کے خلاف لیکن شانِ انبیاء بہت ارفع و اعلیٰ ہوتی ہے اس لئے یہ آپ کے منصبِ عالی کے لائق نہ تھا تو مرضیِ الٰہی یہ ہوئی کہ آپ کو اس پر آگاہ کیا جائے اور اس کا سبب یہ پیدا کیا کہ ملائکہ مدعی اور مدعا علیہ کی شکل میں آپ کے سامنے پیش ہوئے۔ 
فائدہ : اس سے معلوم ہوا کہ اگر بزرگوں سے کوئی لغزش صادر ہو اور کوئی امر خلافِ شان واقع ہو جائے تو ادب یہ ہے کہ معترضانہ زبان نہ کھولی جائے بلکہ اس واقعہ کی مثل ایک واقعہ متصور کر کے اس کی نسبت سائلانہ و مستفتیانہ و مستفیدانہ سوال کیا جائے اور ان کی عظمت و احترام کا لحاظ رکھا جائے اور یہ بھی معلوم ہوا کہ اللہ تعالیٰ عزَّوجلَّ مالک و مولیٰ اپنے انبیاء کی ایسی عزّت فرماتا ہے کہ ان کو کسی بات پر آگاہ کرنے کے لئے ملائکہ کو اس طریقِ ادب کے ساتھ حاضر ہونے کا حکم دیتا ہے۔ 
۳۶		جس کی غلطی ہو بے رو رعایت فرما دیجئے۔
(۲۳) بیشک یہ میرا بھائی ہے  (ف ۳۷) اس کے  پاس ننانوے  دُنبیاں ہیں اور میرے  پاس ایک دُنبی، اب یہ کہتا ہے  وہ بھی مجھے  حوالے  کر دے  اور بات میں  مجھ  پر زور ڈالتا ہے۔
۳۷		یعنی دینی بھائی۔
(۲۴) داؤد نے  فرمایا بیشک یہ تجھ پر زیادتی کرتا ہے  کہ تیری دُنبی اپنی دُنبیوں میں ملانے  کو مانگتا ہے، اور بیشک اکثر ساجھے  والے  ایک دوسرے  پر زیادتی کرتے  ہیں مگر جو ایمان لائے  اور اچھے  کام کیے  اور وہ بہت تھوڑے  ہیں (ف ۳۸) اب داؤد سمجھا کہ ہم نے  یہ اس کی جانچ کی تھی (ف ۳۹) تو اپنے  رب سے  معافی مانگی اور سجدے  میں گر پڑا  (ف ۴۰) اور رجوع لایا، (  السجدۃ ۱۰)
۳۸		حضرت داؤد علیہ السلام کی یہ گفتگو سن کر فرشتوں میں سے ایک نے دوسرے کی طرف دیکھا اور تبسّم کر کے وہ آسمان کی طرف روانہ ہو گئے۔
۳۹		اور دنبی ایک کنایہ تھا جس سے مراد عورت تھی کیونکہ ننانوے عورتیں آپ کے پاس ہوتے ہوئے ایک اور عورت کی آپ نے خواہش کی تھی اس لئے دنبی کے پیرایہ میں سوال کیا گیا جب آپ نے یہ سمجھا۔
۴۰		مسئلہ : اس آیت سے ثابت ہوتا ہے کہ نماز میں رکوع کرنا سجدۂ تلاوت کے قائم مقام ہو جاتا ہے جب کہ نیّت کی جائے۔
(۲۵)  تو ہم نے  اسے  یہ معاف فرمایا، اور بیشک اس کے  لیے  ہماری بارگاہ میں ضرور قرب اور اچھا ٹھکانا ہے۔
(۲۶) اے  داؤد بیشک ہم نے  تجھے  زمین میں نائب کیا (ف ۴۱) تو لوگوں میں سچا حکم کر اور خواہش کے  پیچھے  نہ جانا کہ تجھے  اللہ کی راہ سے  بہکا دے  گی، بیشک وہ جو اللہ کی راہ سے  بہکتے  ہیں ان کے  لیے  سخت عذاب ہے  اس پر کہ وہ حساب کے  دن کو بھول بیٹھے  (ف ۴۲)
خَلق کی تدبیر پر آپ کو مامور کیا اور آپ کا حکم ان میں نافذ فرمایا۔
اور اس وجہ سے ایمان سے محروم رہے اگر انہیں روزِ حساب کا یقین ہوتا تو دنیا ہی میں ایمان لے آتے۔
(۲۷) اور ہم نے   آسمان اور زمین اور جو کچھ ان کے  درمیان ہے  بیکار نہ بنائے، یہ کافروں کا گمان ہے  (ف ۴۳) تو کافروں کی خرابی ہے  آگ سے۔
اگرچہ وہ صراحۃً یہ نہ کہیں آسمان و زمین اور تمام دنیا بےکار پیدا کی گئی لیکن جب کہ بعث و جزا کے منکِر ہیں تو نتیجہ یہی ہے کہ عالَم کی ایجاد کو عبث اور بے فائدہ مانیں۔
(۲۸) کیا ہم انہیں جو ایمان لائے  اور اچھے  کام کیے  ان جیسا کر دیں جو زمین میں فساد پھیلاتے  ہیں، یا ہم پرہیزگاروں کو شریر بے  حکموں کے  برابر ٹھہرا دیں (ف ۴۴)
۴۴		یہ بات بالکل حکمت کے خلاف ہے اور جو شخص جزا کا قائل نہیں وہ ضرور مفسِد و مصلِح اور فاجِر و متّقی کو برابر قرار دے گا اور ان میں فرق نہ کرے گا کفّار اس جہل میں گرفتار ہیں۔ 
شانِ نزول : کفّارِ قریش نے مسلمانوں سے کہا تھا کہ آخرت میں جو نعمتیں تمہیں ملیں گی وہی ہمیں بھی ملیں گی اس پر یہ آیتِ کریمہ نازل ہوئی اور ارشاد فرمایا گیا کہ نیک و بد مومن و کافر کو برابر کر دینا مقتضائے حکمت نہیں کفّار کا خیال باطل ہے۔
(۲۹) یہ ایک کتاب ہے  کہ ہم نے  تمہاری طرف اتاری (ف ۴۵) برکت وا لی تاکہ اس کی آیتوں کو سوچیں اور عقلمند نصیحت مانیں۔
۴۵		یعنی قرآن شریف۔
(۳۰) اور ہم نے  داؤد کو (ف ۴۶) سلیمان عطا فرمایا، کیا اچھا بندہ  بیشک وہ بہت رجوع لانے  والا (ف ۴۷) 
۴۶		فرزندِ ارجمند۔
۴۷		اللہ تعالیٰ کی طرف اور تمام اوقات تسبیح و ذکر میں مشغول رہنے والا۔
(۳۱) جبکہ اس پر پیش کیے  گئے  تیسرے  پہر کو (ف ۴۸) کہ روکئے  تو تین پاؤں پر کھڑے  ہوں چوتھے  سم  کا کنارہ زمین پر لگائے  ہوئے  اور چلائے  تو ہوا ہو جائیں (ف ۴۹) 
۴۸		بعدِ ظہر ایسے گھوڑے۔
۴۹		یہ ہزار گھوڑے تھے جو جہاد کے لئے حضرت سلیمان علیہ السلام کے ملاحظہ میں بعدِ ظہر پیش کئے گئے۔
(۳۲)  تو سلیمان نے  کہا مجھے  ان گھوڑوں کی محبت پسند آئی ہے  اپنے  رب کی یاد کے  لیے  (ف ۵۰) پھر انہیں چلانے  کا حکم دیا یہاں تک کہ نگاہ سے  پردے  میں چھپ گئے  (ف ۵۱) 
۵۰		یعنی میں ان سے رضائے الٰہی اور تقویّت و تائیدِ دِین کے لئے محبّت کرتا ہوں میری محبّت ان کے ساتھ دنیوی غرض سے نہیں ہے۔ (تفسیر کبیر)
۵۱		یعنی نظر سے غائب ہو گئے۔
(۳۳) پھر حکم دیا کہ انہیں میرے  پاس واپس لاؤ تو ان کی پنڈلیوں اور گردنوں پر ہاتھ پھیرنے  لگا (ف ۵۲) 
۵۲		اور اس ہاتھ پھیرنے کے چند باعث تھے ایک تو گھوڑوں کی عزّت و شرف کا اظہار کہ وہ دشمن کے مقابلے میں بہتر مُعِین ہیں۔ دوسرے امورِ سلطنت کی خود نگرانی فرمانا کہ تمام عُمّال مستعِد رہیں۔ سوم یہ کہ آپ گھوڑوں کے احوال اور ان کے امراض و عیوب کے اعلیٰ ماہر تھے ان پر ہاتھ پھیر کر ان کی حالت کا امتحان فرماتے تھے بعض مفسّرین نے ان آیات کی تفسیر میں بہت سے واہی اقوال لکھ دیئے ہیں جن کی صحت پر کوئی دلیل نہیں اور وہ محض حکایات ہیں جو دلائلِ قویّہ کے سامنے کسی طرح قابلِ قبول نہیں اور یہ تفسیر جو ذکر کی گئی یہ عبارتِ قرآن سے بالکل مطابق ہے وللہ الحمد۔ (تفسیر کبیر)
(۳۴) اور بیشک ہم نے  سلیمان کو جانچا (ف ۵۳) اور اس کے  تخت پر  ایک بے  جان بدن ڈال دیا (ف ۵۴) پھر رجوع لایا (ف ۵۵)
۵۳		بخاری و مسلم شریف میں حضرت ابوہریرہ رضی اللہ تعالیٰ عنہ کی حدیث ہے سیّدِ عالَم صلی اللہ علیہ و آلہٖ و سلم نے فرمایا کہ حضرت سلیمان علیہ الصلوٰۃ والسلام نے فرمایا تھا کہ میں آج رات میں اپنی نوّے بیبیوں پر دورہ کروں گا ہر ایک حاملہ ہو گی اور ہر ایک سے راہِ خدا میں جہاد کرنے والا سوار پیدا ہو گا مگر یہ فرماتے وقت زبانِ مبارک سے انشاء اللہ تعالیٰ نہ فرمایا۔ (غالباً حضرت کسی ایسے شغل میں تھے کہ اس کا خیال نہ رہا) تو کوئی بھی عورت حاملہ نہ ہوئی سوائے ایک کے اور اس کے بھی ناقص الخلقت بچّہ پیدا ہوا سیّدِ عالَم صلی اللہ علیہ و آلہٖ و سلم نے فرمایا اگر حضرت سلیمان علیہ السلام نے انشاء اللہ فرمایا ہوتا تو ان سب عورتوں کے لڑکے ہی پیدا ہوتے اور وہ راہِ خدا میں جہاد کرتے۔ (بخاری پارہ تیرہ کتاب الانبیاء)
۵۴		یعنی غیرِ تامُّ الخلقت بچّہ۔
۵۵		اللہ تعالیٰ کی طرف استغفار کر کے انشاء اللہ کہنے کی بھول پر اور حضرت سلیمان علیہ السلام نے بارگاہِ الٰہی میں۔
(۳۵) عرض کی اے  میرے  رب مجھے  بخش دے  اور مجھے  ایسی سلطنت عطا کر کہ میرے   بعد کسی کو لائق نہ ہو (ف ۵۶) بیشک تو ہی بڑی دین والا۔
۵۶		اس سے یہ مقصود تھا کہ ایسا مُلک آپ کے لئے معجزہ ہو۔
(۳۶) تو ہم نے  ہوا اس کے  بس میں کر دی کہ اس کے  حکم سے  نرم نرم چلتی (ف ۵۷) جہاں وہ چاہتا۔
۵۷		فرمانبردارانہ طریقہ پر۔
(۳۷) اور دیو بس میں کر دیے  ہر معمار (ف ۵۸) اور غوطہ خور (ف ۵۹)
۵۸		جو آپ کے حکم سے حسبِ مرضی عجیب و غریب عمارتیں تعمیر کرتا۔
۵۹		جو آپ کے لئے سمندر سے موتی نکالتا۔ دنیا میں سب سے پہلے سمندر سے موتی نکلوانے والے آپ ہی ہیں۔
 (۳۸) اور دوسرے  اور بیڑیوں میں جکڑے  ہوئے  (ف ۶۰) 
۶۰		سرکش شیطان بھی آپ کے مسخّر کر دیئے گئے جن کو آپ تادیب اور فساد سے روکنے کے لئے بیڑیوں اور زنجیروں میں جکڑوا کر قید کرتے تھے۔
(۳۹) یہ ہماری عطا ہے  اب تو چاہے  تو احسان کر (ف ۶۱) یا روک رکھ (ف ۶۲) تجھ پر کچھ حساب نہیں۔
۶۱		جس پر چاہے۔
۶۲		جس کسی سے چاہے یعنی آپ کو دینے اور نہ دینے کا اختیار دیا گیا جیسی مرضی ہو کریں۔
(۴۰) اور بیشک اس کے  لیے  ہماری بارگاہ میں ضرور قرب اور اچھا ٹھکانا ہے۔
(۴۱) اور یاد کرو ہمارے  بندہ ایوب کو جب اس نے  اپنے  رب کو پکارا کہ مجھے  شیطان نے  تکلیف اور  ایذا لگا دی، (ف ۶۳)
۶۳		جسم اور مال میں اس سے آپ کا مرض اور اس کے شدائد مراد ہیں۔ ( اس واقعہ کا مفصّل بیان سور ۂ انبیاء کے رکوع چھ میں گزر چکا ہے)
(۴۲) ہم نے  فرمایا زمین پر اپنا  پاؤں مار (ف ۶۴) یہ ہے  ٹھنڈا چشمہ نہانے  اور پینے  کو (ف ۶۵)
۶۴		چنانچہ آپ نے زمین میں پاؤں مارا اور اس سے آبِ شیریں کا ایک چشمہ ظاہر ہوا اور آپ سے کہا گیا۔
۶۵		چنانچہ آپ نے اس سے پیا اور غسل کیا اور تمام ظاہری و باطنی مرض اور تکلیفیں دفع ہو گئیں۔
(۴۳) اور ہم نے  اسے  اس کے  گھر والے  اور ان کے  برابر اور عطا فرما دیے  اپنی رحمت کرنے  (ف ۶۶) اور عقلمندوں کی نصیحت کو۔
۶۶		چنانچہ مروی ہے کہ جو اولاد آپ کی مر چکی تھی اللہ تعالیٰ نے اس کو زندہ کیا اور اپنے فضل و رحمت سے اتنے ہی اور عطا فرمائے۔
(۴۴) اور فرمایا کہ اپنے  ہاتھ میں ایک جھاڑو لے  کر اس سے  مار دے  (ف ۶۷) اور قسم نہ توڑ بے  ہم نے  اسے   صابر پایا کیا اچھا بندہ (ف ۶۸) بیشک وہ بہت رجوع لانے  والا ہے۔
۶۷		اپنی بی بی کو جس کو سو ضربیں مارنے کی قَسم کھائی تھی دیر سے حاضر ہونے کے باعث۔
۶۸		یعنی ایوب علیہ السلام۔
(۴۵) اور یاد کرو ہمارے  بندوں ابراہیم اور اسحاق اور یعقوب  قدرت  اور علم والوں کو (ف ۶۹)
۶۹		جنہیں اللہ تعالیٰ نے حکمتِ علمیہ وعملیہ عطا فرمائیں اور اپنی معرفت اور طاعات پر قوّت عطا فرمائی۔
(۴۶) بیشک ہم نے  انہیں ایک کھری بات سے  امتیاز بخشا کہ وہ اس گھر کی یاد ہے  (ف ۷۰) 
۷۰		یعنی دارِ آخرت کی۔ کہ وہ لوگوں کو اسی کی یاد دلاتے ہیں اور کثرت سے اس کا ذکر کرتے ہیں محبّتِ دنیا نے ان کے قلوب میں جگہ نہیں پائی۔
(۴۷) اور بیشک وہ ہمارے  نزدیک چُنے  ہوئے  پسندیدہ ہیں۔
(۴۸)  اور یاد کرو اسماعیل اور یسع اور ذو الکفل کو (ف ۷۱) اور سب اچھے  ہیں۔
۷۱		یعنی ان کے فضائل اور ان کے صبر کو تاکہ ان کی پاک خصلتوں سے لوگ نیکیوں کا ذوق و شوق حاصل کریں۔ اور ذوالکفل کی نبوّت میں اختلاف ہے۔
(۴۹) یہ نصیحت ہے  اور بیشک (ف ۷۲) پرہیزگاروں کا ٹھکانا۔
۷۲		آخرت میں۔
(۵۰) بھلا بسنے  کے  باغ ان کے  لیے  سب دروازے  کھلے  ہوئے۔
(۵۱) ان میں تکیہ لگائے  (ف ۷۳) ان میں بہت سے  میوے  اور شراب مانگتے  ہیں۔
۷۳		مرصّع تختوں پر۔
(۵۲) اور ان کے  پاس وہ بیبیاں ہیں کہ اپنے  شوہر کے  سوا  اور کی طرف آنکھ نہیں اٹھاتیں، ایک عمر کی (ف ۷۴)
۷۴		یعنی سب سِن میں برابر ایسے ہی حسن و جوانی میں آپس میں محبّت رکھنے والی نہ ایک کو دوسرے سے بغض نہ رشک نہ حسد۔
(۵۳) یہ ہے   وہ جس کا تمہیں وعدہ دیا جاتا ہے  حساب کے  دن۔
(۵۴) بیشک یہ ہمارا  رزق ہے  کہ کبھی ختم نہ ہو گا (ف ۷۵)
۷۵		ہمیشہ باقی رہے گا وہاں جو چیز لی جائے گی اور خرچ کی جائے گی وہ اپنی جگہ ویسی ہی ہو جائے گی دنیا کی چیزوں کی طرح فنا اور نیست و نابود نہ ہو گی۔
(۵۵) ان کو تو یہ ہے  (ف ۷۶) اور بیشک سرکشوں کا برا ٹھکانا۔
۷۶		یعنی ایمان والوں کو۔
(۵۶) جہنم کہ اس میں جائیں گے  تو کیا ہی برا بچھونا (ف ۷۷) 
۷۷		بھڑکنے والی آگ کہ وہی فرش ہو گی۔
(۵۷) ان کو یہ ہے  تو اسے  چکھیں کھولتا پانی اور پیپ (ف ۷۸)
۷۸		جو جہنّمیوں کے جسموں اور ان کے سڑے ہوئے زخموں اور نجاست کے مقاموں سے بہے گی جلتی بدبو دار۔
(۵۸) اور اسی شکل کے  اور جوڑے  (ف ۷۹)
۷۹		قِسم قِسم کے عذاب۔
(۵۹)  ان سے  کہا جائے  گا یہ ایک اور فوج تمہارے  ساتھ دھنسی پڑتی ہے  جو تمہاری تھی (ف ۸۰) وہ کہیں گے  ان کو کھلی جگہ نہ ملیو آگ میں تو ان کو جانا ہی ہے۔
۸۰		حضرت ابنِ عباس رضی اللہ تعالیٰ عنہما نے فرمایا کہ جب کافروں کے سردار جہنّم میں داخل ہوں گے اور ان کے پیچھے پیچھے ان کی اتباع کرنے والے تو جہنّم کے خازِن ان سرداروں سے کہیں گے یہ تمہارے متّبعین کی فوج ہے جو تمہاری طرح تمہارے ساتھ جہنّم میں دھنسی پڑتی ہے۔
(۶۰) وہاں بھی تنگ جگہ میں رہیں تابع بولے  بلکہ تمہیں کھلی جگہ نہ ملیو، یہ مصیبت تم ہمارے  آگے  لائے  (ف ۸۱) تو کیا ہی برا ٹھکانا (ف ۸۲)
۸۱		کہ تم نے پہلے کفر اختیار کیا اور ہمیں اس راہ پر چلایا۔
۸۲		یعنی جہنّم نہایت ہی بُرا ٹھکانا ہے۔
(۶۱) وہ بولے  اے  ہمارے  رب جو یہ مصیبت ہمارے  آگے  لایا اسے  آگ میں دُونا عذاب بڑھا۔
(۶۲) اور (ف ۸۳) بولے  ہمیں کیا ہوا ہم ان مردوں کو نہیں دیکھتے  جنہیں برا سمجھتے  تھے  (ف ۸۴)
۸۳		کفّار کے عمائد اور سردار۔
۸۴		یعنی غریب مسلمانوں کو اور انہیں وہ اپنے دِین کا مخالف ہونے کے باعث شریر کہتے تھے اور غریب ہونے کی وجہ سے حقیر سمجھتے تھے جب کفّار جہنّم میں انہیں نہ دیکھیں گے تو کہیں گے وہ ہمیں کیوں نظر نہیں آتے۔
(۶۳) کیا ہم نے  انہیں ہنسی بنا لیا (ف ۸۵) یا  آنکھیں ان کی طرف سے  پھر گئیں (ف ۸۶) 
۸۵		اور درحقیقت وہ ایسے نہ تھے دوزخ میں آئے ہی نہیں ہمارا ان کے ساتھ استہزاء کرنا اور ان کی ہنسی بنانا باطل تھا۔
۸۶		اس لئے وہ ہمیں نظر نہ آئے۔ یا یہ معنیٰ ہیں کہ ان کی طرف سے آنکھیں پھر گئیں اور دنیا میں ہم ان کے مرتبے اور بزرگی کو نہ دیکھ سکے۔
(۶۴) بیشک یہ ضرور حق ہے  دوزخیوں کا باہم جھگڑ۔
(۶۵) تم فرماؤ (ف ۸۷) میں ڈر سنانے  والا ہی ہوں (ف ۸۸) اور معبود کوئی نہیں مگر ایک اللہ سب پر غالب۔
۸۷		اے سیّدِ عالَم صلی اللہ علیہ و آلہٖ و سلم مکّہ کے کفّار سے۔
۸۸		تمہیں عذابِ الٰہی کا خوف دلاتا ہوں۔
(۶۶)  مالک آسمانوں اور زمین کا اور جو کچھ ان کے  درمیان ہے  صاحب عزت بڑا بخشنے  والا۔
(۶۷) تم فرماؤ وہ (ف ۸۹) بڑی خبر ہے۔
۸۹		یعنی قرآن یا قیامت یا میرا رسولِ منذِر ہونا یا اللہ تعالیٰ کا واحد لاشریک لہ ہونا۔
(۶۸) تم اس سے  غفلت میں ہو (ف ۹۰) 
۹۰		کہ مجھ پر ایمان نہیں لاتے اور قرآنِ پاک اور میرے دِین کو نہیں مانتے۔
(۶۹) مجھے   عالم بالا کی کیا خبر تھی جب وہ جھگڑتے  تھے  (ف ۹۱)
۹۱		یعنی فرشتے حضرت آدم علیہ السلام کے باب میں۔ یہ حضرت سیّدِ عالَم صلی اللہ علیہ و آلہٖ و سلم کے صحتِ نبوّت کی ایک دلیل ہے۔ مدّعا یہ ہے کہ عالَمِ بالا میں فرشتوں کا حضرت آدم علیہ الصلوٰۃ والسلام کے باب میں سوال و جواب کرنا مجھے کیا معلوم ہوتا اگر میں نبی نہ ہوتا اس کی خبر دینا میری نبوّت اور میرے پاس وحی آنے کی دلیل ہے۔
(۷۰) مجھے  تو یہی وحی ہوتی ہے  کہ میں نہیں  مگر روشن ڈر سنانے  والا (ف ۹۲) 
۹۲		دارمی اور ترمذی کی حدیثوں میں ہے سیّدِ عالَم صلی اللہ علیہ و آلہٖ و سلم نے فرمایا کہ میں اپنے بہترین حال میں اپنے رب عزَّوجلَّ کے دیدار سے مشرف ہوا۔ (حضرت ابنِ عباس رضی اللہ تعالیٰ عنہما فرماتے ہیں کہ میرے خیال میں یہ واقعہ خواب کا ہے) حضور علیہ الصلوٰۃ والسلام فرماتے ہیں کہ حضرت ربُّ العزّت عزَّ و علا و تبارک و تعالیٰ نے فرمایا اے محمّد (صلی اللہ علیہ و آلہٖ و سلم) عالَمِ بالا کے ملائکہ کس بحث میں ہیں ؟ میں نے عرض کیا یارب تو ہی دانا ہے۔ حضور نے فرمایا پھر ربُّ العزّت نے اپنا دستِ رحمت و کرم میرے دونوں شانوں کے درمیان رکھا اور میں نے اس کے فیض کا اثر اپنے قلبِ مبارک میں پایا تو آسمان و زمین کی تمام چیزیں میرے علم میں آ گئیں پھر اللہ تبارک و تعالیٰ نے فرمایا یا محمّد (صلی اللہ علیہ و آلہٖ و سلم) کیا تم جانتے ہو کہ عالَمِ بالا کے ملائکہ کس امر میں بحث کر رہے ہیں میں نے عرض کیا ہاں اے رب میں جانتا ہوں وہ کَفّارات میں بحث کر رہے ہیں اور کَفّارات یہ ہیں نمازوں کے بعد مسجد میں ٹھہرنا اور پیادہ پا جماعتوں کے لئے جانا اور جس وقت سردی وغیرہ کے باعث پانی کا استعمال ناگوار ہو اس وقت اچھی طرح وضو کرنا جس نے یہ کیا اس کی زندگی بھی بہتر، موت بھی بہتر اور گناہوں سے ایسا پاک صاف نکلے گا جیسا اپنی ولادت کے دن تھا اور فرمایا اے محمّد (صلی اللہ علیہ و آلہٖ و سلم) نماز کے بعد یہ دعا کیا کرو اَللّٰھُمَّ اِنِّیْ اَسْئَلُکَ فِعْلَ الْخَیْرَاتِ وَتَرْکَ الْمُنْکَرَاتِ وَحُبَّ الْمَسَاکِیْنَ وَاِذَا اَۤرَدْتَّ بِعِبَادِکَ فِتْنَۃً فَاقْبِضْنِیْ اِلَیْکَ غَیْرَمَفْتُوْنٍ بعض روایتوں میں یہ ہے کہ حضرت سیّدِ عالَم صلی اللہ علیہ و آلہٖ و سلم نے فرمایا مجھے ہر چیز روشن ہو گئی اور میں نے پہچان لی اور ایک روایت میں ہے کہ جو کچھ مشرق و مغرب میں ہے سب میں نے جان لیا۔ امام علّامہ علاؤ الدین علی بن محمّد ابنِ ابراہیم بغدادی معروف بِخازِن اپنی تفسیر میں اس کے معنیٰ یہ بیان فرماتے ہیں کہ اللہ تعالیٰ نے حضور سیّدِ عالَم صلی اللہ علیہ و آلہٖ و سلم کا سینۂ مبارک کھول دیا اور قلب شریف کو منوّر کر دیا اور جو کوئی نہ جانے اس سب کی معرفت آپ کو عطا کر دی تاآنکہ آپ نے نعمت و معرفت کی سردی اپنے قلبِ مبارک میں پائی اور جب قلب شریف منوّر ہو گیا اور سینۂ پاک کھُل گیا تو جو کچھ آسمانوں اور زمینوں میں ہے باعلامِ الٰہی جان لیا۔
(۷۱) جب تمہارے  رب نے  فرشتوں سے  فرمایا کہ میں مٹی سے  انسان بناؤں گا (ف ۹۳) 
۹۳		یعنی (حضرت) آدم کو پیدا کروں گا۔
(۷۲) پھر جب میں اسے  ٹھیک بنا لوں (ف ۹۴) اور اس میں اپنی طرف کی روح پھونکوں (ف ۹۵) تو تم اس کے  لیے  سجدے  میں گرنا۔
۹۴		یعنی اس کی پیدائش تمام کر دوں۔
۹۵		اور اس کو زندگی عطا کر دوں۔
(۷۳) تو سب فرشتو ں نے  سجدہ کیا ایک ایک نے  کہ کوئی باقی نہ رہا۔
(۷۴)  مگر ابلیس نے  (ف ۹۶) اس نے  غرور کیا اور وہ تھا ہی کافروں میں (ف ۹۷) 
۹۶		سجدہ نہ کیا۔
۹۷		یعنی علمِ الٰہی میں۔
(۷۵) فرمایا  اے  ابلیس تجھے  کس چیز نے  روکا کہ تو اس کے  لیے  سجدہ کرے  جسے  میں نے  اپنے  ہاتھوں سے  بنایا تجھے  غرور آگیا یا  تو تھا ہی مغروروں میں (ف ۹۸) 
۹۸		یعنی اس قوم میں سے جن کا شیوہ ہی تکبر ہے۔
(۷۶) بولا میں اس سے  بہتر ہوں (ف ۹۹) تو  نے  مجھے  آگ سے  بنایا اور اسے  مٹی سے  پیدا  کیا۔
۹۹		اس سے اس کی مراد یہ تھی کہ اگر آدم آگ سے پیدا کئے جاتے اور میرے برابر بھی ہوتے جب بھی میں انہیں سجدہ نہ کرتا چہ جائیکہ ان سے بہتر ہو کر انہیں سجدہ کروں۔
(۷۷) فرمایا تو جنت سے  نکل جا کہ تو  راندھا (لعنت کیا) گیا (ف ۱۰۰)
۱۰۰		اپنی سرکشی و نافرمانی و تکبر کے باعث۔ پھر اللہ تعالیٰ نے اس کی صورت بدل دی وہ پہلے حسین تھا بد شکل روسیاہ کر دیا گیا۔ اور اس کی نورانیّت سلب کر دی گئی۔
(۷۸) اور بیشک تجھ پر میری لعنت ہے  قیامت تک (ف ۱۰۱) 
۱۰۱		اور قیامت کے بعد لعنت بھی اور طرح طرح کے عذاب بھی۔
(۷۹) بولا اے  میرے  رب ایسا ہے  تو مجھے   مہلت دے  اس دن تک کہ اٹھائے  جائیں (ف ۱۰۲) 
۱۰۲		آدم علیہ السلام اور  ان کی ذرّیّت اپنے فنا ہونے کے بعد جزا کے لئے۔ اور اس سے اس کی مراد یہ تھی کہ وہ انسانوں کو گمراہ کرنے کے لئے فراغت پائے اور ان سے اپنا بغض خوب نکالے اور موت سے بالکل بچ جائے کیونکہ اٹھنے کے بعد موت نہیں۔
(۸۰) فرمایا تو  تُو مہلت والوں میں ہے۔
(۸۱) اس جانے  ہوئے  وقت کے  دن تک (ف ۱۰۳)
۱۰۳		یعنی نفخۂ اولیٰ تک جس کو خَلق کی فنا کے لئے معیّن فرمایا گیا۔
(۸۲) بولا تیری عزت کی قسم ضرور میں ان سب کو گمراہ کر دوں گا۔
(۸۳) مگر جو ان میں تیرے  چنے  ہوئے  بندے  ہیں۔
(۸۴) فرمایا  تو سچ یہ ہے  اور میں سچ ہی فرماتا ہوں۔
(۸۵) بیشک میں ضرور جہنم بھر دوں گا تجھ سے  (ف ۱۰۴) اور ان میں سے  (ف ۱۰۵) جتنے  تیری  پیروی کریں گے  سب سے۔
۱۰۴		مع تیری ذرّیّت کے۔
۱۰۵		یعنی انسانوں میں سے۔
(۸۶) تم فرماؤ  میں اس قرآن پر تم سے  کچھ اجر نہیں مانگتا اور میں بناوٹ والوں سے  نہیں۔
(۸۷) وہ تو نہیں مگر نصیحت سارے  جہان کے  لیے۔
(۸۸) اور ضرور ایک وقت کے  بعد تم اس کی خبر جانو گے  (ف ۱۰۶)
۱۰۶		حضرت ابنِ عباس رضی اللہ تعالیٰ عنہما نے فرمایا کہ موت کے بعد اور ایک قول یہ ہے کہ قیامت کے روز




سورۂ  زُمر


اللہ کے  نام سے  شروع جو نہایت مہربان رحم والا(ف ۱)
۱		سورۂ زُمر مکّیہ ہے سوا آیت قُلْ یٰعِبَادِیَ الَّذِیْنَ اَسْرَفُوْاعَلیٰ اَنْفُسھِمْ اور آیت اَللہُ نَزَّلَ اَحْسَنَ الْحَدِیْثِ کے، اس سورت میں آٹھ ۸رکوع اور پچھتّر۷۵ آیتیں اور ایک ہزار ایک سو بہتّر۱۱۷۲ کلمے اور چار ہزار نو سو آٹھ۴۹۰۸ حرف ہیں۔
(۱) کتاب (ف ۲) اتارنا ہے  اللہ عزت و حکمت والے  کی طرف سے۔
۲		کتاب سے مراد قرآن شریف ہے۔
(۲) بیشک ہم نے  تمہاری طرف (ف ۳) یہ کتاب حق کے  ساتھ اتاری تو اللہ کو کو پوجو نرے  اس کے  بندے  ہو کر۔
۳		اے سیّدِ عالَم محمّد مصطفیٰ صلی اللہ علیہ و آلہٖ و سلم۔
(۳) ہاں خالص اللہ ہی کی بندگی ہے  (ف ۴) اور وہ جنہوں نے  اس کے  سوا  اور وا لی بنا لیے  (ف ۵) کہتے  ہیں ہم تو انہیں (ف ۶) صرف اتنی بات کے  لیے  پوجتے  ہیں کہ  یہ ہمیں اللہ کے  پاس نزدیک کر دیں، اللہ ان پر فیصلہ کر دے  گا اس بات کا جس میں اختلاف کر رہے  ہیں (ف ۷) بیشک اللہ راہ نہیں دیتا اسے  جو جھوٹا بڑا ناشکرا ہو (ف ۸)
۴		اس کے سوا کوئی عبادت کا مستحق نہیں۔
۵		معبود ٹھہرا لئے۔ مراد ان سے بت پرست ہیں۔
۶		یعنی بتوں کو۔
۷		ایمان داروں کو جنّت میں اور کافروں کو دوزخ میں داخل فرما کر۔
۸		جھوٹا اس بات میں کہ بتوں کو اﷲ تعالیٰ سے نزدیک کرنے والا بتائے اور خدا کے لئے اولاد ٹھہرائے اور ناشکر ایسا کہ بتوں کو پوجے۔
(۴) اللہ اپنے  لیے  بچہ بناتا تو اپنی مخلوق میں سے  جسے  چاہتا چن لیتا (ف ۹) پاکی ہے  اسے  (ف ۱۰) وہی ہے  ایک اللہ (ف ۱۱) سب پر غالب۔
۹		یعنی اگر بالفرض اﷲ تعالیٰ کے لئے اولاد ممکن ہوتی تو وہ جسے چاہتا اولاد بناتا نہ کہ یہ تجویز کفّار پر چھوڑتا کہ وہ جسے چاہیں خدا کی اولاد قرار دیں۔ (معاذ اللہ)
۱۰		اولاد سے اور ہر اس چیز سے جو اس کی شانِ اقدس کے لائق نہیں۔
۱۱		نہ اس کا کوئی شریک نہ اس کی کوئی اولاد۔
(۵) اس نے  آسمان اور زمین حق بنائے  رات کو دن پر لپیٹتا ہے  اور دن کو رات پر لپیٹتا ہے  (ف ۱۲) اور اس نے  سورج اور  چاند کو کام میں لگایا ہر ایک، ایک ٹھہرائی میعاد کے  لیے  چلتا ہے  (ف ۱۳) سنتا ہے  وہی صاحب عزت بخشنے  والا ہے۔
۱۲		یعنی کبھی رات کی تاریکی سے دن کے ایک حصّہ کو چھُپاتا ہے اور کبھی دن کی روشنی سے رات کے حصّہ کو، مراد یہ ہے کہ کبھی دن کا وقت گھٹا کر رات کو بڑھاتا ہے، کبھی رات گھٹا کر دن کو زیادہ کرتا ہے۔ اور رات اور دن میں سے گَھٹنے والا گَھٹتے گَھٹتے دس گھنٹہ کا رہ جاتا ہے اور بڑھنے والا بڑھتے چودہ گھنٹے کا ہو جاتا ہے۔
۱۳		یعنی قیامت تک وہ اپنے مقرر نظام پر چلتے رہیں گے۔
(۶) اس نے  تمہیں ایک جان سے  بنایا (ف ۱۴) پھر اسی سے  اس کا جوڑ پیدا کیا (ف ۱۵) اور تمہارے  لیے  چوپایوں میں سے  (ف ۱۶)  آٹھ جوڑے  تھے  (ف ۱۷) تمہیں تمہاری ماؤں کے  پیٹ میں بناتا ہے  ایک طرح کے  بعد اور طرح (ف ۱۸) تین اندھیریوں میں (ف ۱۹) یہ ہے  اللہ تمہارا رب اسی کی بادشاہی ہے، اس کے  سوا کسی کی بندگی نہیں، پھر کہیں پھیرے  جاتے  ہو (ف ۲۰)
۱۴		یعنی حضرت آدم علیہ السلام سے۔
۱۵		یعنی حضرت حوّا کو۔
۱۶		یعنی اونٹ، گائے، بکری، بھیڑ سے۔
۱۷		یعنی پیدا کئے جوڑوں سے، مراد نر اور مادّہ ہیں۔
۱۸		یعنی نطفہ پھر علقہ (خون بستہ) پھر مضغہ( گوشت پارہ )۔
۱۹		ایک اندھیری پیٹ کی دوسری رحم کی تیسری بچّہ دان کی۔
۲۰		اور طریقِ حق سے دور ہوتے ہو کہ اس کی عبادت چھوڑ کر غیر کی عبادت کرتے ہو۔
(۷) اگر تم ناشکری کرو تو بیشک اللہ بے  نیاز ہے  تم سے  (ف ۲۱) اور اپنے  بندوں کی ناشکری اسے  پسند نہیں، اور اگر شکر کرو تو اسے  تمہارے  لیے  پسند فرماتا ہے  (ف ۲۲) اور کوئی بوجھ اٹھانے  وا لی جان دوسرے  کا بوجھ نہیں اٹھائے  گی (ف ۲۳) پھر تمہیں اپنے  رب ہی کی طرف پھرنا ہے  (ف ۲۴) تو وہ تمہیں بتا دے  گا جو تم کرتے  تھے  (ف ۲۵) بیشک وہ دلوں کی بات جانتا ہے۔
۲۱		یعنی تمہاری طاعت و عبادت سے اور تم ہی اس کے محتاج ہو۔ ایمان لانے میں تمہارا ہی نفع اور کافر ہو جانے میں تمہارا ہی ضرر ہے۔
۲۲		کہ وہ تمہاری کامیابی کا سبب ہے اس پر تمہیں ثواب دے گا اور جنّت عطا فرمائے گا۔
۲۳		یعنی کوئی شخص دوسرے کے گناہ میں ماخوذ نہ ہو گا۔
۲۴		آخرت میں۔
۲۵		دنیا میں اور اس کی تمہیں جزا دے گا۔
(۸) اور جب آدمی کو کوئی تکلیف پہنچتی ہے  (ف ۲۶) اپنے  رب کو پکارتا ہے  اسی طرف جھکا ہوا (ف ۲۷) پھر جب اللہ نے  اسے  اپنے  پاس سے  کوئی نعمت دی تو بھول جاتا ہے  جس لیے  پہلے  پکارا تھا (ف ۲۸) اور اللہ کے  برابر والے  ٹھہرانے  لگتا ہے  (ف ۲۹) تاکہ اس کی راہ سے  بہکا دے  تم فرماؤ (ف ۳۰) تھوڑے  دن اپنے  کفر کے  ساتھ برت لے  (ف ۳۱) بیشک تو دوزخیوں میں ہے۔
۲۶		یہاں آدمی سے مطلقاً کافر یا خاص ابوجہل یا عتبہ بن ربیعہ مراد ہے۔
۲۷		اسی سے فریاد کرتا ہے۔
۲۸		یعنی اس شدّت و تکلیف کو فراموش کر دیتا ہے جس کے لئے اللہ سے فریاد کی تھی۔
۲۹		یعنی حاجت بر آری کے بعد پھر بت پرستی میں مبتلا ہو جاتا ہے۔
۳۰		اے مصطفیٰ صلی اللہ علیہ و آلہٖ و سلم اس کافر سے۔
۳۱		اور دنیا کی زندگی کے دن پورے کر لے۔
(۹) کیا وہ جسے  فرمانبرداری میں رات کی گھڑیاں گزریں سجود میں اور قیام میں (ف ۳۲)  آخرت سے  ڈرتا اور اپنے  رب کی رحمت کی آس لگائے  (ف ۳۳) کیا وہ نافرمانوں جیسا ہو جائے  گا تم فرماؤ کیا برابر ہیں جاننے  والے  اور انجان، نصیحت تو وہی مانتے  ہیں جو عقل والے  ہیں۔
۳۲		شانِ نزول : حضرت ابنِ عباس رضی اللہ عنہما سے مروی ہے کہ یہ آیت حضرت ابوبکر و عمر رضی اللہ تعالیٰ عنہما کی شان میں نازل ہوئی اور حضرت ابنِ عمر رضی اللہ تعالیٰ عنہما سے مروی ہے کہ یہ آیت حضرت عثمان غنی رضی اللہ تعالیٰ عنہ کے حق میں نازل ہوئی اور ایک قول یہ ہے کہ حضرت ابنِ مسعود اور حضرت عمّار اور حضرت سلمان رضی اللہ تعالیٰ عنہم کے حق میں نازل ہوئی۔ 
فائدہ : اس آیت سے ثابت ہوا کہ رات کے نوافل و عبادت دن کے نوافل سے افضل ہیں اس کی ایک وجہ تو یہ ہے کہ رات کا عمل پوشیدہ ہوتا ہے اس لئے وہ ریا سے بہت دور ہوتا ہے۔ دوسرے یہ کہ دنیا کے کاروبار بند ہوتے ہیں اس لئے قلب بہ نسبت دن کے بہت فارغ ہوتا ہے اور توجّہ الَی اللہ اور خشوع دن سے زیادہ رات میں میسّر آتا ہے۔ تیسرے رات چونکہ راحت و خواب کا وقت ہوتا ہے اس لئے اس میں بیدار رہنا نفس کو بہت مشقّت و تعب میں ڈالتا ہے تو ثواب بھی اس کا زیادہ ہو گا۔
۳۳		اس سے ثابت ہوا کہ مومن کے لئے لازم ہے کہ وہ بین الخوف والرجاء ہو، اپنے عمل کی تقصیر پر نظر کر کے عذاب سے ڈرتا رہے اور اللہ تعالیٰ کی رحمت کا امیدوار رہے، دنیا میں بالکل بے خوف ہونا یا اللہ تعالیٰ کی رحمت سے مطلقاً مایوس ہونا یہ دونوں قرآنِ کریم میں کفّار کی حالتیں بتائی گئی ہیں۔ قال اللہ تعالیٰ فَلَایَاْمَنُ مَکْرَاللہِ اِلَّا الْقَوْمُ الخٰسِرُوْنَ وَقَالَ تَعَالیٰ لَایَایْئَسُ مِنْ رَّوْحِ اللہِ اِلَّا الْقَوْمُ الْکٰفِرُوْنَ
(۱۰)  تم فرماؤ اے  میرے  بندو! جو ایمان لائے  اپنے  سے  ڈرو، جنہوں نے  بھلائی کی (ف ۳۴) ان کے  لیے  اس دنیا میں بھلائی ہے  (ف ۳۵) اور اللہ کی زمین وسیع ہے  (ف ۳۶) صابروں ہی کو ان کا ثواب بھرپور دیا جائے  گا بے  گنتی (ف ۳۷)
۳۴		طاعت بجا لائے اور اچھے عمل کئے۔
۳۵		یعنی صحت و عافیت۔
۳۶		اس میں ہجرت کی ترغیب ہے کہ جس شہر میں معاصی کی کثرت ہو اور وہاں رہنے سے آدمی کو اپنی دینداری پر قائم رہنا دشوار ہو جائے چاہئے کہ اس جگہ کو چھوڑ دے اور وہاں سے ہجرت کر جائے۔
 شانِ نزول : یہ آیت مہاجرینِ حبشہ کے حق میں نازل ہوئی اور یہ بھی کہا گیا ہے کہ حضرت جعفر بن ابی طالب اور ان کے ہمراہیوں کے حق میں نازل ہوئی جنہوں نے مصیبتوں اور بلاؤں پر صبر کیا اور ہجرت کی اور اپنے دِین پر قائم رہے اس کو چھوڑنا گوارا نہ کیا۔
۳۷		حضرت علیِ مرتضیٰ رضی اللہ تعالیٰ عنہ نے فرمایا کہ ہر نیکی کرنے والے کی نیکیوں کا وزن کیا جائے گا سوائے صبر کرنے والوں کے کہ انہیں بے اندازہ اور بے حساب دیا جائے گا۔ اور یہ بھی مروی ہے کہ اصحابِ مصیبت و بَلا حاضر کئے جائیں گے نہ ا ن کے لئے میزان قائم کی جائے، نہ ان کے لئے دفتر کھولے جائیں ان پر اجرو ثواب کی بے حساب بارش ہو گی یہاں تک کہ دنیا میں عافیت کی زندگی بسر کرنے والے انہیں دیکھ کر آرزو کریں گے کہ کاش وہ اہلِ مصیبت میں سے ہوتے اور ان کے جسم قینچیوں سے کاٹے گئے ہوتے کہ آج یہ صبر کا اجر پاتے۔
 (۱۱) تم فرماؤ (ف ۳۸) مجھے  حکم ہے  کہ اللہ کو پوجوں نرا  اس کا بندہ ہو کر۔
۳۸		اے سیّدِ انبیاء صلی اللہ علیہ و آلہٖ و سلم۔
(۱۲) اور مجھے  حکم ہے  کہ میں سب سے  پہلے  گردن رکھوں (ف ۳۹)
۳۹		اور اہلِ طاعت و اخلاص میں مقدم و سابق ہوں۔ اللہ تعالیٰ نے پہلے اخلاص کا حکم دیا جو عملِ قلب ہے پھر اطاعت یعنی اعمالِ جوارح کا چونکہ احکامِ شرعیہ رسول سے حاصل ہوتے ہیں وہی انکے پہچانے والے ہیں تو وہ ان کے شروع کرنے میں سب سے مقدم اور اوّل ہوئے اللہ تعالیٰ نے اپنے رسول کو یہ حکم دے کر تنبیہ کی کہ دوسروں پر اس کی پابندی نہایت ضروری ہے اور دوسروں کی ترغیب کے لئے نبی علیہ السلام کو یہ حکم دیا گیا۔
(۱۳) تم فرماؤ بالفرض اگر مجھ سے  نافرمانی ہو جائے  تو مجھے  اپنے  رب سے  ایک بڑے  دن کے  عذاب کا ڈر ہے  (ف ۴۰) 
۴۰		شانِ نزول :کفّارِ قریش نے نبی کریم صلی اللہ علیہ و آلہٖ و سلم سے کہا تھا کہ آپ اپنی قوم کے سرداروں اور اپنے رشتہ داروں کو نہیں دیکھتے جو لات و عزّیٰ کی پرستش کرتے ہیں ان کے رد میں یہ آیت نازل ہوئی۔
(۱۴) تم فرماؤ میں اللہ ہی کو پوجتا ہوں نرا  اس کا بندہ ہو کر۔
(۱۵)  تو تم اس کے  سوا جسے  چاہو  پوجو(ف ۴۱) تم فرماؤ پوری  ہار انہیں جو اپنی جان اور اپنے  گھر والے  قیامت کے  دن ہار بیٹھے  (ف ۴۲) ہاں ہاں یہی کھلی ہار ہے۔
یہ بہ طریقِ تہدید و توبیخ فرمایا۔
یعنی گمراہی اختیار کر کے ہمیشہ کے لئے مستحقِ جہنّم ہو گئے اور جنّت کی نعمتوں سے محروم ہو گئے جو ایمان لانے پر انہیں ملتیں۔
(۱۶)  ان کے  اوپر آگ کے  پہاڑ ہیں اور ان کے  نیچے  پہاڑ (ف ۴۳) اس سے  اللہ ڈراتا ہے  اپنے  بندوں (ف ۴۴) اے  میرے  بندو! تم مجھ سے  ڈرو (ف ۴۵) 
یعنی ہر طرف سے آگ انہیں گھیرے ہوئے ہے۔
۴۴		کہ ایمان لائیں اور ممنوعات سے بچیں۔
۴۵		وہ کام نہ کرو جو میری ناراضی کا سبب ہو۔
(۱۷) اور وہ جو بتوں کی پوجا سے  بچے  اور اللہ کی طرف رجوع ہوئے  انہیں کے  لیے  خوشخبری ہے  تو خوشی سناؤ میرے  ان بندوں کو۔
(۱۸) جو کان لگا کر بات سنیں پھر اس کے  بہتر پر چلیں (ف ۴۶) یہ ہیں جن کو اللہ نے  ہدایت فرمائی اور یہ ہیں جن کو عقل ہیں (ف ۴۷) 
۴۶		جس میں ان کی بہبود ہو۔
۴۷		شانِ نزول : حضرت ابنِ عباس رضی اللہ تعالیٰ عنہما نے فرمایا کہ جب حضرت ابوبکر صدیق رضی اللہ تعالیٰ عنہ ایمان لائے تو آپ کے پاس حضرت عثمان اور عبدالرحمٰن ابنِ عوف اور طلحہ و زبیر و سعد بن ابی وقاص و سعید بن زید آئے اور ان سے حال دریافت کیا انہوں نے اپنے ایمان کی خبر دی یہ حضرات بھی سُن کر ایمان لے آئے ان کے حق میں یہ نازل ہوئی فَبَشِّرْعِبَادِیۡ الآیۃ۔
(۱۹)  تو کیا وہ جس پر عذاب کی بات ثابت ہو چکی نجات والوں کے  برابر ہو جائے  گا تو کیا تم ہدایت دے  کر آگ کے  مستحق کو بچا لو گے  (ف ۴۸)
۴۸		جو ازلی بدبخت اور علمِ الٰہی میں جہنّمی ہے۔ حضرت ابنِ عباس رضی اللہ تعالیٰ عنہما نے فرمایا کہ مراد اس سے ابولہب اور اس کے لڑکے ہیں۔
(۲۰)  لیکن جو اپنے  رب سے  ڈرے  (ف ۴۹) ان کے  لیے  بالا خانے  ہیں ان پر بالا خانے  بنے  (ف ۵۰) ان کے  نیچے  نہریں بہیں، اللہ کا وعدہ،  اللہ وعدہ خلاف نہیں کرتا۔
۴۹		اور انہوں نے اللہ تعالیٰ کی فرمانبرداری کی۔
۵۰		یعنی جنّت کے منازلِ رفیعہ جن کے اوپر اور ارفع منازل ہیں۔
(۲۱) کیا تو نے  نہ دیکھا کہ اللہ نے  آسمان سے  پانی اتارا پھر اس سے   زمین میں چشمے  بنائے  پھر اس سے  کھیتی نکالتا ہے  کئی رنگت کی (ف ۵۱) پھر سوکھ جاتی ہے  تو تُو دیکھے  کہ وہ (ف ۵۲)  پیلی پڑ گئی پھر اسے  ریزہ ریزہ کر دیتا ہے، بیشک اس میں دھیان کی بات ہے  عقل مندوں کو (ف ۵۳) 
۵۱		زرد، سبز، سرخ، سفید قِسم قِسم کی گیہوں، جَو اور طرح طرح کے غلّے۔
۵۲		سرسبز و شاداب ہونے کے بعد۔
۵۳		جو اس سے اللہ تعالیٰ کی وحدانیّت و قدرت پر دلیلیں قائم کرتے ہیں۔
(۲۲) تو کیا وہ جس کا  سینہ اللہ نے  اسلام کے  لیے  کھول دیا  (ف ۵۴) تو وہ اپنے  رب کی طرف سے  نور پر ہے  (ف ۵۵) اس جیسا ہو جائے  گا جو سنگدل ہے  تو خرابی ہے  ان کی جن کے  دل یادِ خدا کی طرف سے  سخت ہو گئے  ہیں (ف ۵۶) وہ کھلی گمراہی میں ہیں۔
۵۴		اور اس کو قبولِ حق کی توفیق عطا فرمائی۔
۵۵		یعنی یقین و ہدایت پر۔ الحدیث : رسولِ کریم صلی اللہ علیہ و آلہٖ و سلم نے جب یہ آیت تلاوت فرمائی تو صحابہ نے عرض کیا یا رسول اللہ( صلی اللہ علیہ و آلہٖ و سلم) سینہ کا کھُلنا کس طرح ہوتا ہے ؟ فرمایا کہ جب نور قلب میں داخل ہوتا ہے تو وہ کھُلتا ہے اور اس میں وسعت ہوتی ہے صحابہ نے عرض کیا اس کی کیا علامت ہے ؟ فرمایا دار الخُلود کی طرف متوجّہ ہونا اور دار الغرور (دنیا )سے دور رہنا اور موت کے لئے اس کے آنے سے قبل آمادہ ہونا۔
۵۶		نفس جب خبیث ہوتا ہے تو قبولِ حق سے اس کو بہت دوری ہو جاتی ہے اور ذکر اللہ کے سننے سے اس کی سختی اور کدورت بڑھتی ہے جیسے کہ آفتاب کی گرمی سے موم نرم ہوتا ہے اور نمک سخت ہوتا ہے ایسے ہی ذکر اللہ سے مومنین کے قلوب نرم ہوتے ہیں اور کافروں کے دلوں کی سختی اور بڑھتی ہے۔ فائدہ : اس آیت سے ان لوگوں کو عبرت پکڑنا چاہئے جنہوں نے ذکر اللہ کو روکنا اپنا شعار بنا لیا ہے وہ صوفیوں کے ذکر کو بھی منع کرتے ہیں، نمازوں کے بعد ذکر اللہ کرنے والوں کو بھی روکتے اور منع کرتے ہیں، ایصالِ ثواب کے لئے قرآنِ کریم اور کلمہ پڑھنے والوں کو بھی بدعتی بتاتے ہیں، اور ان ذکر کی محفلوں سے نہایت گھبراتے اور بھاگتے ہیں اللہ تعالیٰ ہدایت دے۔
(۲۳) اللہ نے  اتاری سب سے  اچھی کتاب (ف ۵۷) کہ اول سے  آخر تک ایک سی ہے  (ف ۵۸) دوہرے  بیان وا لی (ف ۵۹) اس سے  بال کھڑے  ہوتے  ہیں ان کے  بدن پر جو اپنے  رب سے  ڈرتے  ہیں، پھر ان کی کھا لیں اور دل نرم پڑتے  ہیں یادِ خدا کی طرف رغبت میں (ف ۶۰)  یہ اللہ کی  ہدایت ہے  راہ دکھائے  اس سے  جسے  چاہے، اور جسے  اللہ گمراہ کرے  اسے  کوئی راہ دکھانے   والا نہیں۔
۵۷		قرآن شریف جو عبارت میں ایسا فصیح و بلیغ کہ کوئی کلام اس سے کچھ نسبت ہی نہیں رکھ سکتا، مضمون نہایت دل پذیر باوجود یہ کہ نہ نظم ہے نہ شِعر، نرالے ہی اسلوب پر ہے اور معنیٰ میں ایسا بلند مرتبہ کہ تمام علوم کا جامع اور معرفتِ الٰہی جیسی عظیم الشان نعمت کا رہنما۔
۵۸		حسن و خوبی میں۔
۵۹		کہ اس میں وعد کے ساتھ وعید اور امر کے ساتھ نہی اور اخبار کے ساتھ احکام ہیں۔
۶۰		حضرت قتادہ رضی اللہ تعالیٰ عنہ نے فرمایا کہ یہ اولیاء اللہ کی صفت ہے کہ ذکرِ الٰہی سے ان کے بال کھڑے ہوتے جسم لرزتے ہیں اور دل چین پاتے ہیں۔
(۲۴) تو کیا وہ جو قیامت کے  دن برے  عذاب کی ڈھال نہ پائے  گا اپنے  چہرے  کے  سوا  (ف ۶۱) نجات والے  کی طرح  ہو جائے  گا (ف ۶۲) اور ظالموں سے  فرمایا جائے  گا اپنا کمایا چکھو (ف ۶۳)
۶۱		وہ کافر ہے جس کے ہاتھ گردن کے ساتھ ملا کر باندھ دیئے جائیں گے اور اس کی گردن میں گندھک کا ایک جلتا ہوا پہاڑ پڑا ہو گا جو اس کے چہرے کو بھونے ڈالتا ہو گا اس حال سے اوندھا کر کے آتشِ جہنّم میں گرایا جائے گا۔
۶۲		یعنی اس مومن کی طرح جو عذاب سے مامون و محفوظ ہو۔
۶۳		یعنی دنیا میں جو کفر، سرکشی اختیار کی تھی اب اس کا وبال و عذاب برداشت کرو۔
(۲۵) ان سے  اگلوں نے  جھٹلایا (ف ۶۴) تو انہیں عذاب آیا جہاں سے  انہیں خبر نہ تھی (ف ۶۵)
۶۴		یعنی کفّارِ مکّہ سے پہلے کافروں نے رسولوں کو جھٹلایا۔
۶۵		عذاب آنے کا خطرہ بھی نہ تھا غفلت میں پڑے ہوئے تھے۔
(۲۶) اور اللہ نے  انہیں دنیا کی زندگی میں رسوائی کا مزہ چکھایا (ف ۶۶) اور بیشک آخرت کا عذاب سب سے  بڑا،  کیا اچھا تھا اگر وہ جانتے  (ف ۶۷) 
۶۶		کسی قوم کی صورتیں مسخ کیں، کسی کو زمین میں دھنسایا۔
۶۷		اور ایمان لے آتے تکذیب نہ کرتے۔
(۲۷) اور بیشک ہم نے  لوگوں کے  لیے  اس قرآن میں ہر قسم کی کہاوت بیان فرمائی کہ کسی طرح انہیں دھیان ہو (ف ۶۸) 
۶۸		اور وہ نصیحت قبول کریں۔
(۲۸) عربی زبان کا قرآن (ف ۶۹) جس میں اصلاً  کجی نہیں (ف ۷۰) کہ کہیں وہ ڈریں (ف ۷۱)
۶۹		ایسا فصیح جس نے فصحاء و بلغاء کو عاجز کر دیا۔
۷۰		یعنی تناقص و اختلاف سے پاک۔
۷۱		اور کفر و تکذیب سے باز آئیں۔
(۲۹) اللہ ایک مثال بیان فرماتا ہے  (ف ۷۲) ایک غلام میں کئی بد خو آقا شریک اور ایک نرے  ایک مولیٰ کا، کیا  ان دونوں کا حال ایک سا ہے  (ف ۷۳) سب خوبیاں اللہ کو (ف ۷۴) بلکہ ان کے  اکثر نہیں جانتے  (ف ۷۵)
۷۲		مشرک اور موحِّد کی۔
۷۳		یعنی ایک جماعت کا غلام نہایت پریشان ہوتا ہے کہ ہر ایک آقا اسے اپنی طرف کھینچتا ہے اور اپنے اپنے کام بتاتا ہے وہ حیران ہے کہ کس کا حکم بجا لائے اور کس طرح تمام آقاؤں کو راضی کرے اور خود اس غلام کو جب کوئی حاجت و ضرورت پیش ہو تو کس آقا سے کہے بخلاف اس غلام کے جس کا ایک ہی آقا ہو وہ اس کی خدمت کر کے اسے راضی کر سکتا ہے اور جب کوئی حاجت پیش آئے تو اسی سے عرض کر سکتا ہے اس کو کوئی پریشانی پیش نہیں آتی یہ حال مومن کا ہے جو ایک مالک کا بندہ ہے اسی کی عبادت کرتا ہے اور مشرک جماعت کے غلام کی طرح ہے کہ اس نے بہت سے معبود قرار دے دیئے ہیں۔
۷۴		جو اکیلا ہے اس کے سوا کوئی معبود نہیں۔
۷۵		کہ اس کے سوا کوئی مستحقِ عبادت نہیں۔
(۳۰) بیشک تمہیں انتقال فرمانا ہے  اور ان کو بھی مرنا ہے  (ف ۷۶) 
۷۶		اس میں کفّار کا رد ہے جو سیّدِ عالَم صلی اللہ علیہ و آلہٖ و سلم کی وفات کا انتظار کیا کرتے تھے انہیں فرمایا گیا کہ خود مرنے والے ہو کر دوسرے کی موت کا انتظار کرنا حماقت ہے کفّار تو زندگی میں بھی مرے ہوئے ہیں اور انبیاء کی موت ایک آن کے لئے ہوتی ہے پھر انہیں حیات عطا فرمائی جاتی ہے۔ اس پر بہت سی شرعی برہانیں قائم ہیں۔
(۳۱) پھر تم قیامت کے  دن اپنے  رب کے  پاس جھگڑو گے  (ف ۷۷)
۷۷		انبیاء امّت پر حجّت قائم کریں گے کہ انہوں نے رسالت کی تبلیغ کی اور دِین کی دعوت دینے میں جُہدِ بلیغ صرف فرمائی اور کافر بے فائدہ معذرتیں پیش کریں گے، یہ بھی کہا گیا ہے کہ مراد اختصامِ عام ہے کہ لوگ دنیوی حقوق میں مخاصمہ کریں گے اور ہر ایک اپنا حق طلب کرے گا۔
(۲۳) تو اس سے  بڑھ کر ظالم کون جو اللہ پر جھوٹ باندھے  (ف ۷۸) اور حق کو جھٹلائے  (ف ۷۹) جب اس کے  پاس آئے، کیا جہنم میں کافروں کا ٹھکانہ نہیں۔
۷۸		اور اس کے لئے شریک اور اولاد قرار دے۔
۷۹		یعنی قرآن شریف کو یا رسول علیہ السلام کی رسالت کو۔
(۳۳) اور وہ جو یہ سچ لے  کر تشریف لائے  (ف ۸۰) اور وہ جنہوں نے  ان کی تصدیق کی (ف ۸۱)
۸۰		یعنی رسولِ کریم صلی اللہ علیہ و آلہٖ و سلم جو توحیدِ الٰہی لائے۔
۸۱		یعنی حضرت ابوبکر صدیق رضی اللہ تعالیٰ عنہ یا تمام مومنین۔
(۳۴) یہی ڈر والے  ہیں، ان کے  لیے  ہے،  جو وہ چاہیں اپنے  رب کے  پاس، نیکوں کا یہی صلہ ہے۔
(۳۵) تاکہ اللہ ان سے  اتار دے  برے  سے  برا کام جو انہوں نے  کیا اور انہیں ان کے  ثواب کا صلہ دے  اچھے  سے  اچھے  کام پر (ف ۸۲) جو وہ کرتے  تھے۔
۸۲		یعنی ان کی بدیوں پر گرفت نہ کرے اور نیکیوں کی بہترین جزا عطا فرمائے۔
(۳۶) کیا اللہ اپنے  بندے  کو کافی نہیں (ف ۸۳) اور تمہیں ڈراتے  ہیں اس کے  سوا اوروں سے  (ف ۸۴) اور جسے  اللہ گمراہ کرے  اس کی کوئی ہدایت کرنے  والا نہیں۔
۸۳		یعنی سیّدِ عالَم محمّد مصطفیٰ صلی اللہ علیہ و آلہٖ و سلم کے لئے اور ایک قرأت میں عِبَادَہٗ بھی آیا ہے اس صورت میں انبیاء علیہم السلام مراد ہیں جن کے ساتھ ان کی قوموں نے ایذا رسانی کے ارادے کئے اللہ تعالیٰ نے انہیں دشمنوں کے شر سے محفوظ رکھا اور ان کی کفایت فرمائی۔
۸۴		یعنی بتوں سے۔ واقعہ یہ تھا کہ کفّارِ عرب نے نبی کریم صلی اللہ علیہ و آلہٖ و سلم کو ڈرانا چاہا اور آپ سے کہا کہ آپ ہمارے معبودوں یعنی بتوں کی برائی بیان کرنے سے باز آئیے ورنہ وہ آپ کو نقصان پہنچائیں گے ہلاک کر دیں گے یا عقل کو فاسد کر دیں گے۔
(۳۷)  اور جسے  اللہ ہدایت دے  اسے  کوئی بہکانے  والا نہیں،  کیا اللہ عزت والا بدلہ  لینے  والا نہیں (ف ۸۵) 
۸۵		بے شک وہ اپنے دشمنوں سے انتقام لیتا ہے۔
(۳۸) اور  اگر تم ان سے  پوچھو آسمان اور زمین کس نے  بنائے  تو ضرور کہیں گے  اللہ نے  (ف ۸۶) تم فرماؤ بھلا بتاؤ تو وہ جنہیں تم اللہ کے  سوا پوجتے  ہو (ف ۸۷) اگر اللہ مجھے  کوئی تکلیف پہنچانا چاہے  (ف ۸۸) تو کیا وہ اس کی بھیجی تکلیف ٹال دیں گے  یا وہ مجھ پر مہر (رحم) فرمانا چاہے  تو کیا وہ اس کی مہر کو روک رکھیں گے  (ف ۸۹) تم فرماؤ اللہ مجھے  بس ہے  (ف ۹۰) بھروسے  والے  اس پر بھروسہ کریں۔
۸۶		یعنی یہ مشرکین خدائے قادر، علیم، حکیم کی ہستی کے تو مقِر ہیں اور یہ بات تمام خَلق کے نزدیک مسلّم ہے اور خَلق کی فطرت اس کی شاہد ہے اور جو شخص آسمان و زمین کے عجائب میں نظر کرے اس کو یقینی طور پر معلوم ہو جاتا ہے کہ یہ موجودات ایک قادرِ حکیم کی بنائی ہوئی ہے، اللہ تعالیٰ اپنے نبی علیہ الصلوٰۃ والسلام کو حکم دیتا ہے کہ آپ ان مشرکین پر حجّت قائم کیجئے چنانچہ فرماتا ہے۔
۸۷		یعنی بتوں کو یہ بھی تو دیکھو کہ وہ کچھ بھی قدرت رکھتے ہیں اور کسی کام بھی آ سکتے ہیں ؟
۸۸		کسی طرح کی مرض کی یا قحط کی یا ناداری کی یا اور کوئی۔
۸۹		جب نبی کریم صلی اللہ علیہ و آلہ و سلم نے مشرکین سے یہ سوال فرمایا تو وہ لاجواب ہوئے اور ساکت رہ گئے اب حجّت تمام ہو گئی اور ان کے سکوتی اقرار سے ثابت ہو گیا کہ بت محض بے قدرت ہیں نہ کوئی نفع پہنچا سکتے ہیں نہ کچھ ضرر ان کی عبادت کرنا نہایت ہی جہالت ہے اس لئے اللہ تبارک و تعالیٰ نے اپنے حبیب صلی اللہ علیہ و آلہٖ و سلم سے ارشاد فرمایا۔
(۳۹) تم فرماؤ، اے  میری قوم! اپنی جگہ کام کیے  جاؤ (ف ۹۱) میں اپنا کام کرتا ہوں (ف ۹۲) تو آگے  جان جاؤ گے، (۴۰)  کس پر آتا ہے  وہ عذاب کہ اسے  رسوا کرے  گا (ف ۹۳) اور کس پر اترتا ہے  عذاب کہ رہ پڑے  گا (ف ۹۴) 
۹۰		میرا اسی پر بھروسہ ہے اور جس کا اللہ تعالیٰ پر بھروسہ ہو وہ کسی سے بھی نہیں ڈرتا تم جو مجھے بت جیسی بے قدرت و بے اختیار چیزوں سے ڈراتے ہو یہ تمہاری نہایت ہی بے وقوفی و جہالت ہے۔
۹۱		اور جو جو مَکَر و حیلے تم سے ہو سکیں میری عداوت میں سب ہی کر گزرو۔
۹۲		جس پر مامور ہوں۔ یعنی دِین کا قائم کرنا اور اللہ تعالیٰ میر امُعِین و ناصر ہے اور اسی پر میرا بھروسہ ہے۔
۹۳		چنانچہ روزِ بدر و ہ رسوائی کے عذاب میں مبتلا ہوئے۔
۹۴		یعنی دائم ہو گا اور وہ عذابِ جہنّم ہے۔
(۴۱) بیشک ہم نے  تم پر یہ کتاب لوگوں کی ہدایت کو حق کے  ساتھ اتاری (ف ۹۵) تو جس نے  راہ پائی تو  اپنے  بھلے  کو (ف ۹۶) اور جو بہکا وہ اپنے  ہی برے  کو بہکا (ف ۹۷) اور تم کچھ ان کے  ذمہ دار نہیں (ف ۹۸) 
۹۵		تاکہ اس سے ہدایت حاصل کریں۔
۹۶		کہ اس راہ یابی کا نفع وہی پائے گا۔
۹۷		اس کی گمراہی کا ضرر اور وبال اسی پر پڑے گا۔
۹۸		تم سے ان کی تقصیر کا مؤاخذہ نہ ہو گا۔
(۴۲)  اللہ جانوں کو وفات دیتا ہے  ان کی موت کے  وقت اور جو نہ مریں انہیں ان کے  سوتے  میں  پھر جس پر موت کا حکم فرما دیا اسے  روک رکھتا ہے  (ف ۹۹) اور دوسری (ف ۱۰۰) ایک میعاد مقرر تک چھوڑ دیتا ہے  (ف ۱۰۱) بیشک اس میں ضرور نشانیاں ہیں سوچنے  والوں کے  لیے  (ف ۱۰۲)
۹۹		یعنی اس جان کو اس کے جسم کی طرف واپس نہیں کرتا۔
۱۰۰		جس کی موت مقدر نہیں فرمائی اس کو۔
۱۰۱		یعنی اس کی موت کے وقت تک۔
۱۰۲		جو سوچیں اور سمجھیں کہ جو اس پر قادر ہے وہ ضرور مُردوں کو زندہ کرنے پر قادر ہے۔
(۴۳) کیا انہوں نے  اللہ کے  مقابل کچھ سفارشی بنا رکھے  ہیں (ف ۱۰۳) تم فرماؤ کیا اگرچہ وہ کسی چیز کے  مالک نہ ہوں (ف ۱۰۴) اور نہ عقل رکھیں۔
۱۰۳		یعنی بت جن کی نسبت وہ کہتے تھے کہ یہ اللہ کے پاس ہمارے شفیع ہیں۔
۱۰۴		نہ شفاعت کے نہ اور کسی چیز کے۔
(۴۴) تم فرماؤ شفاعت تو سب اللہ کے  ہاتھ میں ہے  (ف ۱۰۵) اسی کے  لیے  ہے  آسمانوں اور زمین کی بادشاہی، پھر تمہیں اسی کی طرف پلٹنا ہے  (ف ۱۰۶)
۱۰۵		جو اس کا ماذون ہو وہی شفاعت کر سکتا ہے اور اللہ تعالیٰ اپنے بندوں میں سے جسے چاہے شفاعت کا اذن دیتا ہے بتوں کو اس نے شفیع نہیں بنایا اور عبادت تو خدا کے سوا کسی کی بھی جائز نہیں شفیع ہو یا نہ ہو۔
۱۰۶		آخرت میں۔
(۴۵) اور جب ایک اللہ کا ذکر کیا جاتا ہے  دل سمٹ جاتے  ہیں ان کے  جو آخرت پر ایمان نہیں لاتے  (ف ۱۰۷) اور جب اس کے  سوا اوروں کا ذکر ہوتا ہے  (ف ۱۰۸) جبھی وہ خوشیاں مناتے  ہیں۔
۱۰۷		اور وہ بہت تنگ دل اور پریشان ہوتے ہیں اور ناگواری کا اثر ان کے چہروں پر ظاہر ہو جاتا ہے۔
۱۰۸		یعنی بتوں کا۔
(۴۶) تم عرض کرو اے  اللہ!  آسمانوں اور زمین کے  پیدا کرنے  والے  نہاں اور عیاں کے  جاننے  والے  تو اپنے  بندوں میں فیصلہ فرمائے  گا جس میں وہ اختلاف رکھتے  تھے  (ف ۱۰۹)
۱۰۹		یعنی امرِ دِین میں۔ ابنِ مسیّب سے منقول ہے کہ یہ آیت پڑھ کر جو دعا مانگی جائے قبول ہوتی ہے۔
(۴۷) اور اگر ظالموں کے  لیے  ہوتا جو کچھ زمین میں ہے  سب اور اس کے  ساتھ اس جیسا (ف ۱۱۰) تو یہ سب چھڑائی (چھڑانے ) میں دیتے  روز  قیامت کے  بڑے  عذاب سے  (ف ۱۱۱) اور انہیں اللہ کی طرف سے  وہ بات ظاہر ہوئی جو ان کے  خیال میں نہ تھی (ف ۱۱۲) 
۱۱۰		یعنی اگر بالفرض کافر تمام دنیا کے اموال و ذخائر کے مالک ہوتے اور اتنا ہی اور بھی ان کے مِلک میں ہوتا۔
۱۱۱		کہ کسی طرح یہ اموال دے کر انہیں اس عذابِ عظیم سے رہائی مل جائے۔
۱۱۲		یعنی ایسے ایسے عذابِ شدید جن کا انہیں خیال بھی نہ تھا اور اس آیت کی تفسیر میں یہ بھی کہا گیا ہے کہ وہ گمان کرتے ہوں گے کہ ان کے پاس نیکیاں ہیں اور جب نامۂ اعمال کھُلیں گے تو بدیاں ظاہر ہوں گی۔
(۴۸) اور ان پر اپنی کمائی ہوئی برائیاں کھل گئیں (ف ۱۱۳) اور ان پر آ پڑا وہ جس کی ہنسی بناتے  تھے  (ف ۱۱۴)
۱۱۳		جو انہوں نے دنیا میں کی تھیں اللہ تعالیٰ کے ساتھ شریک کرنا اور اس کے دوستوں پر ظلم کرنا وغیرہ۔
۱۱۴		یعنی نبی علیہ الصلوٰۃ والسلام کے خبر دینے پر وہ جس عذاب کی ہنسی بنایا کرتے تھے وہ نازل ہو گیا اور اس میں گھِر گئے۔
(۴۹) پھر جب آدمی کو کوئی تکلیف پہنچتی ہے  تو ہمیں بلاتا ہے  پھر جب اسے  ہم اپنے  پاس سے  کوئی نعمت عطا فرمائیں کہتا ہے  یہ تو مجھے  ایک علم کی بدولت ملی ہے   (ف ۱۱۵) بلکہ وہ تو آزمائش ہے  (ف ۱۱۶) مگر ان میں بہتوں کو علم نہیں (ف ۱۱۷) 
۱۱۵		یعنی میں معاش کا جو علم رکھتا ہوں اس کے ذریعہ سے میں نے یہ دولت کمائی جیسا کہ قارون نے کہا تھا۔
۱۱۶		یعنی یہ نعمت اللہ تعالیٰ کی طرف سے آزمائش و امتحان ہے کہ بندہ اسی پر شکر کرتا ہے یا ناشکری۔
۱۱۷		کہ یہ نعمت و عطا استدراج و امتحان ہے۔
(۵۰) ان سے  اگلے  بھی ایسے  ہی کہہ چکے  (ف ۱۱۸) تو ان کا کمایا ان کے  کچھ کام نہ آیا۔
۱۱۸		یعنی یہ بات قارون نے بھی کہی تھی کہ یہ دولت مجھے اپنے علم کی بدولت ملی اور اس کی قوم اس کی اس بے ہودہ گوئی پر راضی رہی تھی تو وہ بھی قائلوں میں شمار ہوئی۔
(۵۱) تو ان پر پڑ گئیں ان کی کمائیوں کی برائیاں (ف ۱۱۹) اور وہ جو ان میں ظالم عنقریب ان پر پڑیں گی ان کی کمائیوں کی برائیاں اور وہ قابو سے  نہیں نکل سکتے  (ف ۱۲۰)
۱۱۹		یعنی جو بدیاں انہوں نے کیں تھیں ان کی سزائیں۔
۱۲۰		چنانچہ وہ سات برس قحط کی مصیبت میں مبتلا رکھے گئے۔
(۵۲) کیا انہیں معلوم نہیں کہ اللہ روزی کشادہ کرتا ہے  جس کے  لیے  چاہے  اور تنگ فرماتا ہے، بیشک اس میں ضرور نشانیاں ہیں ایمان والوں کے  لیے۔
(۵۳) تم فرماؤ اے  میرے  وہ بندو! جنہوں نے  اپنی جانوں پر زیادتی کی (ف ۱۲۱) اللہ کی رحمت سے  ناامید نہ ہو، بیشک اللہ سب گناہ بخش دیتا ہے  (ف ۱۲۲) بیشک وہی بخشنے  والا مہربان ہے۔
۱۲۱		گناہوں اور مصیبتوں میں مبتلا ہو کر۔
۱۲۲		اس کے جو کفر سے باز آئے۔ شانِ نزول : مشرکین میں سے چند آدمی سیّدِ عالَم صلی اللہ علیہ و آلہٖ و سلم کی خدمت میں حاضر ہوئے اور انہوں نے حضور سے عرض کیا کہ آپ کا دِین تو بے شک حق اور سچّا ہے لیکن ہم نے بڑے بڑے گناہ کئے ہیں بہت سی معصیّتوں میں مبتلا رہے ہیں کیا کسی طرح ہمارے وہ گناہ معاف ہو سکتے ہیں اس پر یہ آیت نازل ہوئی۔
(۵۴) اور اپنے  رب کی طرف رجوع لاؤ (ف ۱۲۳) اور اس کے  حضور گردن رکھو (ف ۱۲۴) قبل اس کے  کہ تم پر عذاب آئے  پھر  تمہاری مدد نہ ہو۔
۱۲۳		تائب ہو کر۔
۱۲۴		اور اخلاص کے ساتھ طاعت بجا لاؤ۔
(۵۵) اور اس کی پیروی کرو جو اچھی سے  اچھی تمہارے  رب سے  تمہاری طرف اتاری گئی (ف ۱۲۵) قبل اس کے  کہ عذاب تم پر اچانک آ جائے  اور تمہیں خبر نہ ہو (ف ۱۲۶) 
۱۲۵		وہ اللہ کی کتاب قرآنِ مجید ہے۔
۱۲۶		تم غفلت میں پڑے رہو اس لئے چاہئے کہ پہلے سے ہوشیار رہو۔
(۵۶) کہ کہیں کوئی جان یہ نہ کہے  کہ ہائے  افسوس! ان تقصیروں پر جو میں نے  اللہ کے  بارے  میں کیں (ف ۱۲۷) اور بیشک میں ہنسی بنایا کرتا تھا (ف ۱۲۸)
۱۲۷		کہ اس کی طاعت بجا نہ لایا اور اس کے حق کو نہ پہچانا اور ا سکی رضا جوئی کی فکر نہ کی۔
۱۲۸		اللہ تعالیٰ کے دِین کی اور اس کی کتاب کی۔
(۵۷) یا کہے  اگر اللہ مجھے  راہ دکھاتا تو میں  ڈر والوں میں ہوتا۔
(۵۸) یا کہے  جب عذاب دیکھے  کسی طرح مجھے  واپسی ملے  (ف ۱۲۹) کہ میں نیکیاں کروں  (ف ۱۳۰) 
۱۲۹		اور دوبارہ دنیا میں جانے کا موقع دیا جائے۔
۱۳۰		ان باطل عذروں کا جواب اللہ تعالیٰ کی طرف سے وہ ہے جو اگلی آیت میں ارشاد ہوتا ہے۔
(۵۹) ہاں کیوں نہیں بیشک تیرے  پاس میری آیتیں آئیں تو تُو نے  انہیں جھٹلایا اور تکبر کیا اور تو کافر تھا (ف ۱۳۱) 
۱۳۱		یعنی تیرے پاس قرآنِ پاک پہنچا اور حق و باطل کی راہیں واضح کر دی گئیں اور تجھے حق و ہدایت اختیار کرنے کی قدرت دی گئی باوجود اس کے تو نے حق کو چھوڑا اور اس کو قبول کرنے سے تکبر کیا، گمراہی اختیار کی، جو حکم دیا گیا اس کی ضد و مخالفت کی تو اب تیرا یہ کہنا غلط ہے کہ اللہ تعالیٰ مجھے راہ دکھاتا تو میں ڈر والوں میں ہوتا اور تیرے تمام عذر جھوٹے ہیں۔
(۶۰) اور قیامت کے  دن تم دیکھو گے  انہیں جنہوں نے  اللہ پر جھوٹ باندھا (ف ۱۳۲)  کہ ان کے  منہ کالے  ہیں کیا مغرور ٹھکانا جہنم میں نہیں (ف ۱۳۳) 
۱۳۲		اور شانِ الٰہی میں ایسی بات کہی جو اس کے لائق نہیں اس کے لئے شریک تجویز کئے اولاد بتائی اس کی صفات کا انکار کیا اس کا نتیجہ یہ ہے۔
۱۳۳		جو براہِ تکبر ایمان نہ لائے۔
(۶۱) اور اللہ بچائے  گا پرہیزگاروں کو ان کی نجات کی جگہ (ف ۱۳۴) نہ انہیں عذاب چھوئے  اور نہ انہیں غم ہو۔
۱۳۴		انہیں جنّت عطا فرمائے گا۔
(۶۲) اللہ ہر چیز کا پیدا کرنے  والا ہے، اور وہ ہر چیز کا مختار ہے۔
(۶۳) اسی کے  لیے  ہیں آسمانوں اور زمین کی کنجیاں (ف ۱۳۵) اور جنہوں نے  اللہ کی آیتوں کا انکار کیا وہی نقصان میں ہیں۔
۱۳۵		یعنی خزائنِ رحمت و رزق و بارش وغیرہ کی کنجیاں اسی کے پاس ہیں وہی ان کا مالک ہے یہ بھی کہا گیا کہ حضرت عثمانِ غنی رضی اللہ تعالیٰ عنہ نے سیّدِ عالَم صلی اللہ علیہ و آلہٖ و سلم سے اس آیت کی تفسیر دریافت کی تو فرمایا کہ مقالیدِ سماوات و ارض یہ ہیں لَآ اِلٰہَ اِلَّا اللہُ وَاللہُ اَکْبَرُ وَسُبحْانَ اللہِ وَبِحَمْدِہٖ وَاَسْتَغْفِرُاللہَ وَلَاحَوْلَ وَلَا قُوۃَ اِلَّا باللہِ وَھُوَالْاَوَّلُ وَالْاٰخِرُ وَ الظَّاھِرُ وَالْبَاطِنُ بِیَدِہِ الْخَیْرُ یُحْیِیْ وَیُمِیْتُ وَھُوَعَلیٰ کُلِّ شَیْءٍ قَدِیْر۔ مراد یہ ہے کہ ان کلمات میں اللہ تعالیٰ کی توحید و تمجید ہے یہ آسمان و زمین کی بھلائیوں کی کنجیاں ہیں جس مومن نے یہ کلمے پڑھے دارَین کی بہتری پائے گا۔
(۶۴) تم فرماؤ (ف ۱۳۶) تو کیا اللہ کے  سوا دوسرے  کے  پوجنے  کو مجھ سے  کہتے  ہو، اے  جاہلو! (ف ۱۳۷) 
۱۳۶		اے مصطفیٰ صلی اللہ علیہ و آلہٖ و سلم ان کفّارِ قریش سے جو آپ کو اپنے دِین یعنی بت پرستی کی طرف بلاتے ہیں۔
۱۳۷		جاہل اس واسطے فرمایا کہ انہیں اتنا بھی معلوم نہیں کہ اللہ تعالیٰ کے سوا اور کوئی مستحقِ عبادت نہیں باوجود یہ کہ اس پر قطعی دلیلیں قائم ہیں۔
(۶۵) اور بیشک وحی کی گئی تمہاری طرف اور تم سے  اگلوں کی طرف کہ اسے  سننے  والے  اگر تو نے  اللہ کا شریک کیا تو ضرور تیرا سب کیا دھرا  اَکارت  جائے  گا اور ضرور تو ہار میں رہے  گا۔
(۶۶) بلکہ اللہ ہی کی بندگی کر اور شکر والوں سے  ہو (ف ۱۳۸)
۱۳۸		جو نعمتیں اللہ تعالیٰ نے تجھ کو عطا فرمائیں اس کی طاعت بجا لا کر ان کی شکر گزاری کر۔
(۶۷) اور  انہوں نے  اللہ کی قدر نہ کی جیسا کہ اس کا حق تھا (ف ۱۳۹) اور وہ قیامت کے  دن سب زمینوں کو سمیٹ دے  گا اور اس کی قدرت سے  سب آسمان لپیٹ دیے  جائیں گے  (ف ۱۴۰)  اور ان کے  شرک سے  پاک اور برتر ہے، (۶۸) اور صُور پھونکا جائے  گا تو بے  ہوش ہو جائیں گے  (ف ۱۴۱) جتنے  آسمانوں میں ہیں اور جتنے  زمین میں مگر جسے  اللہ چاہے  (ف ۱۴۲) پھر وہ  دوبارہ پھونکا جائے  گا (ف ۱۴۳) جبھی وہ دیکھتے  ہوئے  کھڑے  ہو جائیں گے  (ف ۱۴۴)
۱۳۹		جبھی تو شرک میں مبتلا ہوئے اگر عظمتِ الٰہی سے واقف ہوتے اور اس کا مرتبہ پہچانتے ایسا کیوں کرتے۔ اس کے بعد اللہ تعالیٰ کے عظمت و جلال کا بیان ہے۔
۱۴۰		حدیثِ بخاری و مسلم میں حضرت ابنِ عمر رضی اللہ تعالیٰ عنہما سے مروی ہے کہ رسولِ کریم صلی اللہ علیہ و آلہٖ و سلم نے فرمایا کہ روزِ قیامت اللہ تعالیٰ آسمان کو لپیٹ کر اپنے دستِ قدرت میں لے گا پھر فرمائے گا میں ہوں بادشاہ، کہاں ہیں جبّار، کہاں ہیں متکبر، مُلک و حکومت کے دعوےدار، پھر زمینوں کو لپیٹ کر اپنے دوسرے دستِ قدرت میں لے گا اور یہی فرمائے گا میں ہوں بادشاہ، کہاں ہیں زمین کے بادشاہ۔
۱یہ پہلے نفخہ کا بیان ہے اس نفخہ سے جو بے ہوشی طاری ہو گی اس کا یہ اثر ہو گا کہ ملائکہ اور زمین والوں سے اس وقت جو لوگ زندہ ہوں گے جن پر موت نہ آئی ہو گی وہ اس سے مر  جائیں گے۔ اور جن پر موت وارد ہو چکی پھر اللہ تعالیٰ نے انہیں حیات عنایت کی وہ اپنی قبروں میں زندہ ہیں جیسے کہ انبیاء و شہداء ان پر اس نفخہ سے بے ہوشی کی سی کیفیّت طاری ہو گی اور جو لوگ قبروں میں مرے پڑے ہیں انہیں اس نفخہ کا شعور بھی نہ ہو گا۔ (جمل وغیرہ)
۱اس استثناء میں کون کون داخل ہے اس میں مفسّرین کے بہت اقوال ہیں حضرت ابنِ عباس رضی اللہ تعالیٰ عنہما نے فرمایا کہ نفخۂ صعق سے تمام آسمان اور زمین والے مر جائیں گے سوائے جبرئیل و میکائیل و اسرافیل و مَلَک الموت کے پھر اللہ تعالیٰ دونوں نفخوں کے درمیان جو چالیس برس کی مدّت ہے اس میں ان فرشتوں کو بھی موت دے گا۔ دوسرا قول یہ ہے کہ مستثنیٰ شہداء ہیں جن کے لئے قرآنِ مجید میں بَلْ اَحْیَاء  آیا ہے۔ حدیث شریف میں بھی ہے کہ وہ شہداء ہیں جو تلواریں حمائل کئے گردِ عرش حاضر ہوں گے۔ تیسرا قول حضرت جابر رضی اللہ تعالیٰ عنہ نے فرمایا کہ مستثنیٰ حضرت موسیٰ علیہ السلام ہیں چونکہ آپ طور پر بے ہوش ہو چکے ہیں اس لئے اس نفخہ سے آپ بے ہوش نہ ہوں گے بلکہ آپ متیقظ و ہوشیار رہیں گے۔ چوتھا قول یہ ہے کہ مستثنیٰ جنّت کی حوریں اور عرش و کرسی کے رہنے والے ہیں۔ ضحاک کا قول ہے کہ مستثنیٰ رضوان اور حوریں اور وہ فرشتے جو جہنّم پر مامور ہیں وہ اور جہنّم کے سانپ بچھو ہیں۔ (تفسیر کبیر و جمل)
۱یہ نفخۂ ثانیہ ہے جس سے مردے زندہ کئے جائیں گے۔
۱۴۴		اپنی قبروں سے اور دیکھتے ہوئے کھڑے ہونے سے یا تو یہ مراد ہے کہ وہ حیرت میں آکر مبہوت کی طرح ہر طرف نگاہیں اٹھا اٹھا کر دیکھیں گے یا یہ معنیٰ ہیں کہ وہ یہ دیکھتے ہوں گے کہ اب انہیں کیا معاملہ پیش آئے گا۔ اور مومنین کی قبروں پر اللہ تعالیٰ کی رحمت سے سواریاں حاضر کی جائیں گے جیسا کہ اللہ تعالیٰ نے وعدہ فرمایا ہےیَوْمَ نَحْشُرُ الْمُتَّقِیْنَ اِلَی الرَّحْمٰنِ وَفْدًا 
(۶۹) اور زمین جگمگا اٹھے  گی (ف ۱۴۵) اپنے  رب کے  نور سے  (ف ۱۴۶) اور رکھی جائے  گی کتاب (ف ۱۴۷) اور لائے  جائیں گے  انبیاء اور یہ نبی اور اس کی امت کے  ان پر گواہ ہونگے  (ف ۱۴۸) اور لوگوں میں سچا فیصلہ فرما دیا جائے  گا اور ان پر ظلم نہ ہو گا۔
۱۴۵		بہت تیز روشنی سے یہاں تک کہ سُرخی کی جھلک نمودار ہو گی یہ زمین دنیا کی زمین نہ ہو گی بلکہ نئی ہی زمین ہو گی جو اللہ تعالیٰ روزِ قیامت کی محفل کے لئے پیدا فرمائے گا۔
۱۴۶		حضرت ابنِ عباس رضی اللہ تعالیٰ عنہما نے فرمایا کہ یہ چاند سورج کا نور نہ ہو گا بلکہ یہ اور ہی نور ہو گا جس کو اللہ تعالیٰ پیدا فرمائے گا اس سے زمین روشن ہو جائے گی۔ (جمل)
۱۴۷		یعنی اعمال کی کتاب حساب کے لئے۔ اس سے مراد یا تو لوحِ محفوظ ہے جس میں دنیا کے جمیع احوال قیامت تک شرح و بسط کے ساتھ ثبت ہیں یا ہر شخص کا اعمال نا مہ جو اس کے ہاتھ میں ہو گا۔
۱۴۸		جو رسولوں کی تبلیغ کی گواہی دیں گے۔
(۷۰) اور ہر جان کو اس کا کیا بھرپور دیا جائے  گا اور اسے  خوب معلوم جو وہ کرتے  تھے  (ف ۱۴۹)
۱۴۹		اس سے کچھ مخفی نہیں نہ اس کو شاہد و کاتب کی حاجت یہ سب حجّت تمام کرنے کے لئے ہوں گے۔ ( جمل)
(۷۱) اور کافر جہنم کی طرف ہانکے  جائیں گے  (ف ۱۵۰) گروہ گروہ (ف ۱۵۱) یہاں تک کہ جب وہاں پہنچیں گے  اس کے  دروازے  کھولے  جائیں گے  (ف ۱۵۲) اور اس کے  داروغہ ان سے  کہیں گے  کیا تمہارے  پاس تمہیں میں سے  وہ رسول نہ آئے  تھے  جو تم پر تمہارے  رب کی آیتیں پڑھتے  تھے   اور تمہیں اس دن سے  ملنے  سے  ڈراتے  تھے، کہیں گے  کیوں نہیں (ف ۱۵۳) مگر عذاب کا قول کافروں پر ٹھیک اترا (ف ۱۵۴)
۱۵۰		سختی کے ساتھ قیدیوں کی طرح۔
۱۵۱		ہر ہر جماعت اور امّت علیٰحدہ علیٰحدہ۔
۱۵۲		یعنی جہنّم کے ساتوں دروازے کھولے جائیں گے جو پہلے سے بند تھے۔
۱۵۳		بے شک انبیاء تشریف بھی لائے اور انہوں نے اللہ تعالیٰ کے احکام بھی سنائے اور اس دن سے بھی ڈرایا۔
۱۵۴		کہ ہم پر ہماری بدنصیبی غالب ہو ئی اور ہم نے گمراہی اختیار کی اور حسبِ ارشادِ الٰہی جہنّم میں بھرے گئے۔
(۷۲) فرمایا جائے  گا جاؤ جہنم کے  دروازوں میں اس میں ہمیشہ رہنے، تو کیا ہی برا ٹھکانا متکبروں کا۔
(۷۳) اور جو اپنے  رب سے  ڈرتے  تھے  ان کی سواریاں (ف ۱۵۵) گروہ گروہ جنت کی طرف چلائی جائیں گی، یہاں تک کہ جب وہاں پہنچیں گے  اور اس کے  دروازے  کھلے  ہوئے  ہوں گے  (ف ۱۵۶) اور اس کے  داروغہ ان سے  کہیں گے  سلام تم پر تم خوب  رہے  تو جنت میں جاؤ ہمیشہ رہنے۔
۱۵۵		عزّت و احترام اور لطف و کرم کے ساتھ۔
۱۵۶		ان کے عزّت و احترام کے لئے۔ اور جنّت کے دروازے آٹھ ہیں۔ حضرت علیِ مرتضیٰ رضی اللہ تعالیٰ عنہ سے مروی ہے کہ دروازۂ جنّت کے قریب ایک درخت ہے اس کے نیچے سے دو چشمے نکلتے ہیں مومن وہاں پہنچ کر ایک چشمہ میں غسل کرے گا اس سے اس کا جسم پاک و صاف ہو جائے گا اور دوسرے چشمہ کا پانی پئے گا اس سے اس کا باطن پاکیزہ ہو جائے گا پھر فرشتے دروازۂ جنّت پر استقبال کریں گے۔
(۷۴) اور وہ کہیں گے  سب خوبیاں اللہ کو جس نے  اپنا وعدہ ہم سے  سچا کیا اور ہمیں اس زمین کا وارث کیا کہ ہم جنت میں رہیں جہاں چاہیں، تو کیا ہی اچھا ثواب کامیوں (اچھے  کام کرنے والوں ) کا (ف ۱۵۷) 
۱۵۷		یعنی اللہ اور رسول کی اطاعت کرنے والوں کا۔
(۷۵)  اور تم فرشتوں کو دیکھو گے  عرش کے  آس پاس حلقہ کیے  اپنے  رب کی تعریف کے  ساتھ ا س کی پاکی بولتے  اور لوگوں میں سچا فیصلہ فرما دیا جائے  گا (ف ۱۵۸) اور کہا جائے  گا کہ سب خوبیاں اللہ کو جو سارے  جہاں کا رب (ف ۱۵۹)
۱۵۸		کہ مومنوں کو جنّت میں اور کافروں کو دوزخ میں داخل کیا جائے گا۔
۱۵۹		اہلِ جنّت جنّت میں داخل ہو کر ادائے شکر کے لئے حمدِ الٰہی عرض کریں گے۔



سورۃ مؤمن


اللہ کے  نام سے  شروع جو نہایت مہربان رحم والا (ف ۱)
۱		سورۂ مؤمن اس کا نام سورۂ غافر بھی ہے، یہ سورت مکّیہ ہے سوائے دو آیتوں کے جو اَ لَّذِیْنَ یُجَادِلُوْنَ فِیْ اٰۤیٰتِ اللہِ سے شروع ہوتی ہیں، اس سورت میں نو ۹رکوع اور پچاسی ۸۵آیتیں اور ایک ہزار ایک سو ننانوے ۱۱۹۹کلمے اور چار ہزار نو سو ساٹھ۴۹۶۰ حرف ہیں۔
(۱) حٰمٓ
(۲) یہ کتاب اتارنا ہے  اللہ کی طرف سے  جو عزت والا، علم والا۔
(۳) گناہ بخشنے  والا اور توبہ قبول کرنے  والا (ف ۲) سخت عذاب کرنے  والا (ف ۳) بڑے  انعام والا (ف ۴) اس کے  سوا کوئی معبود نہیں، اسی کی طرف پھرنا ہے  (ف ۵) 
۲		ایمان داروں کی۔
۳		کافروں پر۔
۴		عارفوں پر۔
۵		بندوں کو آخرت میں۔
(۴) اللہ کی آیتوں میں جھگڑا نہیں کرتے  مگر کافر (ف ۶) تو اے  سننے  والے  تجھے  دھوکا نہ دے  ان کا شہروں میں اہلے گہلے  (اِتراتے ) پھرنا (ف ۷)
۶		یعنی قرآنِ پاک میں جھگڑا کرنا کافر کے سوا مومن کا کام نہیں۔ ابوداؤد کی حدیث میں ہے سیّدِ عالَم صلی اللہ علیہ و آلہٖ و سلم نے فرمایا کہ قرآن میں جھگڑا کرنا کفر ہے۔ جھگڑے اور جدال سے مراد آیاتِ الٰہیہ میں طعن کرنا اور تکذیب و انکار کے ساتھ پیش آنا ہے اور حلِّ مشکلات و کشفِ مُعضَلات کے لئے علمی و اصولی بحثیں جدال نہیں بلکہ اعظم طاعات میں سے ہیں،کفّار کا جھگڑا کرنا آیات میں یہ تھا کہ وہ کبھی قرآنِ پاک کو سِحر کہتے،کبھی شِعر، کبھی کہانت، کبھی داستان۔
۷		یعنی کافروں کا صحت و سلامتی کے ساتھ مُلک مُلک تجارتیں کرتے پھرنا اور نفع پانا تمہارے لئے باعثِ تردّد نہ ہو کہ یہ کفر جیسا عظیم جُرم کرنے کے بعد بھی عذاب سے امن میں رہے کیونکہ ان کا انجام کار خواری اور عذاب ہے، پہلی امّتوں میں بھی ایسے حالات گزر چکے ہیں۔
(۵) ان سے  پہلے  نوح کی قوم اور ان کے  بعد کے  گروہوں (ف ۸) نے  جھٹلایا، اور ہر امت نے  یہ قصد کیا کہ اپنے  رسول کو پکڑ لیں (ف ۹) اور باطل کے  ساتھ جھگڑے  کہ اس سے  حق کو ٹال دیں (ف ۱۰) تو میں نے  انہیں پکڑا، پھر کیسا ہوا میرا عذاب (ف ۱۱) 
۸		عاد و ثمود و قومِ لوط وغیرہ۔
۹		اور انہیں قتل اور ہلاک کر دیں۔
۱۰		جس کو انبیا لائے ہیں۔
۱۱		کیا ان میں کوئی اس سے بچ سکا۔
(۶) اور یونہی تمہارے  رب کی بات کافروں پر ثابت ہو چکی ہے  کہ وہ دوزخی ہیں۔
(۷) وہ جو عرش اٹھاتے  ہیں (ف ۱۲) اور جو اس کے  گرد ہیں (ف ۱۳) اپنے  کی تعریف کے  ساتھ اس کی پاکی بولتے  (ف ۱۴) اور اس پر ایمان لاتے  (ف ۱۵) اور مسلمانوں کی مغفرت مانگتے  ہیں (ف ۱۶) اے  رب ہمارے  تیرے  رحمت و علم میں ہر چیز کی سمائی ہے  (ف ۱۷) تو انہیں بخش دے  جنہوں نے  توبہ کی اور تیری راہ پر چلے  (ف ۱۸) اور انہیں دوزخ کے  عذاب سے  بچا لے۔
۱۲		یعنی ملائکۂ حاملینِ عرش جو اصحابِ قرب اور ملائکہ میں اشرف و افضل ہیں۔
۱۳		یعنی جو ملائکہ کہ عرش کا طواف کرنے والے ہیں انہیں کرّوبی کہتے ہیں اور یہ ملائکہ میں صاحبِ سیادت ہیں۔
۱۴		اور سُبْحَانَ اللہِ وَبِحَمْدِہٖ کہتے۔
۱۵		اور اس کی وحدانیّت کی تصدیق کرتے۔ شہر بن حوشب نے کہا کہ حاملینِ عرش آٹھ ہیں ان میں سے چار کی تسبیح یہ ہے سُبْحَانَکَ اللّٰھُمَّ وَبِحَمْدِکَ لَکَ الْحَمْدُ عَلیٰ حِلْمِکَ بَعْدَعِلْمِکَ اور چار کی یہ سُبحَانَکَ اللّٰھُمَّ وَبِحَمْدِکَ لَکَ الْحَمْدُ عَلیٰ عَفْوِکَ بَعْدَ قُدْرَتِکَ۔
۱۶		اور بارگاہِ الٰہی میں اس طرح عرض کرتے ہیں۔
۱۷		یعنی تیری رحمت اور تیرا علم ہر چیز کو وسیع ہے۔ فائدہ : دعا سے پہلے عرضِ ثنا سے معلوم ہوا کہ آدابِ دعا میں سے یہ ہے کہ پہلے اﷲ تعالیٰ کی حمد و ثنا کی جائے پھر مراد عرض کی جائے۔
۱۸		یعنی دِینِ اسلام پر۔
(۸) اے  ہمارے  رب!  اور انہیں بسنے  کے  باغوں میں داخل کر  جن کا تو نے  ان سے  وعدہ فرمایا ہے  اور ان کو جو نیک ہوں  ان کے  باپ دادا اور بیبیوں اور اولاد میں (ف ۱۹) بیشک تو ہی عزت و حکمت والا ہے۔
۱۹		انہیں بھی داخل کر۔
(۹) اور انہیں گناہوں کی شامت سے  بچا لے، اور جسے  تو اس دن گناہوں کی شامت سے  بچائے  تو بیشک تو نے  اس پر رحم فرمایا، اور یہی بڑی کامیابی ہے۔
(۱۰) بیشک جنہوں نے  کفر کیا ان کو ندا کی جائے  گی (ف ۲۰) کہ ضرور تم سے  اللہ کی بیزاری اس سے  بہت زیادہ ہے  جیسے  تم آج اپنی جان سے  بیزار ہو جب کہ تم (ف ۲۱) ایمان کی طرف بلائے  جاتے  تو تم کفر کرتے۔
۲۰		روزِ قیامت جب کہ وہ جہنّم میں داخل ہوں گے اور ان کی بدیاں ان پر پیش کی جائیں گی اور وہ عذاب دیکھیں گے تو فرشتے ان سے کہیں گے۔
۲۱		دنیا میں۔
(۱۱) کہیں گے  اے  ہمارے  رب تو نے  ہمیں دوبارہ مردہ کیا اور  دوبارہ زندہ کیا (ف ۲۲) اب ہم اپنے  گناہوں پر مُقِر ہوئے  تو آگ سے  نکلنے  کی بھی کوئی راہ ہے  (ف ۲۳) 
۲۲		کیونکہ پہلے نطفۂ بے جان تھے اس موت کے بعد انہیں جان دے کر زندہ کیا پھر عمر پوری ہونے پر موت دی پھر بعث کے لئے زندہ کیا۔
۲۳		اس کا جواب یہ ہو گا کہ تمہارے دوزخ سے نکلنے کی کوئی سبیل نہیں اور تم جس حال میں ہو جس عذاب میں مبتلا ہو اور اس سے رہائی کی کوئی راہ نہیں پا سکتے۔
(۱۲) یہ اس پر ہوا کہ جب ایک اللہ  پکارا جاتا تو تم کفر کرتے  (ف ۲۴) اور ان کا شریک ٹھہرایا جاتا تو تم مان لیتے  (ف ۲۵) تو حکم اللہ کے  لیے  ہے  جو سب سے  بلند بڑا۔
۲۴		یعنی اس عذاب اور اس کے دوام و خلود کا سبب تمہارا یہ فعل ہے کہ جب توحیدِ الٰہی کا اعلان ہوتا اورلَا اِ لٰہَ اِلَّا اللہُ کہا جاتا تو تم اس کا انکار کرتے اور کفر اختیار کرتے۔
۲۵		اور اس شرک کی تصدیق کرتے۔
(۱۳)  وہی ہے  کہ تمہیں اپنی نشانیاں دکھاتا ہے  (ف ۲۶) اور تمہارے  لیے  آسمان سے  روزی اتارتا ہے  (ف ۲۷) اور نصیحت نہیں مانتا (ف ۲۸) مگر جو رجوع لائے  (ف ۲۹) 
۲۶		یعنی اپنی مصنوعات کے عجائب جو اس کے کمالِ قدرت پر دلالت کرتے ہیں مثل ہوا اور بادل اور بجلی وغیرہ کے۔
۲۷		مینہ برسا کر۔
۲۸		اور ان نشانیوں سے پند پذیر نہیں ہوتا۔
۲۹		تمام امور میں اللہ تعالیٰ کی طرف اور شرک سے تائب ہو۔
(۱۴) تو اللہ کی بندگی کرو نرے  اس کے  بندے  ہو کر (ف ۳۰) پڑے  برا مانیں کافر۔
۳۰		شرک سے کنارہ کش ہو کر۔
(۱۵) بلند درجے  دینے  والا (ف ۳۱) عرش کا مالک ایمان کی جان وحی ڈالتا ہے  اپنے  حکم سے  اپنے  بندوں میں جس پر چاہے  (ف ۳۲) کہ وہ ملنے  کے  دن سے  ڈرائے  (ف ۳۳)
۳۱		انبیاء و اولیاء و علماء کو جنّت میں۔
۳۲		یعنی اپنے بندوں میں سے جس کو چاہتا ہے منصبِ نبوّت عطا فرماتا ہے اور جس کو نبی بناتا ہے اس کا کام ہوتا ہے۔
۳۳		یعنی خَلقِ خدا کو روزِ قیامت کا خوف دلائے جس دن اہلِ آسمان اور اہلِ زمین اور اوّلین و آخرین ملیں گے اور روحیں جسموں سے اور ہر عمل کرنے والا اپنے عمل سے ملے گا۔
(۱۶) جس دن وہ بالکل ظاہر ہو جائیں گے  (ف ۳۴) اللہ پر ان کا کچھ حال چھپا نہ ہو گا (ف ۳۵) آج کسی کی بادشاہی ہے  (ف ۳۶) ایک  اللہ  سب پر  غالب  کی،(ف ۳۷)
۳۴		قبروں سے نکل کر اور کوئی عمارت یا پہاڑ اور چھُپنے کی جگہ اور آڑ نہ پائیں گے۔
۳۵		نہ اعمال، نہ اقوال، نہ دوسرے احوال اور اللہ تعالیٰ سے تو کوئی چیز کبھی نہیں چھُپ سکتی لیکن یہ دن ایسا ہو گا کہ ان لوگوں کے لئے کوئی پردہ اور آڑ کی چیز نہ ہو گی جس کے ذریعہ سے وہ اپنے خیال میں بھی اپنے حال کو چھُپا سکیں اور خَلق کی فنا کے بعد اللہ تعالیٰ فرمائے گا۔
۳۶		اب کوئی نہ ہو گا کہ جواب دے۔ خود ہی جواب میں فرمائے گا کہ اللہ واحدِ قہّار کی، اور ایک قول یہ ہے کہ روزِ قیامت جب تمام اوّلین و آخرین حاضر ہوں گے تو ایک ندا کرنے والا ندا کرے گا آج کس کی بادشاہی ہے ؟ تمام خَلق جواب دے گی  لِلّٰہِ الْوَاحِدِ الْقَہَّارِاللہ واحدِ قھّار کی، جیسا کہ آگے ارشاد ہوتا ہے۔
۳۷ٍٍ		مومن تو یہ جواب بہت لذّت کے ساتھ عرض کریں گے کیونکہ وہ دنیا میں یہی اعتقاد رکھتے تھے، یہی کہتے تھے اور اسی کی بدولت انہیں مرتبے ملے اور کفّار ذلّت و ندامت کے ساتھ اس کا اقرار کریں گے اور دنیا میں اپنے منکِر رہنے پر شرمندہ ہوں گے۔
(۱۷) آج  ہر  جان  اپنے  کے ٴ  کا بدلہ  پاے ٴ  گی  (ف  ۳۸)  آج کسی پر زیادتی نہیں، بیشک اللہ جلد حساب لینے  والا ہے۔
۳۸		نیک اپنی نیکی کا اور بد اپنی بدی کا۔
(۱۸) اور انہیں ڈراؤ اس نزدیک آنے  وا لی آفت کے  دن سے  (ف ۳۹) جب دل گلوں کے  پاس آ جائیں گے  (ف ۴۰) غم میں بھرے، اور ظالموں کا نہ کوئی دوست نہ کوئی سفارشی جس کا کہا مانا جائے  (ف ۴۱)
۳۹		اس سے روزِ قیامت مراد ہے۔
۴۰		شدّتِ خوف سے نہ باہر ہی نکل سکیں، نہ اندر ہی اپنی جگہ واپس جا سکیں۔
یعنی کافر شفاعت سے محروم ہوں گے۔
(۱۹) اللہ جانتا ہے   چوری چھپے  کی نگاہ (ف ۴۲) اور جو کچھ سینوں میں چھپا ہے  (ف ۴۳)
یعنی نگاہوں کی خیانت اور چوری، نا محرم کو دیکھنا اور ممنوعات پر نظر ڈالنا۔
یعنی دلوں کے راز، سب چیزیں اللہ تعالیٰ کے علم میں ہیں۔
(۲۰) اور اللہ سچا فیصلہ فرماتا ہے، اور اس کے  سوا جن کو (ف ۴۴) پوجتے  ہیں وہ کچھ فیصلہ نہیں کرتے  (ف ۴۵) بیشک اللہ ہی سنتا اور دیکھتا ہے  (ف ۴۶)
۴۴		یعنی جن بتوں کو یہ مشرکین۔
۴۵		کیونکہ نہ وہ علم رکھتے ہیں، نہ قدرت، تو ان کی عبادت کرنا اور انہیں خدا کا شریک ٹھہرانا بہت ہی کھُلا باطل ہے۔
۴۶		اپنی مخلوق کے اقوال و افعال اور جملہ احوال کو۔
(۲۱) تو کیا انہوں نے  زمین میں سفر نہ کیا کہ دیکھتے  کیسا انجام ہوا ان سے  اگلوں کا (ف ۴۷) ان کی قوت اور زمین میں جو نشانیاں چھوڑ گئے  (ف ۴۸) ان سے  زائد تو اللہ نے  انہیں ان کے  گناہوں پر پکڑا، اور اللہ سے  ان کا کوئی بچانے  والا نہ ہوا (ف ۴۹) 
۴۷		جنہوں نے رسولوں کی تکذیب کی تھی۔
۴۸		قلعے اور محل اور نہریں اور حوض اور بڑی بڑی عمارتیں۔
۴۹		کہ عذابِ الٰہی سے بچا سکتا۔ عاقل کا کام ہے کہ دوسرے کے حال سے عبرت حاصل کرے اس عہد کے کافر یہ حالات دیکھ کر کیوں عبرت حاصل نہیں کرتے ؟ کیوں نہیں سوچتے کہ پچھلی قومیں ان سے زیادہ قوی و توانا اور صاحبِ ثروت و اقتدار ہونے کے باوجود اس عبرت ناک طریقہ پر تباہ کر دی گئیں یہ کیوں ہوا ؟
(۲۲) یہ اس لیے  کہ ان کے  پاس ان کے  رسول روشن نشانیاں لے  کر آئے  (ف ۵۰) پھر وہ کفر کرتے  تو اللہ نے  انہیں پکڑا، بیشک اللہ زبردست عذاب والا ہے۔
۵۰		معجزات دکھاتے۔
(۲۳) اور بیشک ہم نے  موسیٰ کو اپنی نشانیوں اور روشن سند کے  ساتھ بھیجا۔
(۲۴) فرعون اور ہامان اور قارون کی طرف تو وہ بولے  جادوگر ہے  بڑا جھوٹا (ف ۵۱)
۵۱		اور انہوں نے ہماری نشانیوں اور برہانوں کو جادو بتایا۔
(۲۵) پھر جب وہ ان پر ہمارے  پاس سے  حق لایا (ف ۵۲) بولے  جو اس پر ایمان لائے  ان کے  بیٹے  قتل کرو اور عورتیں زندہ رکھو (ف ۵۳) اور کافروں کا داؤ نہیں مگر بھٹکتا پھرتا (ف ۵۴)
۵۲		یعنی نبی ہو کر پیامِ الٰہی لائے تو فرعون اور فرعونی۔
۵۳		تاکہ لوگ حضرت موسیٰ علیہ السلام کے اتباع سے باز آئیں۔
۵۴		کچھ بھی کار آمد نہیں، بالکل نکمّا اور بے کار، پہلے بھی فرعونیوں نے بحکمِ فرعون ہزار ہا قتل کئے مگر قضائے الٰہی ہو کر رہی اور حضرت موسیٰ علیہ السلام کو پروردگارِ عالَم نے فرعون کے گھر بار میں پالا، اس سے خدمتیں کرائیں، جیسا وہ داؤں فرعونیوں کا بے کار گیا ایسے ہی اب ایمان والوں کو روکنے کے لئے پھر دوبارہ قتل شروع کرنا بے کار ہے۔ حضرت موسیٰ علی نبیّنا و علیہ الصلوٰۃ و التسلیمات کے دِین کا رواج اللہ تعالیٰ کو منظور ہے اسے کون روک سکتا ہے۔
(۲۶) اور فرعون بولا (ف ۵۵) مجھے  چھوڑو میں موسیٰ کو قتل کروں (ف ۵۶) اور وہ اپنے  رب کو پکارے  (ف ۵۷) میں ڈرتا ہوں  کہیں وہ تمہارا دین بدل دے  (ف ۵۸) یا زمین میں فساد چمکائے  (ف ۵۹) 
۵۵		اپنے گروہ سے۔
۵۶		فرعون جب کبھی حضرت موسیٰ علیہ السلام کے قتل کرنے کا ارادہ کرتا تو اس کی قوم کے لوگ اس کو اس سے منع کرتے اور کہتے کہ یہ وہ شخص نہیں ہے جس کا تجھے اندیشہ ہے یہ تو ایک معمولی جادوگر ہے، اس پر تو ہم اپنے جادو سے غالب آ جائیں گے، اور اگر اس کو قتل کر دیا تو عام لوگ شبہ میں پڑ جائیں گے کہ وہ شخص سچّا تھا، حق پر تھا، تو دلیل سے اس کا مقابلہ کرنے میں عاجز ہوا، جواب نہ دے سکا تو تو نے اسے قتل کر دیا۔ لیکن حقیقت میں فرعون کا یہ کہنا کہ مجھے چھوڑ دو میں موسیٰ کو قتل کروں خالص دھمکی ہی تھی، اس کو خود آپ کے نبیِ برحق ہونے کا یقین تھا اور وہ جانتا تھا کہ جو معجزات آپ لائے ہیں وہ آیاتِ الٰہیہ ہیں، سِحر نہیں لیکن یہ سمجھتا تھا کہ اگر آپ کے قتل کا ارادہ کرے گا تو آپ اس کو ہلاک کرنے میں جلدی فرمائیں گے، اس سے یہ بہتر ہے کہ طولِ بحث میں زیادہ وقت گزار دیا جائے اگر فرعون اپنے دل میں آپ کو نبیِ برحق نہ سمجھتا اور یہ نہ جانتا کہ ربّانی تائیدیں جو آپ کے ساتھ ہیں ان کا مقابلہ ناممکن ہے تو آپ کے قتل میں ہر گز تأمّل نہ کرتا کیونکہ وہ بڑا خونخوار، سفّاک، ظالم، بیدرد تھا، ادنیٰ سی بات میں ہزار ہا خون کر ڈالتا تھا۔
۵۷		جس کا اپنے آپ کو رسول بتاتا ہے تاکہ اس کا رب اس کو ہم سے بچائے۔ فرعون کا یہ مقولہ اس پر شاہد ہے کہ اس کے دل میں آپ کا اور آپ کی دعاؤں کا خوف تھا وہ اپنے دل میں آپ سے ڈرتا تھا ظاہری عزّت بنی رکھنے کے لئے یہ ظاہر کرتا تھا کہ وہ قوم کے منع کرنے کے باعث حضرت موسیٰ علیہ السلام کو قتل نہیں کرتا۔
۵۸		اور تم سے فرعون پرستی بت چھڑا دے۔
۵۹		جدال و قتال کر کے۔
(۲۷) اور موسیٰ نے  (ف ۶۰)  کہا میں تمہارے  اور اپنے  رب کی پناہ لیتا ہوں ہر متکبر سے  کہ حساب کے  دن پر یقین نہیں لاتا (ف ۶۱)
۶۰		فرعون کی دھمکیاں سن کر۔
۶۱		حضرت موسیٰ علیہ السلام نے فرعون کی سختیوں کے جواب میں اپنی طرف سے کوئی کلمہ تعلِّی کا نہ فرمایا بلکہ اللہ تعالیٰ سے پناہ چاہی اور اس پر بھروسہ کیا، یہی خدا شناسوں کا طریقہ ہے اور اسی لئے اللہ تعالیٰ نے آپ کو ہر ایک بَلا سے محفوظ رکھا، ان مبارک جملوں میں کیسی نفیس ہدایتیں ہیں، یہ فرمانا کہ میں تمہارے اور اپنے رب کی پناہ لیتا ہوں اور اس میں ہدایت ہے، رب ایک ہی ہے، یہ بھی ہدایت ہے کہ جو اس کی پناہ میں آئے اس پر بھروسہ کرے اور وہ اس کی مدد فرمائے کوئی اس کو ضرر نہیں پہنچا سکتا۔ یہ بھی ہدایت ہے کہ اسی پر بھروسہ کرنا شانِ بندگی ہے اور تمہارے رب فرمانے میں یہ بھی ہدایت ہی کہ اگر تم اس پر بھروسہ کرو تو تمہیں بھی سعادت نصیب ہو۔
(۲۸) اور بولا فرعون والوں  میں سے  ایک مرد مسلمان کہ اپنے  ایمان کو چھپاتا تھا کیا ایک مرد کو اس پر مارے  ڈالتے  ہو کہ وہ کہتا ہے  کہ میرا رب اللہ ہے  اور بیشک  وہ روشن نشانیاں تمہارے  پاس تمہارے  رب کی طرف سے  لائے  (ف ۶۲) اور اگر بالفرض وہ غلط کہتے  ہیں تو ان کی غلط گوئی کا  وبال ان پر، اور اگر وہ سچے  ہیں تو تمہیں پہنچ جائے  گا کچھ وہ جس کا تمہیں وعدہ دیتے  ہیں (ف ۶۳) بیشک اللہ راہ نہیں دیتا اسے  جو حد سے  بڑھنے  والا بڑا جھوٹا ہو (ف ۶۴) 
۶۲		جن سے ان کا صدق ظاہر ہو گیا، یعنی نبوّت ثابت ہو گئی۔
۶۳		مطلب یہ ہے کہ دو حال سے خالی نہیں یا یہ سچّے ہوں گے یا جھوٹے، اگر جھوٹے ہوں تو ایسے معاملہ میں جھوٹ بول کر اس کے وبال سے بچ نہیں سکتے، ہلاک ہو جائیں گے۔ اور اگر سچّے ہیں تو جس عذاب کا تمہیں وعدہ دیتے ہیں اس میں سے بالفعل کچھ تمہیں پہنچ ہی جائے گا۔ کچھ پہنچنا اس لئے کہا کہ آپ کا وعدۂ عذاب دنیا و آخرت دونوں کو عام تھا اس میں سے بالفعل عذاب دینا ہی پیش آنا تھا۔
۶۴		کہ خدا پر جھوٹ باندھے۔
(۲۹) اے  میری قوم!  آج بادشاہی تمہاری ہے  اس زمین میں غلبہ رکھتے  ہو (ف ۶۵) تو اللہ کے  عذاب سے  ہمیں کون بچا لے  گا اگر ہم پر آئے  فرعون بولا میں تو تمہیں وہی سمجھاتا ہوں جو میری سوجھ ہے  (ف ۶۶) اور میں تمہیں وہی بتاتا ہوں جو بھلائی کی راہ ہے۔
۶۵		یعنی مصر میں تو ایسا کام نہ کرو کہ اللہ تعالیٰ کا عذاب آئے اگر اللہ تعالیٰ کا عذاب آیا۔
۶۶		یعنی حضرت موسیٰ علیہ السلام کو قتل کر دینا۔
(۳۰)  اور وہ ایمان والا بولا اے  میری قوم! مجھے  تم پر (ف ۶۷) اگلے  گروہوں کے  دن کا سا خوف  ہے  (ف ۶۸) 
۶۷		حضرت موسیٰ علیہ السلام کی تکذیب کرنے اور ان کے درپے ہونے سے۔
۶۸		جنہوں نے رسولوں کی تکذیب کی۔
(۳۱) جیسا دستور گزرا نوح کی قوم اور عاد اور ثمود اور ان کے  بعد اوروں کا (ف ۶۹) اور اللہ بندوں پر ظلم نہیں چاہتا (ف ۷۰) 
۶۹		کہ انبیاء علیہم السلام کی تکذیب کرتے رہے اور ہر ایک کو عذابِ الٰہی نے ہلاک کیا۔
۷۰		بغیر گناہ کے ان پر عذاب نہیں فرماتا اور بغیر اقامتِ حجّت کے ان کو ہلاک نہیں کرتا۔
(۳۲) اور اے  میری قوم میں تم پر اس دن سے  ڈراتا ہوں جس دن پکار مچے  گی (ف ۷۱)
۷۱		وہ قیامت کا دن ہو گا، قیامت کے دن کو یَوْمُ التَّنَاد یعنی پکار کا دن اس لئے کہا جاتا ہے کہ اس روز طرح طرح کی پکاریں مچی ہوں گی، ہر شخص اپنے سرگروہ کے ساتھ اور ہر جماعت اپنے امام کے ساتھ بلائی جائے گی، جنّتی دوزخیوں کو اور دوزخی جنّتیوں کو پکاریں گے، سعادت و شقاوت کی ندائیں کی جائیں گی کہ فلاں سعید ہوا اب کبھی شقی نہ ہو گا اور فلاں شقی ہو گیا اب کبھی سعید نہ ہو گا اور جس وقت موت ذبح کی جائے گی اس وقت ندا کی جائے گی کہ اے اہلِ جنّت اب دوام ہے موت نہیں ہے اور اے اہلِ دوزخ اب دوام ہے موت نہیں۔
(۳۳) جس دن پیٹھ دے  کر بھاگو گے  (ف ۷۲) اللہ سے  (ف ۷۳)  تمہیں کوئی بچانے  والا نہیں، اور جسے  اللہ گمراہ کرے  اس کا کوئی راہ دکھانے  والا نہیں۔
۷۲		موقفِ حساب سے دوزخ کی طرف۔
۷۳		یعنی ا س کے عذاب سے۔
(۳۴) اور بیشک اس سے  پہلے  (ف ۷۴) تمہارے  پاس یوسف روشن نشانیاں لے  کر آئے  تو تم ان کے  لائے  ہوئے  سے  شک ہی میں رہے، یہاں تک کہ جب انہوں نے  انتقال فرمایا تم بولے  ہرگز اب اللہ کوئی رسول نہ بھیجے  گا (ف ۷۵) اللہ یونہی گمراہ کرتا ہے  اسے  جو حد سے  بڑھنے  والا شک لانے  والا ہے  (ف ۷۶)
۷۴		یعنی حضر ت موسیٰ علیہ السلام سے قبل۔
۷۵		یہ بے دلیل بات تم نے یعنی تمہارے پہلوں نے خود گڑھی تاکہ حضرت یوسف علیہ السلام کے بعد آنے والے انبیاء کی تکذیب کرو اور انہیں جھٹلاؤ تو تم کفر پر قائم رہے، حضرت یوسف علیہ السلام کی نبوّت میں شک کرتے رہے اور بعد والوں کی نبوّت کے انکار کے لئے تم نے یہ منصوبہ بنا لیا کہ اب اللہ تعالیٰ کوئی رسول ہی نہ بھیجے گا۔
۷۶		ان چیزوں میں جن پر روشن دلیلیں شاہد ہیں۔
(۳۵) وہ جو اللہ کی آیتوں میں جھگڑا کرتے  ہیں (ف ۷۷) بغیر کسی سند کے، کہ  انہیں ملی ہو،  کس قدر سخت بیزاری کی بات ہے  اللہ کے  نزدیک  اور ایمان لانے  والوں کے  نزدیک، اللہ یوں ہی مہر کر دیتا ہے  متکبر سرکش کے  سارے  دل پر (ف ۷۸)
۷۷		انہیں جھٹلا کر۔
۷۸		کہ اس میں ہدایت قبول کرنے کا کوئی محل باقی نہیں رہتا۔
(۳۶) اور فرعون بولا (ف ۷۹)  اے  ہامان! میرے  لیے  اونچا محل بنا شاید میں پہنچ جاؤں راستوں تک۔
۷۹		براہِ جہل و فریب اپنے وزیر سے۔
(۳۷) کا ہے  کے  راستے  آسمان کے  تو موسیٰ کے  خدا کو جھانک کر دیکھوں اور بیشک میرے  گمان میں تو وہ جھوٹا ہے  (ف ۸۰) اور یونہی فرعون کی نگاہ میں اس کا برا کام (ف ۸۱) بھلا کر دکھا گیا (ف ۸۲) اور وہ راستے  میں روکا گیا، اور فرعون کا داؤ (ف ۸۳) ہلاک ہونے  ہی کو تھا۔
۸۰		یعنی موسیٰ میرے سوا اور خدا بتانے میں، اور یہ بات فرعون نے اپنی قوم کو فریب دینے کے لئے کہی کیونکہ وہ جانتا تھا کہ معبودِ برحق صرف اللہ تعالیٰ ہے اور فرعون اپنے آپ کو فریب کاری کے لئے معبود ٹھہراتا ہے۔ (اس واقعہ کا بیان سورۂ قصص میں گزر چکا ہے)
۸۱		یعنی اللہ تعالیٰ کے ساتھ شرک کرنا اور اس رسول کو جھٹلانا۔
۸۲		یعنی شیطانوں نے وسوسے ڈال کر اس کی برائیاں اس کی نظر میں بھلی کر دکھائیں۔
۸۳		جو حضرت موسیٰ علیہ السلام کی آیات کو باطل کرنے کے لئے اس نے اختیار کیا۔
(۳۸) اور وہ ایمان والا بولا، اے  میری قوم! میرے  پیچھے  چلو میں تمہیں بھلائی کی راہ بتاؤں۔
(۳۹) اے  میری قوم! یہ دنیا کا جینا تو کچھ برتنا ہی ہے  (ف ۸۴)  اور  بیشک  وہ  پچھلا  ہمیشہ رہنے   کا  گھر ہے، (ف ۸۵)
۸۴		یعنی تھوڑی مدّت کے لئے نا پائیدار نفع ہے جس کو بقا نہیں۔
۸۵		مراد یہ ہے کہ دنیا فانی ہے اور آخرت باقی و جاودانی اور جاودانی ہی بہتر۔ اس کے بعد نیک اور بد اعمال اور ان کے انجام بتائے۔
(۴۰)  جو بُرا  کام  کرے   تو اسے   بدلہ  نہ  ملے   گا مگر  اتنا  ہی  اور  جو  اچھا  کام کرے  مرد  خواہ  عورت اور جو  مسلمان تو وہ جنت میں داخل کیے  جائیں گے  وہاں بے  گنتی رزق پائیں گے  (ف ۸۷)
۸۶		کیونکہ اعمال کی مقبولیّت ایمان پر موقوف ہے۔
۸۷		یہ اللہ تعالیٰ کا فضلِ عظیم ہے۔
(۴۱) اور اے  میری قوم مجھے  کیا ہوا میں تمہیں بلاتا ہوں نجات کی طرف (ف ۸۸) اور تم مجھے  بلاتے  ہو دوزخ کی طرف (ف ۸۹) 
۸۸		جنّت کی طرف ایمان و طاعت کی تلقین کر کے۔
۸۹		کفرو شرک کی دعوت دے کر۔
(۴۲) مجھے  اس طرف بلاتے  ہو کہ اللہ کا انکا کروں اور ایسے  کو اس کا شریک کروں جو میرے  علم میں نہیں، اور میں تمہیں اس عزت والے  بہت بخشنے  والے  کی طرف بلاتا ہوں۔
(۴۳) آپ ہی ثابت ہوا کہ جس کی طرف مجھے  بلاتے  ہو (ف ۹۰) اسے  بلانا کہیں کام کا نہیں دنیا میں نہ آخرت میں (ف ۹۱) اور یہ ہمارا پھرنا اللہ کی طرف ہے  (ف ۹۲) اور یہ کہ حد سے  گزرنے  والے  (ف ۹۳) ہی دوزخی ہیں۔
۹۰		یعنی بت کی طرف۔
۹۱		کیونکہ وہ جماد، بے جان ہے۔
۹۲		وہی ہمیں جزا دے گا۔
۹۳		یعنی کافر۔
(۴۴) تو جلد وہ وقت آتا ہے  کہ جو میں تم سے  کہہ رہا ہوں،  اسے  یاد کرو گے  (ف ۹۴) اور میں اپنے  کام اللہ کو سونپتا ہوں، بیشک اللہ بندوں کو دیکھتا ہے  (ف ۹۵)  
۹۴		یعنی نزولِ عذاب کے وقت تم میری نصیحتیں یاد کرو گے اور اس وقت کا یاد کرنا کچھ کام نہ دے گا، یہ سن کر ان لوگوں نے اس مومن کو دھمکایا کہ اگر تو ہمارے دِین کی مخالفت کرے گا تو ہم تیرے ساتھ بُرے پیش آئیں گے، اس کے جواب میں اس نے کہا۔
۹۵		اور ان کے اعمال و احوال کو جانتا ہے پھر وہ مومن ان میں سے نکل کر پہاڑ کی طرف چلا گیا اور وہاں نماز میں مشغول ہو گیا، فرعون نے ہزار آدمی اس کی جستجو میں بھیجے، اللہ تعالیٰ نے درندے اس کی حفاظت پر مامور کر دیئے جو فرعونی اس کی طرف آیا درندوں نے اسے ہلاک کیا اور جو واپس گیا اور اس نے فرعون سے حال بیان کیا فرعون نے اس کو سولی دے دی تاکہ یہ حال مشہور نہ ہو۔
(۴۵) تو اللہ نے  اسے  بچا لیا ان کے  مکر کی برائیوں سے  (ف ۹۶) اور فرعون والوں کو برے  عذاب نے   آ گھیرا، (ف ۹۷)
۹۶		اور اس نے حضرت موسیٰ علیہ السلام کے ساتھ ہو کر نجات پائی اگرچہ وہ فرعون کی قوم کا تھا۔
۹۷		دنیا میں تو یہ عذاب کہ وہ فرعون کے ساتھ غرق ہو گئے اور آخرت میں دوزخ۔
(۴۶)  آگ جس پر  صبح و شام پیش کیے  جاتے  ہیں (ف ۹۸) اور جس دن قیامت قائم ہو گی، حکم ہو گا فرعون والوں کو سخت تر عذاب میں داخل کرو۔
۹۸		اس میں جَلائے جاتے ہیں۔ حضرت ابنِ مسعود رضی اللہ تعالیٰ عنہم نے فرمایا فرعونیوں کی روحیں سیاہ پرندوں کے قالب میں ہر روز دو ۲مرتبہ صبح و شام آگ پر پیش کی جاتی ہیں اور ان سے کہا جاتا ہے کہ یہ آگ تمہارا مقام ہے اور قیامت تک ان کے ساتھ یہی معمول رہے گا۔ مسئلہ : اس آیت سے عذابِ قبر کے ثبوت پر استدلال کیا جاتا ہے۔ بخاری و مسلم کی حدیث میں ہے کہ ہر مرنے والے پر اس کا مقام صبح و شام پیش کیا جاتا ہے جنّتی پر جنّت کا اور دوزخی پر دوزخ کا اور اس سے کہا جاتا ہے کہ یہ تیرا ٹھکانہ ہے تاآنکہ روزِ قیامت اللہ تعالیٰ تجھ کو اس کی طرف اٹھائے۔
(۴۷) اور (ف ۹۹) جب وہ آگ میں باہم جھگڑیں گے  تو کمزور ان سے  کہیں گے   جو بڑے  بنتے  تھے  ہم تمہارے  تابع تھے  (ف ۱۰۰) تو کیا تم ہم سے  آگ کا کوئی حصہ گھٹا لو گے۔
۹۹		ذکر فرمائیے اے سیّدِ انبیاء صلی اللہ علیہ و آلہٖ و سلم اپنی قوم سے جہنّم کے اندر کفّار کے آپس میں جھگڑنے کا حال کہ۔
۱۰۰		دنیا میں اور تمہاری بدولت ہی کافر بنے۔
(۴۸) وہ تکبر والے  بولے  (ف ۱۰۱) ہم سب آگ میں ہیں (ف ۱۰۲) بیشک اللہ بندوں میں فیصلہ فرما چکا (ف ۱۰۳)
۱۰۱		یعنی کافروں کے سردار جواب دیں گے۔
۱۰۲		ہر ایک اپنی مصیبت میں گرفتار، ہم میں سے کوئی کسی کے کام نہیں آ سکتا۔
۱۰۳		ایمانداروں کو اس نے جنّت میں داخل کر دیا اور کافروں کو جہنّم میں، جو ہونا تھا ہو چکا۔
(۴۹) اور جو آگ میں ہیں اس کے  داروغوں سے  بولے  اپنے  رب سے  دعا کرو ہم پر عذاب کا ایک دن ہلکا کر دے، (ف ۱۰۴)
۱۰۴		یعنی دنیا کے ایک دن کی مقدار تک ہمارے عذاب میں تخفیف رہے۔
(۵۰) انہوں نے  کہا کیا تمہارے  پاس تمہارے  رسول نشانیاں نہ لاتے  تھے  (ف ۱۰۵) بولے  کیوں نہیں (ف ۱۰۶) بولے  تو تمہیں دعا کرو (ف ۱۰۷) اور کافروں کی دعا نہیں، مگر بھٹکتے  پھرنے  کو۔
۱۰۵		کیا انہوں نے ظاہر معجزات پیش نہ کئے تھے ؟ یعنی اب تمہارے لئے جائے عذر باقی نہ رہی۔
۱۰۶		یعنی کافر انبیاء کے تشریف لانے اور اپنے کفر کرنے کا اقرار کریں گے۔
۱۰۷		ہم کافر کے حق میں دعا نہ کریں گے اور تمہارا دعا کرنا بھی بےکار ہے۔
(۵۱) بیشک ضرور ہم اپنے  رسولوں کی مدد کریں گے  اور ایمان والوں کی (ف ۱۰۸) دنیا کی زندگی میں اور جس دن گواہ کھڑے  ہوں گے  (ف ۱۰۹) 
۱۰۸		ان کو غلبہ عطا فرما کر اور حجّتِ قویّہ دے کر اور ان کے دشمنوں سے انتقام لے کر۔
۱۰۹		وہ قیامت کا دن ہے کہ ملائکہ رسولوں کی تبلیغ اور کفّار کی تکذیب کی شہادت دیں گے۔
(۵۲)  جس دن ظالموں کو ان کے  بہانے  کچھ کام نہ دیں گے  (ف ۱۱۰) اور ان کے  لیے  لعنت  ہے  اور ان کے  لیے  بُرا گھر (ف ۱۱۱)
۱۱۰		اور کافروں کا کوئی عذر قبول نہ کیا جائے گا۔
۱۱۱		یعنی جہنّم۔
(۵۳) اور بیشک ہم نے  موسیٰ کو رہنمائی عطا فرمائی (ف ۱۱۲) اور بنی اسرائیل کو کتاب کا  وارث کیا (ف ۱۱۳)
۱۱۲		یعنی توریت و معجزات۔
۱۱۳		یعنی توریت کا یا ان کے انبیاء پر نازل شدہ تمام کتابوں کا۔
(۵۴) عقلمندوں کی ہدایت اور نصیحت کو تو اے  محبوب۔
(۵۵) تم صبر کرو (ف ۱۱۴) بیشک اللہ کا وعدہ سچا  ہے  (ف ۱۱۵) اور اپنوں کے  گناہوں کی معافی  چاہو (ف ۱۱۶) اور اپنے  رب کی تعریف کرتے  ہوئے  صبح اور شام اس کی پاکی بولو (ف ۱۱۷) 
۱۱۴		اپنی قوم کی ایذا پر۔
۱۱۵		وہ آپ کی مدد فرمائے گا آپ کے دِین کو غالب کرے گا آپ کے دشمنوں کو ہلاک کرے گا۔ کلبی نے کہا کہ آیتِ صبر آیتِ قتال سے منسوخ ہو گئی۔
۱۱۶		یعنی اپنی امّت کے۔ (مدارک)
۱۱۷		یعنی اللہ تعالیٰ کی عبادت پر مداومت رکھو۔ اور حضرت ابنِ عباس رضی اللہ تعالیٰ عنہما نے فرمایا اس سے پانچوں نمازیں مراد ہیں۔
(۵۶) وہ جو اللہ کی آیتوں میں جھگڑا کرتے  ہیں بغیر کسی سند کے  جو انہیں ملی ہو (ف ۱۱۸) ان کے  دلوں میں نہیں مگر ایک بڑائی کی ہوس (ف ۱۱۹) جسے  نہ پہنچیں گے  (ف ۱۲۰) تو تم اللہ کی پناہ مانگو (ف ۱۲۱) بیشک وہی سنتا دیکھتا ہے۔
۱۱۸		ان جھگڑا کرنے والوں سے کفّارِ قریش مراد ہیں۔
۱۱۹		اور ان کا یہی تکبّر ان کے تکذیب و انکار اور کفر کے اختیار کرنے کا باعث ہوا کہ انہوں نے یہ گوارا نہ کیا کہ کوئی ان سے اونچا ہو، اس لئے سیّدِ انبیاء صلی اللہ علیہ و آلہٖ و سلم سے عداوت کی بایں خیالِ فاسد کہ اگر آپ کو نبی مان لیں گے تو اپنی بڑائی جاتی رہے گی اور امّتی اور چھوٹا بننا پڑے گا اور ہوَس رکھتے ہیں بڑے بننے کی۔
۱۲۰		اور بڑائی میسّر نہ آئے گی بلکہ حضور کی مخالفت و انکار ان کے حق میں ذلّت اور رسوائی کا سبب ہو گا۔
۱۲۱		حاسِدوں کے مَکر و کید سے۔
(۵۷) بیشک آسمانوں اور زمین کی پیدائش آدمیوں کی پیدائش سے  بہت بڑی (ف ۱۲۲) لیکن بہت لوگ نہیں جانتے  (ف ۱۲۳) 
۱۲۲		یہ آیت منکِرینِ بعث کے رد میں نازل ہوئی ان پر حجّت قائم کی گئی کہ جب تم آسمان و زمین کی پیدائش پر باوجود ان کی اس عظمت اور بڑائی کے اللہ تعالیٰ کو قادر مانتے ہو تو پھر انسان کو دوبارہ پیدا کر دینا اس کی قدرت سے کیوں بعید سمجھتے ہو۔
۱۲۳		بہت لوگوں سے مراد یہاں کفّار ہیں اور ان کے انکارِ بعث کا سبب ان کی بے علمی ہے کہ وہ آسمان و زمین کی پیدائش پر قادر ہونے سے بعث پر استدلال نہیں کرتے تو وہ مثل اندھے کے ہیں اور جو مخلوقات کے وجود سے خالق کی قدرت پر استدلال کرتے ہیں وہ مثل بینا کے ہیں۔
(۵۸) اور اندھا اور انکھیارا  برابر نہیں (ف ۱۲۴) اور نہ وہ جو ایمان لائے  اور اچھے  کام کیے   اور  بدکار (ف ۱۲۵) کتنا کم دھیان کرتے  ہو۔
۱۲۴		یعنی جاہل و عالِم یکساں نہیں۔
۱۲۵		یعنی مومنِ صالح اور بد کار یہ دونوں بھی برابر نہیں۔
(۵۹) بیشک قیامت ضرور آنے  وا لی ہے  اس میں کچھ شک نہیں لیکن بہت لوگ ایمان نہیں لاتے  (ف ۱۲۶)
۱۲۶		مرنے کے بعد زندہ کئے جانے پر یقین نہیں کرتے۔
(۶۰) اور تمہارے  رب نے  فرمایا مجھ سے  دعا کرو میں قبول کروں گا (ف ۱۲۷) بیشک وہ جو میری عبادت سے  اونچے  کھینچتے  (تکبر کرتے ) ہیں عنقریب جہنم میں جائیں گے  ذلیل ہو کر۔
۱۲۷		اللہ تعالیٰ بندوں کی دعائیں اپنی رحمت سے قبول فرماتا ہے اور ان کے قبول کے لئے چند شرطیں ہیں ایک اخلاص دعا میں، دوسرے یہ ہے کہ قلب غیر کی طرف مشغول نہ ہو، تیسرے یہ کہ وہ دعا کسی امرِ ممنوع پر مشتمل نہ ہو، چوتھے یہ کہ اللہ تعالیٰ کی رحمت پر یقین رکھتا ہو، پانچویں یہ کہ شکایت نہ کرے کہ میں نے دعا مانگی قبول نہ ہوئی جب ان شرطوں سے دعا کی جاتی ہے قبول ہوتی ہے۔ حدیث شریف میں ہے کہ دعا کرنے والے کی دعا قبول ہوتی ہے یا تو اس کی مراد دنیا ہی میں اس کو جلد دے دی جاتی ہے یا آخرت میں اس کے لئے ذخیرہ ہوتی ہے یا اس کے گناہوں کا کَفّارہ کر دیا جاتا ہے۔ آیت کی تفسیر میں ایک قول یہ بھی ہے کہ دعا سے مراد عبادت ہے اور قرآنِ کریم میں دعا بمعنیٰ عبادت بہت جگہ وارد ہے۔ حدیث شریف میں ہے : اَلدُّعَآ ءُ ھُوَ الْعِبَادَۃُ (ابوداؤد و ترمذی) اس تقدیر پر آیت کے معنیٰ یہ ہوں گے کہ تم میری عبادت کرو میں تمہیں ثواب دوں گا۔
(۶۱) اللہ ہے  جس نے  تمہارے  لیے  رات بنائی کہ اس میں آرام پاؤ اور دن بنایا آنکھیں کھولتا (ف ۱۲۸) بیشک اللہ لوگوں پر فضل والا ہے  لیکن بہت آدمی شکر نہیں کرتے۔
۱۲۸		کہ اس میں اپنے کام باطمینان انجام دو۔
(۶۲) وہ ہے  اللہ تمہارا رب ہر چیز کا بنانے  والا اس کے  سوا کسی کی بندگی نہیں تو کہاں اوندھے  جاتے  ہو (ف ۱۲۹) 
۱۲۹		کہ اس کو چھوڑ کر بتوں کی عبادت کرتے ہو اور اس پر ایمان نہیں لاتے باوجود یہ کہ دلائل قائم ہیں۔
(۶۳) یونہی اوندھے  ہوتے  ہیں (ف ۱۳۰) وہ جو اللہ کی آیتوں کا انکار کرتے  ہیں (ف ۱۳۱) 
۱۳۰		اور حق سے پھرتے ہیں باوجود دلائل قائم ہونے کے۔
۱۳۱		اور ان میں حق جویانہ نظرو تأمّل نہیں کرتے۔
(۶۴) اللہ ہے  جس نے  تمہارے  لیے  زمین ٹھہراؤ بنائی (ف ۱۳۲) اور آسمان چھت (ف ۱۳۳) اور تمہاری تصویر کی تو تمہاری صورتیں اچھی بنائیں (ف ۱۳۴) اور تمہیں ستھری چیزیں (ف ۱۳۵) روزی دیں یہ ہے  اللہ تمہارا  رب، تو بڑی برکت والا ہے  اللہ رب سارے  جہان کا۔
۱۳۲		کہ وہ تمہاری قرار گاہ ہو زندگی میں بھی اور بعدِ موت بھی۔
۱۳۳		کہ اس کو مثل قبّہ کے بلند فرمایا۔
۱۳۴		کہ تمہیں راست قامت، پاکیزہ رو، متناسب الاعضاء کیا، بہائم کی طرح نہ بنایا کہ اوندھے چلتے۔
۱۳۵		نفیس مآ کل و مشارب۔
(۶۵) وہی زندہ ہے  (ف ۱۳۶) اس کے  سوا کسی کی بندگی نہیں تو اسے  پوجو نرے  اسی کے  بندے  ہو کر، سب خوبیاں اللہ کو جو سارے  جہاں کا رب۔
۱۳۶		کہ اس کی فنا محال ہے۔
(۶۶) تم فرماؤ میں منع کیا گیا ہوں کہ انہیں پوجوں جنہیں تم اللہ کے  سوا پوجتے  ہو (ف ۱۳۷) جبکہ میرے  پاس روشن دلیلیں (ف ۱۳۸)  میرے  رب کی طرف سے  آئیں اور مجھے  حکم ہوا ہے  کہ رب العالمین کے  حضور گردن رکھوں۔
۱۳۷		شانِ نزول :کفّارِ نابکار نے براہِ جہالت و گمراہی اپنے دِینِ باطل کی طرف حضور ِ پُر نور سیّدِ عالَم صلی اللہ علیہ و آلہٖ و سلم کو دعوت دی تھی اور آپ سے بت پرستی کی درخواست کی تھی، اس پر یہ آیتِ کریمہ نازل ہوئی۔
۱۳۸		عقل و وحی کی توحید پر دلالت کرنے والی۔
(۶۷) وہی ہے  جس نے  تمہیں (ف ۱۳۹) مٹی سے  بنایا پھر (ف ۱۴۰) پانی کی بوند سے  (ف ۱۴۱) پھر خون کی پھٹک سے  پھرتمہیں نکالتا ہے  بچہ  پھر تمہیں باقی رکھتا ہے  کہ اپنی جوانی کو پہنچو (ف ۱۴۲) پھر اس لیے  کہ بوڑھے  ہو اور تم میں کوئی پہلے  ہی اٹھا لیا جاتا ہے  (ف ۱۴۳) اور اس لیے  کہ تم ایک مقرر وعدہ تک پہنچو (ف ۱۴۴) اور اس لیے  کہ سمجھو (ف ۱۴۵)
۱۳۹		یعنی تمہارے اصل اور تمہارے جدِّ اعلیٰ حضرت آدم علیہ السلام کو۔
۱۴۰		بعد حضرت آدم علیہ السلام کے ان کی نسل کو۔
۱یعنی قطر ۂ مَنی سے۔
۱اور تمہاری قوّت کامل ہو۔
۱یعنی بڑھاپے یا جوانی کو پہنچنے سے قبل ہی، یہ اس لئے کیا کہ تم زندگانی کرو۔
۱۴۴		زندگانی کے وقتِ محدود تک۔
۱۴۵		دلائلِ توحید کو اور ایمان لاؤ۔
(۶۸) وہی ہے  کہ جِلاتا ہے  اور مارتا ہے  پھر جب کوئی حکم فرماتا ہے  تو اس سے  یہی کہتا ہے  کہ ہو جا جبھی وہ ہو جاتا ہے  (ف ۱۴۶) 
۱۴۶		یعنی اشیاء کا وجود اس کے ارادہ کا تابع ہے کہ اس نے ارادہ فرمایا اور شے موجود ہوئی، نہ کوئی کلفت ہے، نہ مشقّت ہے، نہ کسی سامان کی حاجت، یہ اس کے کمالِ قدرت کا بیان ہے۔
(۶۹) کیا تم نے  انہیں نہ دیکھا جو اللہ کی آیتوں میں جھگڑے  ہیں (ف ۱۴۷) کہاں پھیرے  جاتے  ہیں (ف ۱۴۸)
۱۴۷		یعنی قرآنِ پاک میں۔
۱۴۸		ایمان اور دِینِ حق سے۔
(۷۰) وہ جنہوں نے  جھٹلائی کتاب (ف ۱۴۹) اور جو ہم نے  اپنے  رسولوں کے  ساتھ بھیجا،(ف ۱۵۰) وہ عنقریب جان جائیں گے  (ف ۱۵۱) 
۱۴۹		یعنی کفّار جنہوں نے قرآن شریف کی تکذیب کی۔
۱۵۰		اس کی بھی تکذیب کی اور اس کے رسولوں کے ساتھ جو چیز بھیجی، اس سے مراد یا تو وہ کتابیں ہیں جو پہلے رسول لائے یا وہ عقائدِ حقّہ جو تمام انبیاء نے پہنچائے مثل توحیدِ الٰہی اور بعث بعدِ موت کے۔
۱۵۱		اپنی تکذیب کا انجام۔
(۷۱) جب ان کی گردنوں میں طوق ہوں گے  اور زنجیریں (ف ۱۵۲) گھسیٹے  جائیں گے۔
۱۵۲		اور ان زنجیروں سے۔
(۷۲) کھولتے  پانی میں، پھر آگ میں دہکائے  جائیں گے  (ف ۱۵۳)
۱۵۳		اور وہ آگ باہر سے بھی انہیں گھیرے ہو گی اور ان کے اندر بھی بھری ہو گی۔ (اللہ تعالیٰ کی پناہ)
(۷۳) پھر ان سے  فرمایا جائے  گا کہاں گئے  وہ جو تم شریک بناتے  تھے  (ف ۱۵۴) 
۱۵۴		یعنی وہ بت کیا ہوئے جن کی تم عبادت کرتے تھے۔
(۷۴) اللہ کے  مقابل، کہیں گے  وہ تو ہم سے  گم گئے  (ف ۱۵۵) بلکہ ہم پہلے  کچھ پوجتے  ہی نہ تھے  (ف ۱۵۶) اللہ یونہی گمراہ کرتا ہے  کافروں کو۔
۱۵۵		کہیں نظر ہی نہیں آتے۔
۱۵۶		بتوں کی پرستش کا انکار کر جائیں گے، پھر بت حاضر کئے جائیں گے اور کفّار سے فرمایا جائے گا کہ تم اور تمہارے یہ معبود سب جہنّم کا ایندھن ہو، بعض مفسّرین نے فرمایا :کہ جہنّمیوں کا یہ کہنا کہ ہم پہلے کچھ پوجتے ہی نہ تھے اس کے یہ معنیٰ ہیں کہ اب ہمیں ظاہر ہو گیا کہ جنہیں ہم پوجتے تھے وہ کچھ نہ تھے کہ کوئی نفع یا نقصان پہنچا سکتے۔
(۷۵) یہ (ف ۱۵۷) اس کا بدلہ ہے  جو تم زمین میں باطل پر خوش ہوتے  تھے  (ف ۱۵۸) اور اس کا بدلہ ہے  جو تم اتراتے  تھے۔
۱۵۷		یعنی یہ عذاب جس میں تم مبتلا ہو۔
۱۵۸		یعنی شرک و بت پرستی و انکارِ بعث پر۔
(۷۶) جاؤ جہنم کے  دروازوں میں اس میں ہمیشہ رہنے، تو کیا ہی برا ٹھکانا مغروروں کا (ف ۱۵۹) 
۱۵۹		جنہوں نے تکبّر کیا اور حق کو قبول نہ کیا۔
(۷۷) تو تم صبر کرو بیشک اللہ کا وعدہ (ف ۱۶۰) سچا ہے، تو اگر ہم تمہیں دکھا دیں (ف ۱۶۱) کچھ وہ چیز جس کا انہیں وعدہ دیا جاتا ہے  (ف ۱۶۲) یا تمہیں پہلے  ہی وفات دیں بہرحال انہیں ہماری ہی طرف پھرنا (ف ۱۶۳) 
۱۶۰		کفّار پر عذاب فرمانے کا۔
۱۶۱		تمہاری وفات سے پہلے۔
۱۶۲		انواعِ عذاب سے مثل بدر میں مارے جانے کے جیسا کہ یہ واقع ہوا۔
۱۶۳		اور عذابِ شدید میں گرفتار ہونا۔
(۷۸) اور بیشک ہم نے  تم سے  پہلے  کتنے  رسول بھیجے  کہ جن میں کسی کا احوال تم سے  بیان فرمایا (ف ۱۶۴) اور کسی کا احوال نہ بیان فرمایا (ف ۱۶۵) اور کسی رسول کو نہیں پہنچتا کہ  کوئی نشانی لے  آئے  بے  حکم خدا کے، پھر جب اللہ کا حکم آئے  گا (ف ۱۶۶) سچا فیصلہ فرما دیا جائے  گا (ف ۱۶۷) اور باطل والوں کا وہاں خسارہ۔
۱۶۴		اس قرآن میں صراحت کے ساتھ۔
۱۶۵		قرآن شریف میں تفصیلاً و صراحتہً۔ (مرقاۃ) اور ان تمام انبیاء علیہم السلام کو اللہ تعالیٰ نے نشانی اور معجزات عطا فرمائے اور ان کی قوموں نے ان سے مجادلہ کیا اور انہیں جھٹلایا، اس پر ان حضرات نے صبر کیا۔ اس تذکرہ سے مقصود نبی کریم صلی اللہ علیہ و آلہٖ و سلم کی تسلّی ہے کہ جس طرح کے واقعات قوم کی طرف سے آپ کو پیش آرہے ہیں اور جیسی ایذائیں پہنچ رہی ہیں پہلے انبیاء کے ساتھ بھی یہی حالات گزر چکے ہیں انہوں نے صبر کیا آپ بھی صبر فرمائیں۔
۱۶۶		کفّار پر عذاب نازل کرنے کی بابت۔
۱۶۷		رسولوں کے اور ان کی تکذیب کرنے والوں کے درمیان۔
(۷۹) اللہ ہے  جس نے  تمہارے  لیے  چوپائے  بنائے  کہ کسی پر سوار ہو اور کسی کا گوشت کھاؤ۔
(۸۰) اور تمہارے  لیے   ان میں کتنے  ہی فائدے  ہیں (ف ۱۶۸) اور اس لیے  کہ تم ان کی پیٹھ پر اپنے  دل کی مرادوں کو پہنچو (ف ۱۶۹) اور ان پر (ف ۱۷۰) اور کشتیوں پر (ف ۱۷۱) سوار ہوتے  ہو۔
۱۶۸		کہ ان کے دودھ اور اُون وغیرہ کام میں لاتے ہو اور ان کی نسل سے نفع اٹھاتے ہو۔
۱۶۹		یعنی اپنے سفروں میں اپنے وزنی سامان ان کی پیٹھوں پر لاد کر ایک مقام سے دوسرے مقام پر لے جاتے ہو۔
۱۷۰		خشکی کے سفروں میں۔
۱۷۱		دریائی سفروں میں۔
(۸۱) اور وہ تمہیں اپنی نشانیاں دکھاتا ہے  (ف ۱۷۲) تو اللہ کی کونسی نشانی کا انکار کرو گے  (ف ۱۷۳)
۱۷۲		جو اس کی قدرت و وحدانیّت پر دلالت کرتی ہیں۔
۱۷۳		یعنی وہ نشانیاں ایسی ظاہر و باہر ہیں کہ ان کے انکار کی کوئی صورت ہی نہیں۔
(۸۲) کیا انہوں نے  زمین میں سفر نہ کیا کہ دیکھتے  ان سے  اگلوں کا کیسا انجام ہوا، وہ ان سے  بہت تھے  (ف ۱۷۴) اور ان کی قوت (ف ۱۷۵) اور زمین میں نشانیاں ان سے  زیادہ (ف ۱۷۶) تو ان کے  کیا کام آیا جو انہوں نے  کمایا، (ف ۱۷۷)
۱۷۴		تعداد ان کی کثیر تھی۔
۱۷۵		اور جسمانی طاقت بھی ان سے زیادہ تھی۔
۱۷۶		یعنی ان کے محل اور عمارتیں وغیرہ۔
۱۷۷		معنیٰ یہ ہیں کہ اگر یہ لوگ زمین میں سفر کرتے تو انہیں معلوم ہو جاتا کہ منکِرینِ متمرّ دین کا کیا انجام ہوا اور وہ کس طرح ہلاک و برباد ہوئے اور ان کی تعداد ان کے زور اور ان کے مال کچھ بھی ان کے کام نہ آسکے۔
 (۸۳) تو جب ان کے  پاس ان کے  رسول روشن دلیلیں لائے، تو وہ اسی پر خوش رہے  جو ان کے  پاس دنیا کا علم تھا (ف ۱۷۸) اور انہیں پر الٹ پڑا جس کی ہنسی بناتے  تھے  (ف ۱۷۹) 
۱۷۸		اور انہوں نے علمِ انبیاء کی طرف التفات نہ کیا، اس کی تحصیل اور اس سے انتفاع کی طرف متوجّہ نہ ہوئے بلکہ اس کو حقیر جانا اور اس کی ہنسی بنائی اور اپنے دنیوی علم کو جو حقیقت میں جہل ہے، پسند کرتے رہے۔
۱۷۹		یعنی اللہ تعالیٰ کا عذاب۔
(۸۴)  پھر جب انہوں نے  ہمارا عذاب دیکھا بولے  ہم ایک اللہ پر ایمان لائے  اور جو اس کے  شریک کرتے  تھے  ان کے  منکر ہوئے  (ف ۱۸۰)
۱۸۰		یعنی جن بتوں کو اس کے سوا پوجتے تھے ان سے بیزار ہوئے۔
(۸۵) تو ان کے  ایمان نے  انہیں کام نہ دیا جب انہوں  نے  ہمارا عذاب دیکھ لیا، اللہ کا دستور جو اس کے  بندوں میں گزر چکا (ف ۱۸۱) اور وہاں کافر  گھاٹے  میں رہے  (ف ۱۸۲)
۱۸۱		یہی ہے کہ نزولِ عذاب کے وقت ایمان لانا نافع نہیں ہوتا، اس وقت ایمان قبول نہیں کیا جاتا اور یہ بھی اللہ تعالیٰ کی سنّت ہے کہ رسولوں کے جھٹلانے والوں پر عذاب نازل کرتا ہے۔
۱۸۲		یعنی ان کا گھاٹا اور ٹوٹا اچھی طرح ظاہر ہو گیا۔



سورۂ حٰمٓ السجدۃ


اللہ کے  نام سے  جو نہایت مہربان رحم والا(ف ۱)
۱		اس سورت کا نام سورۂ فُصِّلَتْ بھی ہے اور سورۂ سجدہ و سورۂ مصابیح بھی ہے، یہ سورت مکّیہ ہے، اس میں چھ۶ رکوع، چوّن۵۴ آیتیں اور سات سو چھیانوے۷۹۶ کلمے اور تین ہزار تین سو پچاس۳۳۵۰ حرف ہیں۔
(۱) حٰمٓ
(۲) یہ اتارا ہے  بڑے  رحم والے  مہربان کا۔
(۳) ایک کتاب ہے  جس کی آیتیں مفصل فرمائی گئیں (ف ۲) عربی قرآن عقل والوں کے  لیے۔
۲		احکام و امثال و مواعظ و و عد و عید وغیرہ کے بیان میں۔
(۴) خوشخبری دیتا (ف ۳) اور ڈر سناتا (ف ۴) تو ان میں اکثر نے  منہ پھیرا  تو وہ سنتے  ہی نہیں (ف ۵)
۳		اللہ تعالیٰ کے دوستوں کو ثواب کی۔
۴		اللہ تعالیٰ کے دشمنوں کو عذاب کا۔
۵		توجّہ سے قبول کا سننا۔
(۵) اور بولے  (ف ۶) ہمارے  دل غلاف میں ہیں اس بات سے  جس کی طرف تم ہمیں بلاتے  ہو (ف ۷) اور ہمارے  کانوں میں ٹینٹ (روئی) ہے  (ف ۸) اور ہمارے  اور تمہارے  درمیان روک ہے  (ف ۹) تو تم اپنا کام کرو ہم اپنا کام کرتے  ہیں (ف ۱۰) 
۶		مشرکین حضرت نبی کریم صلی اللہ علیہ و آلہٖ و سلم سے۔
۷		ہم اس کو سمجھ ہی نہیں سکتے یعنی توحید و ایمان کو۔
۸		ہم بہرے ہیں، آپ کی بات ہمارے سننے میں نہیں آتی، اس سے ان کی مراد یہ تھی کہ آپ ہم سے ایمان و توحید کے قبول کرنے کی توقّع نہ رکھئے، ہم کسی طرح ماننے والے نہیں اور نہ ماننے میں ہم بمنزلۂ اس شخص کے ہیں جو نہ سمجھتا ہو، نہ سنتا ہو۔
۹		یعنی دینی مخالفت، تو ہم آپ کی بات ماننے والے نہیں۔
۱۰		یعنی تم اپنے دِین پر رہو، ہم اپنے دِین پر قائم ہیں یا یہ معنیٰ ہیں کہ تم سے ہمارا کام بگاڑنے کی جو کوشش ہو سکے وہ کرو، ہم بھی تمہارے خلاف جو ہو سکے گا کریں گے۔
(۶)  تم فرماؤ (ف ۱۱) آدمی ہونے  میں تو میں تمہیں جیسا ہوں (ف ۱۲) مجھے  وحی ہوتی ہے  کہ تمہارا معبود ایک ہی معبود ہے، تو اس کے  حضور سیدھے  رہو (ف ۱۳) اور اس سے  معافی مانگو (ف ۱۴) اور خرابی ہے  شرک والوں کو۔
۱۱		اے اکرمُ الخلق سیدِ عالَم صلی اللہ علیہ و آلہٖ و سلم براہِ تواضع ان لوگوں کے ارشادات و ہدایات کے لئے کہ۔
۱۲		ظاہر میں، کہ میں دیکھا بھی جاتا ہوں، میری بات بھی سنی جاتی ہے اور میرے تمہارے درمیان میں بظاہر کوئی جنسی مغایرت بھی نہیں ہے تو تمہارا یہ کہنا کیسے صحیح ہو سکتا ہے کہ میری بات نہ تمہارے دل تک پہنچے، نہ تمہارے سننے میں آئے اور میرے تمہارے درمیان کوئی روک ہو، بجائے میرے کوئی غیرِ جنس جن یا فرشتہ آتا تو تم کہہ سکتے تھے کہ نہ وہ ہمارے دیکھنے میں آئیں، نہ ان کی بات سننے میں آئے، نہ ہم ان کے کلام کو سمجھ سکیں، ہمارے ان کے درمیان تو جنسی مخالفت ہی  بڑی روک ہے لیکن یہاں تو ایسا نہیں کیونکہ میں بشری صورت میں جلوہ نما ہوا تو تمہیں مجھ سے مانوس ہونا چاہئے اور میرے کلام کے سمجھنے اور اس سے فائدہ اٹھانے کی بہت کوشش کرنا چاہئے کیونکہ میرا مرتبہ بہت بلند ہے اور میرا کلام بہت عالی ہے، اس لئے میں وہی کہتا ہوں جو مجھے وحی ہوتی ہے۔ فائدہ : سیدِ عالَم صلی اللہ علیہ و آلہٖ و سلم کا بلحاظِ ظاہر اَنَا بَشَرمِّثْلُکُمْ فرمانا حکمتِ ہدایت و ارشاد کے لئے بطریقِ تواضع ہے اور جو کلمات تواضع کے لئے کہے جائیں وہ تواضع کرنے والے کے علوِّ منصب کی دلیل ہوتے ہیں، چھوٹوں کا ان کلمات کو اس کی شان میں کہنا یا اس سے برابری ڈھونڈھنا ترکِ ادب اور گستاخی ہوتا ہے تو کسی امّتی کو روا نہیں کہ وہ حضور علیہ الصلوٰۃ والسلام سے مماثل ہونے کا دعویٰ کرے یہ بھی ملحوظ رہنا چاہئے کہ آپ کی بشریت بھی سب سے اعلیٰ ہے ہماری بشریت کو اس سے کچھ بھی نسبت نہیں۔
۱۳		اس پر ایمان لاؤ، اس کی ا طاعت اختیار کرو، اس کی راہ سے نہ پھرو۔
۱۴		اپنے فسادِ عقیدہ و عمل کی۔
(۷) وہ جو زکوٰۃ نہیں دیتے  (ف ۱۵) اور وہ آخرت کے  منکر ہیں (ف ۱۶) 
۱۵		یہ منعِ زکوٰۃ سے خوف دلانے کے لئے فرمایا گیا تاکہ معلوم ہو کہ زکوٰۃ کو منع کرنا ایسا بُرا ہے کہ قرآنِ کریم میں مشرکین کے اوصاف میں ذکر کیا گیا اور اس کی وجہ یہ ہے کہ انسان کو مال بہت پیارا ہوتا ہے تو مال کا راہِ خدا میں خرچ کر ڈالنا اس کے ثبات و استقلال اور صدق و اخلاصِ نیّت کی قوی دلیل ہے اور حضرت ابنِ عباس رضی اللہ تعالیٰ عنہما نے فرمایا کہ زکوٰۃ سے مراد ہے توحید کا معتقد ہونا اور(لا الہ الا اﷲ)کہنا، اس تقدیر پر معنیٰ یہ ہوں گے کہ جو توحید کا اقرار کر کے اپنے نفسوں کو شرک سے باز نہیں رکھتے۔ اور قتادہ نے اس کے معنیٰ یہ لئے ہیں کہ جو لوگ زکوٰۃ کو واجب نہیں جانتے۔ اس کے علاوہ اور بھی اقوال ہیں۔
۱۶		کہ مرنے کے بعد اٹھنے اور جزا کے ملنے کے قائل نہیں۔
(۸) بیشک جو ایمان لائے  اور اچھے  کام کیے  ان کے  لیے  بے  انتہا ثواب ہے  (ف ۱۷) 
۱۷		جو منقطع نہ ہو گا، یہ بھی کہا گیا ہے کہ یہ آیت بیماروں، اپاہجوں اور بوڑھوں کے حق میں نازل ہوئی جو عمل و طاعت کے قابل نہ رہیں، انہیں وہی اجر ملے گا جو تندرستی میں عمل کرتے تھے۔ بخاری شریف کی حدیث ہے کہ جب بندہ کوئی عمل کرتا ہے اور کسی مرض یا سفر کے باعث وہ عامل اس عمل سے مجبور ہو جاتا ہے تو تندرستی اور اقامت کی حالت میں جو کرتا تھا ویسا ہی اس کے لئے لکھا جاتا ہے۔
(۹) تم فرماؤ کیا تم لوگ اس کا انکار رکھتے  ہو جس نے  دو دن میں زمین بنائی (ف ۱۸) اور اس کے  ہمسر ٹھہراتے  رہو (ف ۱۹) وہ ہے  سارے  جہان کا رب (ف ۲۰)
۱۸		اس کی ایسی قدرتِ کاملہ ہے اور چاہتا تو ایک لمحہ سے بھی کم میں بنادیتا۔
۱۹		یعنی شریک۔
۲۰		اور وہی عبادت کا مستحق ہے، اس کے سوا کوئی عبادت کا مستحق نہیں، سب اس کی مملوک و مخلوق ہیں۔ اس کے بعد پھر اس کی قدرت کا بیان فرمایا جاتا ہے۔
(۱۰) اور اس میں (ف ۲۱) اس کے  اوپر سے  لنگر ڈالے  (ف ۲۲)  (بھاری بوجھ رکھے ) اور اس میں برکت رکھی (ف ۲۳) اور اس میں اس کے  بسنے  والوں کی روزیاں مقرر کیں یہ سب ملا کر چار دن میں (ف ۲۴) ٹھیک جواب پوچھنے  والوں کو۔
۲۱		یعنی زمین میں۔
۲۲		پہاڑوں کے۔
۲۳		دریا اور نہریں اور درخت و پھل اور قِسم قِسم کے حیوانات وغیرہ پیدا کر کے۔
۲۴		یعنی دو دن زمین کی پیدائش اور دو دن میں یہ سب۔
(۱۱) پھر آسمان کی طرف قصد فرمایا اور وہ دھواں تھا (ف ۲۵) تو اس سے  اور زمین سے  فرمایا کہ دونوں حاضر ہو خوشی سے  چاہے  ناخوشی سے، دونوں نے  عرض کی کہ ہم رغبت کے  ساتھ حاضر ہوئے۔
۲۵		یعنی بخار بلند ہونے والا۔
 (۱۲) تو انہیں پورے  سات آسمان کر دیا دو  دن میں (ف ۲۶) اور ہر آسمان میں اسی کے  کام کے  احکام بھیجے  (ف ۲۷) اور ہم نے  نیچے  کے  آسمان کو (ف ۲۸) چراغوں سے  آراستہ کیا (ف ۲۹) اور نگہبانی کے  لیے  (ف ۳۰) یہ اس عزت والے  علم والے  کا ٹھہرایا ہوا ہے۔
۲۶		یہ کل چھ دن ہوئے، ان میں سب سے پچھلا جمعہ ہے۔
۲۷		وہاں کے رہنے والوں کو طاعات و عبادات و امرو نہی کے۔
۲۸		جو زمین سے قریب ہے۔
۲۹		یعنی روشن ستاروں سے۔
(۱۳)  پھر اگر وہ منہ پھیریں (ف ۳۱) تو تم فرماؤ کہ میں تمہیں ڈراتا ہوں ایک کڑک سے  جیسی کڑک عاد اور ثمود پر آئی تھی (ف ۳۲) 
۳۰		شیاطینِ مسترقہ سے۔
۳۱		یعنی اگر یہ مشرکین اس بیان کے بعد بھی ایمان لانے سے اعراض کریں۔
۳۲		یعنی عذابِ مہلک سے جیسا ان پر آیا تھا۔
(۱۴) جب رسول ان کے  آگے  پیچھے  پھرتے  تھے  (ف ۳۳) کہ اللہ کے  سوا کسی کو نہ پوجو،  بولے  (ف ۳۴) ہمارا  رب چاہتا تو فرشتے  اتارتا (ف ۳۵) تو جو کچھ تم لے  کر بھیجے  گئے  ہم اسے  نہیں مانتے  (ف ۳۶)
۳۳		یعنی قومِ عاد و ثمود کے رسول ہر طرف سے آتے تھے اور ان کی ہدایت کی ہر تدبیر عمل میں لاتے تھے اور انہیں ہر طرح نصیحت کرتے تھے۔
۳۴		ان کی قوم کے کافر ان کے جواب میں کہ۔
۳۵		بجائے تمہارے، تم تو ہماری مثل آدمی ہو۔
۳۶		یہ خطاب ان کا حضرت ھود اور حضرت صالح اور تمام انبیاء سے تھا جنہوں نے ایمان کی دعوت دی، امام بغوی نے باسنادِ ثعلبی حضرت جابر سے روایت کی کہ جماعتِ قریش نے جن میں ابوجہل وغیرہ سردار بھی تھے یہ تجویز کیا کہ کوئی ایسا شخص جو شعر، سِحر، کہا نت میں ماہر ہو نبی کریم صلی اللہ علیہ و آلہٖ و سلم سے کلام کرنے کے لئے بھیجا جائے چنانچہ عتبہ بن ربیعہ کا انتخاب ہوا، عتبہ نے سیدِ عالَم صلی اللہ علیہ و آلہٖ و سلم سے آ کر کہا کہ آپ بہتر ہیں یا ہاشم ؟ آپ بہتر ہیں یا عبدالمطلب ؟ آپ بہتر ہیں یا عبداللہ؟ آپ کیوں ہمارے معبودوں کو بُرا کہتے ہیں ؟ کیوں ہمارے باپ دادا کو گمراہ بتاتے ہیں ؟ حکومت کا شوق ہو توہم آپ کو بادشاہ مان لیں، آپ کے پھریرے اڑائیں، عورتوں کا شوق ہو تو قریش کی جن لڑکیوں میں سے آپ پسند کریں ہم دس آپ کے عقد میں دیں، مال کی خواہش ہو تو اتنا جمع کر دیں جو آپ کی نسلوں سے بھی بچ رہے، سیّدِ عالَم صلی اللہ علیہ و آلہٖ و سلم یہ تمام گفتگو خاموش سنتے رہے، جب عتبہ اپنی تقریر کر کے خاموش ہوا تو حضور ِ انور علیہ الصلوٰۃ والسلام نے یہی سورت حٰمٓۤ سجدہ پڑھی، جب آپ آیت فَاِنْ اَعْرَضُوْا فَقُلْ اَنْذَرْتُکُمْ صٰعِقَۃً مِثْلَ صَاعِقَۃِ عَادٍ وَّثَمُوْدَ  پر پہنچے تو عتبہ نے جلدی سے اپنا ہاتھ حضور کے دہانِ مبارک پر رکھ دیا اور آپ کو رشتہ و قرابت کے واسطہ سے قَسم دلائی اور ڈر کر اپنے گھر بھاگ گیا، جب قریش اس کے مکان پر پہنچے تو اس نے تمام واقعہ بیان کر کے کہا کہ خدا کی قَسم محمّد (صلی اللہ علیہ و آلہٖ و سلم) جو کہتے ہیں نہ وہ شعر ہے، نہ سِحر ہے، نہ کہانت، میں ان چیزوں کو خوب جانتا ہوں، میں نے ان کا کلام سنا، جب انہوں نے آیت فَاِنْ اَعْرَضُوْا پڑھی تو میں نے ان کے دہانِ مبارک پر ہاتھ رکھ دیا اور انہیں قَسم دی کہ بس کریں اور تم جانتے ہی ہو کہ وہ جو کچھ فرماتے ہیں وہی ہو جاتا ہے، ان کی بات کبھی جھوٹی نہیں ہوتی، مجھے اندیشہ ہو گیا کہ کہیں تم پر عذاب نازل نہ ہونے لگے۔
(۱۵) تو وہ جو عاد تھے  انہیں نے  زمین میں ناحق تکبر کیا (ف ۳۷) اور بولے  ہم سے  زیادہ کس کا زور،  اور کیا انہوں نے  نہ جانا کہ اللہ جس نے  انہیں بنایا ان سے  زیادہ قوی ہے، اور ہماری آیتوں کا انکار کرتے  تھے۔
۳۷		قومِ عاد کے لوگ بڑے قوی اور شہ زور تھے، جب حضرت ہود علیہ السلام نے انہیں عذابِ الٰہی سے ڈرایا تو انہوں نے کہا ہم اپنی طاقت سے عذاب کو ہٹا سکتے ہیں۔
۳۸		نہایت ٹھنڈی بغیر بارش کے۔
(۱۷) اور رہے  ثمود انہیں ہم نے  راہ دکھائی (ف ۳۹) تو انہوں نے  سوجھنے  پر اندھے   ہونے  کو پسند کیا (ف ۴۰) تو انہیں ذلت کے  عذاب کی کڑ ک نے  آ  لیا (ف ۴۱) سزا  ان کے  کیے  کی (ف ۴۲)
۳۹		اور نیکی اور بدی کے طریقے ان پر ظاہر فرمائے۔
۴۰		اور ایمان کے مقابلہ میں کفر اختیار کیا۔
۴۱		اور ہولناک آواز کے عذاب سے ہلاک کئے گئے۔
یعنی ان کے شرک و تکذیبِ پیغمبر اور معاصی کی۔
(۱۸) اور ہم نے  (ف ۴۳) انہیں بچا لیا جو ایمان لائے  (ف ۴۴) اور ڈرتے  تھے  (ف ۴۵)
صاعقہ کے اس ذلّت والے عذاب سے۔
۴۴		حضرت صالح علیہ السلام پر۔
۴۵		شرک اور اعمالِ خبیثہ سے۔
(۱۹) اور جس دن اللہ کے  دشمن (ف ۴۶) آگ کی طرف ہانکے  جائیں گے  تو ان کے  اگلوں کو روکیں گے۔
۴۶		یعنی کفّار اگلے اور پچھلے۔
(۲۰) یہاں تک کہ پچھلے  آ ملیں (ف ۴۷) یہاں تک کہ جب وہاں پہنچیں گے  ان کے  کان اور ان کی آنکھیں اور ان کے  چمڑے  سب ان پر ان کے  کیے  کی گواہی دیں گے  (ف ۴۸)
۴۷		پھر سب کو دوزخ میں ہانک دیا جائے گا۔
۴۸		اعضاء بحکمِ الٰہی بول اٹھیں گے، اور جو جو عمل کئے تھے بتا دیں گے۔
(۲۱)  اور وہ اپنی کھالوں سے  کہیں گے   تم نے  ہم پر کیوں گواہی دی، وہ کہیں گی ہمیں اللہ نے  بلوایا جس نے  ہر چیز کو گویائی بخشی اور اس نے  تمہیں پہلی بار بنایا اور اسی کی طرف تمہیں پھرنا ہے۔
(۲۲) اور تم (ف ۴۹) اس سے  کہاں  چھپ کر جاتے  کہ تم پر گواہی دیں تمہارے  کان اور تمہاری آنکھیں اور تمہاری کھا لیں (ف ۵۰) لیکن تم تو یہ سمجھے  بیٹھے  تھے  کہ اللہ تمہارے  بہت سے  کام نہیں جانتا (ف ۵۱)
۴۹		گناہ کرتے وقت۔
۵۰		تمہیں تو اس کا گمان بھی نہ تھا بلکہ تم تو بعث و جزا کے سرے ہی سے قائل نہ تھے۔
۵۱		جو تم چھُپا کر کرتے ہو۔ حضرت ابنِ عباس رضی اللہ تعالیٰ عنہما نے فرمایا کہ کفّار یہ کہتے تھے کہ اللہ تعالیٰ ظاہر کی باتیں جانتا ہے اور جو ہمارے دلوں میں ہے اس کو نہیں جانتا۔ (معاذ اللہ)
(۲۳) اور یہ ہے  تمہارا وہ گمان جو تم نے  اپنے  رب کے  ساتھ کیا اور اس نے  تمہیں ہلاک کر دیا (ف ۵۲) تو  اب رہ گئے  ہارے  ہوؤں میں۔
۵۲		حضرت ابنِ عباس رضی اللہ تعالیٰ عنہما نے فرمایا معنیٰ یہ ہیں کہ تمہیں جہنّم میں ڈال دیا۔
(۲۴) پھر اگر وہ صبر کریں (ف ۵۳) تو آگ ان کا ٹھکانا ہے  (ف ۵۴) اور اگر وہ منانا چاہیں تو کوئی ان کا منانا نہ مانے، (ف ۵۵)
۵۳		عذاب پر۔
۵۴		یہ صبر بھی کارآمد نہیں۔
۵۵		یعنی حق تعالیٰ ان سے راضی نہ ہو چاہے کتنا ہی مِنّت کریں،کسی طرح عذاب سے رہائی نہیں۔
(۲۵) اور ہم نے  ان پر کچھ ساتھی تعینات کیے  (ف ۵۶) انہوں نے  انہیں بھلا کر دیا جو ان کے  آگے  ہے  (ف ۵۷) اور جو ان کے  پیچھے  (ف ۵۸) اور ان پر بات پوری ہوئی (ف ۵۹) ان گروہوں کے   ساتھ جو ان سے  پہلے  گزر چکے  جن اور آدمیوں کے، بیشک وہ زیاں کار تھے۔
۵۶		شیاطین میں سے۔
۵۷		یعنی دنیا کی زیب و زینت، اور خواہشاتِ نفس کا اتباع۔
۵۸		یعنی امرِ آخرت، یہ وسوسہ ڈال کر کہ نہ مرنے کے بعد اٹھنا ہے، نہ حساب، نہ عذاب، چین ہی چین ہے۔
۵۹		عذاب کی۔
(۲۶) اور کافر بولے  (ف ۶۰) یہ قرآن نہ سنو اور اس میں بیہودہ غل کرو (ف ۶۱) شاید یونہی تم غالب  آؤ (ف ۶۲)
۶۰		یعنی مشرکینِ قریش۔
۶۱		اور شور مچاؤ۔ کفّار ایک دوسرے سے کہتے تھے کہ جب حضرت محمّد مصطفیٰ صلی اللہ علیہ و آلہٖ و سلم قرآن شریف پڑھیں تو زور زور سے شور کرو، خوب چلاؤ، اونچی اونچی آوازیں نکال کر چیخو، بے معنیٰ کلمات سے شور کرو، تالیاں اور سیٹیاں بجاؤ تاکہ کوئی قرآن نہ سننے پائے اور رسولِ کریم صلی اللہ علیہ و آلہٖ و سلم پریشان ہوں۔
۶۲		اور سیدِ عالَم صلی اللہ علیہ و آلہٖ و سلم قراء ت موقوف کر دیں۔
(۲۷) تو بیشک ضرور ہم کافروں کو سخت عذاب چکھائیں گے  اور بیشک ہم ان کے  بُرے  سے  بُرے  کام کا انہیں بدلہ دیں گے  (ف ۶۳)
۶۳		یعنی کفر کا بدلہ سخت عذاب۔
(۲۸) یہ ہے  اللہ کے  دشمنوں کا بدلہ آ گ، اس میں انہیں ہمیشہ رہنا ہے، سزا  اس کی کہ ہماری آیتوں کا انکار کرتے  تھے۔
(۲۹) اور کافر بولے  (ف ۶۴) اے  ہمارے  رب ہمیں دکھا وہ دونوں جن اور آدمی جنہوں نے  ہمیں گمراہ کیا (ف ۶۵) کہ ہم انہیں اپنے  پاؤں تلے  ڈا لیں (ف ۶۶) کہ وہ ہر نیچے  سے  نیچے  رہیں (ف ۶۷)
۶۴		جہنّم میں۔
۶۵		یعنی ہمیں وہ دونوں شیطان دکھا جِنِّی بھی اور انسی بھی، شیطان دو قسم کے ہوتے ہیں ایک جنّوں میں سے، ایک انسانوں میں سے جیسا کہ قرآنِ پاک میں ہے شَیٰطِیْنَ الْاِنْسِ وَالْجِنِّ، جہنّم میں کفّار ان دونوں کے دیکھنے کی خواہش کریں گے۔
۶۶		آ گ میں۔
۶۷		درکِ اسفل میں ہم سے زیادہ سخت عذاب میں۔
(۳۰) بیشک وہ جنہوں نے  کہا ہمارا  رب اللہ ہے  پھر اس پر قائم رہے  (ف ۶۸) ان پر فرشتے  اترتے  ہیں (ف ۶۹) کہ نہ ڈرو (ف ۷۰) اور نہ غم کرو (ف ۷۱) اور خوش ہو اس جنت پر جس کا تمہیں وعدہ دیا جاتا تھا (ف ۷۲) 
۶۸		حضرت صدیقِ اکبر رضی اللہ تعالیٰ عنہ سے دریافت کیا گیا استقامت کیا ہے ؟ فرمایا یہ کہ اللہ تعالیٰ کے ساتھ کسی کو شریک نہ کرے۔ حضرت عمر رضی اللہ تعالیٰ عنہ نے فرمایا استقامت یہ ہے کہ امر و نہی پر قائم رہے۔ حضرت عثمانِ غنی رضی اللہ تعالیٰ عنہما نے فرمایا استقامت یہ ہے کہ عمل میں اخلاص کرے۔ حضرت علی رضی اللہ تعالیٰ عنہ نے فرمایا استقامت یہ ہے کہ فرائض ادا کرے۔ اور استقامت کے معنیٰ میں یہ بھی کہا گیا ہے کہ اللہ تعالیٰ کے امر کو بجا لائے اور معاصی سے بچے۔
۶۹		موت کے وقت یا وہ جب قبروں سے اٹھیں گے۔ اور یہ بھی کہا گیا ہے کہ مومن کو تین بار بشارت دی جاتی ہے ایک وقتِ موت، دوسرے قبر میں، تیسرے قبروں سے اٹھنے کے وقت۔
۷۰		موت سے اور آخرت میں پیش آنے والے حالات سے۔
۷۱		اہلِ اولاد کے چھوٹنے کا یا گناہوں کا۔
۷۲		اور فرشتے کہیں گے۔
(۳۱) ہم تمہارے  دوست ہیں دنیا کی زندگی میں (ف ۷۳) اور آخرت میں (ف ۷۴) اور تمہارے  لیے  ہے  اس میں (ف ۷۵) جو تمہارا جی چاہے  اور تمہارے  لیے  اس میں جو مانگو۔
۷۳		تمہاری حفاظت کرتے تھے۔
۷۴		تمہارے ساتھ رہیں گے اور جب تک تم جنّت میں داخل ہو تم سے جدا نہ ہوں گے۔
۷۵		یعنی جنّت میں وہ کرامت اور نعمت و لذّت۔
(۳۲) مہمانی بخشنے  والے  مہربان کی طرف سے۔
(۳۳) اور اس سے  زیادہ کس کی بات اچھی جو اللہ کی طرف بلائے  (ف ۷۶) اور  نیکی کرے  (ف ۷۷) اور کہے  میں مسلمان ہوں (ف ۷۸)
۷۶		اس کی توحید و عبادت کی طرف۔ کہا گیا ہے کہ اس دعوت دینے والے سے مراد حضور سیدِ انبیاء صلی اللہ علیہ و آلہٖ و سلم ہیں۔ اور یہ بھی کہا گیا ہے کہ وہ مومن مراد ہے جس نے نبی علیہ السلام کی دعوت کو قبول کیا اور دوسروں کو نیکی کی دعوت دی۔
۷۷		شانِ نزول : حضرت عائشہ صدیقہ رضی اللہ تعالیٰ عنہا نے فرمایا کہ میرے نزدیک یہ آیت مؤذّنوں کے حق میں نازل ہوئی اور ایک قول یہ بھی ہے کہ جو کوئی کسی طریقہ پر بھی اللہ تعالیٰ کی طرف دعوت دے وہ اس میں داخل ہے۔ دعوت الَی اللہ کے کئی مرتبے ہیں اوّل دعوتِ انبیاء علیہ الصلوٰۃ والسلام معجزات اور حجج و براہین و سیف کے ساتھ، یہ مرتبہ انبیاء ہی کے ساتھ خاص ہے۔ دوّم دعوتِ علماء فقط حجج و براہین کے ساتھ، اور علماء کئی طرح کے ہیں ایک عالِم باﷲ، دوسرے عالِم بصفاتِ اﷲ، تیسرے عالِم باحکامِ اﷲ۔ مرتبۂ سوم دعوتِ مجاہدین ہے یہ کفّار کو سیف کے ساتھ ہوتی ہے یہاں تک کہ وہ دِین میں داخل ہوں اور طاعت قبول کر لیں۔ مرتبۂ چہارم مؤذنین کی دعوت نماز کے لئے، عملِ صالح کی دو قِسم ہے ایک وہ جو قلب سے ہو، وہ معرفتِ الٰہی ہے، دوسرے جو اعضاء سے ہو تو وہ تمام طاعات ہیں۔
۷۸		اور یہ فقط قول نہ ہو بلکہ دِینِ اسلام کا دل سے معتقد ہو کر کہے کہ سچّا کہنا یہی ہے۔
(۳۴) اور نیکی  اور بدی برابر نہ ہو جائیں گی، اے  سننے  والے  برائی کو بھلائی سے  ٹال (ف ۷۹) جبھی وہ کہ تجھ  میں اور اس میں دشمنی تھی ایسا ہو جائے  گا جیسا  کہ گہرا دوست (ف ۸۰) 
۷۹		مثلاً غصّہ کو صبر سے، اور جہل کو حلم سے، بدسلوکی کو عفو سے کہ اگر تیرے ساتھ کوئی برائی کرے تو معاف کر۔
۸۰		یعنی اس خصلت کا نتیجہ یہ ہو گا کہ دشمن دوستوں کی طرح محبّت کرنے لگیں گے۔ شانِ نزول : کہا گیا ہے کہ یہ آیت ابوسفیان کے حق میں نازل ہوئی کہ باوجود ان کی شدّتِ عداوت کے نبی کریم نے ان کے ساتھ سلوکِ نیک کیا، ان کی صاحب زادی کو اپنی زوجیّت کا شرف عطا فرمایا، اس کا نتیجہ یہ ہوا کہ وہ صادقُ المحبّت، جان نثار ہو گئے۔
(۳۵) اور یہ دولت (ف ۸۱) نہیں ملتی مگر  صابروں کو، اور اسے  نہیں پاتا مگر بڑے  نصیب والا۔
۸۱		یعنی بدیوں کو نیکیوں سے دفع کرنے کی خصلت۔
(۳۶) اور اگر تجھے  شیطان کا کوئی کونچا (تکلیف) پہنچے  (ف ۸۲) تو اللہ کی پناہ مانگ (ف ۸۳) بیشک وہی سنتا جانتا ہے۔
۸۲		یعنی شیطان تجھ کو برائیوں پر ابھارے اور اس خصلتِ نیک سے اور اس کے علاوہ اور نیکیوں سے منحرف کرے۔
۸۳		اس کے شر سے اور اپنی نیکیوں پر قائم رہ، شیطان کی راہ نہ اختیار کر، اللہ تعالیٰ تیری مدد فرمائے گا۔
(۳۷) اور اس کی نشانیوں میں سے  ہیں رات اور دن اور سورج اور چاند (ف ۸۴) سجدہ نہ کرو سورج کو اور نہ چاند کو (ف ۸۵) اور اللہ کو سجدہ کرو جس نے  انہیں پیدا کیا (ف ۸۶) اگر تم اس کے  بندے  ہو۔
۸۴		جو اس کی قدرت و حکمت اور اس کی ربوبیّت و وحدانیّت پر دلالت کرتے ہیں۔
۸۵		کیونکہ وہ مخلوق ہیں اور حکمِ خالق سے مسخّر ہیں اور جو ایسا ہو، مستحقِ عبادت نہیں ہو سکتا۔
۸۶		وہی سجدہ اور عبادت کا مستحق ہے۔
(۳۸) تو اگر یہ تکبر کریں (ف ۸۷) تو وہ جو تمہارے  رب کے  پاس ہیں (ف ۸۸)  رات دن اس کی پاکی بولتے  ہیں اور اکتاتے  نہیں،(  السجدۃ۔۱۱)
۸۷		صرف اللہ کو سجدہ کرنے سے۔
۸۸		ملائکہ وہ۔
(۳۹) اور اس کی نشانیوں سے  ہے  کہ تو زمین کو دیکھے  بے  قدر پڑی (ف ۸۹) پھر جب ہم نے  اس پر پانی اتارا  (ف ۹۰) تر و تازہ ہوئی اور بڑھ چلی، بیشک جس نے  اسے  جِلایا ضرور مردے   جِلائے  گا، بیشک وہ سب کچھ کر سکتا ہے۔
۸۹		سوکھی کہ اس میں سبزہ کا نام و نشان نہیں۔
۹۰		بارش نازل کی۔
(۴۰) بیشک وہ جو ہماری آیتوں میں ٹیڑھے  چلتے  ہیں (ف ۹۱) ہم سے  چھپے  نہیں (ف ۹۲) تو کیا جو آ  گ میں ڈالا جائے  گا (ف ۹۳) وہ بھلا، یا جو قیامت میں امان سے  آئے  گا (ف ۹۴) جو جی میں آئے  کرو بیشک وہ تمہارے  کام دیکھ رہا ہے۔
۹۱		اور تاویلِ آیات میں صحت و استقامت سے عدول و انحراف کرتے ہیں۔
۹۲		ہم انہیں اس کی سزا دیں گے۔
۹۳		یعنی کافرِ ملحد۔
۹۴		مومنِ صادقُ العقیدہ، بے شک وہی بہتر ہے۔
(۴۱) بیشک جو ذکر سے  منکر ہوئے  (ف ۹۵) جب وہ ان کے  پاس آیا ان کی خرابی کا کچھ حال نہ پوچھ، اور بیشک وہ عزت وا لی کتاب ہے  (ف ۹۶) 
۹۵		یعنی قرآنِ کریم سے اور انہوں نے اس میں طعن کئے۔
۹۶		بے عدیل و بے نظیر جس کی ایک سورت کا مثل بنانے سے تمام خَلق عاجز ہے۔
(۴۲)  باطل کو اس کی طرف راہ نہیں نہ اس کے  آگے  سے   نہ اس کے  پیچھے  سے  (ف ۹۷) اتارا ہوا ہے  حکمت والے  سب خوبیوں سراہے  کا۔
۹۷		یعنی کسی طرح اور کسی جہت سے بھی باطل اس تک راہ نہیں پاسکتا، وہ تغییر و تبدیل و کمی و زیادتی سے محفوظ ہے، شیطان اس میں تصرف کی قدرت نہیں رکھتا۔
(۴۳)  تم سے  نہ  فرمایا جائے  (ف ۹۸) مگر وہی جو تم سے  اگلے  رسولوں کو فرمایا، کہ بیشک تمہارا رب بخشش والا (ف ۹۹) اور دردناک عذاب والا ہے  (ف ۱۰۰)
۹۸		اللہ تعالیٰ کی طرف سے۔
۹۹		اپنے انبیاء علیہم السلام کے لئے اور ان پر ایمان لانے والوں کے لئے۔
۱۰۰		انبیاء علیہم السلام کے دشمنوں اور تکذیب کرنے والوں کے لئے۔
(۴۴)  اور اگر ہم اسے  عجمی زبان کا قرآن کرتے  (ف ۱۰۱) تو ضرور کہتے  کہ اس کی آیتیں کیوں نہ کھولی گئیں (ف ۱۰۲) کیا کتاب عجمی اور  نبی عربی (ف ۱۰۳) تم فرماؤ وہ (ف ۱۰۴) ایمان والوں کے  لیے  ہدایت اور شفا ہے  (ف ۱۰۵) اور وہ جو ایمان نہیں لاتے  ان کے  کانوں میں ٹینٹ (روئی) ہے  (ف ۱۰۶) اور وہ ان پر اندھا پن ہے  (ف ۱۰۷) گویا وہ دور جگہ سے  پکارے  جاتے  ہیں (ف ۱۰۸) 
۱۰۱		جیسا کہ یہ کفّار بطریقِ اعتراض کہتے ہیں کہ یہ قرآن عجمی زبان میں کیوں نہ اترا۔
۱۰۲		اور زبانِ عربی میں بیان نہ کی گئیں۔ کہ ہم سمجھ سکتے۔
۱۰۳		یعنی کتاب نبی کی زبان کے خلاف کیوں اتری۔ حاصل یہ ہے کہ قرآنِ پاک عجمی زبان میں ہوتا تو یہ کافر اعتراض کرتے، عربی میں آیا تو معترض ہوئے۔ بات یہ ہے کہ خوئے بد را بہانۂ بسیار۔ ایسے اعتراض طالبِ حق کی شان کے لائق نہیں۔
۱۰۴		قرآنِ شریف۔
۱۰۵		کہ حق کی راہ بتاتا ہے،گمراہی سے بچاتا ہے، جہل و شک وغیرہ قلبی امراض سے شفا دیتا ہے اور جسمانی امراض کے لئے بھی اس کا پڑھ کر دم کرنا دفعِ مرض کے لئے مؤثر ہے۔
۱۰۶		کہ وہ قرآنِ پاک کے سننے کی نعمت سے محروم ہیں۔
۱۰۷		کہ شکوک و شبہات کی ظلمتوں میں گرفتار ہیں۔
۱۰۸		یعنی وہ اپنے عدمِ قبول سے اس حالت کو پہنچ گئے ہیں جیسا کہ کسی کو دور سے پکارا جائے تو وہ پکارنے والے کی بات نہ سنے، نہ سمجھے۔
(۴۵) اور بیشک ہم نے  موسیٰ کو کتاب عطا فرمائی (ف ۱۰۹) تو اس میں اختلاف کیا گیا (ف ۱۱۰) اور اگر ایک بات تمہارے  رب کی طرف سے  گزر نہ چکی ہوتی (ف ۱۱۱) تو جبھی ان کا فیصلہ ہو جاتا (ف ۱۱۲)  اور بیشک وہ (ف ۱۱۳) ضرور اس کی طرف سے  ایک دھوکا ڈالنے  والے  شک میں ہیں۔
۱۰۹		یعنی توریتِ مقدّس۔
۱۱۰		بعضوں نے اس کو مانا اور بعضوں نے نہ مانا، بعضوں نے اس کی تصدیق کی اور بعضوں نے تکذیب۔
۱۱۱		یعنی حساب و جزا کو روزِ قیامت تک مؤخر نہ فرما دیا ہوتا۔
۱۱۲		اور دنیا ہی میں انہیں اس کی سزا دے دی جاتی۔
۱۱۳		یعنی کتابِ الٰہی کی تکذیب کرنے والے۔
(۴۶) جو نیکی کرے  وہ اپنے  بھلے  کو اور جو برائی کرے  اپنے  بُرے  کو، اور تمہارا  رب بندوں  پر ظلم نہیں کرتا۔
(۴۷) قیامت کے  علم کا اسی پر حوالہ ہے  (ف ۱۱۴) اور کوئی پھل اپنے  غلاف سے  نہیں نکلتا اور نہ کسی مادہ کو پیٹ رہے  اور نہ جنے  مگر  اس کے  علم سے  (ف ۱۱۵) اور جس دن انہیں ندا فرمائے  گا (ف ۱۱۶) کہاں ہیں میرے  شریک (ف ۱۱۷) کہیں گے  ہم تجھ سے  کہہ چکے  ہیں کہ ہم میں کوئی گواہ نہیں (ف ۱۱۸)
۱۱۴		تو جس سے وقتِ قیامت دریافت کیا جائے اس کو لازم ہے کہ کہے کہ اللہ تعالیٰ جاننے والا ہے۔
۱۱۵		یعنی اللہ تعالیٰ پھل کے غلاف سے برآمد ہونے کے قبل اس کے احوال کو جانتا ہے اور مادّہ کے حمل کو اور اس کی ساعتوں کو اور وضع کے وقت کو اور اس کے ناقص و غیر ناقص اور اچھے اور بُرے اور نَر و مادّہ ہونے کو سب کو جانتا ہے، اس کا علم بھی اسی کی طرف حوالہ کرنا چاہئے۔ اگر یہ اعتراض کیا جائے کہ اولیائے کرام اصحابِ کشف بسا اوقات ان امور کی خبریں دیتے ہیں اور وہ صحیح واقع ہوتی ہیں بلکہ کبھی منجم اور کاہن بھی خبریں دیتے ہیں ؟ اس کا جواب یہ ہے کہ نجومیوں اور کاہنوں کی خبریں تو محض اٹکل کی باتیں ہیں جو اکثر و بیشتر غلط ہو جایا کرتی ہیں، وہ علم ہی نہیں، بے حقیقت باتیں ہیں اور اولیاء کی خبریں بے شک صحیح ہوتی ہیں اور وہ علم سے فرماتے ہیں اور یہ علم ان کا ذاتی نہیں، اللہ تعالیٰ کا عطا فرمایا ہوا ہے تو حقیقت میں یہ اسی کا علم ہوا، غیر کا نہیں۔ (خازن)
۱۱۶		یعنی اللہ تعالیٰ مشرکین سے فرمائے گا کہ۔
۱۱۷		جو تم نے دنیا میں گھڑ رکھے تھے جنہیں تم پوجا کرتے تھے، اس کے جواب میں مشرکین۔
۱۱۸		جو آج یہ باطل گواہی دے کہ تیرا کوئی شریک ہے یعنی ہم سب مومنِ موحّد ہیں، یہ مشرکین عذاب دیکھ کر کہیں گے اور اپنے بتوں سے بَری ہونے کا اظہار کریں گے۔
(۴۸) اور گم گیا ان سے  جسے  پہلے  پوجتے  تھے  (ف ۱۱۹) اور سمجھ لیے  کہ انہیں کہیں (ف ۱۲۰) بھاگنے  کی جگہ نہیں۔
۱۱۹		دنیا میں یعنی بت۔
۱۲۰		عذابِ الٰہی سے بچنے اور۔
(۴۹) آدمی بھلائی مانگنے  سے  نہیں اُکتاتا  (ف ۱۲۱) اور کوئی برائی پہنچے  (ف ۱۲۲) تو ناامید آس ٹوٹا (ف ۱۲۳)
۱۲۱		ہمیشہ اللہ تعالیٰ سے مال اور تونگری و تندرستی مانگتا رہتا ہے۔
۱۲۲		یعنی کوئی سختی و بلا و معاش کی تنگی۔
۱۲۳		اﷲ تعالیٰ کے فضل و رحمت سے مایوس ہو جاتا ہے، یہ اور اس کے بعد جو ذکر فرمایا جاتا ہے وہ کافر کا حال ہے اور مومن اللہ تعالیٰ کی رحمت سے مایوس نہیں ہوتے۔ لَایَایْئَسُ مِنْ رَّ وْحِ اللہِ اِلَّا الْقَوْمُ الْکٰفِرُوْنَ۔
(۵۰) اور اگر ہم اسے  کچھ اپنی رحمت کا مزہ دیں (ف ۱۲۴) اس تکلیف کے  بعد جو اسے  پہنچی تھی تو کہے  گا یہ تو میری ہے  (ف ۱۲۵) اور میرے  گمان میں قیامت قائم نہ ہو گی اور اگر (ف ۱۲۶) میں رب کی طرف لوٹایا بھی گیا تو ضرور میرے   لیے  اس کے  پاس بھی خوبی ہی ہے  (ف ۱۲۷) تو ضرور ہم بتا دیں گے  کافروں کو جو انہوں نے  کیا (ف ۱۲۸) اور ضرور انہیں گاڑھا  عذاب چکھائیں گے  (ف ۱۲۹)  
۱۲۴		صحت و سلامت و مال و دولت عطا فرما کر۔
۱۲۵		خالص میرا حق ہے، میں اپنے عمل سے اس کا مستحق ہوں۔
۱۲۶		بالفرض جیسا کہ مسلمان کہتے ہیں۔
۱۲۷		یعنی وہاں بھی میرے لئے دنیا کی طرح عیش و راحت و عزّت و کرامت ہے۔
۱۲۸		یعنی انکے اعمالِ قبیحہ اور ان اعمال کے نتائج اور جس عذاب کے وہ مستحق ہیں اس سے انہیں آگاہ کر دیں گے۔
۱۲۹		یعنی نہایت سخت۔
(۵۱) اور جب ہم آدمی پر احسان کرتے  ہیں تو منہ پھیر لیتا ہے  (ف ۱۳۰) اور اپنی طرف دور ہٹ جاتا ہے  (ف ۱۳۱) اور جب اسے  تکلیف پہنچتی ہے  (ف ۱۳۲) تو چوڑی دعا والا ہے  (ف ۱۳۳)
۱۳۰		اور اس احسان کا شکر بجا نہیں لاتا اور اس نعمت پر اتراتا ہے اور نعمت دینے والے پروردگار کو بھول جاتا ہے۔
۱۳۱		یادِ الٰہی سے تکبّر کرتا ہے۔
۱۳۲		کسی قِسم کی پریشانی، بیماری یا ناداری وغیرہ کی پیش آتی ہے۔
۱۳۳		خوب دعائیں کرتا ہے، روتا ہے،گڑگڑاتا ہے اور لگاتار دعائیں مانگے جاتا ہے۔
(۵۲) تم فرماؤ (ف ۱۳۴) بھلا بتاؤ اگر یہ قرآن اللہ کے  پاس سے  ہے  (ف ۱۳۵) پھر تم اس کے  منکر ہوئے  تو اس سے  بڑھ کر گمراہ کون جو دور کی ضد میں ہے  (ف ۱۳۶)
۱۳۴		اے مصطفیٰ صلی اللہ علیہ و آلہ و سلم مکّہ مکرّمہ کے کفّار سے۔
۱۳۵		جیسا کہ نبی کریم صلی اللہ علیہ و آلہٖ و سلم فرماتے ہیں اور براہینِ قطعیہ ثابت کرتی ہیں۔
۱۳۶		حق کی مخالفت کرتا ہے۔
(۵۳)  ابھی ہم انہیں دکھائیں گے  اپنی آیتیں دنیا بھر میں (ف ۱۳۷) اور خود ان کے  آپے  میں (ف ۱۳۸) یہاں تک کہ ان پر کھل جائے  کہ بیشک وہ حق ہے  (ف ۱۳۹) کیا تمہارے  رب کا ہر چیز پر گواہ ہونا کافی نہیں۔
۱۳۷		آسمان و زمین کے اقطار میں سورج، چاند، ستارے، نباتات، حیوان، یہ سب اس کی قدرت و حکمت پر دلالت کرنے والے ہیں۔ حضرت ابنِ عباس رضی اللہ عنہما نے فرمایا کہ ان آیات سے مراد گزری ہوئی امّتوں کی اجڑی ہوئی بستیاں ہیں جن سے انبیاء کی تکذیب کرنے والوں کا حال معلوم ہوتا ہے۔ بعض مفسّرین نے فرمایا کہ ان نشانیوں سے مشرق و مغرب کی وہ فتوحات مراد ہیں جو اللہ تعالیٰ اپنے حبیب صلی اللہ علیہ و آلہٖ و سلم اور ان کے نیاز مندوں کو عنقریب عطا فرمانے والا ہے۔
۱۳۸		ان کی ہستیوں میں لاکھوں لطائفِ صنعت اور بے شمار عجائبِ حکمت ہیں یا یہ معنیٰ ہیں کہ بدر میں کفّار کو مغلوب و مقہور کر کے خود ان کے اپنے احوال میں اپنی نشانیوں کا مشاہدہ کرا دیا یا یہ معنیٰ ہیں کہ مکّہ مکرّمہ فتح فرما کر ان میں اپنی نشانیاں ظاہر کر دیں گے۔
۱۳۹		یعنی اسلام و قرآن کی سچّائی اور حقانیّت ان پر ظاہر ہو جائے۔
(۵۴) سنو انہیں ضرور اپنے  رب سے  ملنے  میں شک ہے  (ف ۱۴۰) سنو ! وہ ہر چیز کو محیط ہے  (ف ۱۴۱)
۱۴۰		کیونکہ وہ بعث و قیامت کے قائل نہیں ہیں۔
۱۴۱		کوئی چیز اس کے احاطۂ علمی سے باہر نہیں اور اس کے معلومات غیر متناہی ہیں۔




سورۃ شوریٰ

ٍاللہ کے  نام سے  شروع جو نہایت مہربان رحم والا(ف ۱)
۱		سورۂ شوریٰ جمہور کے نزدیک مکّیہ ہے اور حضرت ابنِ عباس رضی اللہ تعالیٰ عنہما کے ایک قول میں اس کی چار آیتیں مدینہ طیّبہ میں نازل ہوئیں جن میں کی پہلی قُلْ لَّۤآ اَسْئَلُکُمْ عَلَیْہِ اَجْرًا ہے، اس سورت میں پانچ۵ رکوع، تریپن۵۳ آیتیں، آٹھ سو ساٹھ ۸۶۰کلمے اور تین ہزار پانچ سو اٹھاسی ۳۵۸۸حرف ہیں۔
(۱) حٰمٓ
(۲) عسق
(۳) یونہی وحی فرماتا ہے  تمہاری طرف (ف ۲) اور تم سے  اگلوں کی طرف (ف ۳) اللہ عزت و حکمت والا۔
۲		غیبی خبریں۔ (خازن)
۳		انبیاء علیہم السلام میں سے وحی فرما چکا۔
(۴) اسی کا ہے  جو کچھ آسمان میں ہے  اور جو کچھ زمین میں ہے، اور وہی بلندی و عظمت والا ہے۔
(۵) قریب ہوتا ہے  کہ آسمان اپنے  اوپر سے  شق ہو جائیں (ف ۴) اور فرشتے  اپنے  رب کی تعریف کے  ساتھ اس کی پاکی بولتے  اور زمین والوں کے  لیے  معافی مانگتے  ہیں (ف ۵) سن لو بیشک اللہ ہی بخشنے  والا مہربان ہے۔
۴		اﷲ تعالیٰ کی عظمت اور اس کے علوئے شان سے۔
۵		یعنی ایمان داروں کے لئے کیونکہ کافر اس لائق نہیں ہیں کہ ملائکہ ان کے لئے استغفار کریں، یہ ہو سکتا ہے کہ کافروں کے لئے یہ دعا کریں کہ انہیں ایمان دے کر ان کی مغفرت فرما۔
(۶) اور جنہوں نے  اللہ کے  سوا اور وا لی بنا رکھے  ہیں (ف ۶) وہ اللہ کی نگاہ میں ہیں (ف ۷) اور تم ان کے  ذمہ دار نہیں، (ف ۸)
۶		یعنی بت جن کو وہ پوجتے اور معبود سمجھتے ہیں۔
۷		ان کے اعمال، افعال اس کے سامنے ہیں، وہ انہیں بدلہ دے گا۔
۸		تم سے ان کے افعال کا مؤاخذہ نہ ہو گا۔
(۸) اور  اللہ چاہتا تو ان سب کو ایک دین پر کر دیتا لیکن اللہ اپنی رحمت میں لیتا ہے  جسے  چاہے   (ف ۱۱) اور ظالموں کا نہ کوئی دوست نہ مددگار (ف ۱۲)
۹		یعنی تمام عالَم کے لوگ ان سب کو۔
۱۰		یعنی روزِ قیامت سے ڈراؤ جس میں اﷲ تعالیٰ اوّلین و آخرین اور  اہلِ آسمان و زمین سب کو جمع فرمائے گا اور اس جمع کے بعد پھر سب متفرّق ہوں گے۔
۱۱		اس کو اسلام کی توفیق دیتا ہے۔
(۹) کیا اللہ کے  سوا  اور وا لی ٹھہرا لیے  ہیں (ف ۱۳) تو اللہ ہی وا لی ہے  اور وہ مُردے  جِلائے  گا، اور وہ سب کچھ کر سکتا ہے  (ف ۱۴) 
۱۲		یعنی کافروں کو کوئی عذاب سے بچانے والا نہیں۔
۱۳		یعنی کفّار نے اﷲ تعالیٰ کو چھوڑ کر بتوں کو اپنا والی بنا لیا ہے، یہ باطل ہے۔
۱۴		تو اسی کو والی بنانا سزاوار ہے۔
(۱۰)  تم جس بات میں (ف ۱۵) اختلاف کرو تو اس کا فیصلہ اللہ کے  سپرد ہے  (ف ۱۶) یہ ہے  اللہ میرا رب میں نے  اس پر بھروسہ  کیا، اور میں اس کی طرف رجوع لاتا ہوں (ف ۱۷)
۱۵		دِین کی باتوں میں سے کفّار کے ساتھ۔
۱۶		روزِ قیامت تمہارے درمیان فیصلہ فرمائے گا تم ان سے کہو۔
۱۷		ہر امر میں۔
(۱۱)  آسمانوں اور زمین کا بنانے  والا، تمہارے  لیے  تمہیں میں سے  (ف ۱۸) جوڑے  بنائے  اور نر و مادہ چوپائے، اس سے  (ف ۱۹) تمہاری نسل پھیلاتا ہے، اس جیسا  کوئی نہیں، اور وہی سنتا دیکھتا ہے۔
۱۸		یعنی تمہاری جنس میں سے۔
۱۹		یعنی اس تزویج سے۔ (خازن)
(۱۲)  اسی کے  لیے  ہیں آسمانوں اور زمین کی کنجیاں (ف ۲۰) روزی وسیع کرتا ہے  جس کے  لیے  چاہے  اور تنگ فرماتا ہے  (ف ۲۱) بیشک وہ سب کچھ جانتا ہے۔
۲۰		مراد یہ ہے کہ آسمان و زمین کے تمام خزانوں کی کنجیاں خواہ مینہ کے خزانے ہوں یا رزق کے۔
۲۱		جس کے لئے چاہے وہ مالک ہے، رزق کی کنجیاں اس کے دستِ قدرت میں ہیں۔
(۱۳) تمہارے  لیے  دین کی وہ راہ ڈالی جس کا حکم اس نے  نوح کو دیا (ف ۲۲) اور جو ہم نے  تمہاری طرف وحی کی (ف ۲۳) اور جس کا حکم ہم نے  ابراہیم اور موسیٰ اور عیسیٰ  کو دیا (ف ۲۴) کہ دین ٹھیک رکھو (ف ۲۵) اور اس میں پھوٹ نہ ڈالو (ف ۲۶) مشرکوں پر بہت ہی گراں ہے   وہ (ف ۲۷) جس کی طرف تم انہیں بلاتے  ہو، اور اللہ اپنے  قریب کے  لیے  چن لیتا ہے  جسے  چاہے  (ف ۲۸) اور اپنی طرف راہ دیتا ہے  اسے  جو رجوع لائے  (ف ۲۹)
۲۲		نوح علیہ السلام صاحبِ شرع انبیاء میں سب سے پہلے نبی ہیں۔
۲۳		اے سیدِ انبیاء محمّد مصطفیٰ صلی اللہ علیہ و آلہٖ و سلم۔
۲۴		معنیٰ یہ ہیں کہ حضرت نوح علیہ الصلوٰۃ والسلام سے آپ تک اے سیدِ انبیاء صلی اللہ علیہ و آلہٖ و سلم جتنے انبیاء ہوئے سب کے لئے ہم نے دِین کی ایک ہی راہ مقرر کی جس میں وہ سب متفق ہیں وہ راہ یہ ہے۔
۲۵		مراد دِین سے اسلام ہے، معنیٰ یہ ہیں کہ اللہ تعالیٰ کی توحید اور اس کی طاعت اور اس پر اور اس کے رسولوں پر اور اس کی کتابوں پر اور روزِ جزا پر اور باقی تمام ضروریاتِ دِین پر ایمان لانا لازم کرو کہ یہ امور تمام انبیاء کی امّتوں کے لئے یکساں لازم ہیں۔
۲۶		حضرت علیِ مرتضیٰ کرم اﷲ تعالیٰ وجہہ الکریم نے فرمایا کہ جماعت رحمت اور فرقت عذاب ہے۔ خلاصہ یہ ہے کہ اصولِ دِین میں تمام مسلمان خواہ وہ کسی عہد یا کسی امّت کے ہوں یکساں ہیں، ان میں کوئی اختلاف نہیں، البتہ احکام میں امّتیں باعتبار اپنے احوال و خصوصیات کے جداگانہ ہیں، چنانچہ اللہ تعالیٰ نے فرمایا لِکُلٍّ جَعَلْنَا مِنْکُمْ شِرْعَۃً وَّمِنْھَاجاً۔
۲۷		یعنی بتوں کو چھوڑنا اور توحید اختیار کرنا۔
۲۸		اپنے بندوں میں سے اسی کو توفیق دیتا ہے۔
۲۹		اور اس کی طاعت قبول کرے۔
(۱۴)  اور انہوں نے  پھوٹ نہ ڈالی مگر بعد اس کے  کہ انہیں علم آ چکا تھا (ف ۳۰) آپس کے  حسد سے  (ف ۳۱) اور اگر تمہارے  رب کی ایک بات گزر نہ چکی ہوتی (ف ۳۲) ایک مقرر میعاد تک (ف ۳۳) تو کب کا ان میں فیصلہ کر دیا ہوتا (ف ۳۴) اور بیشک وہ جو ان کے  بعد کتاب کے  وارث ہوئے  (ف ۳۵) وہ اس سے  ایک دھوکا  ڈالنے   والے  شک میں ہیں (ف ۳۶) 
۳۰		یعنی اہلِ کتاب نے اپنے انبیاء علیہم السلام کے بعد جو دِین میں اختلاف ڈالا کہ کسی نے توحید اختیار کی، کوئی کافر ہو گیا، وہ اس سے پہلے جان چکے تھے کہ اس طرح اختلاف کرنا اور فرقہ فرقہ ہو جانا گمراہی ہے لیکن باوجود اس کے انہوں نے یہ سب کچھ کیا۔
۳۱		اور ریاست و نا حق کی حکومت کے شوق میں۔
۳۲		عذاب کے مؤخر فرمانے کی۔
۳۳		یعنی روزِ قیامت تک۔
۳۴		کافروں پر دنیا میں عذاب نازل فرما کر۔
۳۵		یعنی یہود و نصاریٰ۔
۳۶		یعنی اپنی کتاب پر مضبوط ایمان نہیں رکھتے یا یہ معنیٰ ہیں کہ وہ قرآن کی طرف سے یا سیدِ عالَم محمّد مصطفیٰ صلی اللہ علیہ و آلہٖ و سلم کی طرف سے شک میں پڑے ہیں۔
(۱۵) تو اسی لیے  بلاؤ (ف ۳۷) اور ثابت قدم رہو (ف ۳۸) جیسا تمہیں حکم ہوا ہے  اور ان کی خواہشوں پر نہ چلو اور کہو کہ میں ایمان لایا اس پر جو کوئی کتاب اللہ نے  اتاری (ف ۳۹) اور مجھے  حکم ہے  کہ میں تم میں انصاف کروں (ف ۴۰)  اللہ ہمارا  اور تمہارا سب کا رب ہے  (ف ۴۱) ہمارے  لیے  ہمارا عمل اور تمہارے  لیے  تمہارا کیا (ف ۴۲) کوئی حجت نہیں ہم میں اور تم میں (ف ۴۳) اللہ ہم سب کو جمع کرے  گا (ف ۴۴) اور اسی کی طرف پھرنا ہے۔
۳۷		یعنی ان کفّار کے اس اختلاف و پراگندگی کی وجہ سے انہیں توحید اور ملّتِ حنیفیہ پر متفق ہونے کی دعوت دو۔
۳۸		دِین پر اور دِین کی دعوت دینے پر۔
۳۹		یعنی اللہ تعالیٰ کی تمام کتابوں پر کیونکہ متفرقین بعض پر ایمان لاتے تھے اور بعض سے کفر کرتے تھے۔
۴۰		تمام چیزوں میں اور جمیع احوال میں اور ہر فیصلہ میں۔
۴۱		اور ہم سب اس کے بندے۔
۴۲		ہر ایک اپنے عمل کی جزا پائے گا۔
کیونکہ حق ظاہر ہو چکا وَھٰذِہِ الْآ یَۃُ مَنْسُوْخَۃبِآ یَۃِ الْقِتَالِ۔
۴۴		روزِ قیامت۔
(۱۶) اور وہ جو اللہ کے  بارے  میں جھگڑتے  ہیں بعد اس کے  کہ مسلمان اس کی دعوت قبول کر چکے  ہیں (ف ۴۵) ان کی دلیل محض بے  ثبات ہے  ان کے  رب کے  پاس اور ان پر غضب ہے  (ف ۴۶) اور ان کے  لیے  سخت عذاب ہے  (ف ۴۷) 
۴۵		مراد ان جھگڑنے والوں سے یہود ہیں، وہ چاہتے تھے کہ مسلمانوں کو پھر کفر کی طرف لوٹائیں اس لئے جھگڑا کرتے تھے اور کہتے تھے کہ ہمارا دِین پرانا، ہماری کتاب پرانی، ہمارے نبی پہلے، ہم تم سے بہتر ہیں۔
۴۶		بسبب ان کے کفر کے۔
۴۷		آخرت میں۔
(۱۷) اللہ ہے  جس نے  حق کے  ساتھ کتاب اتاری (ف ۴۸) اور انصاف کی ترازو (ف ۴۹) اور تم کیا جانو شاید قیامت قریب ہی ہو (ف ۵۰)
۴۸		یعنی قرآنِ پاک جو قِسم قِسم کے دلائل و احکام پر مشتمل ہے۔
۴۹		یعنی اس نے اپنی کتبِ منزّلہ میں عدل کا حکم دیا۔ بعض مفسّرین نے کہا ہے کہ مراد میزان سے سیدِ عالَم صلی اللہ علیہ و آلہٖ و سلم کی ذاتِ گرامی ہے۔
۵۰		شانِ نزول : نبی کریم صلی اللہ علیہ و آلہٖ و سلم نے قیامت کا ذکر فرمایا تو مشرکین نے بطریقِ تکذیب کہا کہ قیامت کب ہو گی ؟ اس کے جواب میں یہ آیت نازل ہوئی۔
(۱۸) اس کی جلدی مچا رہے  ہیں وہ جو اس پر ایمان نہیں رکھتے  (ف ۵۱) اور جنہیں اس پر ایمان ہے   وہ اس سے  ڈر رہے  ہیں اور جانتے  ہیں کہ بیشک وہ حق ہے، سنتے  ہو بیشک جو قیامت میں شک کرتے  ہیں ضرور  دُور کی گمراہی میں ہیں۔
۵۱		اور یہ گمان کرتے ہیں کہ قیامت آنے والی ہی نہیں، اسی لئے بطریقِ تمسخر جلدی مچاتے ہیں۔
(۱۹) اللہ اپنے  بندوں پر لطف فرماتا ہے  (ف ۵۲) جسے  چاہے  روزی دیتا ہے  (ف ۵۳) اور وہی قوت و عزت والا ہے، (۲۰) جو آخرت کی کھیتی چاہے  (ف ۵۴) ہم اس کے  لیے  اس کی کھیتی بڑھائیں (ف ۵۵) اور جو دنیا کی کھیتی چاہے  (ف ۵۶) ہم اسے  اس میں سے  کچھ دیں گے  (ف ۵۷) اور آخرت میں اس کا کچھ حصہ نہیں (ف ۵۸) 
۵۲		بے شمار احسان کرتا ہے نیکوں پر بھی اور بدوں پر بھی حتّیٰ کہ بندے گناہوں میں مشغول رہتے ہیں اور وہ انہیں بھوک سے ہلاک نہیں کرتا۔
۵۳		اور فراخیِ عیش عطا فرماتا ہے مومن کو بھی اور کافر کو بھی حسبِ اقتضائے حکمت۔ حدیث شریف میں ہے اللہ تعالیٰ فرماتا ہے میرے بعضے مومن بندے ایسے ہیں کہ تونگری ان کے قوّت و ایمان کا باعث ہے، اگر میں انہیں فقیر محتاج کر دوں تو ان کے عقیدے فاسد ہو جائیں اور بعضے بندے ایسے ہیں کہ تنگی اور محتاجی ان کے قوّتِ ایمان کا باعث ہے، اگر میں انہیں غنی، مالدار کر دوں تو ان کے عقیدے خراب ہو جائیں۔
۵۴		یعنی جس کو اپنے اعمال سے نفعِ آخرت مقصود ہو۔
۵۵		اس کو نیکیوں کی توفیق دے کر اور اس کے لئے خیرات و طاعات کی راہیں سہل کر کے اور اس کی نیکیوں کا ثواب بڑھا کر۔
۵۶		یعنی جس کا عمل محض دنیا حاصل کرنے کے لئے ہو اور وہ آخرت پر ایمان نہ رکھتا ہو۔ (مدارک)
۵۷		یعنی دنیا میں جتنا اس کے لئے مقدّر کیا ہے۔
۵۸		کیونکہ اس نے آخرت کے لئے عمل کیا ہی نہیں۔
(۲۱)  یا  ان کے  لیے  کچھ شریک ہیں (ف ۵۹) جنہوں نے  ان کے  لیے  (ف ۶۰) وہ دین نکال دیا ہے  (ف ۶۱) کہ اللہ نے  اس کی اجازت نہ دی (ف ۶۲) اور اگر ایک فیصلہ کا وعدہ نہ ہوتا (ف ۶۳) تو یہیں ان میں فیصلہ کر دیا جاتا (ف ۶۴) اور بیشک ظالموں کے  لیے  دردناک عذاب ہے  (ف ۶۵)
۵۹		معنیٰ یہ ہیں کہ کیا کفّارِ مکّہ اس دِین کو قبول کرتے ہیں جو اللہ تعالیٰ نے ان کے لئے مقرّر فرمایا یا ان کے کچھ ایسے شرکاء ہیں شیاطین وغیرہ۔
۶۰		کفری دینوں میں سے۔
۶۱		جو شرک و انکارِ بعث پر مشتمل ہے۔
۶۲		یعنی وہ دِینِ الٰہی کے خلاف ہے۔
۶۳		اور جزاء کے لئے روزِ قیامت معیّن نہ فرما دیا گیا ہوتا۔
۶۴		اور دنیا ہی میں تکذیب کرنے والوں کو گرفتارِ عذاب کر دیا جاتا۔
۶۵		آخرت میں۔ اور ظالموں سے مراد یہاں کافر ہیں۔
(۲۲) تم ظالموں کو دیکھو گے  کہ اپنی کمائیوں سے  سہمے  ہوئے  ہوں گے  (ف ۶۶) اور وہ ان پر پڑ کر رہیں گی (ف ۶۷) اور جو ایمان لائے  اور اچھے  کام کیے  وہ جنت کی پھلواریوں میں ہیں، ان کے  لیے  ان کے  رب کے  پاس ہے  جو چاہیں، یہی بڑا فضل ہے۔
۶۶		یعنی کفر و اعمالِ خبیثہ سے جو انہوں نے دنیا میں کمائے تھے۔ اس اندیشہ سے کہ اب انکی سزا ملنے والی ہے۔
۶۷		ضرور ان سے کسی طرح بچ نہیں سکتے ڈریں یا نہ ڈریں۔
(۲۳) یہ ہے  وہ جس کی خوشخبری دیتا  ہے  اللہ  اپنے  بندوں کو جو ایمان لائے   اور اچھے  کام کیے، تم فرماؤ میں اس (ف ۶۸)  پر تم سے  کچھ اجرت نہیں مانگتا (ف ۶۹) مگر قرابت کی محبت (ف ۷۰) اور جو نیک کام کرے  (ف ۷۱) ہم اس کے  لیے  اس میں اور خوبی بڑھائیں، بیشک اللہ بخشنے  والا قدر فرمانے  والا ہے۔
۶۸		تبلیغِ رسالت اور ارشاد و ہدایت۔
۶۹		اور تمام انبیاء کا یہی طریقہ ہے۔ شانِ نزول: حضرت ابنِ عباس رضی اللہ تعالیٰ عنہما سے مروی ہے کہ جب نبی کریم صلی اللہ علیہ و آلہٖ و سلم مدینہ طیّبہ میں رونق افروز ہوئے اور انصار نے دیکھا کہ حضور علیہ الصلوٰۃ والسلام کے ذمّہ مصارف بہت ہیں اور مال کچھ بھی نہیں ہے تو انہوں نے آپس میں مشورہ کیا اور حضور کے حقوق و احسانات یاد کر کے حضور کی خدمت میں پیش کرنے کے لئے بہت سا مال جمع کیا اور اس کو لے کر خدمتِ اقدس میں حاضر ہوئے اور عرض کیا کہ حضور کی بدولت ہمیں ہدایت ہوئی، ہم نے گمراہی سے نجات پائی، ہم دیکھتے ہیں، کہ حضور کے مصارف بہت زیادہ، اس لئے ہم یہ مال خدّامِ آستانہ کی خدمت میں نذر کے لئے لائے ہیں، قبول فرما کر ہماری عزّت افزائی کی جائے، اس پر یہ آیتِ کریمہ نازل ہوئی اور حضور صلی اللہ علیہ و آلہٖ و سلم نے وہ اموال واپس فرما دیئے۔
۷۰		تم پر لازم ہے کیونکہ مسلمانوں کے درمیان مودّت، محبّت واجب ہے جیسا کہ اللہ تعالیٰ نے فرمایا اَلْمُؤْمِنُوْنَ وَالْمُؤْمِنٰتُ بَعْضھُُمْ اَوْلِیَآ ءُ بَعْضٍ۔ اور حدیث شریف میں ہے کہ مسلمان مثل ایک عمارت کے ہیں جس کا ہر ایک حِصّہ دوسرے حصّہ کو قوّت اور مدد پہنچاتا ہے، جب مسلمانوں میں باہم ایک دوسرے کے ساتھ محبّت واجب ہوئی تو سیدِ عالَمین صلی اللہ علیہ و آلہٖ و سلم کے ساتھ کس قدر محبّت فرض ہو گی، معنیٰ یہ ہیں کہ میں ہدایت و ارشاد پر کچھ اجرت نہیں چاہتا لیکن قرابت کے حقوق تو تم پر واجب ہیں، ان کا لحاظ کرو اور میرے قرابت والے تمہارے بھی قرابتی ہیں، انہیں ایذا نہ دو۔ حضرت سعید بن جبیر سے مروی ہے کہ قرابت والوں سے مراد حضور سیدِ عالَم صلی اللہ علیہ و آلہٖ و سلم کی آلِ پاک ہے۔ (بخاری) مسئلہ: اہلِ قرابت سے کون کون مراد ہیں اس میں کئی قول ہیں، ایک تو یہ کہ مراد اس سے حضرت علی و حضرت فاطمہ و حسنین کریمین ہیں رضی اللہ تعالیٰ عنہم، ایک قول یہ ہے کہ آلِ علی و آلِ عقیل و آلِ جعفر و آلِ عباس مراد ہیں، اور ایک قول یہ ہے کہ حضور کے وہ اقارب مراد ہیں جن پر صدقہ حرام ہے اور وہ مخلصینِ بنی ہاشم و بنی مطّلب ہیں، حضور کی ازواجِ مطہّرات حضور کے اہلِ بیت میں داخل ہیں۔ مسئلہ : حضور سیدِ عالَم صلی اللہ علیہ و آلہٖ و سلم کی محبّت اور حضور کے اقارب کی محبّت دِین کے فرائض میں سے ہے۔ (جمل وخازن وغیرہ)
۷۱		یہاں نیک کام سے مراد یا رسولِ کریم صلی اللہ علیہ و آلہٖ و سلم کے آلِ پاک کی محبّت ہے یا تمام امورِ خیر۔
(۲۴) یا (ف ۷۲)  یہ کہتے  ہیں کہ انہوں نے  اللہ پر جھوٹ باندھ لیا (ف ۷۳) اور اللہ چاہے  تو تمہارے  اوپر اپنی رحمت و حفاظت کی مہر فرما دے  (ف ۷۴) اور مٹا تا ہے  باطل کو (ف ۷۵) اور حق کو ثابت فرماتا ہے  اپنی باتوں سے  (ف ۷۶) بیشک وہ دلوں کی باتیں جانتا ہے۔
۷۲		سیدِ عالَم صلی اللہ علیہ و آلہٖ و سلم کی نسبت کفّارِ مکّہ۔
۷۳		نبوّت کا دعویٰ کر کے یا قرآنِ کریم کو کتابِ الٰہی بتا کر۔
۷۴		کہ آپ کو ان کی بد گوئیوں سے ایذا نہ ہو۔
۷۵		جو کفّار کہتے ہیں۔
۷۶		جو اپنے نبی صلی اللہ علیہ و آلہٖ و سلم پر نازل فرمائیں چنانچہ ایسا ہی کیا کہ ان کے باطل کو مٹایا اور کلمۂ اسلام کو غالب کیا۔
(۲۵) اور وہی ہے  جو اپنے  بندوں کی توبہ قبول فرماتا  اور گناہوں سے  درگزر فرماتا ہے  (ف ۷۷) اور جانتا ہے  جو کچھ تم کرتے  ہو۔
۷۷		مسئلہ : توبہ ہر ایک گناہ سے واجب ہے اور توبہ کی حقیقت یہ ہے کہ آدمی بدی و معصیّت سے باز آئے اور جو گناہ اس سے صادر ہوا اس پر نادم ہو اور ہمیشہ گناہ سے مجتنب رہنے کا پختہ ارادہ کرے، اور اگر گناہ میں کسی بندے کی حق تلفی بھی تھی تو اس حق سے بطریقِ شرعی عہدہ برآ ہو۔
(۲۶) اور دعا قبول فرماتا ہے  ان کی جو ایمان لائے  اور اچھے  کام کیے  اور انہیں اپنے  فضل سے  اور انعام  دیتا ہے، (ف ۷۸) اور کافروں کے  لیے  سخت عذاب ہے۔
۷۸		یعنی جتنا دعا مانگنے والے نے طلب کیا تھا اس سے زیادہ عطا فرماتا ہے۔
(۲۷) اور اگر اللہ اپنے  سب بندوں کا رزق وسیع کر دیتا تو ضرور زمین میں فساد پھیلاتے  (ف ۷۹) لیکن وہ اندازہ سے  اتارتا ہے  جتنا چاہے، بیشک وہ بندوں سے  خبردار ہے  (ف ۸۰) انہیں دیکھتا ہے۔
۷۹		تکبّر و غرور میں مبتلا ہو کر۔
۸۰		جس کے لئے جتنا مقتضائے حکمت ہے اس کو اتنا عطافرماتا ہے۔
(۲۸) اور وہی ہے  کہ مینہ اتارتا ہے  ان کے  نا امید ہونے  پر اور اپنی رحمت پھیلاتا ہے  (ف ۸۱) اور وہی کام بنانے  والا ہے  سب خوبیوں سراہا۔
۸۱		اور مینھ سے نفع دیتا ہے اور قحط کو دفع فرماتا ہے۔
(۲۹) اور اس کی نشانیوں سے  ہے   آسمانوں اور زمین کی پیدائش اور جو چلنے  والے  ان میں پھیلائے، اور وہ ان کے  اکٹھا کرنے  پر (ف ۸۲) جب چاہے  قادر ہے۔
۸۲		حشر کے لئے۔
(۳۰) اور تمہیں جو مصیبت پہنچی وہ اس کے  سبب سے  ہے  جو تمہارے  ہاتھوں نے  کمایا (ف ۸۳) اور بہت کچھ تو معاف فرما دیتا ہے۔
۸۳		یہ خطاب مومنینِ مکلَّفین سے ہے جن سے گناہ سرزد ہوتے ہیں، مراد یہ ہے کہ دنیا میں جو تکلیفیں اور مصیبتیں مومنین کو پہنچتی ہیں اکثر ان کا سبب ان کے گناہ ہوتے ہیں، ان تکلیفوں کو اللہ تعالیٰ ان کے گناہوں کا کَفّارہ کر دیتا ہے اور کبھی مومن کی تکلیف اس کے رفعِ درجات کے لئے ہوتی ہے جیسا کہ بخاری و مسلم کی حدیث میں وارد ہے انبیاء علیہم السلام جو گناہوں سے پاک ہیں اور چھوٹے بچّے جو مکلَّف نہیں ہیں اس آیت کے مخاطب نہیں۔ فائدہ : بعضے گمراہ فرقے جو تناسخ کے قائل ہیں اس آیت سے استدلال کرتے ہیں کہ چھوٹے بچّوں کو جو تکلیف پہنچتی ہے، اس آیت سے ثابت ہوتا ہے کہ وہ ان کے گناہوں کا نتیجہ ہو اور ابھی تک ان سے کوئی گناہ ہوا نہیں تو لازم آیا کہ اس زندگی سے پہلے کوئی اور زندگی ہو جس میں گناہ ہوئے ہوں، یہ بات باطل ہے کیونکہ بچّے اس کلام کے مخاطب ہی نہیں جیسا کہ بالعموم تمام خطاب عاقلین، بالغین کو ہوتے ہیں، پس تناسخ والوں کا استدلال باطل ہوا۔
(۳۱) اور تم زمین میں قابو سے  نہیں نکل سکتے  (ف ۸۴) اور نہ اللہ کے  مقابل تمہارا کوئی دوست نہ مددگار (ف ۸۵)
۸۴		جو مصیبتیں تمہارے لئے مقدّر ہو چکی ہیں ان سے کہیں بھاگ نہیں سکتے، بچ نہیں سکتے۔
۸۵		کہ اس کی مرضی کے خلاف تمہیں مصیبت و تکلیف سے بچا سکے۔
(۳۲) اور اس کی نشانیوں سے  ہیں (ف ۸۶) دریا میں چلنے  والیاں جیسے  پہاڑیاں۔
۸۶		بڑی بڑی کَشتیاں۔
(۳۳) وہ چاہے  تو ہوا تھما دے  (ف ۸۷) اس کی پیٹھ پر (ف ۸۸) ٹھہری رہ  جائیں (ف ۸۶) بیشک اس میں ضرور نشانیاں ہیں ہر بڑے  صابر شا کر کو (ف ۹۰)
۸۷		جو کشتیوں کو چلاتی ہے۔
۸۸		یعنی دریا کے اوپر۔
۸۹		چلنے نہ پائیں۔
۹۰		صابر، شاکر سے مومنِ مخلص مراد ہے جو سختی و تکلیف میں صبر کرتا ہے اور راحت و عیش میں شکر۔
(۳۴) یا انہیں تباہ کر دے  (ف ۹۱) لوگوں کے  گناہوں کے  سبب (ف ۹۲) اور بہت معاف  فرما دے  (ف ۹۳)
۹۱		یعنی کَشتیوں کو غرق کر دے۔
۹۲		جو اس میں سوار ہیں۔
۹۳		گناہوں میں سے کہ ان پر عذاب نہ کرے۔
(۳۵) اور جان جائیں وہ جو ہماری آیتوں میں جھگڑتے  ہیں، کہ انہیں  (ف ۹۴)  کہیں  بھا  گنے   کی  جگہ  نہیں۔
۹۴		ہمارے عذاب سے۔
(۳۶)  تمہیں جو کچھ  ملا  ہے   (ف ۹۵)  وہ جیتی دنیا میں برتنے کا ہے  اور وہ جو اللہ کے  پاس ہے  (ف ۹۷)  بہتر ہے  اور زیادہ  باقی رہنے  والا  ان کے  لیے  جو ایمان لائے  اور اپنے   رب پر بھروسہ کرتے  ہیں (ف ۹۸)
۹۵		دنیوی مال و اسباب۔
۹۶		صرف چند روز اس کو بقا نہیں۔
۹۷		یعنی ثواب وہ۔
۹۸		شانِ نزول : یہ آیت حضرت ابوبکر صدیق رضی اللہ تعالیٰ عنہ کے حق میں نازل ہوئی جب آپ نے اپنا کل مال صدقہ کر دیا اور اس پر عرب کے لوگوں نے آپ کو ملامت کی۔
(۳۷) اور وہ جو بڑے  بڑے  گناہوں اور بے  حیائیوں سے  بچتے  ہیں اور جب غصہ آئے  معاف کر دیتے  ہیں۔
(۳۸) اور وہ جنہوں نے  اپنے  رب کا حکم مانا (ف ۹۹)  اور نماز قائم  رکھی (ف ۱۰۰) اور ان کا کام ان کے   آپس کے  مشورے  سے  ہے  (ف ۱۰۱) اور ہمارے  دیے  سے  کچھ ہماری راہ میں خرچ کرتے  ہیں۔
۹۹		شانِ نزول : یہ آیت انصار کے حق میں نازل ہوئی جنہوں نے اپنے رب کی دعوت قبول کر کے ایمان و طاعت کو اختیار کیا۔
۱۰۰		اس پر مداومت کی۔
۱۰۱		وہ جلدی اور خود رائی نہیں کرتے۔ حضرت حسن رضی اللہ تعالیٰ عنہ نے فرمایا جو قوم مشورہ کرتی ہے وہ صحیح راہ پر پہنچتی ہے۔
(۳۹) اور وہ کہ جب انہیں بغاوت پہنچے  بدلہ لیتے  ہیں (ف ۱۰۲)
۱۰۲		یعنی جب ان پر کوئی ظلم کرے تو انصاف سے بدلہ لیتے ہیں اور بدلے میں حد سے تجاوز نہیں کرتے۔ ابنِ زید کا قول ہے کہ مومن دو طرح کے ہیں ایک وہ جو ظلم کو معاف کرتے ہیں، پہلی آیت میں ان کا ذکر فرمایا گیا، دوسرے وہ جو ظالم سے بدلہ لیتے ہیں، ان کا اس آیت میں ذکر ہے۔ عطا نے کہا کہ یہ وہ مومنین ہیں جنہیں کفّار نے مکّہ مکرّمہ سے نکالا اور ان پر ظلم کیا پھر اللہ تعالیٰ نے انہیں اس سرزمین میں تسلّط دیا اور انہوں نے ظالموں سے بدلہ لیا۔
(۴۰) اور برائی کا بدلہ اسی کی برابر برائی ہے  (ف ۱۰۳) تو جس نے  معاف کیا اور کام سنوارا تو اس کا اجر اللہ پر ہے، بیشک وہ دوست نہیں رکھتا ظالموں کو (ف ۱۰۴) 
۱۰۳		معنیٰ یہ ہیں کہ بدلہ قدرِ جنایت ہونا چاہئے، اس میں زیادتی نہ ہو اور بدلے کو برائی کہنا مجاز ہے کہ صورۃً مشابہ ہونے کے سبب سے کہا جاتا ہے اور جس کو وہ بدلہ دیا جائے اسے بُرا معلوم ہوتا ہے اور برائی کے ساتھ تعبیر کرنے میں یہ بھی اشارہ ہے کہ اگرچہ بدلہ لینا جائز ہے لیکن عفو اس سے بہتر ہے۔
۱۰۴		حضرت ابنِ عباس رضی اللہ تعالیٰ عنہما نے فرمایا کہ ظالموں سے وہ مراد ہیں جو ظلم کی ابتدا کریں۔
(۴۱) اور بے  شک  جس نے  اپنی مظلومی پر بدلہ لیا  ان  پر  کچھ مواخذہ کی راہ نہیں۔
(۴۲)  مواخذہ تو انہیں پر ہے  جو (ف ۱۰۵) لوگوں پر ظلم کرتے  ہیں اور زمین میں ناحق سرکشی پھیلاتے  ہیں (ف ۱۰۶) ان کے  لیے  دردناک عذاب ہے۔
۱۰۵		ابتداءً۔
۱۰۶		تکبّر اور معاصی کا ارتکاب کر کے۔
(۴۳) اور بیشک جس نے  صبر کیا (ف ۱۰۷) اور بخش دیا تو یہ ضرور ہمت کے  کام ہیں۔
۱۰۷		ظلم و ایذا پر اور بدلہ نہ لیا۔
(۴۴) اور جسے  اللہ گمراہ کرے  اس کا کوئی رفیق نہیں اللہ کے  مقابل (ف ۱۰۸) اور تم ظالموں کو دیکھو گے  کہ جب عذاب دیکھیں گے  (ف ۱۰۹) کہیں گے  کیا واپس جانے  کا کوئی راستہ ہے  (ف ۱۱۰) 
۱۰۸		کہ اسے عذاب سے بچا سکے۔
۱۰۹		روزِ قیامت۔
(۴۵) اور تم انہیں دیکھو گے  کہ آگ پر پیش کیے  جاتے  ہیں ذلت سے  دبے  لچے  چھپی نگاہوں دیکھتے  ہیں (ف ۱۱۱) اور  ایمان والے  کہیں گے  بیشک ہار (نقصان) میں وہ ہیں جو اپنی جانیں اور اپنے  گھر والے  ہار بیٹھے  قیامت کے  دن (ف ۱۱۲) سنتے  ہو بیشک ظالم (ف ۱۱۳) ہمیشہ کے  عذاب میں ہیں۔
۱۱۰		یعنی دنیا میں تاکہ وہاں جا کر ایمان لے آئیں۔
۱۱۱		یعنی ذلّت و خوف کے باعث آگ کو دزدیدہ نگاہوں سے دیکھیں گے جیسے کوئی گردن زدنی اپنے قتل کے وقت تیغ زن کی تلوار کو دزدیدہ نگاہ سے دیکھتا ہے۔
۱۱۲		جانوں کا ہارنا تو یہ ہے کہ وہ کفر اختیار کر کے جہنّم کے دائمی عذاب میں گرفتار ہوئے اور گھر والوں کا ہارنا یہ ہے کہ ایمان لانے کی صورت میں جنّت کی جو حوریں ان کے لئے نامزد تھیں ان سے محروم ہو گئے۔
۱۱۳		یعنی کافر۔
(۴۶) اور ان کے  کوئی دوست نہ ہوئے  کہ اللہ کے  مقابل ان کی مدد کرتے  (ف ۱۱۴) اور جسے  اللہ گمراہ کرے  اس کے  لیے  کہیں راستہ نہیں (ف ۱۱۵)
۱۱۴		اور اس کے عذاب سے بچا سکتے۔
۱۱۵		خیر کا۔ نہ وہ دنیا میں حق تک پہنچ سکے، نہ آخرت میں جنّت تک۔
(۴۷) اپنے  رب کا حکم مانو (ف ۱۱۶) اس دن کے  آنے  سے  پہلے  جو اللہ کی طرف سے  ٹلنے  والا نہیں (ف ۱۱۷) اس دن تمہیں کوئی پناہ نہ ہو گی اور نہ تمہیں انکار کرتے  بنے  (ف ۱۱۸)
۱۱۶		اور سیدِ عالَم محمّد مصطفیٰ صلی اللہ علیہ و آلہٖ و سلم کی فرماں برداری کر کے توحید و عبادتِ الٰہی اختیار کرو۔
۱۱۷		اس سے مراد یا موت کا دن ہے یا قیامت کا۔
۱۱۸		اپنے گناہوں کا یعنی اس دن کوئی رہائی کی صورت نہیں، نہ عذاب سے بچ سکتے ہو، نہ اپنے اعمالِ قبیحہ کا انکار کر سکتے ہو جو تمہارے اعمال ناموں میں درج ہیں۔
(۴۸) تو اگر وہ منہ پھیریں (ف ۱۱۹) تو ہم نے  تمہیں ان پر نگہبان بنا کر نہیں بھیجا (ف ۱۲۰) تم پر تو نہیں مگر پہنچا دینا (ف ۱۲۱) اور جب ہم آدمی کو اپنی طرف سے  کسی رحمت کا مزہ دیتے  ہیں (ف ۱۲۲) اور اس پر خوش ہو جاتا ہے  اور اگر انہیں کوئی برائی پہنچے  (ف ۱۲۳) بدلہ اس کا جو ان کے  ہاتھوں نے  آگے  بھیجا (ف ۱۲۴) تو انسان بڑا ناشکرا ہے  (ف ۱۲۵) 
۱۱۹		ایمان لانے اور اطاعت کرنے سے۔
۱۲۰		کہ تم پر ان کے اعمال کی حفاظت لازم ہو۔
۱۲۱		اور وہ تم نے ادا کر دیا۔ (وکان ہٰذا قبل الامربالجہاد)
۱۲۲		خواہ وہ دولت و ثروت ہو یا صحت و عافیّت یا امن و سلامت یا جاہ و مرتبت۔
۱۲۳		یا اور کوئی مصیبت و بَلا مثل قحط و بیماری و تنگ دستی وغیرہ کے رونما ہو۔
۱۲۴		یعنی ان کی نافرمانیوں اور معصیّتوں کے سبب سے۔
۱۲۵		نعمتوں کو بھول جاتا ہے۔
(۴۹) اللہ ہی کے  لیے  ہے  آسمانوں اور زمین کی سلطنت (ف ۱۲۶) پیدا کرتا ہے  جو چاہے  جسے  چاہے  بیٹیاں عطا فرمائے  (ف ۱۲۷) اور جسے  چاہے  بیٹے  دے   (ف ۱۲۸) 
۱۲۶		جیسا چاہتا ہے تصرّف فرماتا ہے،کوئی دخل دینے اور اعتراض کرنے کی مجال نہیں رکھتا۔
۱۲۷		بیٹا نہ دے۔
۱۲۸		دُختر نہ دے۔
(۵۰) یا دونوں ملا دے  بیٹے  اور بیٹیاں اور جسے  چاہے  بانجھ کر دے  (ف ۱۲۹) بیشک وہ علم و قدرت والا ہے۔
۱۲۹		کہ اس کے اولاد ہی نہ ہو، وہ مالک ہے، اپنی نعمت کو جس طرح چاہے تقسیم کرے، جسے جو چاہے دے، انبیاء علیہم السلام میں بھی یہ سب صورتیں پائی جاتی ہیں، حضرت لوط و حضرت شعیب علیہما السلام کے صرف بیٹیاں تھیں،کوئی بیٹا نہ تھا اور حضرت ابراہیم علیہ الصلوٰۃ والسلام کے صرف فرزند تھے، کوئی دُختر ہوئی ہی نہیں اور سیدِ انبیاء حبیبِ خدا محمّد مصطفیٰ صلی اللہ علیہ و آلہٖ و سلم کو اللہ تعالیٰ نے چار فرزند عطا فرمائے اور چار صاحب زادیاں اور حضرت یحییٰ اور حضرت عیسیٰ علیہ السلام کے کوئی اولاد ہی نہیں۔ٍ
(۵۱) اور کسی آدمی کو نہیں پہنچتا کہ اللہ اس سے  کلام فرمائے  مگر وحی کے  طور پر (ف ۱۳۰) یا یوں کہ وہ بشر پر وہ عظمت کے  ادھر ہو (ف ۱۳۱) یا  کوئی فرشتہ بھیجے  کہ وہ اس کے  حکم سے  وحی کرے  جو وہ چاہے  (ف ۱۳۲) بیشک وہ بلندی و حکمت والا ہے۔
۱۳۰		یعنی بے واسطہ اس کے دل میں القا فرما کر اور الہام کر کے بیداری میں یا خواب میں، اس میں وحی کا وصول بے واسطہ سمع کے ہے اور آیت میں اِلاَّوَحْیًا سے یہی مراد ہے، اس میں یہ قید نہیں کہ اس حال میں سامع متکلم کو دیکھتا ہو یا نہ دیکھتا ہو۔ مجاہد سے منقول ہے کہ اللہ تعالیٰ نے حضرت داؤد علیہ السلام کے سینۂ مبارک میں زبور کی وحی فرمائی اور حضرت ابراہیم علیہ السلام کو ذبحِ فرزند کی خواب میں وحی فرمائی اور سیدِ عالَم صلی اللہ علیہ و آلہٖ و سلم سے معراج میں اسی طرح کی وحی فرمائی جس کا فَاَوۡحیٰ اِلیٰ عَبْدِہٖ مَآ اَوْحیٰ میں بیا ن ہے، یہ سب اسی قِسم میں داخل ہیں، انبیاء کے خواب حق ہوتے ہیں جیسا کہ حدیث شریف میں وارد ہے کہ انبیاء کے خواب وحی ہیں۔ (تفسیر ابی السعودو کبیر و مدارک وزرقانی علی المواہب وغیرہ)
۱۳۱		یعنی رسول پسِ پردہ اس کا کلام سنے، اس طریقِ وحی میں بھی کوئی واسطہ نہیں، مگر سامع کو اس حال میں متکلم کا دیدار نہیں ہوتا۔ حضرت موسیٰ علیہ السلام اسی طرح کے کلام سے مشرف فرمائے گئے۔ شانِ نزول : یہود نے حضور ِ پر نور سیدِ عالَم صلی اللہ علیہ و آلہٖ و سلم سے کہا تھا کہ اگر آپ نبی ہیں تو اللہ تعالیٰ سے کلام کرتے وقت اس کو کیوں نہیں دیکھتے جیسا کہ حضرت موسیٰ علیہ الصلوٰۃ والسلام دیکھتے تھے حضور سیدِ عالَم صلی اللہ علیہ و آلہٖ و سلم نے جواب دیا کہ حضرت موسیٰ علیہ السلام نہیں دیکھتے تھے اور اللہ تعالیٰ نے یہ آیت نازل فرمائی۔ مسئلہ: اللہ تعالیٰ اس سے پاک ہے کہ اس کے لئے کوئی ایسا پردہ ہو جیسا جسمانیات کے لئے ہوتا ہے، اس پردہ سے مراد سامع کا دنیا میں دیدار سے محجوب ہونا ہے۔
۱۳۲		اس طریقِ وحی میں رسول کی طرف فرشتہ کی وساطت ہے۔
(۵۲) اور یونہی ہم نے  تمہیں وحی بھیجی (ف ۱۳۳)  ایک جان فزا چیز (ف ۱۳۴) اپنے  حکم سے،  اس سے  پہلے  نہ تم کتاب جانتے  تھے  نہ احکام شرع کی تفصیل ہاں ہم نے  اسے  (ف ۱۳۵) نور کیا جس سے  ہم راہ دکھاتے  ہیں اپنے  بندوں سے  جسے  چاہتے  ہیں، اور بیشک تم ضرور سیدھی راہ بتاتے  ہو (ف ۱۳۶)
۱۳۳		اے سیدِ عالَم خاتَمُ المرسلین صلی اللہ علیہ و آلہٖ و سلم۔
۱۳۴		یعنی قرآنِ پاک جو دلوں میں زندگی پیدا کرتا ہے۔
۱۳۵		یعنی قرآن شریف کو۔
۱۳۶		یعنی دِینِ اسلام۔
(۵۳) اللہ کی راہ (ف ۱۳۷) کہ اسی کا ہے  جو کچھ آسمانوں میں ہے  اور  جو کچھ زمین میں، سنتے  ہو سب کام اللہ ہی کی طرف پھیرتے  ہیں۔
۱۳۷		جو اللہ تعالیٰ نے اپنے بندوں کے لئے مقرّر فرمائی۔



سورۂ  زخرف

اللہ کے  نام سے  شروع جو نہایت مہربان رحم والا (ف ۱)
۱		سورۂ زخرف مکّیہ ہے، اس سورت میں سات ۷رکوع، نواسی ۸۹ آیتیں اور تین ہزار چارسو ۳۴۰۰ حرف ہیں۔
(۱)  حٰمٓ
(۲)  روشن کتاب کی قسم (ف ۲) 
۲		یعنی قرآنِ پاک کی، جس میں ہدایت و ضلالت کی راہیں جدا جدا اور واضح کر دیں اور امّت کے تمام شرعی ضروریات کو بیان فرما دیا۔
(۳)  ہم نے  اسے  عربی قرآن اتارا کہ تم سمجھو (ف ۳)
۳		اس کے معانی و احکام کو۔
(۴) اور بیشک وہ اصل کتاب میں (ف ۴) ہمارے  پاس ضرور بلندی و حکمت والا ہے۔
۴		اصلِ کتاب سے مراد لوحِ محفوظ ہے، قرآنِ کریم اس میں ثبت ہے۔
(۵) تو کیا ہم تم سے  ذکر کا پہلو پھیر دیں اس پر کہ تم لوگ حد سے  بڑھنے  والے  ہو (ف ۵)
۵		یعنی تمہارے کفر میں حد سے بڑھنے کی وجہ سے کیا ہم تمہیں مہمل چھوڑ دیں اور تمہاری طرف سے وحیِ قرآن کا رخ پھیر دیں اور تمہیں امر و نہی کچھ نہ کریں۔ معنیٰ یہ ہیں کہ ہم ایسا نہ کریں گے۔ حضرت قتادہ نے فرمایا کہ خدا کی قَسم اگر یہ قرآنِ پاک اٹھا لیا جاتا اس وقت جب کہ اس امّت کے پہلے لوگوں نے اس سے اعراض کیا تھا تو وہ سب ہلاک ہو جاتے لیکن اس نے اپنی رحمت و کرم سے اس قرآن کا نزول جاری رکھا۔
(۶) اور ہم نے  کتنے  ہی غیب بتانے  والے  (نبی) اگلوں میں بھیجے۔
(۷) اور ان کے  پاس جو غیب بتانے  والا (نبی)  آیا اس کی ہنسی ہی بنایا کیے  (ف ۶)
۶		جیسا آپ کی قوم کے لوگ کرتے ہیں،کفّار کا قدیم سے یہ معمول چلا آیا ہے۔
(۸) تو ہم نے  وہ ہلاک کر دیے  جو ان سے  بھی پکڑ میں سخت  تھے  (ف ۷) اور اگلوں کا حال گزر چکا ہے۔
۷		اور ہر طرح کا زور و قوّت رکھتے تھے، آپ کی امّت کے لوگ جو پہلے کفّار کی چال چلتے ہیں، انہیں ڈرنا چاہئے کہ کہیں ان کا بھی وہی انجام نہ ہو جو ان کا ہوا کہ ذلّت و رسوائی کی عقوبتوں سے ہلاک کئے گئے۔
(۹) اور اگر تم ان سے  پوچھو (ف ۸) کہ آسمان اور زمین کس نے  بنائے  تو ضرور کہیں گے  انہیں بنایا اس عزت والے  علم والے  نے  (ف ۹) 
۸		یعنی مشرکین سے۔
۹		یعنی اقرار کریں گے کہ آسمان و زمین کو ا ﷲ تعالیٰ نے بنایا اور یہ بھی اقرار کریں گے کہ وہ عزّت و علم والا ہے باوجود اس اقرار کے بعث کا انکار کیسی انتہا درجہ کی جہالت ہے۔ اس کے بعد اللہ تعالیٰ اپنے اظہارِ قدرت کے لئے اپنے مصنوعات کا ذکر فرماتا ہے اور اپنے اوصاف و شان کا اظہار کرتا ہے۔
(۱۰) جس نے  تمہارے  لیے   زمین کو بچھونا کیا اور تمہارے  لیے  اس میں راستے  کیے  کہ تم راہ پاؤ (ف ۱۰) 
۱۰		سفروں میں اپنے منازل و مقاصد کی طرف۔
(۱۱)  اور وہ جس نے  آسمان سے  پانی اتارا  ایک اندازے  سے  (ف ۱۱) تو ہم نے  اس سے  ایک مردہ شہر زندہ فرما دیا، یونہی تم نکالے  جاؤ گے  (ف ۱۲)
۱۱		تمہاری حاجتوں کی قدر نہ اتنا کم کہ اس سے تمہاری حاجتیں پوری نہ ہوں، نہ اتنا زیادہ کہ قومِ نوح کی طرح تمہیں ہلاک کر دے۔
۱۲		اپنی قبروں سے زندہ کر کے۔
(۱۲) اور جس نے  سب جوڑے  بنائے  (ف ۱۳) اور تمہارے  لیے  کشتیوں اور چوپایوں سے  سواریاں بنائیں۔
۱۳		یعنی تمام اصناف و انواع۔ کہا گیا ہے کہ اللہ تعالیٰ فرد ہے ضد اور نِد اور زوجیّت سے منزّہ و پاک ہے، اس کے سوا خَلق میں جو ہے زوج ہے۔
(۱۳) کہ تم ان کی پیٹھوں پر ٹھیک بیٹھو (ف ۱۴) پھر اپنے  رب کی نعمت یاد کرو جب اس پر ٹھیک بیٹھ لو اور یوں کہو پاکی ہے  اسے  جس نے  اس سواری کو ہمارے  بس میں کر دیا اور یہ ہمارے  بوتے  (قابو) کی نہ تھی۔
۱۴		خشکی اور تری کے سفر میں۔
(۱۴) اور بیشک ہمیں اپنے  رب کی طرف پلٹنا ہے  (ف ۱۵) 
۱۵		آخر کار۔ مسلم شریف کی حدیث میں ہے سیدِ عالَم صلی اللہ علیہ و آلہٖ و سلم جب سفر میں تشریف لے جاتے تو اپنے ناقہ پر سوار ہوتے وقت پہلے الحمد ﷲ پڑھتے، پھر سبحان اﷲ اور اﷲ اکبر، یہ سب تین تین بار پھر یہ آیت پڑھتے : سُبْحَانَ الَّذِیْ سَخَّرَلَنَا ھٰذَا وَمَا کُنَّا لَہ مُقْرِنِیْنَoوَاِنَّآ اِلیٰ رَبِّنَا لَمُنْقَلِبُوْنَ، اس کے بعد اور دعائیں پڑھتے اور جب حضور سیدِ عالَم صلی اللہ علیہ و آلہٖ و سلم کَشتی میں سوار ہوتے تو فرماتے بِسْمِ اللہِ مَجْرٖھَا وَمُرْسٰھَا ط اِنَّ رَبِّیْ لَغَفُوْر رَّحِیْم۔
(۱۵)  اور اس کے  لیے  اس کے  بندوں میں سے  ٹکڑا ٹھہرایا (ف ۱۶) بیشک آدمی (ف ۱۷) کھلا ناشکرا ہے  (ف ۱۸) 
۱۶		یعنی کفّار نے اس اقرار کے باوجود کہ اﷲ تعالیٰ آسمان و زمین کا خالق ہے یہ ستم کیا کہ ملائکہ کو اﷲ تعالیٰ کی بیٹیاں بتایا اور اولاد صاحبِ اولاد کا جز ہوتی ہے، ظالموں نے اﷲ تبارک و تعالیٰ کے لئے جز قرار دیا،کیسا عظیم جُرم ہے۔
۱۷		جو ایسی باتوں کا قائل ہے۔
۱۸		اس کا کفر ظاہر ہے۔
(۱۶) کیا اس نے  اپنے  لیے  اپنی مخلوق میں سے  بیٹیاں لیں اور  تمہیں بیٹوں کے  ساتھ خاص کیا (ف ۱۹) 
۱۹		ادنیٰ اپنے لئے اور اعلیٰ تمہارے لئے،کیسے جاہل ہو،کیا بکتے ہو۔
(۱۷) اور جب ان میں کسی کو خوشخبری دی جائے  اس چیز کی (ف ۲۰) جس کا وصف رحمن کے  لیے  بتا چکا ہے  (ف ۲۱) تو دن بھر اس کا منہ کالا رہے  اور غم کھایا کرے  (ف ۲۲)
۲۰		یعنی بیٹی کی کہ تیرے گھر میں بیٹی پیدا ہوئی ہے۔
۲۱		کہ معاذ اﷲ وہ بیٹی والا ہے۔
۲۲		اور بیٹی کا ہونا اس قدر ناگوار سمجھے باوجود اس کے خدائے پاک کے لئے بیٹیاں بتائے تَعَالیٰ اللہُ عَنْ ذٰلِکَ۔
(۱۸) اور کیا (ف ۲۳) وہ جو گہنے  (زیور) میں پروان چڑھے  (ف ۲۴) اور بحث میں صاف  بات نہ کرے  (ف ۲۵) 
۲۳		کافر حضرت رحمٰن کے لئے اولاد کی قِسموں میں سے تجویز کرتے ہیں۔
۲۴		یعنی زیوروں کی زیب و زینت میں نازو نزاکت کے ساتھ پرورش پائے۔ فائدہ : اس سے معلوم ہوا کہ زیور سے تزئین دلیلِ نقصان ہے تو مَردوں کو اس سے اجتناب چاہئے، پرہیزگاری سے اپنی زینت کریں۔ اب آگے آیت میں لڑکی کی ایک اور کمزوری کا اظہار فرمایا جاتا ہے۔
۲۵		یعنی اپنے ضعفِ حال اور قلّتِ عقل کی وجہ سے۔ حضرت قتادہ رضی اللہ تعالیٰ عنہ نے فرمایا کہ عورت جب گفتگو کرتی ہے اور اپنی تائید میں کوئی دلیل پیش کرنا چاہتی ہے تو اکثر ایسا ہوتا ہے کہ وہ اپنے خلاف دلیل پیش کر دیتی ہے۔
(۱۹)  اور انہوں نے  فرشتوں کو، کہ رحمٰن کے  بندے  ہیں عورتیں ٹھہرایا  (ف ۲۶) کیا ان کے  بناتے  وقت یہ حاضر تھے  (ف ۲۷) اب لکھ لی جائے  گی ان کی گواہی (ف ۲۸) اور ان سے  جواب طلب ہو گا (ف ۲۹)
۲۶		حاصل یہ ہے کہ فرشتوں کو خدا کی بیٹیاں بتانے میں بے دینوں نے تین کفر کئے، ایک تو اللہ تعالیٰ کی طرف اولاد کی نسبت، دوسرے اس ذلیل چیز کا اس کی طرف منسوب کرنا جس کو وہ خود بہت ہی حقیر سمجھتے ہیں اور اپنے لئے گوارا نہیں کرتے، تیسرے ملائکہ کی توہین انہیں بیٹیاں بتانا۔ (مدارک ) اب اس کا رد فرمایا جاتا ہے۔
۲۷		فرشتوں کا مذکر یا مؤنث ہونا ایسی چیز تو ہے نہیں جس پر کوئی عقلی دلیل قائم ہو سکے اور ان کے پاس خبر کوئی آئی نہیں تو جو کفّار ان کو مؤنث قرار دیتے ہیں ان کا ذریعۂ علم کیا ہے ؟ کیا ان کی پیدائش کے وقت موجود تھے اور انہوں نے مشاہدہ کر لیا ہے ؟ جب یہ بھی نہیں تو محض جاہلانہ گمراہی کی بات ہے۔
۲۸		یعنی کفّار کا فرشتوں کے مؤنث ہونے پر گواہی دینا لکھ لیا جائے گا۔
۲۹		آخرت میں اور اس پر سزا دی جائے گی۔ سیدِ عالَم صلی اللہ علیہ و آلہٖ و سلم نے کفّار سے دریافت فرمایا کہ تم فرشتوں کو خدا کی بیٹیاں کس طرح کہتے ہو ؟ تمہارا ذریعۂ علم کیا ہے ؟ انہوں نے کہا ہم نے اپنے باپ دادا سے سنا ہے اور ہم گواہی دیتے ہیں وہ سچّے تھے۔ اس گواہی کو اللہ تعالیٰ نے فرمایا کہ لکھی جائے گی اور اس پر جواب طلب ہو گا۔
(۲۰) اور بولے  اگر رحمٰن چاہتا ہم  انہیں نہ پوجتے  (ف ۳۰) انہیں اس کی حقیقت کچھ معلوم نہیں (ف ۳۱) یونہی اٹکلیں دوڑاتے  ہیں (ف ۳۲)
۳۰		یعنی ملائکہ کو۔ مطلب یہ تھا کہ اگر ملائکہ کی پرستش کرنے سے اﷲ تعالیٰ راضی نہ ہوتا تو ہم پر عذاب نازل کرتا اور جب عذاب نہ آیا تو ہم سمجھتے ہیں کہ وہ یہی چاہتا ہے، یہ انہوں نے ایسی باطل بات کہی جس سے لازم آئے کہ تمام جُرم جو دنیا میں ہوتے ہیں ان سے خدا راضی ہے، اللہ تعالیٰ ان کی تکذیب فرماتا ہے۔
۳۱		وہ رضائے الٰہی کے جاننے والے ہی نہیں۔
۳۲		جھوٹ بکتے ہیں۔
(۲۱) یا اس سے  قبل ہم نے  انہیں کوئی کتاب دی ہے  جسے  وہ تھامے  ہوئے  ہیں (ف ۳۳)
۳۳		اور اس میں غیرِ خدا کی پرستش کی اجازت ہے ایسا نہیں، یہ باطل ہے اور اس کے سوا بھی ان کے پاس کوئی حجّت نہیں ہے۔
(۲۲) بلکہ بولے  ہم نے  اپنے  باپ دادا کو ایک دین پر  پایا اور  ہم ان کی لکیر پر چل رہے  ہیں (ف ۳۴)
۳۴		آنکھیں میچ کر بے سوچے سمجھے ان کا اتباع کرتے ہیں، وہ مخلوق پرستی کیا کرتے تھے، مطلب یہ ہے کہ اس کی کوئی دلیل بجز اس کے نہیں ہے کہ یہ کام وہ باپ دادا کی پیروی میں کرتے ہیں، اﷲ تعالیٰ فرماتا ہے کہ ان سے پہلے بھی ایسا ہی کہا کرتے تھے۔
(۲۳) اور ایسے  ہی ہم نے  تم سے  پہلے  جب کسی شہر میں ڈر سنانے  والا بھیجا وہاں کے  آسُودوں (امیروں ) نے  یہی کہا کہ ہم نے  اپنے  باپ دادا کو ایک دین پر  پایا اور ہم ان کی لکیر کے  پیچھے  ہیں (ف ۳۵) 
۳۵		اس سے معلوم ہوا کہ باپ دادا کی اندھے بن کر پیروی کرنا کفّار کا قدیمی مرض ہے اور انہیں اتنی تمیز نہیں کہ کسی کی پیروی کرنے کے لئے یہ دیکھ لینا ضروری ہے کہ وہ سیدھی راہ پر ہو، چنانچہ۔
(۲۴) نبی نے  فرمایا اور کیا جب بھی کہ میں تمہارے  پاس وہ  (ف ۳۶) لاؤں جو سیدھی راہ ہو اس سے  (ف ۳۷) جس پر تمہارے  باپ دادا تھے  بولے  جو کچھ تم لے  کر بھیجے  گئے  ہم اسے  نہیں مانتے  (ف ۳۸) 
۳۶		دِینِ حق۔
۳۷		یعنی اس دِین سے۔
۳۸		اگرچہ تمہارا دِین حق و صواب ہو مگر اپنے باپ دادا کا دِین چھوڑنے والے نہیں چاہے وہ کیسا ہی ہو، اِس  پر اﷲ تعالیٰ ارشاد فرماتا ہے۔
(۲۵)  تو ہم نے  ان سے  بدلہ لیا (ف ۳۹) تو دیکھو جھٹلانے  والوں کا کیسا انجام ہوا۔
۳۹		یعنی رسولوں کے نہ ماننے والوں اور انہیں جھٹلانے والوں سے۔
(۲۶) اور جب ابراہیم نے  اپنے  باپ اور اپنی قوم سے  فرمایا میں بیزار ہوں تمہارے  معبودو ں سے۔
(۲۷) سوا اس کے  جس نے  مجھے  پیدا  کیا  کہ ضرور وہ بہت جلد مجھے  راہ دے  گا۔
(۲۸) اور اسے  (ف ۴۰)  اپنی نسل میں باقی کلام رکھا (ف ۴۱) کہ کہیں وہ باز آئیں (ف ۴۲) 
۴۰		یعنی حضرت ابراہیم علیہ السلام نے اپنے اس توحیدی کلمہ کو جو فرمایا تھا کہ میں بیزار ہوں ۴۱		تمہارے معبودوں سے سوائے اس کے جس نے مجھ کو پیدا کیا۔
۴۱		تو آپ کی اولاد میں موحِّد اور توحید کے داعی ہمیشہ رہیں گے۔
۴۲		شرک سے اور یہ دِینِ برحق قبول کریں۔ یہاں حضرت ابراہیم علیہ الصلوٰۃ والسلام کا ذکر فرمانے میں تنبیہ ہے کہ اے اہلِ مکّہ اگر تمہیں اپنے باپ دادا کا اتباع کرنا ہی ہے تو تمہارے آباء میں جو سب سے بہتر ہیں حضرت ابراہیم علیہ السلام ان کا اتباع کرو اور شرک چھوڑ دو اور یہ بھی دیکھو کہ انہوں نے اپنے باپ اور قوم کو راہِ راست پر نہیں پایا تو ان سے بیزاری کا اعلان فرما دیا۔ اس سے معلوم ہوا کہ جو باپ دادا راہِ راست پر ہوں دِینِ حق رکھتے ہوں ان کا اتباع کیا جائے اور جو باطل پر ہوں،گمراہی میں ہوں ان کے طریقہ سے بیزاری کا اعلان کیا جائے۔
(۲۹) بلکہ میں نے  انہیں (ف ۴۳) اور ان کے  باپ دادا کو دنیا کے  فائدے  دیے  (ف ۴۴) یہاں تک کہ ان کے  پاس حق (ف ۴۵) اور صاف بتانے  والا رسول تشریف لایا (ف ۴۶)
۴۳		یعنی کفّارِ مکّہ کو۔
۴۴		دراز عمریں عطا فرمائیں اور انکے کفر کے باعث ان پر عذاب نازل کرنے میں جلدی نہ کی۔
۴۵		یعنی قرآن شریف۔
۴۶		یعنی سیدِ انبیاء صلی اللہ علیہ و آلہٖ و سلم روشن ترین آیات و معجزات کے ساتھ رونق افروز ہوئے اور آپ نے شرعی احکام واضح طور پر بیان فرمائے اور ہمارے اس انعام کا حق یہ تھا کہ اس رسولِ مکرّم صلی اللہ علیہ و آلہٖ و سلم کی اطاعت کرتے لیکن انہوں نے ایسا نہ کیا۔
(۳۰) اور جب ان کے  پاس حق  آیا بولے  یہ جادو ہے   اور ہم اس کے  منکر ہیں۔
(۳۱) اور بولے  کیوں نہ اتارا گیا یہ قرآن ان دو شہروں (ف ۴۷) کے  کسی بڑے  آدمی پر (ف ۴۸) 
۴۷		مکّہ مکرّمہ و طائف۔
۴۸		جو کثیرُ المال، جتھے دار ہو جیسے کہ مکّہ مکرّمہ میں ولید بن مغیرہ اور طائف میں عروہ بن مسعود ثقفی۔ اﷲ تعالیٰ ان کی اس بات کا رد فرماتا ہے۔
(۳۲) کیا تمہارے  رب کی رحمت وہ بانٹتے  ہیں (ف ۴۹) ہم نے  ان میں ان کی زیست کا سامان دنیا کی زندگی میں بانٹا (ف ۵۰) اور ان میں ایک دوسرے  پر درجوں بلندی دی (ف ۵۱) کہ ان میں ایک دوسرے  کی ہنسی بنائے  (ف ۵۲) اور تمہارے  رب کی رحمت (ف ۵۳) ان کی جمع جتھا سے  بہتر (ف ۵۴) 
۴۹		یعنی کیا نبوّت کی کنجیاں انکے ہاتھ میں ہیں کہ جس کو چاہیں دے دیں، کس قدر جاہلانہ بات کہتے ہیں۔
۵۰		تو کسی کو غنی کیا، کسی کو فقیر، کسی کو قوی، کسی کو ضعیف۔ مخلوق میں کوئی ہمارے حکم کو بدلنے اور ہماری تقدیر سے باہر نکلنے کی قدرت نہیں رکھتا تو جب دنیا جیسی قلیل چیز میں کسی کو مجالِ اعتراض نہیں تو نبوّت جیسے منصبِ عالی میں کیا کسی کو دم مارنے کا موقع ہے ؟ ہم جسے چاہتے ہیں غنی کرتے ہیں، جسے چاہتے ہیں مخدوم بناتے ہیں، جسے چاہتے ہیں خادم بناتے ہیں، جسے چاہتے ہیں نبی بناتے ہیں، جسے چاہتے ہیں امّتی بناتے ہیں، امیر کیا کوئی اپنی قابلیّت سے ہو جاتا ہے ؟ ہماری عطا ہے جسے جو چاہیں کریں۔
۵۱		قوّت و دولت وغیرہ دنیوی نعمت میں۔
۵۲		یعنی مالدار فقیر کی ہنسی کرے، یہ قرطبی کی تفسیر کے مطابق ہے۔ اور دوسرے مفسّرین نے سُخْرِیًّا ہنسی بنانے کے معنیٰ میں نہیں لیا ہے بلکہ اعمال و اشغال کے مسخّر بنانے کے معنیٰ میں لیا ہے، اس صورت میں معنیٰ یہ ہوں گے کہ ہم نے دولت و مال میں لوگوں کو متفاوت کیا تاکہ ایک دوسرے سے مال کے ذریعہ خدمت لے اور دنیا کا نظام مضبوط ہو، غریب کو ذریعۂ معاش ہاتھ آئے اور مالدار کو کام کرنے والے بہم پہنچیں تو اس پر کون اعتراض کر سکتا ہے کہ فلاں کو کیوں غنی کیا اور فلاں کو فقیر اور جب دنیوی امور میں کوئی شخص دم نہیں مار سکتا تو نبوّت جیسے رتبۂ عالی میں کسی کو کیا تابِ سخن و حقِ اعتراض ؟ اس کی مرضی جس کو چاہے سرفراز فرمائے۔
۵۳		یعنی جنّت۔
۵۴		یعنی اس مال سے بہتر ہے جس کو دنیا میں کفّار جمع کر کے رکھتے ہیں۔
(۳۳) اور اگر یہ نہ ہوتا کہ سب لوگ ایک دین پر ہو جائیں (ف ۵۵) تو ہم ضرور رحمٰن کے  منکروں کے  لیے   چاندی کی چھتیں اور سیڑھیاں بناتے  جن پر چڑھتے۔
۵۵		یعنی اگر اس کا لحاظ نہ ہوتا کہ کافروں کو فراخیِ عیش میں دیکھ کر سب لوگ کافر ہو جائیں گے۔
(۳۴) اور ان کے  گھروں کے  لیے  چاندی کے  دروازے   اور چاندی کے  تخت جن پر تکیہ لگاتے۔
(۳۵) اور طرح طرح کی آرائش (ف ۵۶) اور یہ جو کچھ ہے  جیتی دنیا ہی کا اسباب ہے، اور آخرت تمہارے  رب کے  پاس پرہیزگاروں کے  لیے  ہے  (ف ۵۷)
۵۶		کیونکہ دنیا اور اس کے سامان کی ہمارے نزدیک کچھ قدر نہیں، وہ سریعۃ الزوال ہے۔
۵۷		جنہیں دنیا کی چاہت نہیں۔ ترمذی کی حدیث میں ہے کہ اگر اللہ تعالیٰ کے نزدیک دنیا مچھّر کے پر کے برابر بھی قدر رکھتی تو کافر کو اس سے ایک پیاس پانی نہ دیتا۔ (قال الترمذی حدیث حسن غریب) دوسری حدیث میں ہے کہ سیدِ عالَم صلی اللہ علیہ و آلہٖ و سلم نیاز مندوں کی ایک جماعت کے ساتھ تشریف لے جاتے تھے، راستہ میں ایک مُردہ بکری دیکھی، فرمایا دیکھتے ہو، اس کے مالکوں نے اسے بہت بے قدری سے پھینک دیا، دنیا کی اللہ تعالیٰ کے نزدیک اتنی بھی قدر نہیں جتنی بکری والوں کے نزدیک اس مری بکری کی ہو۔ 
( اخرجہ الترمذی و قال حدیث حسن) حدیث : سیدِ عالَم علیہ الصلوٰۃ والسلام نے فرمایا کہ جب اللہ تعالیٰ اپنے کسی بندے پر کرم فرماتا ہے تو اسے دنیا سے ایسا بچاتا ہے جیسا تم اپنے بیمار کو پانی سے بچاؤ۔ 
(الترمذی و قال حسن غریب) حدیث : دنیا مومن کے لئے قید خانہ اور کافر کے لئے جنّت ہے۔
(۳۶) اور جسے  رند تو  آئے  (شب کوری ہو) رحمن کے  ذکر سے  (ف ۵۸) ہم اس پر ایک شیطان تعینات کریں کہ وہ اس کا ساتھی رہے۔
۵۸		یعنی قرآنِ پاک سے اندھا بن جائے کہ اس کی ہدایتوں کو نہ دیکھے اور ان سے فائدہ نہ اٹھائے۔
(۳۷) اور بیشک وہ شیاطین ان کو (ف ۵۹) راہ سے  روکتے  ہیں اور (ف ۶۰) سمجھتے  یہ ہیں کہ وہ راہ پر ہیں۔
۵۹		یعنی اندھا بننے والوں کو۔
۶۰		وہ اندھا بننے والے باوجود گمراہ ہونے کے۔
(۳۸) یہاں تک کہ جب (ف ۶۱) کافر ہمارے  پاس آئے  گا اپنے  شیطان سے  کہے  گا ہائے  کسی طرح مجھ میں تجھ میں پورب پچھم کا فاصلہ ہوتا تو کیا ہی برا ساتھی ہے۔
۶۱		روزِ قیامت۔
(۳۹) اور ہرگز تمہارا  اس  (ف ۶۲) سے  بھلا نہ ہو گا  آج جبکہ (ف ۶۳) تم نے  ظلم کیا کہ تم سب عذاب میں شریک ہو۔
۶۲		حسرت و ندامت۔
۶۳		ظاہرو ثابت ہو گیا کہ دنیا میں شرک کر کے۔
(۴۰) تو کیا تم بہروں کو سناؤ گے  (ف ۶۴) یا  اندھوں کو راہ دکھاؤ گے  (ف ۶۵) اور انہیں جو کھلی گمراہی میں ہیں (ف ۶۶) 
۶۴		جو گوشِ قبول نہیں رکھتے۔
۶۵		جو چشمِ حق بیں سے محروم ہیں۔
۶۶		جن کے نصیب میں ایمان نہیں۔
(۴۱) تو اگر ہم تمہیں لے  جائیں (ف ۶۷) تو ان سے  ہم ضرور بدلہ لیں گے  (ف ۶۸)
۶۷		یعنی انہیں عذاب کرنے سے پہلے تمہیں وفات دیں۔
۶۸		آپ کے بعد۔
(۴۲) یا تمہیں دکھا دیں (ف ۶۹) جس کا انہیں ہم نے  وعدہ دیا ہے  تو ہم ان پر بڑی  قدرت والے  ہیں۔
۶۹		تمہارے حیات میں ان پر اپنا وہ عذاب۔
(۴۳) تو مضبوط تھامے  رہو اسے  جو تمہاری طرف وحی کی گئی (ف ۷۰) بیشک تم سیدھی راہ پر ہو۔
۷۰		ہماری کتاب قرآنِ مجید۔
(۴۴) اور بیشک وہ (ف ۷۱) شرف ہے  تمہارے  لیے  (ف ۷۲) اور تمہاری قوم کے  لیے  (ف ۷۳) اور عنقریب تم سے  پوچھا جائے  گا  (ف ۷۴)
۷۱		قرآن شریف۔
۷۲		کہ اللہ تعالیٰ نے تمہیں نبوّت و حکمت عطا فرمائی۔
۷۳		یعنی امّت کے لئے کہ انہیں اس سے ہدایت فرمائی۔
۷۴		روزِ قیامت کہ تم نے قرآن کا کیا حق ادا کیا ؟ اس کی کیا تعظیم کی ؟ اس نعمت کا کیا شکر بجا لائے ؟
(۴۵) اور ان سے  پوچھو جو ہم نے  تم سے  پہلے  رسول بھیجے  کیا ہم نے  رحمان کے  سوا کچھ اور خدا ٹھہرائے  جن کو پوجا ہو (ف ۷۵)
۷۵		رسولوں سے سوال کرنے کے معنیٰ یہ ہیں کہ ان کے ادیان و مِلَل کو تلاش کرو،کہیں بھی کسی نبی کی امّت میں بت پرستی روا رکھی گئی ہے اور اکثر مفسّرین نے اس کے معنیٰ یہ بیان کئے ہیں کہ مومنینِ اہلِ کتاب سے دریافت کرو کہ کیا کبھی کسی نبی نے غیرُ اللہ کی عبادت کی اجازت دی تاکہ مشرکین پر ثابت ہو جائے کہ مخلوق پرستی نہ کسی رسول نے بتائی، نہ کسی کتاب میں آئی یہ بھی۔ ایک روایت ہے کہ شبِ معراج سیدِ عالَم صلی اللہ علیہ و آلہٖ و سلم نے بیتُ  المقدِس میں تمام انبیاء کی امامت فرمائی جب حضور نماز سے فارغ ہوئے جبریلِ امین نے عرض کیا کہ اے سرورِ اکرم اپنے سے پہلے انبیاء سے دریافت فرما لیجئے کہ کیا اللہ تعالیٰ نے اپنے سوا کسی اور کی عبادت کی اجازت دی، حضور صلی اللہ علیہ و آلہٖ و سلم نے فرمایا کہ اس سوال کی کچھ حاجت نہیں یعنی اس میں کوئی شک ہی نہیں کہ تمام انبیاء توحید کی دعوت دیتے آئے، سب نے مخلوق پرستی کی ممانعت فرمائی۔
(۴۶) اور بیشک ہم نے  موسیٰ کو اپنی نشانیوں کے  ساتھ فرعون اور اس کے  سرداروں کی طرف بھیجا تو اس نے  فرمایا بیشک میں اس کا رسول ہوں جو سارے  جہاں کا مالک ہے۔
(۴۷) پھر جب وہ ان کے  پاس ہماری نشانیاں لایا (ف ۷۶) جبھی وہ ان پر ہنسنے  لگے  (ف ۷۷)
۷۶		جو موسیٰ علیہ السلام کی رسالت پر دلالت کرتی تھیں۔
۷۷		اور ان کو جادو بتانے لگے۔
(۴۸) اور ہم انہیں جو نشانی دکھاتے  وہ پہلے  سے  بڑی ہوتی (ف ۷۸) اور ہم نے  انہیں مصیبت میں گرفتار کیا کہ وہ بام آئیں (ف ۷۹) 
۷۸		یعنی ہر ایک نشانی اپنی خصوصیت میں دوسری سے بڑھی چڑھی تھی، مراد یہ ہے کہ ایک سے ایک اعلیٰ تھی۔
۷۹		کفر سے ایمان کی طرف اور یہ عذاب قحط سالی اور طوفان و ٹڈی وغیرہ سے کئے گئے، یہ سب حضرت موسیٰ عَلیٰ نبیّنا و علیہ الصلوٰۃ والسلام کی نشانیاں تھیں جو ان کی نبوّت پر دلالت کرتی تھیں اور ان میں ایک سے ایک بلند و بالا تھی۔
(۴۹) اور بولے  (ف ۸۰) کہ اے  جادوگر (ف ۸۱) ہمارے  لیے  اپنے  رب سے  دعا کر کہ اس عہد کے  سبب جو اس کا تیرے  پاس  ہے  (ف ۸۲) بیشک ہم ہدایت پر آئیں گے  (ف ۸۳) 
۸۰		عذاب دیکھ کر حضرت موسیٰ علیہ السلام سے۔
۸۱		یہ کلمہ انکے عرف اور محاورہ میں بہت تعظیم و تکریم کا تھا وہ عالِم و ماہر و  حاذقِ کامل کو جادوگر کہا کرتے تھے اور اس کا سبب یہ تھا کہ ان کی نظر میں جادو کی بہت عظمت تھی اور وہ اس کو صفتِ مدح سمجھتے تھے، اس لئے انہوں نے حضرت موسیٰ علیہ السلام کو بوقتِ التجا اس کلمہ سے ندا کی، کہا۔
۸۲		وہ عہد یا تو یہ ہے کہ آپ کی دعا مستجاب ہے یا نبوّت یا ایمان لانے والوں اور ہدایت قبول کرنے والوں پر سے عذاب اٹھا لینا۔
۸۳		ایمان لائیں گے۔ چنانچہ حضرت موسیٰ علیہ السلام نے دعا کی اور ان پر سے عذاب اٹھا لیا گیا۔
(۵۰) پھر جب ہم نے  ان سے  وہ مصیبت ٹال دی جبھی وہ عہد توڑ گئے  (ف ۸۴) 
۸۴		ایمان نہ لائے کفر پر مصِر رہے۔
(۵۱) اور فرعون اپنی قوم میں (ف ۸۵) پکارا  کہ اے  میری قوم! کیا میرے  لیے  مصر کی سلطنت نہیں اور یہ نہریں کہ میرے  نیچے  بہتی ہیں (ف ۸۶) تو کیا تم دیکھتے  نہیں (ف ۸۷) 
۸۵		بہت افتخار کے ساتھ۔
۸۶		یہ دریائے نیل سے نکلی ہوئی بڑی بڑی نہریں تھیں جو فرعون کے قصر کے نیچے جاری تھیں۔
۸۷		میری عظمت و قوّت اور شان و سطوت۔ اﷲ تعالیٰ کی عجیب شان ہے، خلیفہ رشید نے جب یہ آیت پڑھی اور حکومتِ مصر پر فرعون کا غرور دیکھا تو کہا کہ میں وہ مصر اپنے ادنیٰ غلام کو دے دوں گا چنانچہ انہوں نے مصر خصیب کو دے دیا جو ان کا غلام تھا اور وضو کرانے کی خدمت پر مامور تھا۔
(۵۲) یا میں بہتر ہوں (ف ۸۸) اس سے  کہ ذلیل ہے  (ف ۸۹)  اور بات  صاف کرتا  معلوم  نہیں  ہوتا  (ف ۹۰)
۸۸		یعنی کیا تمہارے نزدیک ثابت ہو گیا اور تم نے سمجھ لیا کہ میں بہتر ہوں۔
۸۹		یہ اس بے ایمان متکبّر نے حضرت موسیٰ علیہ السلام کی شان میں کہا۔
۹۰		زبان میں گرہ ہونے کی وجہ سے، جو بچپن میں آگ منہ میں رکھنے سے پڑ گئی تھی اور یہ اس ملعون نے جھوٹ کہا کہ کیونکہ آپ کی دعا سے اللہ تعالیٰ نے زبانِ اقدس کی وہ گرہ زائل کر دی تھی لیکن فرعونی پہلے ہی خیال میں تھے۔ آگے پھر اسی فرعون کا کلام ذکر فرمایا جاتا ہے۔
(۵۳)  تو اس پر کیوں  نہ ڈالے  گئے  سونے  کے  کنگن  (ف ۹۱) یا اس کے  ساتھ فرشتے  آتے  کہ اس کے  پاس رہتے  (ف ۹۲) 
۹۱		یعنی اگر حضرت موسیٰ علیہ السلام سچّے ہیں اور اللہ تعالیٰ نے ان کو واجبُ الاطاعت سردار بنایا ہے تو انہیں سونے کا کنگن کیوں نہیں پہنا یا یہ بات اس نے اپنے زمانہ کے دستور کے مطابق کہی کہ اس زمانہ میں جس کسی کو سردار بنایا جاتا تھا اس کو سونے کے کنگن اور سونے کا طوق پہنایا جاتا تھا۔
۹۲		اور اس کے صدق کی گواہی دیتے۔
(۵۴) پھر اس نے  اپنی قوم کو کم عقل کر لیا (ف ۹۳) تو وہ اس کے  کہنے  پر چلے  (ف ۹۴) بیشک وہ بے  حکم لوگ تھے۔
۹۳		ان جاہلوں کی عقل خبط کر دی انہیں بَہلا پھُسلا لیا۔
۹۴		اور حضرت موسیٰ علیہ السلام کی تکذیب کرنے لگے۔
(۵۵)  پھر جب انہوں نے  وہ کیا جس پر ہمارا غضب ان پر آیا ہم نے  ان سے  بدلہ لیا تو ہم نے  ان سب کو ڈبو دیا۔
(۵۶)  انہیں ہم نے  کر دیا اگلی داستان اور کہاوت پچھلوں کے  لیے  (ف ۹۵)
۹۵		کہ بعد والے ان کے حال سے نصیحت و عبرت حاصل کریں۔
(۵۷)  اور جب ابنِ مریم کی مثال بیان کی جائے، جبھی تمہاری قوم اس سے  ہنسنے  لگتے  ہیں (ف ۹۶) 
۹۶		شانِ نزول : جب سیدِ عالَم صلی اللہ علیہ و آلہٖ و سلم نے قریش کے سامنے یہ آیت وَمَا تَعْبُدُوْنَ مِنْ دُوْنِ اللہِ حَصَبُ جَھَنَّمَ پڑھی جس کے معنیٰ یہ ہیں کہ اے مشرکین تم اور جو چیز اللہ کے سوا تم پوجتے ہو سب جہنّم کا ایندھن ہے، یہ سن کر مشرکین کو بہت غصّہ آیا اور ابنِ زبعری کہنے لگا یا محمّد (صلی اللہ علیہ و آلہٖ و سلم) کیا یہ خاص ہمارے اور ہمارے معبودوں ہی کے لئے ہے یا ہر امّت و گروہ کے لئے ؟ سیدِ عالَم صلی اللہ علیہ و آلہٖ و سلم نے فرمایا کہ یہ تمہارے اور تمہارے معبودوں کے لئے بھی ہے اور سب امّتوں کے لئے بھی، اس پر اس نے کہا کہ آپ کے نزدیک عیسیٰ بن مریم نبی ہیں اور آپ ان کی اور انکی والدہ کی تعریف کرتے ہیں اور آپ کو معلوم ہے نصاریٰ ان دونوں کو پوجتے ہیں اور حضرت عزیر اور فرشتے بھی پوجے جاتے ہیں یعنی یہود وغیرہ ان کو پوجتے ہیں تو اگر یہ حضرات (معاذ اﷲ)جہنّم میں ہوں تو ہم راضی ہیں کہ ہم اور ہمارے معبود بھی ان کے ساتھ ہوں اور یہ کہہ کر کفّار خوب ہنسے، اس پر یہ آیت اﷲ تعالیٰ نے نازل فرمائی اِنَّ الَّذِیْنَ سَبَقَتْ لَھُمْ مِّنَّا الْحُسْنٰۤی اُولٰۤئِکَ عَنْھَا مُبْعَدُوْنَ اور یہ آیت نازل ہوئی وَلَمَّا ضُرِبَ ابْنُ مَرْیَمَ الآیۃ جس کا مطلب یہ ہے کہ جب ابنِ زبعری نے اپنے معبودوں کے لئے حضرت عیسیٰ بن مریم کی مثال بیان کی اور سیدِ عالَم صلی اللہ علیہ و آلہٖ و سلم سے مجادلہ کیا کہ نصاریٰ انہیں پوجتے ہیں تو قریش اس کی اس بات پر ہنسنے لگے۔
(۵۸) اور کہتے  ہیں کیا ہمارے  معبود بہتر ہیں یا  وہ  (ف ۹۷) انہوں نے  تم سے  یہ نہ کہی مگر ناحق جھگڑے  کو (ف ۹۸) بلکہ وہ ہیں جھگڑالو لوگ (ف ۹۹) 
۹۷		یعنی حضرت عیسیٰ علیہ السلام۔ مطلب یہ تھا کہ آپ کے نزدیک حضرت عیسیٰ علیہ السلام بہتر ہیں تو اگر (معاذ اﷲ) وہ جہنّم میں ہوئے تو ہمارے معبود یعنی بت بھی ہوا کریں کچھ پروا نہیں، اس پر اللہ تعالیٰ فرماتا ہے۔
۹۸		یہ جانتے ہوئے کہ وہ جو کچھ کہہ رہے ہیں باطل ہے اور آیۂ کریمہ اِنَّکُمْ وَمَا تَعْبُدُوْنَ مِنْ دُوْنِ اللہِ سے صرف بت مراد ہیں، حضرت عیسیٰ و حضرت عزیر اور ملائکہ کوئی مراد نہیں لئے جا سکتے، ابنِ زبعری عربی تھا، عربی زبان کا جاننے والا تھا، یہ اس کو خوب معلوم تھا کہ ماتعبدون میں جو ما  ہے اس کے معنیٰ چیز کے ہیں، اس سے غیرِ ذوی العقول مراد ہوتے ہیں لیکن باوجود اس کے اس کا زبانِ عرب کے اصول سے جاہل بن کر حضرت عیسیٰ اور حضرت عزیر اور ملائکہ کو اس میں داخل کرنا کٹھ حجّتی اور جہل پروری ہے۔
۹۹		باطل کے درپے ہونے والے۔ اب حضرت عیسیٰ علیہ الصلوٰۃ والسلام کی نسبت ارشاد فرمایا جاتا ہے۔
(۵۹) وہ تو نہیں مگر ایک بندہ جس پر ہم نے  احسان فرمایا (ف ۱۰۰) اور اسے  ہم نے  بنی اسرائیل کے  لیے  عجیب نمونہ بنایا (ف ۱۰۱)
۱۰۰		نبوّت عطا فرما کر۔
۱۰۱		اپنی قدرت کا کہ بغیر باپ کے پیدا کیا۔
(۶۰) اور اگر ہم چاہتے  تو (ف ۱۰۲) زمین میں تمہارے  بدلے  فرشتے  بساتے  (ف ۱۰۳) 
۱۰۲		اے اہلِ مکّہ ہم تمہیں ہلاک کر دیتے اور۔
۱۰۳		جو ہماری عبادت و اطاعت کرتے۔
(۶۱)  اور بیشک عیسی ٰ قیامت کی خبر ہے  (ف ۱۰۴) تو ہرگز قیامت میں شک نہ کرنا اور میرے  پیرو ہونا (ف ۱۰۵) یہ سیدھی راہ ہے۔
۱۰۴		یعنی حضرت عیسیٰ علیہ السلام کا آسمان سے اترنا علاماتِ قیامت میں سے ہے۔
۱۰۵		یعنی میری ہدایت و شریعت کا اتباع کرنا۔
(۶۲) اور ہرگز شیطان تمہیں نہ روک دے  (ف ۱۰۶) بیشک وہ تمہارا کھلا دشمن ہے۔
۱۰۶		شریعت کے اتباع یا قیامت کے یقین یا دِینِ الٰہی پر قائم رہنے سے۔
(۶۳)  اور جب عیسیٰ روشن نشانیاں (ف ۱۰۷) لایا اس نے  فرمایا میں تمہارے  پاس حکمت لے  کر آیا (ف ۱۰۸) اور اس لیے  میں تم سے  بیان کر دوں بعض وہ باتیں جن میں تم اختلاف رکھتے  ہو (ف ۱۰۹) تو اللہ سے  ڈرو اور میرا حکم مانو۔
۱۰۷		یعنی معجزات۔
۱۰۸		یعنی نبوّت اور انجیلی احکام۔
۱۰۹		توریت کے احکام میں سے۔
(۶۴)  بیشک اللہ میرا رب اور تمہارا  رب تو اسے  پوجو،  یہ سیدھی راہ ہے  (ف ۱۱۰)
۱۱۰		حضرت عیسیٰ علیہ السلام کا کلامِ مبارک تمام ہو چکا، آگے نصرانیوں کے شرکوں کا بیان فرمایا جاتا ہے۔
(۶۵) پھر وہ گروہ آپس میں مختلف ہو گئے  (ف ۱۱۱) تو ظالموں کی خرابی ہے  (ف ۱۱۲) ایک درد  ناک دن کے  عذاب سے  (ف ۱۱۳)
۱۱۱		حضرت عیسیٰ علیہ السلام کے بعد ان میں سے کسی نے کہا کہ عیسیٰ خدا تھے،کسی نے کہا خدا کے بیٹے،کسی نے کہا، تین میں کے تیسرے، غرض نصرانی فرقے فرقے ہو گئے یعقوبی، نسطوری، ملکانی، شمعونی۔
۱۱۲		جنہوں نے حضرت عیسیٰ علیہ السلام کے بارے میں کفر کی باتیں کہیں۔
۱۱۳		یعنی روزِ قیامت کے۔
(۶۶) کاہے  کے  انتظار میں ہیں مگر قیامت کے  کہ ان پر اچانک آ جائے  اور انہیں خبر نہ ہو۔
(۶۷) گہرے  دوست اس دن ایک دوسرے  کے  دشمن ہوں گے  مگر پرہیزگار (ف ۱۱۴)
۱۱۴		یعنی دینی دوستی اور وہ محبّت جو اللہ تعالیٰ کے لئے ہے باقی رہے گی۔ حضرت علیِ مرتضیٰ رضی اللہ تعالیٰ عنہ سے اس آیت کی تفسیر میں مروی ہے آپ نے فرمایا دو دوست مومن اور دو دوست کافر، مومن دوستوں میں ایک مر جاتا ہے تو بارگاہِ الٰہی میں عرض کرتا ہے یارب فلاں مجھے تیری اور تیرے رسول کی فرمانبرداری کا اور نیکی کرنے کا حکم کرتا تھا اور مجھے برائی سے روکتا تھا اور خبر دیتا تھا کہ مجھے تیرے حضور حاضر ہونا ہے، یارب اس کو میرے بعد گمراہ نہ کر اور اس کو ہدایت دے جیسی میری ہدایت فرمائی اور اس کا اکرام کر جیسا میرا اکرام فرمایا، جب اس کا مومن دوست مر جاتا ہے تو اللہ تعالیٰ دونوں کو جمع کرتا ہے اور فرماتا ہے کہ تم میں ہر ایک دوسرے کی تعریف کرے تو ہر ایک کہتا ہے کہ یہ اچھا بھائی ہے، اچھا دوست ہے، اچھا رفیق ہے۔ اور دو کافر دوستوں میں سے جب ایک مر جاتا ہے تو دعا کرتا ہے، یارب فلاں مجھے تیری اور تیرے رسول کی فرماں برداری سے منع کرتا تھا اور بدی کا حکم دیتا تھا، نیکی سے روکتا تھا اور خبر دیتا تھا کہ مجھے تیرے حضور حاضر ہونا نہیں، تو اﷲ تعالیٰ فرماتا ہے کہ تم میں سے ہر ایک دوسرے کی تعریف کرے تو ان میں سے ایک دوسرے کو کہتا ہے بُرا بھائی، بُرا دوست، بُرا رفیق۔
(۶۸)  ان سے  فرمایا جائے  گا اے  میرے  بندو آج نہ تم پر خوف نہ تم کو غم ہو۔
(۶۹) وہ جو ہماری آیتوں پر ایمان لائے  اور مسلمان تھے۔
(۷۰) داخل ہو جنت میں تم اور تمہاری بیبیاں اور تمہاری خاطریں ہوتیں (ف ۱۱۵)
۱۱۵		یعنی جنّت میں تمہارا اکرام ہو گا، نعمتیں دی جائیں گی، ایسے خوش کئے جاؤ گے کہ تمہارے چہروں پر خوشی کے آثار نمودار ہوں گے۔
(۷۱) ان پر دورہ ہو گا سونے  کے  پیالوں اور جاموں  کا اور اس میں جو جی چاہے  اور جس سے  آنکھ کو لذت پہنچے  (ف ۱۱۶) اور تم اس میں ہمیشہ رہو گے۔
۱۱۶		انواع و اقسام کی نعمتیں۔
(۷۲) اور یہ ہے  وہ جنت جس کے  تم وارث کیے  گئے  اپنے  اعمال سے۔
(۷۳) تمہارے  لیے  اس میں بہت میوے  ہیں کہ ان میں سے  کھاؤ (ف ۱۱۷)
۱۱۷		جنّتی درخت ثمر دار، سدا بہار ہیں، ان کی زیب و زینت میں فرق نہیں آتا۔ حدیث شریف میں ہے کہ اگر کوئی ان سے ایک پھل لے گا تو درخت میں اس کی جگہ دو پھل نمودار ہو جائیں گے۔
(۷۴) بیشک مجرم (ف ۱۱۸) جہنم کے  عذاب میں ہمیشہ رہنے  والے  ہیں۔
۱۱۸		یعنی کافر۔
(۷۵) وہ کبھی ان پر سے  ہلکا نہ پڑے  گا اور وہ اس میں بے  آس رہیں گے  (ف ۱۱۹)
۱۱۹		رحمت کی امید بھی نہ ہو گی۔
(۷۶) اور ہم نے  ان پر کچھ ظلم نہ کیا، ہاں وہ خود ہی ظالم تھے  (ف ۱۲۰)
۱۲۰		کہ سرکشی و نافرمانی کر کے اس حال کو پہنچے۔
(۷۷) اور وہ پکاریں گے  (ف ۱۲۱) اے  مالک تیرا رب ہمیں تمام کر چکے  (ف ۱۲۲) وہ فرمائے  گا (ف ۱۲۳) تمہیں تو ٹھہرنا (ف ۱۲۴)
۱۲۱		جہنّم کے داروغہ کو کہ۔
۱۲۲		یعنی موت دے دے، مالک سے درخواست کریں گے کہ وہ اللہ تبارک وتعالیٰ سے ان کی موت کی دعا کرے۔
۱۲۳		ہزار برس بعد۔
۱۲۴		عذاب میں ہمیشہ کبھی اس سے رہائی نہ پاؤ گے، نہ موت سے اور نہ کسی طرح۔ اس کے بعد اللہ تعالیٰ اہلِ مکّہ سے خطاب فرماتا ہے۔
(۷۸) بیشک ہم تمہارے  پاس حق لائے  (ف ۱۲۵) مگر تم میں اکثر کو حق ناگوار ہے۔
۱۲۵		اپنے رسولوں کی معرفت۔
(۷۹) کیا انہوں نے  (ف ۱۲۶) اپنے  خیال میں کوئی کام پکا کر لیا ہے  (ف ۱۲۷)
۱۲۶		یعنی کفّارِ مکّہ نے۔
۱۲۷		نبی کریم صلی اللہ علیہ و آلہٖ و سلم کے ساتھ مَکر کرنے اور فریب سے ایذا پہنچانے کا اور در حقیقت ایسا ہی تھا کہ قریش دارُ النّدوہ میں جمع ہو کر حضور سیدِ عالَم صلی اللہ علیہ و آلہٖ و سلم کی ایذا رسانی کے لئے حیلے سوچتے تھے۔
(۸۰) تو ہم  اپنا کام پکا کرنے  والے  ہیں (ف ۱۲۸) کیا اس گھمنڈ میں ہیں کہ ہم ان کی آہستہ بات اور ان کی مشورت نہیں سنتے، ہاں کیوں نہیں (ف ۱۲۹) اور ہمارے  فرشتے  ان کے  پاس لکھ رہے  ہیں۔
۱۲۸		ان کے اس مَکر و فریب کا بدلہ جس کا انجام ان کی ہلاکت ہے۔
۱۲۹		ہم ضرور سنتے ہیں اور پوشیدہ ظاہر ہر بات جانتے ہیں، ہم سے کچھ نہیں چھُپ سکتا۔
(۸۱) تم فرماؤ بفرض محال رحمٰن کے  کوئی بچہ ہوتا، تو سب سے  پہلے  میں پوجتا (ف ۱۳۰)
۱۳۰		لیکن اس کے بچّہ نہیں اور اس کے لئے اولاد محال ہے یہ نفیِ ولد میں مبالغہ ہے۔ شانِ نزول : نضر بن حارث نے کہا تھا کہ فرشتے خدا کی بیٹیاں ہیں اس پر یہ آیت نازل ہوئی تو نضر کہنے لگا دیکھتے ہو قرآن میں میری تصدیق آ گئی ولید نے کہا کہ تیری تصدیق نہیں ہوئی بلکہ یہ فرمایا گیا کہ رحمٰن کے ولد نہیں ہے اور میں اہلِ مکّہ میں سے پہلا موحِّد ہوں، اس سے ولد کی نفی کرنے والا، اس کے بعد اللہ تبارک و تعالیٰ کی تنزیہ کا بیان ہے۔
(۸۲) پاکی ہے  آسمانوں اور زمین کے  رب کو، عرش کے  رب کو  ان باتوں سے  جو یہ بناتے  ہیں (ف ۱۳۱)
۱۳۱		اور اس کے لئے اولاد قرار دیتے ہیں۔
(۸۳) تو تم انہیں چھوڑو  کہ بیہودہ باتیں کریں اور کھیلیں (ف ۱۳۲) یہاں تک کہ اپنے  اس دن کو پائیں جس کا ان سے  وعدہ ہے  (ف ۱۳۳)
۱۳۲		یعنی جس لغو و باطل میں ہیں اسی میں پڑے رہیں۔
۱۳۳		جس میں عذاب کئے جائیں گے اور وہ روزِ قیامت ہے۔
(۸۴) اور وہی آسمان والوں کا خدا اور زمین والوں کا خدا  (ف ۱۳۴) اور وہی حکمت  و علم والا ہے۔
۱۳۴		یعنی وہی معبود ہے، آسمان و زمین میں اسی کی عبادت کی جاتی ہے، اس کے سوا کوئی معبود نہیں۔
(۸۵) اور بڑی برکت والا ہے  وہ کہ اسی کے  لیے  ہے  سلطنت آسمانوں اور زمین کی اور جو کچھ ان کے  درمیان ہے  اور اسی کے  پاس ہے  قیامت کا علم، اور تمہیں اس کی طرف پھرنا۔
(۸۶) اور جن کو یہ اللہ  کے  سوا پوجتے  ہیں شفاعت کا اختیار نہیں رکھتے،  ہاں شفاعت کا  اختیار انہیں ہے  جو حق کی گواہی دیں (ف ۱۳۵) اور علم رکھیں (ف ۱۳۶)
۱۳۵		یعنی توحیدِ الٰہی کی۔
۱۳۶		اس کا کہ اللہ ان کا رب ہے، ایسے مقبول بندے ایمان داروں کی شفاعت کریں گے۔
(۸۷) اور اگر تم ان سے  پوچھو (ف ۱۳۷)  انہیں کس نے  پیدا کیا تو ضرور کہیں گے  اللہ نے  (ف ۱۳۸) تو کہاں اوندھے  جاتے  ہیں (ف ۱۳۹) 
۱۳۷		یعنی مشرکین سے۔
۱۳۸		اور اللہ تعالیٰ کے خالقِ عالَم ہونے کا اقرار کریں گے۔
۱۳۹		اور باوجود اس اقرار کے اس کی توحید و عبادت سے پھرتے ہیں۔
(۸۸) مجھے  رسول (ف ۱۴۰) کے  اس کہنے  کی قسم (ف ۱۴۱) کہ اے  میرے  رب! یہ لوگ ایمان نہیں لاتے۔
۱۴۰		سیدِ عالَم محمّد مصطفیٰ صلی اللہ علیہ و آلہٖ و سلم۔
۱۴۱		اﷲ تبارک و تعالیٰ کا حضور سیدِ عالَم صلی اللہ علیہ و آلہٖ و سلم کے قولِ مبارک کی قَسم فرمانا حضور صلی اللہ علیہ و آلہٖ و سلم کے اکرام اور حضور کی دعا و التجا کے احترام کا اظہار ہے۔
(۸۹)  تو ان سے  درگزر کرو (ف ۱۴۲) اور فرماؤ بس سلام ہے  (ف ۱۴۳) کہ آگے  جان جائیں گے  (ف ۱۴۴)
۱۴۲		اور انہیں چھوڑ دو۔
۱۴۳		یہ سلامِ متارکت ہے۔ اس کے معنیٰ یہ ہیں کہ ہم تمہیں چھوڑتے ہیں اور تم سے امن میں رہنا چاہتے ہیں، وَکَانَ ھٰذَا قَبْلُ الْاَمْرِبِالْجِہَادِ۔
۱۴۴		اپنا انجام کار۔



سورۂ دخان


اللہ کے  نام سے  شروع جو نہایت مہربان رحم والا(ف ۱)
۱		سورۂ دخان مکّی ہے، اس میں تین۳ رکوع اور ستاون۵۷ یا انسٹھ۵۹ آیتیں اور تین سو چھیالیس ۳۴۶کلمے اور ایک ہزار چار سو اکتیس ۱۴۳۱حرف ہیں۔
(۱)  حٰمٓ
(۲)  قسم اس روشن کتاب کی (ف ۲)
۲		یعنی قرآنِ پاک کی جو حلال و حرام وغیرہ احکام کا بیان فرمانے والا ہے۔
(۳) بیشک ہم نے  اسے  برکت وا لی رات میں اتارا  (ف ۳)  بیشک ہم ڈر سنانے  والے  ہیں (ف ۴)
۳		اس رات سے یا شبِ قدر مراد ہے یا شبِ برأۃ۔ اس شب میں قرآنِ پاک بِتمامہ لوحِ محفوظ سے آسمانِ دنیا کی طرف اتارا گیا، پھر وہاں سے حضرت جبرئیل بیس۲۰ سال کے عرصہ میں تھوڑا تھوڑا لے کر نازل ہوئے، اس شب کو شبِ مبارکہ اس لئے فرمایا گیا کہ اس میں قرآنِ پاک نازل ہوا اور ہمیشہ اس شب میں خیر و برکت نازل ہوتی ہے دعائیں قبول کی جاتی ہیں۔
۴		اپنے عذاب کا۔
(۴) اس میں بانٹ دیا جاتا ہے  ہر حکمت والا کام (ف ۵)
۵		سال بھر کے ارزاق و آجال و احکام۔
(۵) ہمارے  پاس کے  حکم سے، بیشک ہم بھیجنے  والے  ہیں (ف ۶) 
۶		اپنے رسول خاتمُ الانبیاء محمّد مصطفیٰ صلی اللہ علیہ و آلہٖ و سلم اور ان سے پہلے انبیاء کو۔
(۶) تمہارے  رب کی طرف سے  رحمت، بیشک وہی سنتا جانتا ہے۔
(۷) وہ جو رب ہے  آسمانوں اور زمین کا اور جو کچھ ان کے  درمیان ہے، اگر تمہیں یقین ہو (ف ۷) 
۷		کہ وہ آسمان و زمین کا رب ہے تو یقین کرو کہ محمّد مصطفیٰ صلی اللہ علیہ و آلہٖ و سلم اس کے رسول ہیں۔
(۸)  اس کے  سوا  کسی کی بندگی نہیں وہ جِلائے  اور مارے، تمہارا  رب اور تمہارے  اگلے  باپ دادا کا رب۔
(۹) بلکہ وہ شک میں پڑے  کھیل رہے  ہیں (ف ۸)
۸		ان کا قرار علم و یقین سے نہیں بلکہ ان کی بات میں ہنسی اور تمسخر شامل ہے اور وہ آپ کے ساتھ استہزاء کرتے ہیں تو رسول کریم صلی اللہ علیہ و آلہٖ و سلم نے ان پر دعا کی کہ یارب انہیں ایسی ہفت سالہ قحط کی مصیبت میں مبتلا کر جیسے سات سال کا قحط حضرت یوسف علیہ السلام کے زمانہ میں بھیجا تھا، یہ دعا مستجاب ہوئی اور حضور سیّدِ عالَم صلی اللہ علیہ و آلہٖ و سلم سے ارشاد فرمایا گیا۔
(۱۰) تو تم اس دن کے  منتظر رہو جب  آسمان ایک ظاہر دھواں لائے  گا۔
(۱۱) کہ لوگوں کو ڈھانپ لے  گا (ف ۹) یہ ہے  دردناک عذاب۔
۹		چنانچہ قریش پر قحط سالی آئی اور یہاں تک اس کی شدّت ہوئی کہ وہ لوگ مردار کھا گئے اور بھوک سے اس حال کو پہنچ گئے کہ جب اوپر کو نظر اٹھاتے، آسمان کی طرف دیکھتے تو ان کو دھواں ہی دھواں معلوم ہوتا یعنی ضعف سے نگاہوں میں خیر گی آ گئی تھی اور قحط سے زمین سے خشک ہو گئی، خاک اڑنے لگی، غبار نے ہوا کو مکدر کر دیا۔ اس آیت کی تفسیر میں ایک قول یہ بھی ہے کہ دھوئیں سے مراد وہ دھواں ہے جو علاماتِ قیامت میں سے ہے اور قریبِ قیامت ظاہر ہو گا، مشرق و مغرب اس سے بھر جائیں گے، چالیس روز و شب رہے گا، مومن کی حالت تو اس سے ایسی ہو جائے گی جیسے زکام ہو جائے اور کافر مدہوش ہوں گے، ان کے نتھنوں اور کانوں اور بدن کے سوراخوں سے دھواں نکلے گا۔
(۱۲) اس دن کہیں گے، اے  ہمارے  رب! ہم پر سے  عذاب کھول دے  ہم ایمان لاتے  ہیں (ف ۱۰) 
۱۰		اور تیرے نبی کریم صلی اللہ علیہ و آلہٖ و سلم کی تصدیق کرتے ہیں۔
(۱۳) کہاں سے  ہو انہیں نصیحت ماننا (ف ۱۱) حالانکہ ان کے  پاس صاف بیان فرمانے  والا  رسول تشریف لا چکا (ف ۱۲)
۱۱		یعنی ایسی حالت میں وہ کیسے نصیحت مانیں گے۔
۱۲		اور معجزاتِ ظاہرات اور آیاتِ بیّنات پیش فرما چکا۔
(۱۴) اس سے  روگرداں ہوئے  اور بولے  سکھایا ہوا دیوانہ ہے  (ف ۱۳)
۱۳		جس کو وحی کی غشی طاری ہونے کے وقت جنّات یہ کلمات تلقین کر جاتے ہیں۔ (معاذ اﷲ تعالیٰ)
(۱۵) ہم کچھ دنوں کو عذاب کھولے  دیتے  ہیں تم پھر وہی کرو گے  (ف ۱۴)
۱۴		جس کفر میں تھے اسی کی طرف لوٹو گے چنانچہ ایسا ہی ہوا، اب فرمایا جاتا ہے کہ ا س دن کو یاد کرو۔
(۱۶) جس دن ہم سب سے  بڑی پکڑ  پکڑیں گے  (ف ۱۵) بیشک ہم بدلہ لینے  والے  ہیں۔
۱۵		اس دن سے مراد روزِ قیامت ہے یا روزِ بدر۔
(۱۷) اور بیشک ہم نے  ان سے  پہلے  فرعون کی قوم کو جانچا اور ان کے  پاس ایک معزز رسول تشریف لایا (ف ۱۶) 
۱۶		یعنی حضرت موسیٰ علیہ السلام۔
(۱۸) کہ اللہ کے  بندوں کو مجھے  سپرد کر دو (ف ۱۷) بیشک میں تمہارے  لیے  امانت والا رسول ہوں۔
۱۷		یعنی بنی اسرائیل کو میرے حوالے کر دو اور جو شدّتیں اور سختیاں ان پر کرتے ہو اس سے رہائی دو۔
(۱۹) اور اللہ کے  مقابل سرکشی نہ کرو، میں تمہارے  پاس ایک روشن سند لاتا ہوں (ف ۱۸)
۱۸		اپنے صدقِ نبوّت و رسالت کی، جب حضرت موسیٰ علیہ السلام نے یہ فرمایا تو فرعونیوں نے آپ کو قتل کی دھمکی دی اور کہا کہ ہم تمہیں سنگسار کر دیں گے تو آپ نے فرمایا۔
(۲۰) اور میں پناہ لیتا ہوں اپنے  رب اور تمہارے  رب کی اس سے  کہ تم مجھے  سنگسار کرو (ف ۱۹)
۱۹		یعنی میرا تو کّل و اعتماد اس پر ہے، مجھے تمہاری دھمکی کی کچھ پروا نہیں، اللہ تعالیٰ میرا بچانے والا ہے۔
(۲۱) اور اگر میرا  یقین نہ لاؤ تو مجھ سے  کنارے  ہو جاؤ (ف ۲۰) 
۲۰		میری ایذا کے درپے نہ ہو، انہوں نے اس کو بھی نہ مانا۔
(۲۲) تو اس نے  اپنے  رب سے  دعا کی کہ یہ مجرم لوگ ہیں۔
(۲۳)  ہم نے  حکم فرمایا کہ میرے  بندوں (ف ۲۱) کو راتوں رات لے  نکل ضرور تمہارا پیچھا کیا جائے  گا (ف ۲۲)
۲۱		یعنی بنی اسرائیل۔
۲۲		یعنی فرعون مع اپنے لشکروں کے تمہارے درپے ہو گا، چنانچہ حضرت موسیٰ علیہ السلام روانہ ہوئے اور دریا پر پہنچ کر آپ نے عصا مارا، اس میں بارہ رستے خشک پیدا ہو گئے، آپ مع بنی اسرائیل کے دریا میں سے گزر گئے، پیچھے فرعون اور اس کا لشکر آ رہا تھا، آپ نے چاہا کہ پھر عصا مار کر دریا کو ملا دیں تاکہ فرعون اس میں سے گزر نہ سکے تو آپ کو حکم ہوا۔
(۲۴) اور دریا کو یونہی  جگہ جگہ سے  چھوڑ دے  (ف ۲۳) بیشک وہ لشکر ڈبو دیا جائے  گا (ف ۲۴)
۲۳		تاکہ فرعونی ان راستوں سے دریا میں داخل ہو جائیں۔
۲۴		حضرت موسیٰ علیہ السلام کو اطمینان ہو گیا اور فرعون اور اس کے لشکر دریا میں غرق ہو گئے اور ان کا تمام مال و متاع اور سامان یہیں رہ گیا۔
 (۲۵) کتنے  چھوڑ گئے  باغ اور چشمے۔
(۲۶)  اور کھیت اور عمدہ مکانات (ف ۲۵)
۲۵		آراستہ، پیراستہ، مزیّن۔
(۲۷) اور نعمتیں جن میں فارغ البال تھے  (ف ۲۶) 
۲۶		عیش کرتے، اتراتے۔
(۲۸) ہم نے  یونہی کیا اور ان کا وارث دوسری قوم کو کر دیا (ف ۲۷)
۲۷		یعنی بنی اسرائیل کو جو نہ ان کے ہم مذہب تھے، نہ رشتہ دار، نہ دوست۔
(۲۹) تو ان پر آسمان اور زمین نہ روئے  (ف ۲۸) اور انہیں مہلت نہ دی گئی (ف ۲۹) 
۲۸		کیونکہ وہ ایماندار نہ تھے اور ایماندار جب مرتا تو اس پر آسمان و زمین چالیس روز تک روتے ہیں، جیسا کہ ترمذی کی حدیث میں ہے مجاہد سے کہا گیا کہ مومن کی موت پر آسمان و زمین روتے ہیں، فرمایا زمین کیوں نہ روئے اس بندے پر جو زمین کو اپنے رکوع و سجود سے آباد رکھتا تھا اور آسمان کیوں نہ روئے اس بندے پر جس کی تسبیح و تکبیر آسمان میں پہنچتی تھی۔ حسن کا قول ہے کہ مومن کی موت پر آسمان والے اور زمین والے روتے ہیں۔
۲۹		توبہ وغیرہ کے لئے عذاب میں گرفتار کرنے کے بعد۔
(۳۰) اور بیشک ہم نے  بنی اسرائیل کو ذلت کے  عذاب سے  نجات بخشی  (ف ۳۰)
۳۰		یعنی غلامی اور شاقّہ خدمتوں اور محنتوں سے اور اولاد کے قتل کئے جانے سے جو انہیں پہنچتا تھا۔
(۳۱) فرعون سے، بیشک وہ متکبر حد سے  بڑھنے  والوں سے۔
(۳۲) اور  بیشک  ہم نے  انہیں (ف ۳۱) دانستہ  چن لیا اس زمانے   والوں  سے ۔
۳۱		یعنی بنی اسرائیل کو۔
(۳۳) ہم نے  انہیں وہ نشانیاں عطا فرمائیں جن میں صریح انعام تھا (ف ۳۲) 
۳۲		کہ ان کے لئے دریا میں خشک رستے بنائے، ابر کو سائبان کیا، من و سلویٰ اتارا، اس کے علاوہ اور نعمتیں دیں۔
(۳۴) بیشک یہ (ف ۳۳) کہتے  ہیں۔
۳۳		کفّارِ مکّہ۔
(۳۵) وہ تو نہیں مگر ہمارا  ایک دفعہ کا مرنا (ف ۳۴) اور ہم اٹھائے  نہ جائیں گے  (ف ۳۵)
۳۴		یعنی اس زندگانی کے بعد سوائے ایک موت کے ہمارے لئے اور کوئی حال باقی نہیں، اس سے ان کا مقصود بعث یعنی موت کے بعد زندہ کئے جانے کا انکار کرنا تھا جس کو اگلے جملے میں واضح کر دیا۔ (کبیر)
۳۵		بعدِ موت زندہ کر کے۔
(۳۶) تو ہمارے  باپ دادا کو لے  آؤ اگر تم سچے  ہو (ف ۳۶)
۳۶		اس بات میں کہ ہم بعد مرنے کے زندہ کر کے اٹھائے جائیں گے، کفّارِ مکّہ نے یہ سوال کیا تھا کہ قُصَیْ بِن کلاب کو زندہ کر دو، اگر موت کے بعد کسی کا زندہ ہونا ممکن ہو، اور یہ ان کی جاہلانہ بات تھی کیونکہ جس کام کے لئے وقت معیّن ہو اس کا اس وقت سے قبل وجود میں نہ آنا اس کے ناممکن ہونے کی دلیل نہیں ہوتا اور نہ اس کا انکار صحیح ہوتا ہے، اگر کوئی شخص کسی نئے جمے ہوئے درخت یا پودے کو کہے کہ اس میں سے اب پھل نکالو ورنہ ہم نہیں مانیں گے کہ اس درخت سے پھل نکل سکتا ہے تو اس کو جاہل قرار دیا جائے گا اور اس کا انکار محض حُمُق یا مکابرہ ہو گا۔
(۳۷) کیا  وہ بہتر ہیں (ف ۳۷) یا تبع کی قوم (ف ۳۸) اور جو ان سے  پہلے  تھے  (ف ۳۹) ہم نے  انہیں ہلاک کر دیا (ف ۴۰) بیشک وہ مجرم لوگ تھے  (ف ۴۱)
۳۷		یعنی کفّارِ مکّہ زور و قوّت میں۔
۳۸		تُبَّع حمِیْری بادشاہِ یمن صاحبِ ایمان تھے اور ان کی قوم کافر تھی جو نہایت قوی، زور آور اور کثیرُ التعداد تھی۔
۳۹		کافر امّتوں میں سے۔
۴۰		ان کے کفر کے باعث۔
۴۱ٍ		کافر، منکِرِ بعث۔
(۳۸) اور ہم نے  نہ بنائے  آسمان اور زمین اور جو کچھ ان کے  درمیان ہے  کھیل کے  طور پر (ف ۴۲) 
۴۲		اگر مرنے کے بعد اٹھنا اور حساب و ثواب نہ ہو تو خَلق کی پیدائش محض فنا کے لئے ہو گی اور یہ عبث و لعب ہے۔ تو اس دلیل سے ثابت ہوا کہ اس دنیوی زندگی کے بعد اخروی زندگی ضرور ہے جس میں حساب و جزا ہو۔
(۳۹) ہم نے  انہیں نہ بنایا مگر حق کے  ساتھ (ف ۴۳) لیکن ان میں اکثر جانتے  نہیں (ف ۴۴) 
۴۳		کہ طاعت پر ثواب دیں اور معصیّت پر عذاب کریں۔
۴۴		کہ پیدا کرنے کی حکمت یہ ہے اور حکیم کا فعل عبث نہیں ہوتا۔
(۴۰) بیشک فیصلہ کا دن (ف ۴۵) ان سب کی میعاد ہے۔
۴۵		یعنی روزِ قیامت جس میں اللہ تبارک و تعالیٰ اپنے بندوں میں فیصلہ فرمائے گا۔
(۴۱) جس دن کوئی دوست کسی دوست کے  کچھ کام نہ آئے  گا (ف ۴۶) اور نہ ان کی مدد ہو گی (ف ۴۷)
۴۶		اور قرابت و محبّت نفع نہ دے گی۔
۴۷		یعنی کافروں کی۔
(۴۲) مگر جس پر اللہ رحم کرے  (ف ۴۸) بیشک وہی عزت والا مہربان ہے۔
۴۸		یعنی سوائے مومنین کے، کہ وہ باذنِ الٰہی ایک دوسرے کی شفاعت کریں گے۔ (جمل)
(۴۳) بیشک تھوہڑ  کا پیڑ (ف ۴۹)
۴۹		تھوہڑ ایک خبیث، نہایت کڑوا درخت ہے جو اہلِ جہنّم کی خوراک ہو گا۔ حدیث شریف میں ہے کہ اگر ایک قطرہ اس تھوہڑ کا دنیا میں ٹپکا دیا جائے تو اہلِ دنیا کی زندگانی خراب ہو جائے۔
(۴۴) گنہگاروں کی خوراک ہے  (ف ۵۰) 
۵۰		ابوجہل کی اور اس کے ساتھیوں کی جو بڑے گنہگار ہیں۔
(۴۵)  گلے  ہوئے  تانبے  کی طرح پیٹوں میں جوش مارتا ہے۔
(۴۶)  جیسا  کھولتا پانی جوش مارے  (ف ۵۱) 
۵۱		جہنّم کے فرشتوں کو حکم دیا جائے گا کہ۔
(۴۷) اسے  پکڑو (ف ۵۲) ٹھیک بھڑکتی آگ کی طرف بزور گھسیٹتے  لے  جاؤ۔
۵۲		یعنی گنہگار کو۔
(۴۸)  پھر اس کے  سر کے  اوپر کھولتے  پانی کا عذاب ڈالو (ف ۵۳)
۵۳		اور اس وقت دوزخی سے کہا جائے گا کہ۔
(۴۹) چکھ، (ف ۵۴) ہاں ہاں تو ہی بڑا عزت والا کرم والا ہے  (ف ۵۵) 
۵۴		اس عذاب کو۔
۵۵		ملائکہ یہ کلمہ اہانت اور تذلیل کے لئے کہیں گے کیونکہ ابوجہل کہا کرتا تھا کہ بطحاء میں میں بڑا عزّت والا کرم والا ہوں، اس کو عذاب کے وقت یہ طعنہ دیا جائے گا اور کفّار سے یہ بھی کہا جائے گا کہ۔
(۵۰) بیشک  یہ ہے  وہ (ف ۵۶) جس میں تم شبہہ کرتے  تھے  (ف ۵۷) 
۵۶		عذاب جو تم دیکھتے ہو۔
۵۷		اور اس پر ایمان نہیں لاتے تھے اس کے بعد پرہیزگاروں کا ذکر فرمایا جاتا ہے۔
(۵۱)  بیشک ڈر والے  امان کی جگہ میں ہیں (ف ۵۸)
۵۸		جہاں کوئی خوف نہیں۔
(۵۲) باغوں اور چشموں میں۔
(۵۳) پہنیں گے  کریب اور قنادیز (ف ۵۹)  آمنے  سامنے  (ف ۶۰)  
۵۹		یعنی ریشم کے باریک و دبیز لباس۔
۶۰		کہ کسی کی پشت کسی کی طرف نہ ہو۔
(۵۴)  یونہی ہے، اور ہم نے  انہیں بیاہ دیا نہایت سیاہ اور روشن بڑی آنکھوں وا لیوں سے۔
(۵۵) اس میں ہر قسم کا میوہ مانگیں گے  (ف ۶۱) امن و امان سے  (ف ۶۲)
۶۱		یعنی جنّت میں اپنے جنّتی خادموں کو میوے حاضر کرنے کا حکم دیں گے۔
۶۲		کہ کسی قِسم کا اندیشہ ہی نہ ہو گا، نہ میوے کے کم ہونے کا، نہ ختم ہو جانے کا، نہ ضرر کرنے کا، نہ اور کوئی۔
(۵۶) اس میں پہلی موت کے  سوا (ف ۶۳) پھر موت نہ چکھیں گے  اور اللہ نے  انہیں آگ کے  عذاب سے  بچا لیا، (ف ۶۴) 
۶۳		جو دنیا میں ہو چکی۔
۶۴		اس سے نجات عطا فرمائی۔
(۵۷)  تمہارے  رب کے  فضل سے، یہی بڑی کامیابی ہے۔
(۵۸)  تو ہم نے  اس قرآن کو تمہاری زبان میں (ف ۶۵)  آسان کیا کہ وہ سمجھیں (ف ۶۶)
۶۵		یعنی عربی میں۔
۶۶		اور نصیحت قبول کریں اور ایمان لائیں، لیکن لائیں گے نہیں۔
(۵۹) تو تم انتظار کرو (ف ۶۷) وہ بھی کسی انتظار میں ہیں (ف ۶۸)
۶۷		ان کے ہلاک و عذاب کا۔
۶۸		تمہاری موت کے۔ (قیل ہذہ الایۃ منسوخۃ بآیۃ السیف)



سورۂ  جاثیہ

اللہ کے  نام سے  شروع جو نہایت مہربان رحم والا(ف ۱)
۱		یہ سورۂ جاثیہ ہے، اس کا نام سورۂ شریعہ بھی ہے، یہ سورت مکّیہ ہے سوائے آیت قُلْ لِّلَّذِیْنَ اٰمَنُوْا یَغْفِرُوْا کے، اس سورت میں چار ۴رکوع، سینتیس آیتیں، چار سو اٹھاسی ۴۸۸کلمے، دو ہزار ایک سو اکیانوے ۲۱۹۱ حرف ہیں۔
(۱) حٰمٓ
(۲)  کتاب کا اتارنا ہے  اللہ عزت و حکمت والے  کی طرف سے۔
(۳) بیشک آسمانوں اور زمین میں نشانیاں ہیں ایمان والوں کے  لیے  (ف ۲) 
۲		اﷲ تعالیٰ کی قدرت اور اس کی وحدانیّت پر دلالت کرنے والی۔
(۴)  اور تمہاری پیدائش میں (ف ۳) اور جو جو جانور وہ پھیلاتا ہے  ان میں نشانیاں ہیں یقین والوں کے  لیے۔
۳		یعنی تمہاری پیدائش میں بھی اس کی قدرت و حکمت کی نشانیاں ہیں کہ نطفہ کو خون بناتا ہے، خون کو بستہ کرتا ہے، خونِ بستہ کو گوشت پارہ یہاں تک کہ پورا انسان بنادیتا ہے۔
(۵) اور رات اور دن کی تبدیلیوں میں (ف ۴) اور اس میں کہ اللہ نے  آسمان سے  روزی کا سبب مینہ اتارا تو اس سے  زمین کو اس کے  مَرے  پیچھے  زندہ کیا اور ہواؤں کی گردش میں (ف ۵) نشانیاں ہیں عقل مندوں کے  لیے۔
۴		کہ کبھی گھٹتے ہیں،کبھی بڑھتے ہیں اور ایک جاتا ہے، دوسرا آتا ہے۔
۵		کہ کبھی گرم چلتی، کبھی سرد، کبھی جنوبی، کبھی شمالی، کبھی شرقی، کبھی غربی۔
(۶) یہ اللہ کی آیتیں ہیں کہ ہم تم پر حق کے  ساتھ پڑھتے  ہیں، پھر اللہ اور اس کی  آیتوں کو چھوڑ کر کونسی بات پر ایمان لائیں گے۔
(۷) خرابی ہے  ہر بڑے  بہتان ہائے  گنہگار کے  لیے  (ف ۶) 
۶		یعنی نضر بن حارث کے لئے۔
 شانِ نزول :کہا گیا ہے کہ یہ آیت نضر بن حارث کے حق میں نازل ہوئی جو عجم کے قصّے کہانیاں سنا کر لوگوں کو قرآنِ پاک سننے سے روکتا تھا اور یہ آیت ہر ایسے شخص کے لئے عام ہے جو دِین کو ضرر پہنچائے اور ایمان لانے اور قرآن سننے سے تکبر کرے۔
(۸) اللہ کی آیتوں کو سنتا ہے  کہ اس پر پڑھی جاتی ہیں پھر ہٹ پر جمتا ہے  (ف ۷) غرور کرتا (ف ۸) گویا انہیں سنا ہی نہیں تو اسے  خوشخبری سناؤ درد ناک عذاب کی۔
۷		یعنی اپنے کفر پر۔
۸		ایمان لانے سے۔
(۹) اور جب ہماری آیتوں میں سے  کسی پر اطلاع پائے  اس کی ہنسی بناتا ہے  ان کے  لیے  خواری کا عذاب۔
(۱۰) ان کے  پیچھے  جہنم ہے  (ف ۹) اور انہیں کچھ کام نہ دے  گا ان کا کمایا  ہوا  (ف ۱۰)  اور  نہ وہ جو اللہ کے  سوا حمایتی ٹھہرا رکھے  تھے  (ف ۱۱) اور ان کے  لیے  بڑا عذاب ہے۔
۹		یعنی بعدِ موت ان کا انجام کار اور مآل دوزخ ہے۔
۱۰		مال جس پر وہ بہت نازاں ہیں۔
۱۱		یعنی بت جن کو پوجا کرتے تھے۔
(۱۱) یہ (ف ۱۲) راہ دکھانا ہے  اور جنہوں نے  اپنے  رب کی آیتوں کو نہ مانا  ان کے  لیے  دردناک عذاب میں سے  سخت تر عذاب ہے۔
۱۲		قرآن شریف۔
(۱۲) اللہ ہے  جس نے  تمہارے  بس میں دریا کر دیا کہ اس میں اس کے  حکم سے  کشتیاں چلیں اور اس لیے  کہ اس کا فضل تلاش کرو (ف ۱۳) اور اس لیے  کہ حق مانو (ف ۱۴)
۱۳		بحری سفروں سے اور تجارتوں سے اور غوّاصی کرنے اور موتی وغیرہ نکالنے سے۔
۱۴		اس کے نعمت و کرم اور فضل و احسان کا۔
(۱۳)  اور تمہارے  لیے  کام میں لگائے  جو کچھ آسمان میں ہیں (ف ۱۵) اور جو کچھ زمین میں (ف ۱۶) اپنے  حکم سے   بے   شک  اس  میں  نشا نیاں ہیں  سوچنے  والوں  کے   لئے ۔
۱۵		سورج، چاند، ستارے وغیرہ۔
۱۶		چوپائے، درخت، نہریں وغیرہ۔
(۱۴)  ایمان  وا لوں  سے  فرماؤ  درگزریں ان سے  جو اللہ کے  دنوں کی امید نہیں رکھتے  (ف ۱۷) تاکہ اللہ ایک قوم کو اس کی کمائی کا بدلہ دے  (ف ۱۸) 
۱۷		جو دن کہ اس نے مومنین کی مدد کے لئے مقرر فرمائے، یا اللہ تعالیٰ کے دنوں سے وہ وقائع مراد ہیں جن میں وہ اپنے دشمنوں کو گرفتار کرتا ہے۔ بہرحال ان امید نہ رکھنے والوں سے مراد کفّار ہیں اور معنیٰ یہ ہیں کہ کفّار سے جو ایذا پہنچے اور ان کے کلمات جو تکلیف پہنچائیں، مسلمان ان سے در گزر کریں، منازعت نہ کریں وَقِیْلَ اِنَّ الایَٰۃَ مَنْسُوْخۃبِآیَۃِ الْقِتَالِ۔ 
شانِ نزول : اس آیت کی شانِ نزول میں کئی قول ہیں ایک یہ کہ غزوہ بنی مصطلق میں مسلمان بیرِ مُریسیع پر اترے یہ ایک کنواں تھا عبداللہ بن اُ بَیْ منافق نے اپنے غلام کو پانی کے لئے بھیجا وہ دیر میں آیا تو اس سے سبب دریافت کیا اس نے کہا کہ حضرت عمر رضی اللہ تعالیٰ عنہ کنوئیں کے کنارے پر بیٹھے تھے جب تک نبی کریم صلی اللہ علیہ و آلہٖ و سلم کی اور حضرت ابوبکر صدیق رضی اللہ تعالیٰ عنہ کی مشکیں نہ بھر گئیں اس وقت تک انہوں نے کسی کو پانی بھرنے نہ دیا یہ سن کر اس بدبخت نے ان حضرات کی شان میں گستاخانہ کلمے کہے حضرت عمر رضی اللہ تعالیٰ عنہ کو اس کی خبر ہوئی تو آپ تلوار لے کر تیار ہوئے اس پر یہ آیت نازل ہوئی اس تقدیر پر آیت مدنی ہو گی۔ مقاتل کا قول ہے کہ قبیلہ بنی غفّار کے ایک شخص نے مکّہ مکرّمہ میں حضرت عمر رضی اللہ تعالیٰ عنہ کو گالی دی تو آپ نے اس کو پکڑنے کا ارادہ کیا اس پر یہ آیت نازل ہوئی۔ 
اور ایک قول یہ ہے کہ جب آیت مَنْ ذَالَّذِیْ یُقْرِضُ اللہَ قَرْضًا حَسَنًا نازل ہوئی تو فِنْحَاص یہودی نے کہا کہ محمّد (صلی اللہ علیہ و آلہٖ و سلم) کا رب محتاج ہو گیا (معاذ اﷲ تعالیٰ) اس کو سن کر حضرت عمر رضی اللہ تعالیٰ عنہ نے تلوار کھینچی اور اس کی تلاش میں نکلے حضور سیدِ عالَم صلی اللہ علیہ و آلہٖ و سلم نے آدمی بھیج کر انہیں واپس بلوالیا۔
۱۸		یعنی ان کے اعمال کا۔
(۱۵) جو بھلا کام کرے  تو اپنے  لیے  اور برا کرے  تو اپنے  برے  کو (ف ۱۹) پھر اپنے  رب کی طرف پھیرے  جاؤ گے  (ف ۲۰) 
۱۹		نیکی اور بدی کا ثواب اور عذاب اس کے کرنے والے پر ہے۔
۲۰		وہ نیکوں اور بدوں کو ان کے اعمال کی جزا دے گا۔
(۱۶) اور بیشک ہم نے  بنی اسرائیل کو کتاب  (ف ۲۱) اور حکومت اور نبوت عطا فرمائی (ف ۲۲) اور ہم نے  انہیں ستھری روزیاں دیں (ف ۲۳) اور انہیں ان کے  زمانے  والوں پر فضیلت بخشی۔
۲۱		یعنی توریت۔
۲۲		ان میں بکثرت انبیاء پیدا کر کے۔
۲۳		حلال کشائش کے ساتھ فرعون اور اس کی قوم کے اموال و دیار کا مالک کر کے اور مَنْ و سَلْویٰ نازل فرما کر۔
(۱۷) اور ہم نے  انہیں اس کام کی (ف ۲۴) روشن دلیلیں دیں تو انہوں نے  اختلاف نہ کیا (ف ۲۵) مگر بعد اس کے  کہ علم ان کے  پاس آ چکا (ف ۲۶) آپس  کے  حسد سے  (ف ۲۷) بیشک تمہارا رب قیامت کے  دن ان میں فیصلہ کر دے  گا جس بات میں اختلاف کرتے  یں۔
۲۴		یعنی امرِ دِین اور بیانِ حلال و حرام اور سیدِ عالَم صلی اللہ علیہ و آلہٖ و سلم کے معبوث ہونے کی۔
۲۵		حضور سیدِ عالَم صلی اللہ علیہ و آلہٖ و سلم کی بعثت میں۔
۲۶		اور علم زوالِ اختلاف کا سبب ہوتا ہے اور یہاں ان لوگوں کے لئے اختلاف کا سبب ہوا، اس کا باعث یہ ہے کہ علم ان کا مقصود نہ تھا بلکہ مقصود ان کا جاہ و ریاست کی طلب تھی، اسی لئے انہوں نے اختلاف کیا۔
۲۷		کہ انہوں نے سیدِ عالَم صلی اللہ علیہ و آلہٖ و سلم کی جلوہ افروزی کے بعد اپنے جاہ و ریاست کے اندیشہ سے آپ کے ساتھ حسد اور دشمنی کی اور کافر ہو گئے۔
(۱۸) پھر ہم نے  اس کام کے  (ف ۲۸) عمدہ راستہ پر تمہیں کیا (ف ۲۹) تو اسی راہ پر چلو اور نادانوں کی خواہشوں کا ساتھ نہ دو (ف ۳۰) 
۲۸		یعنی دِین کے۔
۲۹		اے حبیبِ خدا محمّد صلی اللہ علیہ و آلہٖ و سلم۔
۳۰		یعنی رؤسائے قریش کی جو اپنے دِین کی دعوت دیتے ہیں۔
(۱۹)  بیشک وہ اللہ کے  مقابل تمہیں کچھ کام نہ دیں گے،  اور بیشک ظالم ایک دوسرے  کے  دوست ہیں (ف ۳۱) اور ڈر والوں کا دوست اللہ (ف ۳۲)
۳۱		صرف دنیا میں، آخرت میں ان کا کوئی دوست نہیں۔
۳۲		دنیا میں بھی اور آخرت میں بھی، ڈر والوں سے مراد مومنین ہیں اور آگے قرآنِ پاک کی نسبت ارشاد ہوتا ہے۔
(۲۰) یہ لوگوں کی آنکھیں کھولنا ہے  (ف ۳۳) اور ایمان والوں کے  لیے  ہدایت و رحمت۔
۳۳		کہ اس سے انہیں امورِ دِین میں بینائی حاصل ہوتی ہے۔
(۲۱) کیا جنہوں نے  برائیوں کا ارتکاب کیا (ف ۳۴) یہ سمجھتے  ہیں کہ ہم انہیں ان جیسا کر دیں گے  جو ایمان لائے  اور اچھے  کام کیے   کہ ان کی ان کی زندگی اور موت برابر ہو جائے  (ف ۳۵) کیا ہی برا حکم لگاتے  ہیں۔
۳۴		کفر و معاصی کا۔
۳۵		یعنی ایمانداروں اور کافروں کی موت و حیات برابر ہو جائے ایسا ہر گز نہیں ہو گا کیونکہ ایماندار زندگی میں طاعت پر قائم رہے اور کافر بدیوں میں ڈوبے رہے تو ان دونوں کی زندگی برابر نہ ہوئی، ایسے ہی موت بھی یکساں نہیں کہ مومن کی موت بشارت و رحمت و کرامت پر ہوتی ہے اور کافر کی رحمت سے مایوسی اور ندامت پر۔ شانِ نزول : مشرکینِ مکّہ کی ایک جماعت نے مسلمانوں سے کہا تھا کہ اگر تمہاری بات حق ہو اور مرنے کے بعد اٹھنا ہو تو بھی ہمیں ہی افضل رہیں گے جیسا کہ دنیا میں ہم تم سے بہتر رہے، ان کی رد میں یہ آیت نازل ہوئی۔
(۲۲) اور اللہ نے  آسمان اور (ف ۳۶) زمین کو حق کے  ساتھ بنایا (ف ۳۷) اور اس لیے  کہ ہر جان اپنے  کیے  کا بدلہ پائے  (ف ۳۸) اور ان پر ظلم نہ ہو گا۔
۳۶		مخالف سرکش مخلص فرمانبردار کے برابر کیسے ہو سکتا ہے ؟ مومنین جَنّاتِ عالیات میں عزّت و کرامت اور عیش و راحت پائیں گے اور کفّار اسفلُ السافلین میں ذلّت و اہانت کے ساتھ سخت ترین عذاب میں مبتلا ہوں گے۔
۳۷		کہ اس کی قدرت و وحدانیّت کی دلیل ہو۔
۳۸		نیک نیکی کا اور بد بدی کا، اس آیت سے معلوم ہوا کہ اس عالَم کی پیدائش سے اظہارِ عدل و رحمت مقصود ہے اور یہ پوری طرح قیامت ہی میں ہو سکتا ہے کہ اہلِ حق اور اہلِ باطل میں امتیاز کامل ہو، مومن مخلص درجاتِ جنّت میں ہوں اور کافر نافرمان درکاتِ جہنّم میں۔
(۲۳) بھلا دیکھو تو وہ جس نے  اپنی خواہش کو اپنا خدا ٹھہرا لیا (ف ۳۹)  اور اللہ نے  اسے  با  وصف علم کے  گمراہ کیا (ف ۴۰) اور اس کے  کان اور دل پر مہر لگا دی اور اس کی آنکھوں پر  پردہ ڈالا (ف ۴۱) تو اللہ کے  بعد اسے  کون راہ دکھائے، تو کیا تم دھیان نہیں کرتے۔
۳۹		اور اپنی خواہش کا تابع ہو گیا، جسے نفس نے چاہا پوجنے لگا، مشرکین کا یہی حال تھا کہ وہ پتّھر اور سونے اور چاندی وغیرہ کو پوجتے تھے، جب کوئی چیز انہیں پہلی چیز سے اچھی معلوم ہوتی تھی تو پہلی کو توڑ دیتے پھینک دیتے، دوسروں کو پوجنے لگتے۔
۴۰		کہ اس گمراہ نے حق کو جان پہچان کر بے راہی اختیار کی۔ مفسّرین نے اس کے یہ معنیٰ بھی بیان کئے ہیں کہ اللہ تعالیٰ نے اس کے انجام کار اور اس کے شقی ہونے کو جانتے ہوئے اسے گمراہ کیا یعنی اللہ تعالیٰ پہلے سے جانتا تھا کہ یہ اپنے اختیار سے راہِ حق سے منحرف ہو گا اور گمراہی اختیار کرے گا۔
۴۱		تو اس نے ہدایت و موعظت کو نہ سنا اور نہ سمجھا اور راہِ حق کو نہ دیکھا۔
(۲۴) اور بولے  (ف ۴۲) وہ تو نہیں مگر یہی ہماری دنیا کی زندگی (ف ۴۳) مرتے  ہیں اور جیتے  ہیں (ف ۴۴)  اور ہمیں ہلاک نہیں کرتا مگر زمانہ (ف ۴۵) اور انہیں اس کا علم نہیں (ف ۴۶) وہ تو نرے  گمان دوڑاتے  ہیں (ف ۴۷)
۴۲		منکِرینِ بعث۔
۴۳		یعنی اس زندگی کے علاوہ اور کوئی زندگی نہیں۔
۴۴		یعنی بعضے مرتے ہیں اور بعضے پیدا ہوتے ہیں۔
۴۵		یعنی روز و شب کا دورہ وہ اسی کو مؤثر اعتقاد کرتے تھے اور مَلَک الموت کا اور بحکمِ الٰہی روحیں قبض کئے جانے کا انکار کرتے تھے اور ہر ایک حادثہ کو دہر اور زمانہ کی طرف منسوب کرتے تھے اور اللہ تعالیٰ فرماتا ہے۔
۴۶		یعنی وہ یہ بات بے علمی سے کہتے ہیں۔
۴۷		خلافِ واقع۔ 
مسئلہ : حوادث کو زمانہ کی طرف نسبت کرنا اور ناگوار حوادث رونما ہونے سے زمانہ کو بُرا کہنا ممنوع ہے، احادیث میں اس کی ممانعت آئی ہے۔
(۲۵) اور جب ان پر ہماری روشن آیتیں پڑھی جائیں (ف ۴۸) تو بس ان کی حجت یہی ہوتی ہے  کہ کہتے  ہیں کہ ہمارے  باپ دادا کو لے  آؤ (ف ۴۹) اگر تم سچے  ہو (ف ۵۰) 
۴۸		یعنی قرآنِ پاک کی آیتیں جن میں اللہ تعالیٰ کے بعث بعد الموت پر قادر ہونے کی دلیلیں مذکور ہیں، جب کفّار ان کے جواب سے عاجز ہوتے ہیں۔
۴۹		زندہ کر کے۔
۵۰		اس بات میں کہ مردے زندہ کر کے اٹھائے جائیں گے۔
(۲۶) تم فرماؤ اللہ تمہیں جِلاتا ہے  (ف ۵۱) پھر تم کو مارے  گا (ف ۵۲) پھر تم سب کو اکٹھا کریگا  (ف ۵۳) قیامت کے  دن جس میں کوئی شک نہیں لیکن بہت آدمی نہیں جانتے  (ف ۵۴)
۵۱		دنیا میں بعد اس کے کہ تم بے جان نطفہ تھے۔
۵۲		تمہاری عمریں پوری ہونے کے وقت۔
۵۳		زندہ کر کے تو جو پروردگار ایسی قدرت والا ہے وہ تمہارے باپ دادا کے زندہ کرنے پر بھی بالیقین قادر ہے، وہ سب کو زندہ کرے گا۔
۵۴		اس کو کہ اللہ تعالیٰ مُردوں کو زندہ کرنے پر قادر ہے اور ان کا نہ جاننا دلائل کی طرف ملتفت نہ ہونے اور غور نہ کرنے کے باعث ہے۔
(۲۷) اور اللہ ہی کے  لیے  ہے  آسمانوں اور زمین کی سلطنت، اور جس دن قیامت قائم ہو گی باطل  والوں کی اس دن ہار ہے  (ف ۵۵) 
۵۵		یعنی اس دن کافروں کا ٹوٹے میں ہونا ظاہر ہو گا۔
(۲۸)  اور تم ہر گرو ه (ف ۵۶) کو دیکھو گے  زانو کے  بل گرے  ہوئے  ہر گروہ اپنے  نامۂ اعمال کی طرف بلایا جائے  گا (ف ۵۷)  آج تمہیں تمہارے  کیے  کا بدلہ دیا جائے  گا۔
۵۶		یعنی ہر دِین والے۔
۵۷		اور فرمایا جائے گا۔
(۲۹) ہمارا یہ نوشتہ تم پر حق بولتا ہے، ہم لکھتے  رہے  تھے  (ف ۵۸) جو تم نے  کیا۔
۵۸		یعنی ہم نے فرشتوں کو تمہارے عمل لکھنے کا حکم دیا تھا۔
(۳۰) تو وہ جو ایمان لائے  اور اچھے  کام کیے  ان کا رب انہیں اپنی رحمت میں لے  گا (ف ۵۹) یہی کھلی کامیابی ہے۔
۵۹		جنّت میں داخل فرمائے گا۔
(۳۱) اور جو کافر ہوئے  ان سے  فرمایا جائے  گا، کیا نہ تھا کہ میری آیتیں تم پر پڑھی جاتی تھیں تو تم تکبر کرتے  تھے  (ف ۶۰) اور تم مجرم لوگ تھے۔
۶۰		اور ان پر ایمان نہ لاتے تھے۔
(۳۲) اور جب کہا جاتا بیشک اللہ کا وعدہ  (ف ۶۱) سچا ہے  اور قیامت میں شک نہیں (ف ۶۲) تم کہتے  ہم نہیں جانتے  قیامت کیا چیز ہے  ہمیں تو یونہی کچھ گمان سا ہوتا ہے  اور ہمیں (ف ۶۳) یقین نہیں۔
۶۱		مُردوں کو زندہ کرنے کا۔
۶۲		وہ ضرور آئے گی تو۔
۶۳		قیامت کے آنے کا۔
 (۳۳) اور ان پر کھل گئیں (ف ۶۴) ان کے  کاموں کی برائیاں (ف ۶۵) اور انہیں گھیر لیا اس عذاب نے  جس کی ہنسی بناتے  تھے۔
۶۴		یعنی کفّار پر آخرت میں۔
۶۵		جو انہوں نے دنیا میں کئے تھے۔ اور ان کی سزائیں۔
 (۳۴) اور فرمایا جائے  گا آج ہم تمہیں چھوڑ دیں گے  (ف ۶۶) جیسے  تم اپنے  اس دن کے  ملنے  کو بھولے  ہوئے  تھے  (ف ۶۷) اور تمہارا ٹھکانا  آگ ہے  اور تمہارا کوئی مددگار نہیں (ف ۶۸)
۶۶		عذابِ دوزخ میں۔
۶۷		کہ ایمان و طاعت چھوڑ بیٹھے۔
۶۸		جو تمہیں اس عذاب سے بچا سکے۔
(۳۵) یہ اس لیے  کہ تم نے  اللہ کی آیتوں کا ٹھٹھا (مذاق) بنایا اور دنیا کی زندگی نے  تمہیں فریب دیا (ف ۶۹) تو  آج نہ وہ  آگ سے  نکالے  جائیں اور نہ ان سے  کوئی منانا چاہے  (ف ۷۰) 
۶۹		کہ تم اس کے مفتوں ہو گئے اور تم نے بعث و حساب کا انکار کر دیا۔
۷۰		یعنی اب ان سے یہ بھی مطلوب نہیں کہ وہ توبہ کر کے اور ایمان و طاعت اختیار کر کے اپنے رب کو راضی کریں کیونکہ اس روز کوئی اور توبہ قبول نہیں۔
(۳۶)  تو اللہ ہی کے  لیے  سب خوبیاں ہیں آسمانوں کا رب اور زمین کا رب اور سارے  جہاں کا رب۔
(۳۷) اور اسی کے  لیے  بڑائی ہے  آسمانوں اور زمین میں، اور وہی عزت و حکمت والا ہے۔





سورۂ احقاف


اللہ کے  نام سے  شروع جو نہایت مہربان رحم والا(ف ۱)
۱		سورۂ احقاف مکّیہ ہے، مگر بعض کے نزدیک اس کی چند آیتیں مدنی ہیں جیسے کہ آیت  قُلْ اَرَاَیْتُمْ  اور آیت فَاصْبِرْکَمَاصَبَرَ  اور تین آیتیں  وَوَصَّیْنَا الْاِنْسَانَ بِوَالِدَیْہِ  اس سورت میں چار ۴رکوع اور پینتیس ۳۵ آیتیں اور چھ سو چوالیس ۶۴۴کلمے اور دو ہزار پانچ سو پچانوے ۲۵۹۵حرف ہیں۔
(۱)  حٰمٓ
(۲) یہ کتاب (ف ۲) اتارنا ہے  اللہ عزت و حکمت والے  کی طرف سے۔
۲		یعنی قرآن شریف۔
(۳)  ہم نے  نہ بنائے  آسمان اور زمین اور جو کچھ ان کے  درمیان ہے  مگر حق کے  ساتھ (ف ۳) اور ایک مقرر میعاد پر (ف ۴) اور کافر اس چیز سے  کہ ڈرائے  گئے  (ف ۵) منہ پھیرے  ہیں (ف ۶) 
۳		کہ ہماری قدرت و وحدانیّت پر دلالت کریں۔
۴		وہ مقرر میعاد روزِ قیامت ہے جس کے آ جانے پر آسمان و زمین فنا ہو جائیں گے۔
۵		اس چیز سے مراد یا عذاب ہے یا روزِ قیامت کی وحشت یا قرآنِ پاک جو بعث و حساب کا خوف دلاتا ہے۔
۶		کہ اس پر ایمان نہیں لاتے۔
  (۴)  تم فرماؤ بھلا بتاؤ تو وہ جو تم اللہ کے  سوا پوجتے  ہو (ف ۷) مجھے  دکھاؤ  انہوں نے  زمین کا کون سا ذرہ  بنایا  یا  آسمان میں ان کا کوئی حصہ ہے، میرے  پاس لاؤ اس سے  پہلی کوئی کتاب (ف ۸) یا کچھ بچا کھچا علم (ف ۹) اگر تم سچے  ہو (ف ۱۰)
۷		یعنی بت جنہیں معبود ٹھہراتے ہو۔
۸		جو اﷲ تعالیٰ نے قرآن سے پہلے اتاری ہو، مراد یہ ہے کہ یہ کتاب یعنی قرآنِ مجید توحید اور ابطالِ شرک پر ناطق ہے اور جو کتاب بھی اس سے پہلے اللہ تعالیٰ کی طرف سے آئی اس میں یہی بیان ہے تم کُتُبِ ا لٰہیہ میں سے کوئی ایک کتاب تو ایسی لے آؤ جس میں تمہارے دِین(بت پرستی)کی شہادت ہو۔
۹		پہلوں کا۔
۱۰		اپنے اس دعوے میں کہ خدا کا کوئی شریک ہے جس کی عبادت کا اس نے تمہیں حکم دیا ہے۔
(۵) اور اس سے  بڑھ کر گمراہ کون جو اللہ کے  سوا  ایسوں کو پوجے  (ف ۱۱) جو قیامت تک اس کی نہ سنیں  اور انہیں ان کی پوجا کی خبر تک نہیں (ف ۱۲) 
۱۱		یعنی بتوں کو۔
۱۲		کیونکہ وہ جماد بے جان ہیں۔
(۶)  اور جب لوگوں کا حشر ہو گا وہ ان کے  دشمن ہوں گے  (ف ۱۳) اور ان سے  منکر ہو جائیں گے  (ف ۱۴)
۱۳		یعنی بت اپنے پجاریوں کے۔
۱۴		اور کہیں گے کہ ہم نے انہیں اپنی عبادت کی دعوت نہیں دی، درحقیقت یہ اپنی خواہشوں کے پرستار تھے۔
(۷) اور جب ان پر (ف ۱۵) پڑھی جائیں ہماری روشن آیتیں تو کافر اپنے   پاس آئے  ہوئے  حق کو (ف ۱۶) کہتے  ہیں یہ کھلا جادو ہے  (ف ۱۷)  
۱۵		یعنی اہلِ مکّہ پر۔
۱۶		یعنی قرآن شریف کو بغیر غور و فکر کئے اور اچھی طرح سنے۔
۱۷		کہ اس کے جادو ہونے میں شبہہ نہیں اور اس سے بھی بدتر بات کہتے ہیں، جس کا آ گے ذکر ہے۔
(۸)  کیا کہتے  ہیں انہوں نے  اسے  جی سے  بنایا (ف ۱۸) تم فرماؤ اگر میں نے  اسے  جی سے  بنا لیا ہو گا تو تم اللہ کے  سامنے  میرا کچھ اختیار نہیں رکھتے  (ف ۱۹) وہ خوب جانتا ہے  جن باتوں میں تم مشغول ہو (ف ۲۰) اور وہ کافی ہے  میرے  اور تمہارے  درمیان گواہ، اور وہی بخشنے  والا مہربان ہے  (ف ۲۱) 
۱۸		یعنی سیدِ عالَم محمّد مصطفیٰ صلی اللہ علیہ و آلہٖ و سلم نے۔
۱۹		یعنی اگر بالفرض میں دل سے بناتا اور اس کو اللہ تعالیٰ کا کلام بتاتا تو وہ اللہ تعالیٰ پر افتراء ہوتا اور اﷲ تبارک و تعالیٰ ایسے افتراء کرنے والے کو جلد عقوبت میں گرفتار کرتا ہے، تمہیں تو یہ قدرت نہیں کہ تم اس کی عقوبت سے بچا سکو یا اس کے عذاب کو دفع کر سکو تو کس طرح ہو سکتا ہے کہ میں تمہاری وجہ سے اﷲ تعالیٰ پر افتراء کرتا۔
۲۰		اور جو کچھ قرآنِ پاک کی نسبت کہتے ہو۔
۲۱		یعنی اگر تم کفر سے توبہ کر کے ایمان لاؤ تو اﷲ تعالیٰ تمہاری مغفرت فرمائے گا، اور تم پر رحمت کرے گا۔
(۹)  تم فرماؤ میں کوئی انوکھا رسول نہیں (ف ۲۲) اور میں نہیں جانتا میرے  ساتھ کیا کیا جائے  گا اور تمہارے  ساتھ کیا (ف ۲۳) میں تو اسی کا تابع ہوں جو مجھے  وحی ہوتی ہے  (ف ۲۴) اور میں نہیں مگر صاف ڈر سنانے  والا۔
۲۲		مجھ سے پہلے بھی رسول آ چکے ہیں تو تم کیوں نبوّت کا انکار کرتے ہو۔
۲۳		اس کے معنی میں مفسّرین کی چند قول ہیں، ایک تو یہ کہ قیامت میں جو میرے اور تمہارے ساتھ کیا جائے گا ؟ وہ مجھے معلوم نہیں، یہ معنی ہوں تو یہ آیت منسوخ ہے، مروی ہے کہ جب یہ آیت نازل ہوئی تو مشرک خوش ہوئے اور کہنے لگے کہ لات و عزّیٰ کی قَسم اﷲ تعالیٰ کے نزدیک ہمارا اور محمّد (صلی اللہ علیہ و آلہٖ و سلم) کا یکساں حال ہے، انہیں ہم پر کچھ بھی فضیلت نہیں، اگر یہ قرآن انکا اپنا بنایا ہوا نہ ہوتا تو ان کا بھیجنے والا انہیں ضرور خبر دیتا کہ ان کے ساتھ کیا کرے گا تو اللہ تعالیٰ نے آیت  لِیَغْفِرَلَکَ اللہُ مَا تَقَدَّمَ مِنْ ذَنْبِکَ وَمَا تَاَخَّرَ نازل فرمائی، صحابہ نے عرض کیا یا نبی اﷲ صلی اللہ علیہ و آلہٖ و سلم حضور کو مبارک ہو آپ کو تو معلوم ہو گیا کہ آپ کے ساتھ کیا کیا جائے گا، یہ انتظار ہے کہ ہمارے ساتھ کیا کرے گا، اس پر اللہ تعالیٰ نے یہ آیت نازل فرمائی  لِیُدْخِلَ الْمُؤْمِنِیْنَ وَالْمُؤْمِنٰتِ جَنّٰتٍ تَجْرِیْ مِنْ تَحْتھَِا الْاَنْھٰرُ اور یہ آیت نازل ہوئی  بَشِّرِالْمُؤْمِنِیْنَ بِاَنَّ لَھُمْ مِّنَ اﷲِ فَضْلاً کَبِیْراً  تو اللہ تعالیٰ نے بیان فرما دیا کہ حضور صلی اللہ علیہ و آلہٖ و سلم کے ساتھ کیا کرے گا اور مومنین کے ساتھ کیا، دوسرا قول آیت کی تفسیر میں یہ ہے کہ آخرت کا حال تو حضور کو اپنا بھی معلوم ہے، مومنین کا بھی، مکذّبین کا بھی، معنیٰ یہ ہیں کہ دنیا میں کیا کیا جائے گا ؟ یہ معلوم نہیں، اگر یہ معنیٰ لئے جائیں تو بھی آیت منسوخ ہے، اللہ تعالیٰ نے حضور صلی اللہ علیہ و آلہٖ و سلم کو یہ بھی بتادیا  لِیُظْہِرَہ عَلیَ الدِّیْنِ کُلِّہٖ  اور  مَاکَانَ اللہُ لِیُعَذِّبَھُمْ وَاَنْتَ فِیْھِمْب ہر حال اﷲ تعالیٰ نے اپنے حبیب صلی اللہ علیہ و آلہٖ و سلم کو حضور کے ساتھ اور حضور کی امّت کے ساتھ پیش آنے والے امور پر مطلع فرمادیا خواہ وہ دنیا کے ہوں یا آخرت کے اور اگر درایت بمعنیٰ ادراک بالقیاس یعنی عقل سے جاننے کے معنیٰ میں لیا جائے تو مضمون اور بھی زیادہ صاف ہے اور آیت کا اس کے بعد والا جملہ اس کا مؤیِّد ہے، علامہ نیشا پوری نے اس آیت کے تحت میں فرمایا کہ اس میں نفی اپنی ذات سے جاننے کی ہے، من جہت الوحی جاننے کی نفی نہیں۔
۲۴		یعنی میں جو کچھ جانتا ہوں اﷲ تعالیٰ کی تعلیم سے جانتا ہوں۔
(۱۰)  تم فرماؤ بھلا دیکھو تو اگر وہ قرآن اللہ کے  پاس سے  ہو  اور تم نے  اس کا انکار کیا اور بنی اسرائیل کا ایک گواہ  (ف ۲۵) اس پر گواہی دے  چکا (ف ۲۶) تو وہ ایمان لایا اور تم نے  تکبر کیا (ف ۲۷) بیشک اللہ  راہ نہیں دیتا ظالموں کو۔
۲۵		وہ حضرت عبداللہ بن سلام ہیں جو نبی صلی اللہ علیہ و آلہٖ و سلم پر ایمان لائے اور آپ کی صحتِ نبوّت کی شہادت دی۔
۲۶		کہ وہ قرآن اللہ تعالیٰ کی طرف سے ہے۔
۲۷		اور ایمان سے محروم رہے تو اس کا نتیجہ کیا ہونا ہے۔
(۱۱) اور کافروں نے  مسلمانوں کو کہا اگر اس میں (ف ۲۸) کچھ بھلائی ہو تو یہ (ف ۲۹) ہم سے  آگے  اس تک نہ پہنچ جاتے  (ف ۳۰) اور جب انہیں اس کی ہدایت نہ ہوئی تو اب (ف ۳۱) کہیں گے  کہ یہ پرانا بہتان ہے۔
۲۸		یعنی دِینِ محمّد مصطفیٰ صلی اللہ علیہ و آلہٖ و سلم میں۔
۲۹		غریب لوگ۔
۳۰		شانِ نزول : یہ آیت مشرکینِ مکّہ کے حق میں نازل ہوئی جو کہتے تھے کہ اگر دِینِ محمّدی حق ہوتا تو فلاں و فلاں اس کو ہم سے پہلے کیسے قبول کر لیتے۔
۳۱		عناد سے قرآن شریف کی نسبت۔
(۱۲) اور اس سے  پہلے  موسیٰ کی کتاب (ف ۳۲) سے  پیشوا  اور مہربانی، اور یہ کتاب ہے  تصدیق فرماتی (ف ۳۳) عربی زبان میں کہ ظالموں کو ڈر سنائے، اور نیکوں کو بشارت۔
۳۲		توریت۔
۳۳		پہلی کتابوں کی۔
(۱۳) بیشک وہ جنہوں نے  کہا ہمارا  رب اللہ ہے  پھر ثابت قدم رہے  (ف ۳۴) نہ ان پر خوف (ف ۳۵)  نہ ان کو غم (ف ۳۶)
۳۴		اﷲ تعالیٰ کی توحید اور سیدِ عالَم محمّد مصطفیٰ صلی اللہ علیہ و آلہٖ و سلم کی شریعت پر دمِ آخر تک۔
۳۵		قیامت میں۔
۳۶		موت کے وقت۔
(۱۴) وہ جنت والے  ہیں ہمیشہ اس میں رہیں گے  ان کے  اعمال کا انعام۔
(۱۵) اور ہم نے  آدمی کو حکم کیا اپنے  ماں باپ سے  بھلائی کرے، ا س کی ماں نے  اسے  پیٹ میں رکھا تکلیف سے  اور جنا اس کو تکلیف سے، اور اسے  اٹھائے   پھرنا  اور اس کا دودھ چھڑانا تیس مہینے  میں ہے  (ف ۳۷) یہاں تک کہ جب اپنے  زور کو پہنچا (ف ۳۸) اور چا لیس برس کا ہوا  (ف ۳۹) عرض کی اے  میرے  رب! میرے  دل میں ڈال کہ میں تیری نعمت کا شکر کروں جو تو نے  مجھ پر اور میرے  ماں باپ پر کی (ف ۴۰) اور میں وہ کام کروں جو تجھے  پسند آئے  (ف ۴۱) اور میرے  لیے   میری اولاد میں صلاح (نیکی) رکھ (ف ۴۲) میں تیری طرف رجوع لایا (ف ۴۳) اور میں مسلمان ہوں (ف ۴۴) 
۳۷		مسئلہ :اس آیت سے ثابت ہوتا ہے کہ اقل مدّتِ حمل چھ ماہ ہے کیونکہ جب دودھ چھڑانے کی مدّت دو سال ہوئی جیسا کہ اللہ تعالیٰ نے فرمایا  حَوْ لَیْنِ کَامِلَیْنِ تو حمل کے لئے چھ ماہ باقی رہے، یہی قول ہے امام ابو یوسف و امام محمّد رحمہما اﷲ تعالیٰ کا اور حضرت امام صاحب رضی اللہ تعالیٰ عنہ کے نزدیک اس آیت سے رضاع کی مدّت ڈھائی سال ثابت ہوتی ہے۔ مسئلہ کی تفاصیل مع دلائل کُتُبِ اصول میں مذکور ہیں۔
۳۸		اور عقل و قوّت مستحکم ہوئی اور یہ بات تیس سے چالیس سال تک کی عمر میں حاصل ہوتی ہے۔
۳۹		یہ آیت حضرت ابوبکر صدیق رضی اللہ تعالیٰ عنہ کے حق میں نازل ہوئی، آپ کی عمر سیّدِ عالَم صلی اللہ علیہ و آلہٖ و سلم سے دو سال کم تھی، جب حضرت صدیق رضی اللہ تعالیٰ عنہ کی عمر اٹھارہ سال کی ہوئی تو آپ نے سیّدِ عالَم صلی اللہ علیہ و آلہٖ و سلم کی صحبت اختیار کی، اس وقت حضور صلی اللہ علیہ و آلہٖ و سلم کی عمر شریف بیس سال کی تھی، حضور علیہ الصلوٰۃ والسلام کی ہمراہی میں بغرضِ تجارت ملکِ شام کا سفر کیا، ایک منزل پر ٹھہرے، وہاں ایک بیری کا درخت تھا، حضور سیدِ عالَم علیہ الصلوٰۃ والسلام اس کے سایہ میں تشریف فرما ہوئے، قریب ہی ایک راہب رہتا تھا، حضرت صدیق رضی اللہ تعالیٰ عنہ اس کے پاس چلے گئے، راہب نے آپ سے کہا یہ کون صاحب ہیں جو اس بیری کے سایہ میں جلوہ فرما ہیں، حضرت صدیق رضی اللہ تعالیٰ عنہ نے فرمایا کہ یہ محمّد (صلی اللہ علیہ و آلہٖ و سلم)ا بنِ عبداللہ ہیں، عبدالمطلب کے پوتے، راہب نے کہا خدا کی قَسم یہ نبی ہیں، اس بیری کے سایہ میں حضرت عیسیٰ علیہ السلام کے بعد سے آج تک ان کے سوا کوئی نہیں بیٹھا، یہی نبی آخرُ الزّماں ہیں، راہب کی یہ بات حضرت صدیق رضی اللہ تعالیٰ عنہ کے دل میں اثر کر گئی اور نبوّت کا یقین آپ کے دل میں جم گیا اور آپ نے صحبت شریف کی ملازمت اختیار کی، سفر و حضر میں آپ سے جدا نہ ہوتے، جب سیّدِ عالَم صلی اللہ علیہ و آلہٖ و سلم کی عمر شریف چالیس سال کی ہوئی اور اللہ تعالیٰ نے حضور صلی اللہ علیہ و آلہٖ و سلم کو اپنی نبوّت و رسالت کے ساتھ سرفراز فرمایا تو حضرت صدیق رضی اللہ تعالیٰ عنہ آپ پر ایمان لائے اس وقت حضرت صدیق رضی اللہ تعالیٰ عنہ کی عمر اڑتیس سال کی تھی، جب حضرت صدیق رضی اللہ تعالیٰ عنہ کی عمر چالیس سال کی ہوئی تو انہوں نے اللہ تعالیٰ سے یہ دعا کی۔
۴۰		کہ ہم سب کو ہدایت فرمائی اور اسلام سے مشرف کیا، حضرت صدیق رضی اللہ تعالیٰ عنہ کے والد کا نام ابو قحافہ اور والدہ کا نام امّ الخیر ہے۔
۴۱		آپ کی یہ دعا بھی مستجاب ہوئی اور اﷲ تعالیٰ نے آپ کو حسنِ عمل کی وہ دولت عطا فرمائی کہ تمام امّت کے اعمال آپ کے ایک عمل کے برابر نہیں ہو سکتے، آپ کی نیکیوں میں سے ایک یہ ہے کہ نو مومن جو ایمان کی وجہ سے سخت ایذاؤں اور تکلیفوں میں مبتلا تھے ان کو آپ نے آزاد کیا، انہیں میں سے ہیں حضرت بلال رضی اللہ تعالیٰ عنہ اور آپ نے یہ دعا کی۔
۴۲		یہ دعا بھی مستجاب ہوئی، اللہ تعالیٰ نے آپ کی اولاد میں صلاح رکھی، آپ کی تمام اولاد مومن ہے اور ان میں حضرت امّ المومنین عائشہ صدیقہ رضی اللہ تعالیٰ عنہا کا مرتبہ کس قدر بلند و بالا ہے کہ تمام عورتوں پر اللہ تعالیٰ نے انہیں فضیلت دی ہے، حضرت ابوبکر صدیق رضی اللہ تعالیٰ عنہ کے والدین بھی مسلمان اور آپ کے صاحبزادے محمّد اور عبداللہ اور عبدالرحمٰن اور آپ کی صاحبزادیاں حضرت عائشہ اور حضرت اسماء اور آپ کے پوتے محمّد بن عبدالرحمٰن یہ سب مومن اور سب شرفِ صحابیّت سے مشرف صحابہ ہیں، آپ کے سوا کوئی ایسا نہیں ہے جس کو یہ فضیلت حاصل ہو کہ اس کے والدین بھی صحابی ہوں، خود بھی صحابی، اولاد بھی صحابی، پوتے بھی صحابی، چار پشتیں شرفِ صحابیّت سے مشرّف۔
۴۳		ہر امر میں جس میں تیری رضا ہو۔
۴۴		دل سے بھی اور زبان سے بھی۔
(۱۶)  یہ ہیں وہ جن کی نیکیاں ہم قبول فرمائیں گے  (ف ۴۵) اور ان کی تقصیروں سے  درگزر فرمائیں گے  جنت والوں میں، سچا وعدہ جو انہیں دیا جاتا تھا (ف ۴۶)
۴۵		ان پر ثواب دیں گے۔
۴۶		دنیا میں نبی اکرم صلی اللہ علیہ و آلہٖ و سلم کی زبان مبارک سے۔
(۱۷) اور وہ جس نے  اپنے  ماں باپ سے  کہا (ف ۴۷)  اُف تم سے  دل پک گیا (بیزار ہے ) کیا مجھے  یہ وعدہ دیتے  ہو کہ پھر زندہ کیا جاؤں گا حالانکہ مجھ پر  سے  پہلے  سنگتیں گزر چکیں (ف ۴۸) اور وہ دونوں (ف ۴۹) اللہ سے  فریاد کرتے  ہیں تیری خرابی ہو ایمان لا، بیشک اللہ کا وعدہ سچا ہے  (ف ۵۰) تو کہتا ہے  یہ تو نہیں  مگر اگلوں کی کہانیاں 
۴۷		مراد اس سے کوئی خاص شخص نہیں ہے بلکہ ہر کافر جو بعث کا منکِر ہو اور والدین کا نافرمان اور اس کے والدین اس کو دِینِ حق کی دعوت دیتے ہوں اور وہ انکار کرتا ہو۔
۴۸		ان میں سے کوئی مر کر زندہ نہ ہوا۔
۴۹		ماں باپ۔
۵۰		مردے زندہ فرمانے کا۔
(۱۸) یہ وہ ہیں جن پر بات ثابت ہو چکی (ف ۵۱) ان گروہوں میں جو ان سے  پلے  گزرے  جن اور آدمی، بیشک وہ زیاں کار تھے۔
۵۱		عذاب کی۔
(۱۹) اور ہر ایک کے  لیے  (ف ۵۲) اپنے  اپنے  عمل کے  درجے  ہیں (ف ۵۳) اور تاکہ اللہ ان کے  کام انہیں پورے  بھر دے  (ف ۵۴) 
۵۲		مومن ہو یا کافر۔
۵۳		یعنی منازل و مراتب ہیں، اللہ تعالیٰ کے نزدیک روزِ قیامت جنّت کے درجات بلند ہوتے چلے جاتے ہیں اور جہنّم کے درجات پست ہوتے چلے جاتے ہیں تو جن کے عمل اچھے ہوں وہ جنّت کے اونچے درجے میں ہوں گے اور جو کفر و معصیّت میں انتہا کو پہنچ گئے ہوں وہ جہنّم کے سب سے نیچے درجے میں ہوں گے۔
۵۴		یعنی مومنوں اور کافروں کو فرمانبرداری اور نافرمانی کی پوری جزا دے۔
(۲۰)  اور ان پر ظلم نہ ہو گا،  اور  جس دن کافر آگ پر پیش کیے  جائیں گے، ان سے  فرمایا جائے  گا تم اپنے  حصہ کی پاک چیزیں اپنی دنیا ہی کی  زندگی میں فنا کر چکے  اور انہیں برت چکے  (ف ۵۵) تو  آج تمہیں ذلت کا عذاب بدلہ دیا جائے  گا سزا  اس کی کہ تم زمین میں ناحق تکبر کرتے  تھے  اور سزا  اس کی کہ حکم عدولی کرتے  تھے  (ف ۵۶) 
۵۵		یعنی لذّت و عیش جو تمہیں پانا تھا وہ سب دنیا میں تم نے ختم کر دیا، اب تمہارے لئے آخرت میں کچھ بھی باقی نہ رہا۔ اور بعض مفسّرین کا قول ہے کہ طیّبات سے قُوائے جسمانیہ اور جوانی مراد ہے اور معنیٰ یہ ہیں کہ تم نے اپنی جوانی اور اپنی قوّتوں کو دنیا کے اندر کفر و معصیّت میں خرچ کر دیا۔
۵۶		اس آیت میں اللہ تعالیٰ نے دنیوی لذّات اختیار کرنے پر کفّار کو توبیخ فرمائی تو رسولِ کریم صلی اللہ علیہ و آلہٖ و سلم اور حضور کے اصحاب نے لذّاتِ دنیویہ سے کنارہ کشی اختیار فرمائی۔ بخاری و مسلم کی حدیث میں ہے کہ حضور سیّدِ عالَم صلی اللہ علیہ و آلہٖ و سلم کی وفات تک حضور صلی اللہ علیہ و آلہٖ و سلم کے اہلِ بیت نے کبھی جَو کی روٹی بھی دو روز بَرابر نہ کھائی، یہ بھی حدیث میں ہے کہ پورا پور امہینہ گزر جاتا تھا دولت سرائے اقدس میں آگ نہ جلتی تھی، چند کھجوروں اور پانی پر گزر کی جاتی تھی، حضرت عمر رضی اللہ تعالیٰ عنہ سے مروی ہے آپ فرماتے تھے کہ میں چاہتا تو تم سے اچھا کھانا کھاتا اور تم سے بہتر لباس پہنتا لیکن میں اپنا عیش و راحت اپنی آخر ت کے لئے باقی رکھنا چاہتا ہوں۔
(۲۱)  اور یاد کرو عاد کے  ہم قوم (ف ۵۷) کو جب اس نے  ان کو سرزمینِ احقاف میں ڈرایا (ف ۵۸) اور بیشک  اس سے  پہلے  ڈر  سنانے  والے  گزر چکے  اور اس کے  بعد آئے  کہ اللہ کے  سوا کسی کو نہ پُوجو، بیشک مجھے  تم پر ایک بڑے  دن کے  عذاب کا اندیشہ ہے۔
۵۷		حضرت ہود علیہ السلام۔
۵۸		شرک سے۔ اور احقاف ایک ریگستانی وادی ہے جہاں قومِ عاد کے لوگ رہتے تھے۔
(۲۲)  بولے  کیا تم اس لیے  آئے  کہ ہمیں ہمارے  معبودوں سے  پھیر دو، تو ہم پر لاؤ (ف ۵۹) جس کا ہمیں وعدہ دیتے  ہو اگر تم سچے  ہو،  (ف ۶۰) 
۵۹		وہ عذاب۔
۶۰		اس بات میں کہ عذاب آنے والا ہے۔
(۲۳)  اس نے  فرمایا (ف ۶۱) اس کی خبر تو اللہ ہی کے  پاس ہے  (ف ۶۲) میں تو تمہیں اپنے  رب کے  پیام پہنچاتا ہوں ہاں میری دانست میں تم نرے  جاہل لوگ ہو (ف ۶۳) 
۶۱		یعنی ہود علیہ السلام نے۔
۶۲		کہ عذاب کب آئے گا۔
۶۳		جو عذاب میں جلدی کرتے ہو اور عذاب کو جانتے نہیں ہو کہ کیا چیز ہے۔
(۲۴)  پھر جب انہوں نے  عذاب کو دیکھا بادل کی طرح آسمان کے  کنارے  میں پھیلا ہوا ان کی وادیوں کی طرف آتا (ف ۶۴) بولے  یہ بادل ہے  کہ ہم پر برسے  گا (ف ۶۵) بلکہ یہ تو وہ ہے  جس کی تم جلدی مچاتے  تھے، ایک آندھی ہے  جس میں دردناک عذاب۔
۶۴		اور مدّتِ دراز سے ان کی سرزمین میں بارش نہ ہوئی تھی، اس کالے بادل کو دیکھ کر خوش ہوئے۔
۶۵		حضرت ہود علیہ السلام نے فرمایا۔
(۲۵) ہر چیز کو تباہ کر ڈالتی ہے  اپنے  رب کے  حکم سے   (ف ۶۶) تو صبح رہ گئے  کہ نظر نہ آتے  تھے  مگر ان کے  سُونے  مکان، ہم ایسی ہی سزا  دیتے  ہیں مجرموں کو۔
۶۶		چنانچہ اس آندھی کے عذاب نے ان کے مَردوں، عورتوں، چھوٹوں، بڑوں کو ہلاک کر دیا، ان کے اموال آسمان وز مین کے درمیان اڑتے پھرتے تھے، چیزیں پارہ پارہ ہو گئیں، حضر ت ہود علیہ السلام نے اپنے اور اپنے اوپر ایمان لانے والوں کے گرد ایک خط کھینچ دیا تھا ہوا، جب اس خط کے اندر آتی تو نہایت نرم، پاکیزہ، فرحت انگیز، سرد۔ اور وہی ہَوا قوم پر شدید، سخت، مہلِک، اور یہ حضرت ہود علیہ السلام کا ایک معجزۂ عظیمہ تھا۔
(۲۶) اور بیشک ہم نے  انہیں وہ مقدور دیے  تھے  جو تم کو نہ دیے  (ف ۶۷) اور ان کے  لیے  کان اور آنکھ اور دل بنائے  (ف ۶۸) تو ان کے  کام  کان  اور آنکھیں اور دل کچھ کام نہ آئے  جبکہ وہ اللہ کی آیتوں کا انکار کرتے  تھے  اور انہیں گھیر لیا  اس عذاب نے  جس کی ہنسی بناتے  تھے۔
۶۷		اے اہلِ مکّہ وہ قوّت و مال اور طولِ عمر میں تم سے زیادہ تھے۔
۶۸		تاکہ دِین کے کام میں لائیں مگر انہوں نے سوائے دنیا کی طلب کے ان خدا داد نعمتوں سے دِین کا کام ہی نہیں لیا۔
(۲۷) اور بیشک ہم نے  ہلاک کر دیں (ف ۶۹) تمہارے  آس پاس کی بستیاں (ف ۷۰) اور طرح طرح کی نشانیاں لائے  کہ وہ باز  آئیں (ف ۷۱)
۶۹		اے قریش۔
۷۰		مثل ثمود و عاد و قومِ لوط کے۔
۷۱		کفرو طغیان سے لیکن وہ باز نہ آئے تو ہم نے انہیں ان کے کفر کے سبب ہلاک کر دیا۔
(۲۸)  تو کیوں نہ مدد کی ان کی (ف ۷۲)  جن کو انہوں نے  اللہ کے  سوا  قرب حاصل کرنے  کو خدا ٹھہرا  رکھا تھا (ف ۷۳) بلکہ وہ ان سے  گم گئے  (ف ۷۴) اور یہ ان کا بہتان و افتراء ہے  (ف ۷۵)
۷۲		ان کفّار کی ان بتوں نے۔
۷۳		اور جن کی نسبت یہ کہا کرتے تھے کہ ان بتوں کے پوجنے سے اللہ کا قرب حاصل ہوتا ہے۔
۷۴		اور نزولِ عذاب کے وقت کام نہ آئے۔
۷۵		کہ وہ بتوں کو معبود کہتے ہیں اور بت پرستی کو قربِ الٰہی کا ذریعہ ٹھہراتے ہیں۔
(۲۹) اور جبکہ ہم نے  تمہاری طرف کتنے  جن پھیرے  (ف ۷۶) کان لگا کر قرآن سنتے، پھر جب وہاں حاضر ہوئے   آپس میں بولے  خاموش رہو (ف ۷۷) پھر جب پڑھنا ہو چکا  اپنی قوم کی طرف  ڈر سناتے  پلٹے  (ف ۷۸) 
۷۶		یعنی اے سیّدِ عالَم صلی اللہ علیہ و آلہٖ و سلم اس وقت کو یاد کیجئے جب ہم نے آپ کی طرف جنّوں کی ایک جماعت کو بھیجا، اس جماعت کی تعداد میں اختلاف ہے، حضرت ابنِ عباس رضی اللہ تعالیٰ عنہما نے فرمایا کہ سات جن تھے جنہیں رسولِ کریم صلی اللہ علیہ و آلہٖ و سلم نے ان کی قوم کی طرف پیام رساں بنایا۔ بعض روایات میں آیا ہے کہ نو تھے علمائے محقّقین کا اس پر اتفاق ہے کہ جن سب کے سب مکلّف ہیں۔ اب ان جنّوں کا حال ارشاد ہوتا ہے کہ جب آپ نخلہ میں مکّہ مکرّمہ اور طائف کے درمیان مکّہ مکرّمہ کو آتے ہوئے اپنے اصحاب کے ساتھ نمازِ فجر پڑھ رہے تھے اس وقت جن۔
۷۷		تاکہ اچھی طرح حضرت کی قرأت سن لیں۔
۷۸		یعنی رسولِ کریم صلی اللہ علیہ و آلہٖ و سلم پر ایمان لا کر حضور صلی اللہ علیہ و آلہٖ و سلم کے حکم سے اپنی قوم کی طرف ایمان کی دعوت دینے گئے اور انہیں ایمان نہ لانے اور رسولِ کریم صلی اللہ علیہ و آلہٖ و سلم کی مخالفت سے ڈرایا۔
(۳۰)  بولے  اے  ہماری قوم ہم نے  ایک کتاب سنی (ف ۷۹) کہ موسیٰ کے  بعد اتاری گئی (ف ۸۰) اگلی کتابوں کی تصدیق فرمائی حق اور سیدھی راہ دکھائی۔
۷۹		یعنی قرآن شریف۔
۸۰		عطاء نے کہا چونکہ وہ جن دِینِ یہودیّت پر تھے اس لئے انہوں نے حضرت موسیٰ علیہ السلام کا ذکر کیا اور حضرتٰ علیہ السلام کی کتاب کا نام نہ لیا۔ بعض مفسّرین نے کہا حضرت عیسیٰ علیہ السلام کی کتاب کا نام نہ لینے کا باعث یہ ہے کہ اس میں صرف مواعظ ہیں، احکام بہت ہی کم ہیں۔
(۳۱) اے  ہماری قوم! اللہ کے  منادی (ف ۸۱) کی بات مانو اور اس پر ایمان لاؤ کہ وہ تمہارے  کچھ گناہ بخش دے  (ف ۸۲) اور تمہیں دردناک عذاب سے  بچا لے۔
۸۱		سیّدِ عالَم حضرت محمّد مصطفیٰ صلی اللہ علیہ و آلہٖ و سلم۔
۸۲		جو اسلام سے پہلے ہوئے اور جن میں حق العباد نہیں۔
(۳۲) اور جو اللہ کے  منادی کی بات نہ مانے  وہ زمین میں قابو سے  نکل کر جانے  والا نہیں (ف ۸۳) اور اللہ کے  سامنے  اس کا کوئی مددگار نہیں (ف ۸۴)  وہ (ف ۸۵) کھلی گمراہی میں ہیں۔
۸۳		اﷲ تعالیٰ سے کہیں بھاگ نہیں سکتا اور اس کے عذاب سے بچ نہیں سکتا۔
۸۴		جو اسے عذاب سے بچا سکے۔
۸۵		جو اللہ تعالیٰ کے منادی حضرت محمّد مصطفیٰ صلی اللہ علیہ و آلہٖ و سلم کی بات نہ مانیں۔
(۳۳)  کیا انہوں نے  (ف ۸۶) نہ جانا کہ وہ اللہ جس نے  آسمان اور زمین بنائے  اور ان کے  بنانے  میں نہ تھکا قادر ہے  کہ مردے  جِلائے،  کیوں نہیں بیشک وہ سب کچھ کر سکتا ہے۔
۸۶		یعنی منکِرینِ بعث نے۔
(۳۴) اور جس دن کافر آگ پر پیش کیے  جائیں گے، ان سے  فرمایا جائے  گا کیا یہ حق نہیں کہیں گے  کیوں نہیں ہمارے  رب کی قسم،  فرمایا جائے  گا تو عذاب چکھو بدلہ اپنے  کفر کا (ف ۸۷)
۸۷		جس کے تم دنیا میں مرتکب ہوئے تھے۔ اس کے بعد اللہ تعالیٰ اپنے حبیبِ اکرم صلی اللہ علیہ و آلہٖ و سلم سے خطاب فرماتا ہے۔
(۳۵) تو تم صبر کرو جیسا ہمت والے  رسولوں نے  صبر کیا (ف ۸۸) اور ان کے  لیے  جلدی نہ کرو (ف ۸۹) گویا وہ جس دن دیکھیں گے  (ف ۹۰) جو انہیں وعدہ دیا جاتا ہے  (ف ۹۱) دنیا میں نہ ٹھہرے  تھے  مگر دن کی ایک گھڑی بھر یہ پہنچانا ہے  (ف ۹۲) تو کون ہلاک کیے  جائیں گے  مگر بے  حکم لوگ (ف ۹۳)
۸۸		اپنی قوم کی ایذا پر۔
۸۹		عذاب طلب کرنے میں، کیونکہ عذاب ان پر ضرور نازل ہونے والا ہے۔
۹۰		عذابِ آخرت کو۔
۹۱		تو اس کی درازی اور دوام کے سامنے دنیا میں ٹھہرنے کی مدّت کو بہت قلیل سمجھیں گے اور خیال کریں گے کہ۔
۹۲		یعنی یہ قرآن اور وہ ہدایت و بیّنات جو اس میں ہیں یہ اللہ تعالیٰ کی طرف سے تبلیغ ہے۔
۹۳		جو ایمان و طاعت سے خارج ہیں۔




سورۂ محمد


اللہ کے  نام سے  شروع جو نہایت مہربان رحم والا(ف ۱)
۱		سورۂ محمّد (صلی اللہ علیہ و آلہٖ و سلم) مدنیّہ ہے، اس میں چار۴ رکوع اور اڑتیس۳۸ آیتیں، پانچ سو اٹھاون ۵۵۸کلمے، دو ہزار چار سو پچھتر ۲۴۷۵ حرف ہیں۔
(۱) جنہوں نے  کفر کیا اور اللہ کی راہ سے  روکا (ف ۲) اللہ نے  ان کے  عمل برباد کیے  (ف ۳)
۲		یعنی جو لوگ خود اسلام میں داخل نہ ہوئے اور دوسروں کو انہوں نے اسلام سے روکا۔
۳		جو کچھ بھی انہوں نے کئے ہوں خواہ بھوکوں کو کھلایا ہو یا اسیروں کو چھڑایا ہو یا غریبوں کی مد د کی ہو یا مسجدِ حرام یعنی خانۂ کعبہ کی عمارت میں کوئی خدمت کی ہو سب برباد ہوئی، آخرت میں اس کا کچھ ثواب نہیں۔ ضحّاک کا قول ہے کہ مراد یہ ہے کہ کفّار نے سیّدِ عالَم صلی اللہ علیہ و آلہٖ و سلم کے لئے جو مَکر سوچے تھے اور حیلے بنائے تھے اﷲ تعالیٰ نے ان کے وہ تمام کام باطل کر دیئے۔
(۲) اور  ایمان لائے  اور اچھے  کام کیے  اور اس پر ایمان لائے  جو محمد پر اتارا گیا (ف ۴)  اور وہی ان کے  رب کے  پاس سے  حق ہے  اللہ نے   ان کی برائیاں اتار  دیں اور ان کی حالتیں سنوار دیں (ف ۵) 
۴		یعنی قرآنِ پاک۔
۵		امورِ دِین میں توفیق عطا فرما کر اور دنیا میں ان کے دشمنوں کے مقابل ان کی مدد فرما کر۔ حضرت ابنِ عباس رضی اللہ تعالیٰ عنہما نے فرمایا کہ ان کے ایّامِ حیات میں ان کی حفاظت فرما کر کہ ان سے عصیاں واقع نہ ہو۔
(۳) یہ اس لیے  کہ کافر باطل کے  پیرو  ہوئے  اور ایمان والوں نے  حق کی پیروی کی جو ان کے  رب کی طرف سے  ہے  (ف ۶) اللہ لوگوں سے  ان کے  احوال یونہی بیان فرماتا ہے  (ف ۷) 
۶		یعنی قران شریف۔
۷		یعنی فریقین کے کہ کافروں کے عمل اکارت اور ایمانداروں کی لغزشیں بھی مغفور۔
(۴) تو جب کافروں سے  تمہارا سامنا ہو(ف ۸) تو گردنیں مارنا ہے  (ف ۹) یہاں تک کہ جب انہیں خوب قتل کر لو (ف ۱۰) تو مضبوط باندھو،  پھر اس کے  بعد چاہے  احسان کر کے  چھوڑ دو چاہے  فدیہ لے  لو (ف ۱۱) یہاں تک کہ  لڑائی اپنا بوجھ  رکھ  دے  (ف ۱۲)  بات یہ  ہے  اور اللہ چاہتا تو  آپ ہی اُن سے  بدلہ  لیتا (ف ۱۳) مگر اس لئے  (ف ۱۴)تم میں ایک کو دوسرے  سے  جانچے  (ف ۱۵) اور جو اللہ کی راہ میں مارے  گئے  اللہ  ہرگز ان کے  عمل ضائع نہ فرمائے  گا (ف ۱۶) 
۸		یعنی جنگ ہو۔
۹		یعنی ان کو قتل کرو۔
۱۰		یعنی کثرت سے قتل کر چکو اور باقی ماندوں کو قید کرنے کا موقع آ جائے۔
۱۱		دونوں باتوں کا اختیار ہے۔ 
مسئلہ : مشرکین کے اسیروں کا حکم ہمارے نزدیک یہ ہے کہ انہیں قتل کیا جائے یا مملوک بنا لیا جائے اور احساناً چھوڑنا اور فدیہ لینا، جو اس آیت میں مذکور ہے وہ سورۂ برأت کی آیت  اُقْتُلُوا الْمُشْرِکِیْنَ  سے منسوخ ہو گیا۔
۱۲		یعنی جنگ ختم ہو جائے اس طرح کہ مشرکین اطاعت قبول کریں اور اسلام لائیں۔
۱۳		بغیر قتال کے انہیں زمین میں دھنسا کر یا ان پر پتّھر برسا کر یا اور کسی طرح۔
۱۴		تمہیں قتال کا حکم دیا۔
۱۵		قتال میں تاکہ مسلمان مقتول ثواب پائیں اور کافر عذاب۔
۱۶		ان کے اعمال کا ثواب پورا پورا دے گا۔ 
شانِ نزول : یہ آیت روزِ اُحد نازل ہوئی جب کہ مسلمان زیادہ مقتول و مجروح ہوئے۔
(۵) جلد انہیں راہ دے  گا (ف ۱۷) اور ان کا  کام بنا دے  گا۔
۱۷		درجاتِ عالیات کی طرف۔
(۶) اور انہیں جنت میں لے  جائے  گا انہیں اس کی پہچان کرا دی ہے  (ف ۱۸)
۱۸		وہ منازلِ جنّت میں نو وارد، نا آشنا کی طرح نہ پہنچیں گے جو کسی مقام پر جاتا ہے تو اس کو ہر چیز کے دریافت کرنے کی حاجت درپیش ہوتی ہے بلکہ وہ واقف کارانہ داخل ہوں گے، اپنے منازل اور مساکن پہچانتے ہوں گے، اپنی زوجہ اور خدّام کو جانتے ہوں گے، ہر چیز کا موقع ان کے علم میں ہو گا گویا کہ وہ ہمیشہ سے یہیں کے رہنے بسنے والے ہیں۔
(۷) اے  ایمان والو اگر تم دین خدا  کی مدد کرو گے  اللہ تمہاری مدد کرے  گا (ف ۱۹) اور تمہارے  قدم جما دے  گا (ف ۲۰)
۱۹		تمہارے دشمن کے مقابل۔
۲۰		معرکۂ جنگ میں اور حجّتِ اسلام پر اور پل صراط پر۔
 (۸) اور جنہوں نے  کفر کیا تو ان پر تباہی پڑے  اور اللہ ان کے  اعمال برباد  کرے۔
(۹) یہ اس لیے  کہ انہیں ناگوار ہوا  جو اللہ نے  اتارا  (ف ۲۱) تو اللہ نے  ان کا کیا دھرا  اِکارت کیا۔
۲۱		یعنی قرآنِ پاک اس لئے کہ اس میں شہوات و لذّات کے ترک اور طاعات و عبادات میں مشقّتیں اٹھانے کے احکام ہیں جو نفس پر شاق ہوتے ہیں۔
(۱۰) تو کیا انہوں نے  زمین میں سفر نہ کیا کہ دیکھتے  ان سے   اگلوں کا (ف ۲۲) کیسا انجام ہوا،  اللہ نے  ان پر تباہی ڈالی (ف ۲۳) اور ان کافروں کے  لیے  بھی ویسی کتنی ہی ہیں (ف ۲۴) 
۲۲		یعنی پچھلی امّتوں کا۔
۲۳		کہ انہیں اور ان کی اولاد اور ان کے اموال کو سب کو ہلاک کر دیا۔
۲۴		یعنی اگر یہ کافر سیّدِ عالَم محمّد مصطفیٰ صلی اللہ علیہ و آلہٖ و سلم پر ایمان نہ لائیں توان کے لئے پہلے جیسی بہت سی تباہیاں ہیں۔
(۱۱) یہ (ف ۲۵)  اس لیے  کہ مسلمانوں کا مولیٰ اللہ ہے  اور کافروں کا کوئی مولیٰ نہیں۔
۲۵		یعنی مسلمانوں کا منصور ہونا اور کافروں کا مقہور ہونا۔
(۱۲) بیشک  اللہ داخل فرمائے   گا انہیں جو ایمان لائے  اور اچھے  کام کیے  باغوں میں جن کے   نیچے  نہریں رواں،  اور کافر برتتے  ہیں اور کھاتے  ہیں (ف ۲۶) جیسے   چوپائے  کھائیں (ف ۲۷) اور آگ میں ان کا ٹھکانا ہے۔
۲۶		دنیا میں چند روز غفلت کے ساتھ اپنے انجام و مآل کو فراموش کئے ہوئے۔
۲۷		اور انہیں تمیز نہ ہو کہ وہ اس کھانے کے بعد وہ ذبح کئے جائیں گے، یہی حال کفّار کا ہے جو غفلت کے ساتھ دنیا طلبی میں مشغول ہیں اور آنے والی مصیبتوں کا خیال بھی نہیں کرتے۔
(۱۳) اور کتنے  ہی شہر کہ اس شہر سے  (ف ۲۸) قوت میں زیادہ تھے  جس نے  تمہیں تمہارے  شہر سے  باہر کیا، ہم نے  انہیں ہلاک فرمایا تو ان کا کوئی مددگار نہیں (ف ۲۹)
۲۸		یعنی مکّہ مکرّمہ والوں سے۔
۲۹		جو عذاب و ہلاک سے بچا سکے۔ شانِ نزول : جب سیّدِ عالَم صلی اللہ علیہ و آلہٖ و سلم نے مکّہ مکرّمہ سے ہجرت کی اور غار کی طرف تشریف لے چلے تو مکّہ مکرّمہ کی طرف متوجہ ہو کر فرمایا : اللہ تعالیٰ کے شہروں میں تو اللہ تعالیٰ کو بہت پیارا ہے اور اللہ تعالیٰ کے شہروں میں تو مجھے بہت پیارا ہے، اگر مشرکین مجھے نہ نکالتے تو میں تجھ سے نہ نکلتا، اس پر اللہ تعالیٰ نے یہ آیت نازل فرمائی۔
(۱۴) تو کیا جو اپنے  رب کی طرف سے  روشن دلیل پر ہو (ف ۳۰) اُس (ف ۳۱) جیسا ہو گا جس کے  برے  عمل اسے  بھلے  دکھائے  گئے  اور وہ اپنی خواہشوں کے  پیچھے  چلے  (ف ۳۲)
۳۰		اور وہ مومنین ہیں کہ وہ قرآنِ معجز اور معجزاتِ نبی کریم صلی اللہ علیہ و آلہٖ و سلم کی برہانِ قوی پر یقینِ کامل اور جزمِ صادق رکھتے ہیں۔
۳۱		اس کافر مشرک۔
۳۲		اور انہوں نے کفرو بت پرستی اختیار کی، ہرگز وہ مومن اور یہ کافر ایک سے نہیں ہو سکتے اور ان دونوں میں کچھ بھی نسبت نہیں۔
(۱۵) احوال اس جنت کا جس کا وعدہ پرہیزگاروں سے  ہے، اس میں ایسی پانی کی نہریں ہیں جو کبھی نہ بگڑے  (ف ۳۳) اور ایسے  دودھ کی نہریں ہیں جس کا مزہ نہ بدلا (ف ۳۴) اور ایسی شراب کی نہریں ہیں جس کے  پینے  میں لذت ہے  (ف ۳۵) اور ایسی شہد کی نہریں ہیں جو صاف کیا گیا (ف ۳۶) اور ان کے  لیے  اس میں ہر قسم کے  پھل ہیں، اور اپنے  رب کی مغفرت (ف ۳۷) کیا ایسے  چین والے  ان کی برابر ہو جائیں گے  جنہیں ہمیشہ آگ میں رہنا  اور انہیں کھولتا پانی پلایا جائے  گا کہ آنتوں کے  ٹکڑے  ٹکڑے  کر دے۔
۳۳		یعنی ایسا لطیف کہ نہ سڑے، نہ اس کی بو بدلے، نہ اس کے ذائقہ میں فرق آئے۔
۳۴		بخلاف دنیا کے دودھ کے کہ خراب ہو جاتے ہیں۔
۳۵		خالص لذّت ہی لذّت، نہ دنیا کی شرابوں کی طرح اس کا ذائقہ خراب، نہ اس میں میل کچیل، نہ خراب چیزوں کی آمیزش، نہ وہ سڑ کر بنی، نہ اس کے پینے سے عقل زائل ہو، نہ سر چکرائے، نہ خُمار آئے، نہ دردِ سر پیدا ہو۔ یہ سب آفتیں دنیا ہی کی شراب میں ہیں، وہاں کی شراب ان سب عیوب سے پاک، نہایت لذیذ، مُفرّح، خوش گوار۔
۳۶		پیدائش میں یعنی صاف ہی پیدا کیا گیا، دنیا کے شہد کی طرح نہیں جو مکھی کے پیٹ سے نکلتا ہے اور اس میں موم وغیرہ کی آمیزش ہوتی ہے۔
۳۷		کہ وہ رب ان پر احسان فرماتا ہے اور ان سے راضی ہے اور ان پر سے تمام تکلیفی احکام اٹھالئے گئے ہیں جو چاہیں کھائیں، جتنا چاہیں کھائیں، نہ حساب، نہ عقاب۔
(۱۶) اور ان (ف ۳۸) میں سے  بعض تمہارے  ارشاد سنتے  ہیں (ف ۳۹) یہاں تک کہ جب تمہارے  پاس سے  نکل کر جائیں (ف ۴۰) علم والوں سے  کہتے  ہیں (ف ۴۱) ابھی انہوں نے  کیا فرمایا (ف ۴۲) یہ ہیں وہ جن کے  دلوں پر اللہ نے  مہر کر دی (ف ۴۳) اور اپنی خواہشوں کے  تابع ہوئے   (ف ۴۴)
۳۸		کفّار۔
۳۹		خطبہ وغیرہ میں نہایت بے التفاتی کے ساتھ۔
۴۰		یہ منافق لوگ تو۔
۴۱		یعنی علمائے صحابہ سے، مثل ابنِ مسعود و ابنِ عباس رضی اللہ تعالیٰ عنہم کے مسخّرگی کے طور پر۔
۴۲		یعنی سیّدِ عالَم صلی اللہ علیہ و آلہٖ و سلم نے۔ اﷲ تعاٍلیٰ ان منافقوں کے حق میں فرماتا ہے۔
۴۳		یعنی جب انہوں نے حق کا اتباع ترک کیا تو اللہ تعالیٰ نے ان کے قلوب کو مردہ کر دیا۔
۴۴		اور انہوں نے نفاق اختیار کیا۔
(۱۷) اور جنہوں نے  راہ پائی (ف ۴۵)  اللہ نے  ان کی ہدایت (ف ۴۶) اور زیادہ فرمائی اور ان کی پرہیز گاری انہیں عطا فرمائی (ف ۴۷)
۴۵		یعنی وہ اہلِ ایمان جنہوں نے نبی کریم صلی اللہ علیہ و آلہٖ و سلم کا کلام غور سے سنا اور اس سے نفع اٹھایا۔
۴۶		یعنی بصیرت و علم و شرحِ صدر۔
۴۷		یعنی پرہیزگاری کی توفیق دی اور اس پر مدد فرمائی یا یہ معنیٰ ہیں کہ انہیں پرہیزگاری کی جزا دی اور اس کا ثواب عطا فرمایا۔
(۱۸) تو  کاہے  کے  انتظار میں ہیں (ف ۴۸) مگر قیامت کے  کہ ان پر اچانک آ جائے، کہ اس کی علامتیں تو آ ہی چکی ہیں (ف ۴۹) پھر جب آ جائے  گی تو کہاں وہ اور کہاں ان کا سمجھنا۔
۴۸		کفّار و منافقین۔
۴۹		جن میں سے سیّدِ عالَم صلی اللہ علیہ و آلہٖ و سلم کی بعثتِ مبارکہ اور قمر کا شق ہونا ہے۔
(۱۹) تو جان لو کہ اللہ کے  سوا کسی کی بندگی نہیں اور اے  محبوب! اپنے  خاصوں اور عام مسلمان مردوں اور عورتوں کے  گناہوں کی معافی مانگو (ف ۵۰) اور اللہ جانتا ہے  دن کو تمہارا پھرنا (ف ۵۱) اور رات کو تمہارا  آرام لینا (ف ۵۲)۔ 
۵۰		یہ اس امّت پر اللہ تعالیٰ کا اکرام ہے کہ نبی کریم صلی اللہ علیہ و آلہٖ و سلم سے فرمایا کہ ان کے لئے مغفرت طلب فرمائیں اور آپ شفیع، مقبول الشفاعت ہیں۔ اس کے بعد مومنین وغیرِ مومنین سب سے عام خطاب ہے۔
۵۱		اپنے اشغال میں اور معاش کے کاموں میں۔
۵۲		یعنی وہ تمہارے تمام احوال کا جاننے والا ہے، اس سے کچھ بھی مخفی نہیں۔
(۲۰) اور مسلمان کہتے  ہیں کوئی سورت کیوں نہ اتاری گئی (ف ۵۳) پھر جب کوئی پختہ سورت اتاری گئی (ف ۵۴) اور اس میں جہاد کا حکم فرمایا گیا  تو تم دیکھو گے  انہیں جن کے  دلوں میں بیماری ہے  (ف ۵۵) کہ تمہاری طرف (ف ۵۶) اس کا دیکھنا دیکھتے  ہیں جس پر مُردنی چھائی ہو، تو ان کے  حق  میں بہتر یہ تھا کہ فرمانبرداری کرتے  (ف ۵۷)
۵۳		شانِ نزول : مومنین کو جہاد فی سبیل اللہ تعالیٰ کا بہت ہی شوق تھا، وہ کہتے تھے کہ ایسی سورت کیوں نہیں اترتی جس میں جہاد کا حکم ہوتا کہ ہم جہاد کریں، اس پر یہ آیتِ کریمہ نازل ہوئی۔
۵۴		جس میں صاف غیر محتمل بیان ہو اور اس کا کوئی حکم منسوخ ہونے والا نہ ہو۔
۵۵		یعنی منافقین کو۔
۵۶		پریشان ہو کر۔
۵۷		اللہ تعالیٰ اور رسول کی۔
(۲۱) اور اچھی بات کہتے  پھر جب حکم ناطق ہو چکا (ف ۵۸) تو اگر اللہ سے  سچے  رہتے  (ف ۵۹) تو ان کا بھلا تھا۔
۵۸		اور جہاد فرض کر دیا گیا۔
۵۹		ایمان و اطاعت پر قائم رہ کر۔
(۲۲) تو کیا تمہارے  یہ لچھن  نظر آتے  ہیں کہ اگر تمہیں حکومت ملے  تو زمین میں فساد پھیلاؤ (ف ۶۰) اور اپنے  رشتے  کاٹ دو۔
۶۰		رشوتیں لو، ظلم کرو، آپس میں لڑو، ایک دوسرے کو قتل کرو۔
(۲۳) یہ ہیں وہ  (ف ۶۱)  لوگ جن پر اللہ نے  لعنت کی اور انہیں حق سے  بہرا کر دیا اور ان کی آنکھیں پھوڑ دیں (ف ۶۲) 
۶۱		مفسِد۔
۶۲		کہ راہِ حق نہیں دیکھتے۔
(۲۴)  تو کیا وہ قرآن کو سوچتے   نہیں (ف ۶۳)  یا بعضے  دلوں پر ان کے  قفل لگے  ہیں (ف ۶۴) 
۶۳		جو حق کو پہچانیں۔
۶۴		کفر کے، کہ حق کی بات ان میں پہنچنے ہی نہیں پاتی۔
(۲۵) بیشک وہ جو اپنے  پیچھے  پلٹ گئے  (ف ۶۵) بعد  اس کے  کہ ہدایت ان پر کھل چکی تھی (ف ۶۶) شیطان نے  انہیں فریب دیا (ف ۶۷) اور انہیں دنیا میں مدتوں رہنے  کی امید دلائی (ف ۶۸)
۶۵		نفاق سے۔
۶۶		اور طریقِ ہدایت واضح ہو چکا تھا۔ قتادہ نے کہا کہ یہ کفّارِ اہلِ کتاب کا حال ہے جنہوں نے سیّدِ عالَم صلی اللہ علیہ و آلہٖ و سلم کو پہچانا اور آپ کی نعت و صفت اپنی کتاب میں دیکھی، پھر باوجود جاننے پہچاننے کے کفر اختیار کیا۔ حضرت ابنِ عباس رضی اللہ تعالیٰ عنہما اور ضحّاک و سدی کا قول ہے کہ اس سے منافق مراد ہیں جو ایمان لا کر کفر کی طرف پھر گئے۔
۶۷		اور برائیوں کو ان کی نظر میں ایسا مزیّن کیا کہ انہیں اچھا سمجھے۔
۶۸		کہ ابھی بہت عمر پڑی ہے، خوب دنیا کے مزے اٹھا لو اور ان پر شیطان کا فریب چل گیا۔
(۲۶) یہ اس لیے  کہ انہوں نے  (ف ۶۹) کہا ان لوگوں سے  (ف ۷۰) جنہیں اللہ کا اتارا ہوا (ف ۷۱) ناگوار ہے  ایک کام میں ہم تمہاری مانیں گے  (ف ۷۲) اور اللہ ان کی چھپی ہوئی جانتا ہے۔
۶۹		یعنی اہلِ کتاب یا منافقین نے پوشیدہ طور پر۔
۷۰		یعنی مشرکین سے۔
۷۱		قرآن اور احکامِ دِین۔
(۲۷) تو کیسا ہو گا جب فرشتے  ان کی روح قبض کریں گے  ان کے  منہ اور ان کی پیٹھیں مارتے  ہوئے  (ف ۷۳)
۷۲		یعنی سیّدِ عالَم محمّد مصطفیٰ صلی اللہ علیہ و آلہٖ و سلم کی عداوت اور حضور کے خلاف انکے دشموں کی امداد کرنے میں اور لوگوں کو جہاد سے روکنے میں۔
۷۳		لوہے کے گُرزوں سے۔
(۲۸) یہ اس لیے  کہ وہ ایسی بات کے  تابع ہوئے  جس میں اللہ کی ناراضی ہے  (ف ۷۴) اور اس کی خوشی (ف ۷۵) انہیں گوارا نہ ہوئی تو اس نے  ان کے  اعمال  اَکارت کر دیے۔
۷۴		اور وہ بات رسولِ کریم صلی اللہ علیہ و آلہٖ و سلم کی معیّت میں جہاد کو جانے سے روکنا اور کافروں کی مدد کرنا ہے۔ حضرت ابنِ عباس رضی اللہ تعالیٰ عنہما نے فرمایا کہ وہ بات توریت کے ان مضامین کا چھُپانا ہے جن میں رسولِ کریم صلی اللہ علیہ و آلہٖ و سلم کی نعت شریف ہے۔
۷۵		ایمان و طاعت اور مسلمانوں کی مدد اور رسولِ کریم صلی اللہ علیہ و آلہٖ و سلم کے ساتھ جہاد میں حاضر ہونا۔
(۲۹) کیا جن کے  دلوں میں بیماری ہے  (ف ۷۶) اس گھمنڈ میں ہیں کہ اللہ ان  کے  چھپے  بَیر  ظاہر نہ فرمائے  گا (ف ۷۷)
۷۶		نفاق کی۔
۷۷		یعنی ان کی وہ عداوتیں جو وہ مومنین کے ساتھ رکھتے ہیں۔
(۳۰) اور اگر ہم چاہیں تو تمہیں ان کو دکھا دیں کہ تم ان کی صورت سے  پہچان لو (ف ۷۸) اور ضرور تم انہیں بات کے  اسلوب میں پہچان لو گے  (ف ۷۹) اور اللہ تمہارے  عمل جانتا ہے  (ف ۸۰)
۷۸		حدیث : حضرت انس رضی اللہ تعالیٰ عنہ نے فرمایا کہ اس آیت کے نازل ہونے کے بعد رسولِ کریم صلی اللہ علیہ و آلہٖ و سلم سے کوئی منافق مخفی نہ رہا۔ آپ سب کو ان کی صورتوں سے پہچانتے تھے۔
۷۹		اور وہ اپنے ضمیر کا حال ان سے چھُپا نہ سکیں گے، چنانچہ اس کے بعد جو منافق لب ہلاتا تھا حضور اس کے نفاق کو اس کی بات سے اور اس کے فحوائے کلام سے پہچان لیتے تھے۔ فائدہ : اللہ تعالیٰ نے حضور کو بہت سے وجوہِ علم عطا فرمائے، ان میں سے صورت سے پہچاننا بھی ہے اور بات سے پہچاننا بھی۔
۸۰		یعنی اپنے بندوں کے تمام اعمال ہر ایک کو اس کے لائق جزا دے گا۔
(۳۱) اور ضرور ہم تمہیں جانچیں گے  (ف ۸۱) یہاں تک کہ دیکھ لیں (ف ۸۲) تمہارے  جہاد کرنے  والوں اور صابروں کو اور تمہاری خبریں آزما لیں (ف ۸۳) 
۸۱		آزمائش میں ڈالیں گے۔
۸۲		یعنی ظاہر فرما ردیں۔
۸۳		تاکہ ظاہر ہو جائے کہ طاعت و اخلاص کے دعوے میں تم میں سے کون اچھا ہے۔
(۳۲) بیشک وہ جنہوں نے  کفر کیا اور اللہ کی راہ سے  (ف ۸۴) روکا  اور رسول کی مخالفت کی بعد اس کے  کہ  ہدایت ان پر ظاہر ہو چکی تھی وہ ہرگز اللہ کو کچھ نقصان نہ پہنچائیں گے، اور بہت جلد اللہ ان کا کیا دھرا  اَکارت کر دے  گا (ف ۸۵)
۸۴		اس کے بندوں کو۔
۸۵		اور وہ صدقہ وغیرہ کسی چیز کا ثواب نہ پائیں گے کیونکہ جو کام اللہ تعالیٰ کے لئے نہ ہو اس کا ثواب ہی کیا ؟ شانِ نزول : جنگِ بدر کے لئے جب قریش نکلے تو وہ سال قحط کا تھا، لشکر کا کھانا قریش کے دولت مندوں نے نوبت بنوبت اپنے ذمّہ لے لیا تھا، مکّہ مکرّمہ سے نکل کر سب سے پہلا کھانا ابوجہل کی طرف سے تھا، جس کے لئے اس نے دس اونٹ ذبح کئے تھے، پھر صفوان نے مقامِ عُسفان میں نو۹اونٹ، پھر سہل نے مقامِ قدید میں دس، یہاں سے وہ لوگ سمندر کی طرف پھر گئے اور رستہ گم ہو گیا، ایک دن ٹھہرے، وہاں شیبہ کی طرف سے کھانا ہوا، نو اونٹ ذبح ہوئے، پھر مقامِ ابواء میں پہنچے، وہاں مُقَیَّسْ جمحی نے نو اونٹ ذبح کئے۔ حضرت عباس (رضی اللہ تعالیٰ عنہ )کی طرف سے بھی دعوت ہوئی، اس وقت تک آپ مشرف بہ اسلام نہ ہوئے تھے، آپ کی طرف سے دس اونٹ ذبح کئے گئے، پھر حارث کی طرف سے نو، اور ابوالبختری کی طرف سے بدر کے چشمے پر دس اونٹ۔ ان کھانا دینے والوں کے حق میں یہ آیت نازل ہوئی۔
(۳۳) اے  ایمان والو اللہ کا حکم مانو اور  رسول کا حکم مانو (ف ۸۶) اور اپنے  عمل باطل نہ کرو (ف ۸۷) 
۸۶		یعنی ایمان و طاعت پر قائم رہو۔
۸۷		ریا یا نفاق سے۔ شانِ نزول : بعض لوگوں کا خیال تھا کہ جیسے شرک کی وجہ سے تمام نیکیاں ضائع ہو جاتی ہیں اسی طرح ایمان کی برکت سے کوئی گناہ ضرر نہیں کرتا۔ ان کے حق میں یہ آیت نازل فرمائی گئی اور بتایا گیا کہ مومن کے لئے اطاعتِ خدا اور رسول ضروری ہے گناہوں سے بچنا لازم ہے۔ مسئلہ : اس آیت میں عمل کے باطل کرنے کی ممانعت فرمائی گئی تو آدمی جو عمل شروع کرے خواہ وہ نفل ہی ہو نماز یا روزہ یا اور کوئی، لازم ہے کہ اس کو باطل نہ کرے۔
(۳۴)  بیشک جنہوں نے  کفر کیا اور اللہ کی راہ سے  روکا پھر کافر ہی مر گئے  تو اللہ ہر گز انہیں نہ بخشے  گا (ف ۸۸)
۸۸		شانِ نزول : یہ آیت اہلِ قلیب کے حق میں نازل ہوئی۔ قلیب بدر میں ایک کنواں ہے جس میں مقتول کفّار ڈالے گئے تھے ابوجہل اور اس کے ساتھی، اور حکم آیت کا ہر کافر کے لئے عام ہے جو کفر پر مرا ہو، اللہ تعالیٰ اس کی مغفرت نہ فرمائے گا، اس کے بعد اصحابِ رسول اﷲ صلی اللہ علیہ و آلہٖ و سلم کو خطاب فرمایا جاتا ہے ٍاور حکم میں تمام مسلمان شامل ہیں۔
(۳۵) تو تم سستی نہ کرو (ف ۸۹) اور آپ صلح کی طرف نہ بلاؤ (ف ۹۰) اور تم ہی غالب آؤ گے، اور اللہ تمہارے  ساتھ ہے  اور وہ ہرگز تمہارے  اعمال میں تمہیں نقصان نہ دے  گا (ف ۹۱) 
۸۹		یعنی دشمن کے مقابل میں کمزوری نہ دکھاؤ۔
۹۰		کفّار کو۔ قرطبی میں ہے کہ اس آیت کے حکم میں علماء کا اختلاف ہے، بعض نے کہا یہ آیت  وَاِنْ جَنَحُوْا کی ناسخ ہے کیونکہ اللہ تعالیٰ نے مسلمانوں کے صلح کی طرف مائل ہونے کو منع فرمایا جب کہ صلح کی حاجت نہ ہو اور بعض علماء نے کہا کہ یہ آیت منسوخ ہے اور آیت  وَاِنْ جَنَحُوْا اس کی ناسخ، اور ایک قول یہ ہے کہ یہ آیت محکم ہے اور دونوں آیتیں دو مختلف وقتوں اور مختلف حالتوں میں نازل ہوئیں، اور ایک قول یہ ہے کہ آیت  وَاِنْ جَنَحُوْا کا حکم ایک معیّن قوم کے ساتھ خاص ہے اور یہ آیت عام ہے کہ کفّار کے ساتھ معاہدہ جائز نہیں مگر عندالضرورت جب کہ مسلمان ضعیف ہوں اور مقابلہ نہ کر سکیں۔
۹۱		تمہیں اعمال کا پورا پورا اجر عطا فرمائے گا۔
(۳۶) دنیا کی زندگی تو یہی کھیل کود ہے  (ف ۹۲) اور اگر تم ایمان لاؤ اور پرہیز گاری کرو تو وہ تم کو تمہارے  ثواب عطا فرمائے  گا اور کچھ تم سے  تمہارے  مال نہ مانگے  گا (ف ۹۳)
۹۲		نہایت جلد گزرنے والی اور اس میں مشغول ہونا کچھ بھی نافع نہیں۔
۹۳		ہاں راہِ خدا میں خرچ کرنے کا حکم دے گا تاکہ تمہیں اس کا ثواب ملے۔
(۳۷) اگر انہیں (ف ۹۴) تم سے  طلب کرے  اور زیادہ طلب کرے  تم بخل کرو گے  اور وہ بخل تمہارے  دلوں کے  میل ظاہر کر دے  گا۔
۹۴		یعنی اموال کو۔
(۳۸) ہاں ہاں یہ جو تم ہو بلائے  جاتے  ہو کہ اللہ کی راہ میں خرچ کرو (ف ۹۵) تو تم میں کوئی بخل کرتا ہے  اور جو بخل کرے  (ف ۹۶) وہ اپنی ہی جان پر بخل کرتا ہے  اور اللہ بے  نیاز ہے  (ف ۹۷) اور تم سب محتاج (ف ۹۸) اور اگر تم منہ پھیرو (ف ۹۸) تو وہ تمہارے  سوا  اور لوگ بدل لے  گا پھر وہ تم جیسے   نہ ہوں گے  (ف ۱۰۰)
۹۵		جہاں خرچ کرنا تم پر فرض کیا گیا ہے۔
۹۶		صدقہ دینے اور فرض ادا کرنے میں۔
۹۷		تمہارے صدقات اور طاعات سے۔
۹۸		اس کے فضل و رحمت کے۔
۹۹		اس کی اور اس کے رسول کی طاعت سے۔
۱۰۰		بلکہ نہایت مطیع و فرمانبردار ہوں گے۔



سورۂ  فتح

اللہ کے  نام سے  شروع جو نہایت مہربان رحم والا(ف ۱)
۱		سورۂ فتح مدنیّہ ہے، اس میں چار ۴رکوع انتیس ۲۹آیتیں پانچ سو اڑسٹھ۵۶۸ کلمے دو ہزار پانچ سو انسٹھ ۲۵۵۹حرف ہیں۔
(۱) بیشک ہم نے  تمہارے  لیے  روشن فتح دی (ف ۲) 
۲		شانِ نزول : اِنَّا فَتَحْنَا حدیبیہ سے واپس ہوتے ہوئے حضور پر نازل ہوئی، حضور کو اس کے نازل ہونے سے بہت خوشی حاصل ہوئی اور صحابہ نے حضور کو مبارکبادیں دیں۔ (بخاری و مسلم و ترمذی) حدیبیہ ایک کنواں ہے مکّہ مکرّمہ کے نزدیک۔ مختصر واقعہ یہ ہے کہ سیّدِ عالَم صلی اللہ علیہ و آلہٖ و سلم نے خواب دیکھا کہ حضور مع اپنے اصحاب کے امن کے ساتھ مکّہ مکرّمہ میں داخل ہوئے، کوئی حلق کئے ہوئے، کوئی قصر کئے ہوئے اور کعبہ معظمہ میں داخل ہوئے، کعبہ کی کنجی لی، طواف فرمایا، عمرہ کیا، اصحاب کو اس خواب کی خبر دی، سب خوش ہوئے، پھر حضور نے عمرہ کا قصد فرمایا اور ایک ہزار چار سو اصحاب کے ساتھ یکم ذی القعدہ ۶ ھ ہجری کو روانہ ہو گئے، ذوالحلیفہ میں پہنچ کر وہاں مسجد میں دو رکعتیں پڑھ کر عمرہ کا احرام باندھا اور حضور کے ساتھ اکثر اصحاب نے بھی، بعض اصحاب نے جحفہ سے احرام باندھا، راہ میں پانی ختم ہو گیا، اصحاب نے عرض کیا کہ پانی لشکر میں بالکل باقی نہیں ہے سوائے حضور کے آفتابہ کے کہ اس میں تھوڑا سا ہے، حضور نے آفتابہ میں دستِ مبارک ڈالا تو انگشت ہائے مبارک سے چشمے جوش مارنے لگے تمام لشکر نے پیا، وضو کئے، جب مقامِ عُسفان میں پہنچے تو خبر آئی کہ کفّارِ قریش بڑے سرو سامان کے ساتھ جنگ کے لئے تیار ہیں، جب حدیبیہ پر پہنچے تو اس کا پانی ختم ہو گیا، ایک قطرہ نہ رہا، گرمی بہت شدید تھی، حضور سیّدِ عالَم صلی اللہ علیہ و آلہٖ و سلم نے کنوئیں میں کلی فرمائی، اس کی برکت سے کنواں پانی سے بھر گیا، سب نے پیا، اونٹوں کو پلایا۔ یہاں کفّارِ قریش کی طرف سے حال معلوم کرنے کے لئے کئی شخص بھیجے گئے، سب نے جا کر یہی بیان کیا کہ حضور عمرہ کے لئے تشریف لائے ہیں، جنگ کا ارادہ نہیں ہے۔ لیکن انہیں یقین نہ آیا، آخر کار انہوں نے عروہ بن مسعود ثقفی کو جو طائف کے بڑے سردار اور عرب کے نہایت متموّل شخص تھے تحقیقِ حال کے لئے بھیجا، انہوں نے آ کر دیکھا کہ حضور دستِ مبارک دھوتے ہیں تو صحابہ تبرک کے لئے غسالہ شریف حاصل کرنے کے لئے ٹوٹے پڑتے ہیں، اگر کبھی تھوکتے ہیں تو لوگ اس کے حاصل کرنے کی کوشش کرتے ہیں اور جس کو وہ حاصل ہو جاتا ہے وہ اپنے چہروں اور بدن پر برکت کے لئے ملتا ہے، کوئی بال جسمِ اقدس کا گرنے نہیں پاتا اگر احیاناً جدا ہوا تو صحابہ اس کو بہت ادب کے ساتھ لیتے اور جان سے زیادہ عزیز رکھتے ہیں، جب حضور کلام فرماتے ہیں تو سب ساکت ہو جاتے ہیں۔ حضور کے ادب و تعظیم سے کوئی شخص نظر اوپر کو نہیں اٹھا سکتا۔ عروہ نے قریش سے جا کر یہ سب حال بیان کیا اور کہا کہ میں بادشا ہانِ فارس و روم و مصر کے درباروں میں گیا ہوں، میں نے کسی بادشاہ کی یہ عظمت نہیں دیکھی جو محمّد مصطفیٰ صلی اللہ علیہ و آلہٖ و سلم کی ان کے اصحاب میں ہے، مجھے اندیشہ ہے کہ تم ان کے مقابل کامیاب نہ ہو سکو گے، قریش نے کہا ایسی بات مت کہو، ہم اس سال انہیں واپس کر دیں گے، وہ اگلے سال آئیں، عروہ نے کہا کہ مجھے اندیشہ ہے کہ تمہیں کوئی مصیبت پہنچے۔ یہ کہہ کر وہ معہ اپنے ہمراہیوں کے طائف واپس چلے گئے اور اس واقعہ کے بعد اللہ تعالیٰ نے انہیں مشرّف بہ اسلام کیا، یہیں حضور نے اپنے اصحاب سے بیعت لی، اس کو بیعتِ رضوان کہتے ہیں، بیعت کی خبر سے کفّار خوف زدہ ہوئے اور ان کے اہلُ الرائے نے یہی مناسب سمجھا کہ صلح کر لیں، چنانچہ صلح نامہ لکھا گیا اور سالِ آئندہ حضور کا تشریف لانا قرار پایا اور یہ صلح مسلمانوں کے حق میں بہت نافع ہوئی بلکہ نتائج کے اعتبار سے فتح ثابت ہوئی، اسی لئے اکثر مفسّرین فتح سے صلحِ حدیبیہ مراد لیتے ہیں اور بعض تمام فتوحاتِ اسلام جو آئندہ ہونے والی تھیں۔ اور ماضی کے صیغہ سے تعبیر ان کے یقینی ہونے کی وجہ سے ہے۔ (خازن و روح البیان)
(۲) تاکہ اللہ تمہارے  سبب سے  گناہ بخشے  تمہارے  اگلوں کے  اور تمہارے  پچھلوں کے  (ف ۳) اور اپنی نعمتیں تم پر تمام کر دے  (ف ۴)  اور تمہیں سیدھی راہ دکھا دے  (ف ۵)
۳		اور تمہاری بدولت امّت کی مغفرت فرمائے۔ (خازن و روح البیان)
۴		دنیوی بھی اور اخروی بھی۔
۵		تبلیغِ رسالت و اقامتِ مراسمِ ریاست میں۔ (بیضاوی)
(۳) اور اللہ تمہاری زبردست مدد فرمائے  (ف ۶)
۶		دشمنوں پر کامل غلبہ عطا کرے۔
(۴) وہی ہے  جس نے  ایمان والوں کے  دلوں میں اطمینان اتارا  تاکہ انہیں یقین پر یقین بڑھے  (ف ۷) اور اللہ ہی کی ملک ہیں  تمام لشکر آسمانوں اور زمین کے  (ف ۸) اور اللہ علم و حکمت والا ہے  (ف ۹)
۷		اور باوجود عقیدۂ راسخہ کے اطمینانِ نفس حاصل ہو۔
۸		وہ قادر ہے، جس سے چاہے اپنے رسول صلی اللہ علیہ و آلہٖ و سلم کی مدد فرمائے۔ آسمان وز مین کے لشکروں سے یا تو آسمان اور زمین کے فرشتے مراد ہیں یا آسمانوں کے فرشتے اور زمین کے حیوانات۔
۹		اس نے مومنین کے دلوں کی تسکین اور وعدۂ فتح و نصرت اس لئے فرمایا۔
(۵) تاکہ ایمان والے  مردوں اور ایمان وا لی عورتوں کو باغوں میں لے  جائے  جن کے  نیچے  نہریں رواں ہمیشہ ان میں رہیں اور انکی برائیاں ان سے  اتار دے، اور یہ اللہ کے  یہاں بڑی کامیابی ہے۔
(۶) اور عذاب دے  منافق مَردوں اور منافق عورتوں اور مشرک مَردوں اور مشرک عورتوں کو جو اللہ پر گمان رکھتے  ہیں (ف ۱۰) انہیں پر ہے  بری گردش (ف ۱۱) اور اللہ نے  اُن پر غضب فرمایا  اور انہیں لعنت کی اور ان کے  لیے  جہنم تیار فرمایا، اور وہ کیا ہی برا  انجام ہے۔
۱۰		کہ وہ اپنے رسول سیّدِ عالَم محمّد مصطفیٰ صلی اللہ علیہ و آلہٖ و سلم اور ان پر ایمان لانے والوں کی مدد نہ فرمائے گا۔
۱۱		عذاب و ہلاک کی۔
(۷) اور اللہ ہی کی ملک ہیں آسمانوں اور زمین کے  سب لشکر، اور اللہ عزت و حکمت والا ہے۔
(۸) بیشک ہم نے  تمہیں بھیجا حاضر و ناظر (ف ۱۲) اور خوشی اور ڈر سناتا(ف ۱۳) 
۱۲		اپنی امّت کے اعمال و احوال کا تاکہ روزِ قیامت ان کی گواہی دو۔
۱۳		یعنی مومنینِ مقرِّین کو جنّت کی خوشی اور نافرمانوں کو عذابِ دوزخ کا ڈرسناتا۔
(۹) تاکہ اے  لوگو  تم اللہ اور اس کے  رسول پر ایمان لاؤ اور رسول کی تعظیم و توقیر کرو اور صبح و شام اللہ کی پاکی بولو (ف ۱۴)
۱۴		صبح کی تسبیح میں نمازِ فجر اور شام کی تسبیح میں باقی چاروں نمازیں داخل ہیں۔
(۱۰)  وہ جو تمہاری بیعت کرتے  ہیں (ف ۱۵) وہ تو اللہ ہی سے  بیعت کرتے  ہیں (ف ۱۶) ان کے  ہاتھوں پر (ف ۱۷) اللہ کا ہاتھ ہے، تو جس نے  عہد توڑا اس نے  اپنے  بڑے  عہد کو توڑا (ف ۱۸) اور جس نے  پورا کیا وہ عہد جو اس نے  اللہ سے  کیا تھا تو بہت جلد اللہ اسے  بڑا ثواب دے  گا (ف ۱۹) 
۱۵		مراد اس بیعت سے بیعتِ رضوان ہے جو نبی کریم صلی اللہ علیہ و آلہٖ و سلم نے حدیبیہ میں لی تھی۔
۱۶		کیونکہ رسول سے بیعت کرنا اللہ تعالیٰ ہی سے بیعت کرنا ہے جیسے کہ رسول کی اطاعت اﷲ تعالیٰ کی اطاعت ہے۔
۱۷		جن سے انہوں نے سیّدِ عالَم صلی اللہ علیہ و آلہٖ و سلم کی بیعت کا شرف حاصل کیا۔
۱۸		اس عہد توڑنے کا وبال اسی پر پڑے گا۔
۱۹		یعنی حدیبیہ سے تمہاری واپسی کے وقت۔
(۱۱) اب تم سے   کہیں گے  جو گنوار (اعرابی) پیچھے  رہ گئے  تھے  (ف ۲۰)  کہ ہمیں ہمارے  مال اور ہمارے  گھر والوں نے  مشغول رکھا (ف ۲۱) اب حضور ہماری مغفرت چاہیں (ف ۲۲) اپنی زبانوں سے  وہ بات کہتے  ہیں جو ان کے  دلوں میں نہیں (ف ۲۳) تم فرماؤ تو اللہ کے  سامنے  کسے  تمہارا  کچھ اختیار ہے  اگر وہ تمہارا برا چاہے  یا تمہاری بھلائی کا ارادہ فرمائے، بلکہ اللہ کو تمہارے  کاموں کی خبر ہے۔
۲۰		قبیلۂ غِفَار و مُزَ نِیَّہ وجُہَنِیَّہ واشجع و اسلم کے جب کہ رسولِ کریم صلی اللہ علیہ و آلہٖ و سلم نے سالِ حدیبیہ بہ نیّتِ عمرہ مکّہ مکرّمہ کا ارادہ فرمایا تو حوالیِ مدینہ کے گاؤں والے اور اہلِ بادیہ بخوفِ قریش آپ کے ساتھ جانے سے رکے باوجود یہ کہ سیّدِ عالَم صلی اللہ علیہ و آلہٖ و سلم نے عمرہ کا احرام باندھا تھا اور قربانیاں ساتھ تھیں اور اس سے صاف ظاہر تھا کہ جنگ کا ارادہ نہیں ہے پھر بھی بہت سے اعراب پر جانا بار ہوا اور وہ کام کا حیلہ کر کے رہ گئے اور ان کا گمان یہ تھا کہ قریش بہت طاقتور ہیں، مسلمان ان سے بچ کر نہ آئیں گے، سب وہیں ہلاک ہو جائیں گے، اب جب کہ مددِ الٰہی سے معاملہ ان کے خیال کے بالکل خلاف ہوا تو انہیں اپنے نہ جانے پر افسوس ہو گا اور معذرت کریں گے۔
۲۱		کیونکہ عورتیں اور بچّے اکیلے تھے اور ان کا کوئی خبر گیر نہ تھا، اس لئے ہم قاصر رہے۔
۲۲		اﷲ تعالیٰ ان کی تکذیب فرماتا ہے۔
۲۳		یعنی وہ اعتذار و طلبِ استغفار میں جھوٹے ہیں۔
(۱۲) بلکہ تم تو یہ سمجھے  ہوئے  تھے  کہ رسول اور مسلمان ہرگز گھروں کو واپس نہ آئیں گے  (ف ۲۴) اور اسی کو اپنے  دلوں میں بھلا سمجھیں ہوئے  تھے  اور تم نے  برا  گمان کیا (ف ۲۵) اور تم ہلاک ہونے  والے  لوگ تھے  (ف ۲۶)
۲۴		دشمن ان سب کا وہیں خاتمہ کر دیں گے۔
۲۵		کفر و فساد کے غلبہ کا اور وعدۂ الٰہی کے پورا نہ ہونے کا۔
۲۶		عذابِ الٰہی کے مستحق۔
(۱۳) اور جو ایمان نہ لائے  اللہ اور اس کے  رسول پر (ف ۲۷) تو بیشک ہم نے  کافروں کے  لیے  بھڑکتی آگ تیار کر رکھی ہے۔
۲۷		اس آیت میں اعلام ہے کہ جو اللہ تعالیٰ پر اور اس کے رسول پر ایمان نہ لائے، ان میں سے کسی ایک کا بھی منکِر ہو وہ کافر ہے۔
(۱۴) اور اللہ ہی کے  لیے  ہے  آسمانوں اور زمین کی سلطنت، جسے  چاہے  بخشے  اور جسے  چاہے  عذاب کرے  (ف ۲۸) اور اللہ بخشنے  والا مہربان ہے۔
۲۸		یہ سب اس کی مشیّت و حکمت پر ہے۔
(۱۵) اب کہیں گے  پیچھے  بیٹھ رہنے  والے  (ف ۲۹) جب تم غنیمتیں لینے  چلو (ف ۳۰) تو ہمیں بھی اپنے  پیچھے  آنے  دو (ف ۳۱) وہ چاہتے  ہیں اللہ کا کلام بدل دیں (ف ۳۲) تم فرماؤ ہرگز ہمارے  ساتھ نہ آؤ اللہ نے  پہلے  سے  یونہی فرما دیا (ف ۳۳) تو اب کہیں گے  بلکہ تم ہم سے  جلتے  ہو (ف ۳۴)  بلکہ وہ بات نہ سمجھتے  تھے  (ف ۳۵) مگر تھوڑی (ف ۳۶)
۲۹		جو حدیبیہ کی حاضری سے قاصر رہے اے ایمان والو۔
۳۰		خیبر کی۔ اس کا واقعہ یہ تھا کہ جب مسلمان صلحِ حدیبیہ سے فارغ ہو کر واپس ہوئے تو اللہ تعالیٰ نے ان سے فتحِ خیبر کا وعدہ فرمایا اور وہاں کی غنیمتیں حدیبیہ میں حاضر ہونے والوں کے لئے مخصوص کر دی گئیں، جب مسلمانوں کو خیبر کی طرف روانہ ہونے کا وقت آیا تو ان لوگوں کو لالچ آیا اور انہوں نے بطمعِ غنیمت کہا۔
۳۱		یعنی ہم بھی خیبر کو تمہارے ساتھ چلیں اور جنگ میں شریک ہوں اللہ تعالیٰ فرماتا ہے۔
۳۲		یعنی اللہ کا وعدہ جو اہلِ حدیبیہ کے لئے فرمایا تھا کہ خیبر کی غنیمت خاص ان کے لئے ہے۔
۳۳		یعنی ہمارے مدینہ آنے سے پہلے۔
۳۴		اور یہ گوارا نہیں کرتے کہ ہم تمہارے ساتھ غنیمتیں پائیں اور اللہ تعالیٰ فرماتا ہے۔
۳۵		دِین کی۔
۳۶		یعنی محض دنیا کی، حتّیٰ کہ ان کا زبانی اقرار بھی دنیا ہی کی غرض سے تھا اور امورِ آخرت کو بالکل نہیں سمجھتے تھے۔ (جمل)
(۱۶) ان پیچھے  رہ گئے  ہوئے  گنواروں سے  فرماؤ (ف ۳۷) عنقریب تم ایک سخت لڑائی وا لی قوم کی طرف بلائے  جاؤ گے  (ف ۳۸)  کہ ان سے  لڑو یا وہ مسلمان ہو جائیں، پھر اگر تم فرمان مانو گے، اللہ تمہیں اچھا ثواب دے  گا (ف ۳۹)،اور  اگر  پھر  گے  جیسے  پہلے   پھر  گئے (ف ۴۰)   تو  تمھیں  درد  ناک  عذاب  دے   گا۔
۳۷		جو مختلف قبائل کے لوگ ہیں اور ان میں بعض ایسے بھی ہیں جن کے تائب ہونے کی امید کی جاتی ہے، بعض ایسے بھی ہیں جو نفاق میں بہت پختہ اور سخت ہیں، انہیں آزمائش میں ڈالنا منظور ہے تاکہ تائب و غیرِ تائب میں فرق ہو جائے اس لئے حکم ہوا کہ ان سے فرما دیجئے۔
۳۸		اس قوم سے بنی حنیفہ یمامہ کے رہنے والے جو مسیلمہ کذّاب کی قوم کے لوگ ہیں وہ مراد ہیں جن سے حضرت ابوبکر صدیق رضی اللہ تعالیٰ عنہ نے جنگ فرمائی۔ اور یہ بھی کہا گیا ہے کہ ان سے مراد اہلِ فارس و روم ہیں جن سے جنگ کے لئے حضرت عمر رضی اللہ تعالیٰ عنہ نے دعوت دی۔
۳۹		مسئلہ : یہ آیت شیخینِ جلیلین حضرت ابوبکر صدیق و حضرت عمر فاروق رضی اللہ تعالیٰ عنہما کے صحتِ خلافت کی دلیل ہے کہ ان حضرات کی اطاعت پر جنّت کا اور انکی مخالفت پر جہنّم کا وعدہ دیا گیا۔
۴۰		حدیبیہ کے موقع پر۔
(۱۷) اندھے  پر تنگی نہیں (ف ۴۱) اور نہ لنگڑے  پر مضائقہ اور نہ بیمار پر مواخذہ (ف ۴۲) اور جو اللہ اور اس کے  رسول کا حکم مانے  اللہ اسے  باغوں میں لے  جائے  گا جن کے  نیچے  نہریں رواں اور جو پھر جائے  گا (ف ۴۳)  اسے  دردناک عذاب فرمائے  گا۔
۴۱		جہاد کے رہ جانے میں۔ شانِ نزول : جب اوپر کی آیت نازل ہوئی تو جو لوگ اپاہج و صاحبِ عذر تھے انہوں نے عرض کیا یا رسول اللہ صلی اللہ علیہ و آلہٖ و سلم ہمارا کیا حال ہو گا، اس پر یہ آیتِ کریمہ نازل ہوئی۔
۴۲		کہ یہ عذر ظاہر ہے اور جہاد میں حاضر نہ ہونا ان کے لئے جائز ہے، کیونکہ نہ یہ لوگ دشمن پر حملہ کرنے کی طاقت رکھتے ہیں، نہ اس کے حملہ سے بچنے اور بھاگنے کی۔ انہیں کے حکم میں داخل ہیں وہ بڈھے، ضعیف جنہیں نشست و برخاست کی طاقت نہیں یا جنہیں د مہ کھانسی ہے یا جن کی تلّی بہت بڑھ گئی ہے اور انہیں چلنا، پھرنا دشوار ہے، ظاہر ہے کہ یہ عذر جہاد سے روکنے والے ہیں۔ ان کے علاوہ اور بھی اعذار ہیں مثلاً غایت درجہ کی محتاجی اور سفر کے ضروری حوائج پر قدرت نہ رکھنا یا ایسے اشغالِ ضروریہ جو سفر سے مانع ہوں جیسے کسی ایسے مریض کی خدمت جس کی خدمت اس پر لازم ہے اور اس کے سوائے کوئی اس کا انجام دینے والا نہیں۔
۴۳		طاعت سے اعراض کرے گا اور کفر و نفاق پر رہے گا۔
(۱۸) بیشک اللہ راضی ہوا ایمان والوں سے  جب وہ اس پیڑ کے  نیچے  تمہاری بیعت کرتے  تھے  (ف ۴۴) تو اللہ نے  جانا جو ان کے  دلوں میں ہے  (ف ۴۵) تو ان پر اطمینان اتارا  اور انہیں جلد آنے  وا لی فتح کا انعام دیا (ف ۴۶)
۴۴		حدیبیہ میں چونکہ ان بیعت کرنے والوں کو رضائے الٰہی کی بشارت دی گئی اس لئے اس بیعت کو بیعتِ رضوان کہتے ہیں، اس بیعت کے سبب باسبابِ ظاہر یہ پیش آیا کہ سیّدِ عالَم صلی اللہ علیہ و آلہٖ و سلم نے حدیبیہ سے حضرت عثمان غنی رضی اللہ تعالیٰ عنہ کو اشرافِ قریش کے پاس مکّہ مکرّمہ بھیجا کہ انہیں خبر دیں کہ سیّدِ عالَم صلی اللہ علیہ و آلہٖ و سلم بیت اللہ کی زیارت کے لئے بقصدِ عمرہ تشریف لائے ہیں، آپ کا ارادہ جنگ کا نہیں ہے اور یہ بھی فرما دیا تھا کہ جو کمزور مسلمان وہاں ہیں انہیں اطمینان دلا دیں کہ مکّہ مکرّمہ عنقریب فتح ہو گا اور اللہ تعالیٰ اپنے دِین کو غالب فرمائے گا، قریش اس بات پر متفق رہے کہ سیّدِ عالَم صلی اللہ علیہ و آلہٖ و سلم اس سال تو تشریف نہ لائیں اور حضرت عثمان غنی رضی اللہ تعالیٰ عنہ سے کہا کہ اگر آپ کعبہ معظّمہ کا طواف کرنا چاہیں تو کریں حضرت عثمان غنی رضی اللہ تعالیٰ عنہ نے فرمایا کہ ایسا نہیں ہو سکتا کہ میں بغیر رسولِ کریم صلی اللہ علیہ و آلہٖ و سلم کے طواف کروں یہاں مسلمانوں نے کہا کہ عثمانِ غنی رضی اللہ تعالیٰ عنہ بڑے خوش نصیب ہیں جو کعبہ معظّمہ پہنچے اور طواف سے مشرف ہوئے، حضور نے صلی اللہ علیہ و آلہٖ و سلم نے فرمایا میں جانتا ہوں کہ وہ ہمارے بغیر طواف نہ کریں گے، حضرت عثمانِ غنی رضی اللہ تعالیٰ عنہ نے مکّہ مکرّ مہ کے ضعیف مسلمانوں کو حسبِ حکم فتح کی بشارت بھی پہنچائی، پھر قریش نے حضرت عثمانِ غنی رضی اللہ تعالیٰ عنہ کو روک لیا، یہاں یہ خبر مشہور ہو گئی کہ حضرت عثمانِ غنی رضی اللہ تعالیٰ عنہ شہید کر دیئے گئے، اس پر مسلمانوں کو بہت جوش آیا اور رسولِ کریم صلی اللہ علیہ و آلہٖ و سلم نے صحابہ سے کفّار کے مقابل جہاد میں ثابت رہنے پر بیعت لی، یہ بیعت ایک بڑے خار دار درخت کے نیچے ہوئی، جس کو عرب میں سَمُرَہ کہتے ہیں، حضور صلی اللہ علیہ و آلہٖ و سلم نے اپنا بایاں دستِ مبارک داہنے دستِ اقدس میں لیا اور فرمایا کہ یہ عثمان رضی اللہ تعالیٰ عنہ کی بیعت ہے اور فرمایا یا رب عثمان رضی اللہ تعالیٰ عنہ تیرے اور تیرے رسول اللہ صلی اللہ علیہ و آلہٖ و سلم کے کام میں ہیں۔ ا س واقعہ سے معلوم ہوتا کہ سیّدِ عالَم صلی اللہ علیہ و آلہٖ و سلم کو نورِ نبوّت سے معلوم تھا کہ حضرت عثمان رضی اللہ تعالیٰ عنہ شہید نہیں ہوئے جبھی تو ان کی بیعت لی، مشرکین اس بیعت کا حال سن کر خائف ہوئے اور انہوں نے حضرت عثمان غنی رضی اللہ تعالیٰ عنہ کو بھیج دیا۔ حدیث شریف میں ہے سیّدِ عالَم صلی اللہ علیہ و آلہٖ و سلم نے فرمایا کہ جن لوگوں نے درخت کے نیچے بیعت کی تھی ان میں سے کوئی بھی دوزخ میں داخل نہ ہو گا۔ ( مسلم شریف) اور جس درخت کے نیچے بیعت کی گئی تھی اللہ تعالیٰ نے اس کو نا پدید کر دیا، سالِ آئندہ صحابہ نے ہر چند تلاش کیا کسی کو اس کا پتہ بھی نہ چلا۔
۴۵		صدق و اخلاص و وفا۔
۴۶		یعنی فتحِ خیبر کا جو حدیبیہ سے واپس ہو کر چھ ماہ بعد حاصل ہوئی۔
(۱۹) اور بہت سی غنیمتیں (ف ۴۷) جن کو لیں، اور اللہ عزت و حکمت والا ہے۔
۴۷		خیبر کی اور اہلِ خیبر کے اموال کہ رسولِ کریم صلی اللہ علیہ و آلہٖ و سلم نے تقسیم فرمائے۔
(۲۰) اور اللہ نے  تم سے  وعدہ  کیا ہے  بہت سی غنیمتوں کا کہ تم لو گے  (ف ۴۸) تو تمہیں یہ جلد عطا فرما دی اور لوگوں کے  ہاتھ تم سے  روک دیے  (ف ۴۹) اور اس لیے  کہ ایمان والوں کے  لیے  نشانی ہو (ف ۵۰) اور تمہیں سیدھی راہ دکھائے  (ف ۵۱)
۴۸		اور تمہاری فتوحات ہوتی رہیں گی۔
۴۹		کہ وہ خائف ہو کر تمہارے اہل و عیال کو ضرر نہ پہنچا سکے۔ اس کا واقعہ یہ ہے کہ جب مسلمان جنگِ خیبر کے لئے روانہ ہوئے تو اہلِ خیبر کے حلیف بنی اسد و غطفان نے چاہا کہ مدینہ طیّبہ پر حملہ کر کے مسلمانوں کے اہل و عیال کو لوٹ لیں، اللہ تعالیٰ نے ان کے دلوں میں رعب ڈالا اور ان کے ہاتھ روک دیئے۔
۵۰		یہ غنیمت دینا اور دشمنوں کے ہاتھ روک دینا۔
۵۱		اللہ تعالیٰ پر توکل کرنے اور کام اس پر مفوَّض کرنے کی جس سے بصیرت و یقین زیادہ ہو۔
(۲۱) اور ایک اور (ف ۵۲) جو تمہارے  بل (بس) کی نہ تھی (ف ۵۳) وہ اللہ کے  قبضہ میں ہے، اور اللہ ہر چیز پر قادر ہے۔
۵۲		فتح۔
۵۳		مراد اس سے یا مغانمِ فارس و روم ہیں یا خیبر جس کا اللہ تعالیٰ نے پہلے سے وعدہ فرمایا تھا اور مسلمانوں کو امیدِ کامیابی تھی، اللہ تعالیٰ نے انہیں فتح دی۔ اور ایک قول یہ ہے کہ وہ فتحِ مکّہ ہے۔ اور ایک قول یہ ہے کہ وہ ہر فتح ہے جو اللہ تعالیٰ نے مسلمانوں کو عطا فرمائی۔
(۲۲) اور اگر کافر تم سے  لڑیں (ف ۵۴) تو ضرور تمہارے  مقابلہ سے  پیٹھ پھیر دیں گے  (ف ۵۵) پھر کوئی حمایتی نہ پائیں گے  نہ مددگار۔
۵۴		یعنی اہلِ مکّہ یا اہلِ خیبر کے حلفائے اسد و غطفان۔
۵۵		مغلوب ہوں گے اور انہیں ہزیمت ہو گی۔
(۲۳) اللہ کا دستور ہے  کہ پہلے  سے  چلا  آتا ہے  (ف ۵۶) اور ہرگز تم اللہ کا دستور بدلتا نہ پاؤ گے۔
۵۶		کہ وہ مومنین کی مدد فرماتا ہے اور کافروں کو مقہور کرتا ہے۔
(۲۴) اور وہی ہے  جس نے  ان کے  ہاتھ (ف ۵۷) تم سے  روک دیے  اور تمہارے  ہاتھ ان سے  روک دیے  وادی مکہ میں (ف ۵۸) بعد اس کے  کہ تمہیں ان پر قابو دے  دیا تھا، اور  اللہ تمہارے  کام دیکھتا ہے۔
۵۷		یعنی کفّار کے۔
۵۸		روزِ فتحِ مکّہ، اور ایک قول یہ ہے کہ بطنِ مکّہ سے حدیبیہ مراد ہے۔ اور اس کے شانِ نزول میں حضرت انس رضی اللہ تعالیٰ عنہ سے مروی ہے کہ اہلِ مکّہ میں سے اسّی۸۰ ہتھیار بند جوان جبلِ تنعیم سے مسلمانوں پر حملہ کرنے کے ارادہ سے اترے، مسلمانوں نے انہیں گرفتار کر کے سیّدِ عالَم صلی اللہ علیہ و آلہٖ و سلم کی خدمت میں حاضر کیا، حضور صلی اللہ علیہ و آلہٖ و سلم نے معاف فرمایا اور چھوڑ دیا۔
(۲۵) وہ (ف ۵۹) وہ ہیں جنہوں نے  کفر کیا اور تمہیں مسجدِ حرام سے  (ف ۶۰) روکا  اور قربانی کے  جانور رُکے  پڑے  اپنی جگہ پہنچنے  سے  (ف ۶۱) اور اگر یہ نہ ہوتا کچھ مسلمان مرد اور کچھ مسلمان عورتیں (ف ۶۲) جن کی تمہیں خبر نہیں (ف ۶۳) کہیں تم انہیں روند ڈالو (ف ۶۴) تو تمہیں ان کی طرف سے  انجانی میں کوئی مکروہ پہنچے  تو ہم تمہیں ان کی قتال کی اجازت دیتے  ان کا یہ بچاؤ اس لیے  ہے  کہ اللہ اپنی رحمت میں داخل کرے  جسے  چاہے، اگر  وہ جدا ہو جاتے  (ف ۶۵) تو ہم ضرور ان میں کے  کافروں کو دردناک عذاب دیتے  (ف ۶۶)
۵۹		کفّارِ مکّہ۔
۶۰		وہاں پہنچنے سے اور اس کا طواف کرنے سے۔
۶۱		یعنی مقامِ ذبح سے جو حرم میں ہے۔
۶۲		مکّہ مکرّمہ میں ہیں۔
۶۳		تم انہیں پہچانتے نہیں۔
۶۴		کفّار سے قتال کرنے میں۔
۶۵		یعنی مسلمان کافروں سے ممتاز ہو جاتے۔
۶۶		تمہارے ہاتھ سے قتل کرا کے اور تمہاری قید میں لا کر۔
(۲۶) جبکہ کافروں نے  اپنے  دلوں میں  اَڑ رکھی وہی زمانۂ جاہلیت کی اَڑ (ضد) (ف ۶۷) تو اللہ نے  اپنا اطمینان اپنے  رسول اور ایمان والوں پر اتارا  (ف ۶۸) اور پرہیز گاری کا کلمہ ان پر لازم فرمایا (ف ۶۹) اور وہ اس کے  زیادہ سزاوار اور اس کے  اہل تھے  (ف ۷۰) اور  اللہ سب کچھ جانتا ہے  (ف ۷۱) 
۶۷		کہ رسولِ کریم صلی اللہ علیہ و آلہٖ و سلم اور حضور کے اصحاب کو کعبہ معظّمہ سے روکا۔
۶۸		کہ انہوں نے سالِ آئندہ آنے پر صلح کی، اگر وہ بھی کفّارِ قریش کی طرح ضد کرتے تو ضرور جنگ ہو جاتی۔
۶۹		کلمۂ تقویٰ سے مراد  لَا اِلٰہَ اِلَّا اللّٰہُ مُحَمَّدُ رَّسُوْلُ اللّٰہِ  ہے۔
۷۰		کیونکہ اللہ تعالیٰ نے انہیں اپنے دِین اور اپنے نبی کریم صلی اللہ علیہ و آلہٖ و سلم کی صحبت سے مشرّف فرمایا۔
(۲۷) بیشک اللہ نے  سچ کر دیا اپنے  رسول کا سچا خواب (ف ۷۲) بیشک تم ضرور مسجد حرام میں داخل ہو گے  اگر اللہ چاہے  امن و امان سے  اپنے  سروں  کے  (ف ۷۳) بال منڈاتے  یا (ف ۷۴) ترشواتے  بے  خوف، تو اس نے  جانا جو تمہیں معلوم نہیں (ف ۷۵) تو اس سے  پہلے  (ف ۷۶) ایک نزدیک آنے  وا لی فتح رکھی (ف ۷۷) 
۷۱		کافروں کا حال بھی جانتا ہے، مسلمانوں کا بھی، کوئی چیز اس سے مخفی نہیں۔
۷۲		شانِ نزول : رسولِ کریم صلی اللہ علیہ و آلہٖ و سلم نے حدیبیہ کا قصد فرمانے سے قبل مدینہ طیّبہ میں خواب دیکھا تھا کہ آپ مع اصحاب کے مکّہ معظّمہ میں بامن داخل ہوئے اور اصحاب نے سر کے بال منڈائے، بعض نے ترشوائے، یہ خواب آپ نے اپنے اصحاب سے بیان فرمایا تو انہیں خوشی ہوئی اور انہوں نے خیال کیا کہ اسی سال وہ مکّہ مکرّمہ میں داخل ہوں گے، جب مسلمان حدیبیہ سے بعد صلح کے واپس ہوئے اور اس سال مکّہ مکرّمہ میں داخلہ نہ ہوا تو منافقین نے تمسخر کیا، طعن کئے اور کہا کہ وہ خواب کیا ہوا۔ اس پر اللہ تعالیٰ نے یہ آیت نازل فرمائی اور اس خواب کے مضمون کی تصدیق فرمائی کہ ضرور ایسا ہو گا چنانچہ اگلے سال ایسا ہی ہوا اور مسلمان اگلے سال بڑے شان و شکوہ کے ساتھ مکّہ مکرّمہ میں فاتحانہ داخل ہوئے۔
۷۳		تمام۔
۷۴		تھوڑے سے۔
۷۵		یعنی یہ کہ تمہارا داخل ہونا اگلے سال ہے اور تم اسی سال سمجھے تھے اور تمہارے لئے یہ تاخیر بہتر تھی کہ اس کے باعث وہاں کے ضعیف مسلمان پامال ہونے سے بچ گئے۔
۷۶		یعنی دخولِ حرم سے قبل۔
۷۷		فتحِ خیبر کہ فتحِ موعود کے حاصل ہونے تک مسلمانوں کے دل اس سے راحت پائیں، اس کے بعد جب اگلا سال آیا تو اللہ تعالیٰ نے حضور صلی اللہ علیہ و آلہٖ و سلم کی خواب کا جلوہ دکھلایا اور واقعات اس کے مطابق رونما ہوئے، چنانچہ ارشاد فرماتا ہے۔
(۲۸) وہی ہے  جس نے  اپنے  رسول کو ہدایت اور سچے  دین کے  ساتھ بھیجا کہ اسے  سب دینوں پر غالب کرے  (ف ۷۸) اور اللہ کافی ہے  گواہ (ف ۷۹)
۷۸		خواہ وہ مشرکین کے دِین ہوں یا اہلِ کتاب کے چنانچہ اللہ تعالیٰ نے یہ نعمت عطا فرمائی اور اسلام کو تمام ادیان پر غالب فرما دیا۔
۷۹		اپنے حبیب محمّد مصطفیٰ صلی اللہ علیہ و آلہٖ و سلم کی رسالت پر جیسا کہ فرماتا ہے۔
(۲۹) محمد اللہ کے  رسول ہیں، اور ان کے  ساتھ والے  (ف ۸۰) کافروں پر سخت ہیں (ف ۸۱) اور آپس میں نرم دل (ف ۸۲) تو انہیں دیکھے  گا رکوع کرتے  سجدے  میں گرتے  (ف ۸۳) اللہ کا فضل و رضا چاہتے، ان کی علامت ان کے  چہروں میں ہے  سجدوں کے  نشان سے  (ف ۸۴) یہ ان کی صفت توریت میں ہے، اور ان کی صفت انجیل میں (ف ۸۵) جیسے  ایک کھیتی اس نے  اپنا پٹھا نکالا پھر اسے  طاقت  دی پھر دبیز ہوئی پھر اپنی ساق پر  سیدھی کھڑی ہوئی کسانوں کو بھلی لگتی ہے  (ف ۸۶) تاکہ ان سے  کافروں کے  دل جلیں، اللہ نے  وعدہ کیا ان سے  جو ان میں ایمان اور  اچھے  کاموں والے  ہیں (ف ۸۷) بخشش اور بڑے  ثواب کا۔
۸۰		یعنی ان کے اصحاب۔
۸۱		جیسا کہ شیر شکار پر۔ اور صحابہ کا تشدّد کفّار کے ساتھ اس حد پر تھا کہ وہ لحاظ رکھتے تھے کہ ان کا بدن کسی کافر کے بدن سے نہ چھو جائے اور ان کے کپڑے سے کسی کافر کا کپڑا نہ لگنے پائے۔ (مدارک )
۸۲		ایک دوسرے پر محبّت و مہربانی کرنے والے ایسے کہ جیسے باپ بیٹے میں ہو اور یہ محبّت اس حد تک پہنچ گئی کہ جب ایک مومن دوسرے کو دیکھے تو فرطِ محبّت سے مصافحہ و معانقہ کرے۔
۸۳		کثرت سے نمازیں پڑھتے، نمازوں پر مداومت کرتے۔
۸۴		اور یہ علامت وہ نور ہے جو روزِ قیامت ان کے چہروں سے تاباں ہو گا، اس سے پہچانے جائیں گے کہ انہوں نے دنیا میں اللہ تعالیٰ کے لئے بہت سجدے کئے ہیں اور یہ بھی کہا گیا ہے کہ ان کے چہروں میں سجدہ کا مقام ماہِ شب چہار دہم کی طرح چمکتا دمکتا ہو گا۔ عطاء کا قول ہے کہ شب کی دراز نمازوں سے انکے چہروں پر نور نمایاں ہوتا ہے، جیسا کہ حدیث شریف میں ہے کہ جو رات کو نماز کی کثرت کرتا ہے صبح کو اس کا چہرہ خوب صورت ہو جاتا ہے اور یہ بھی کہا گیا ہے کہ گرد کا نشان بھی سجدہ کی علامت ہے۔
۸۵		یہ مذکور ہے کہ۔
۸۶		یہ مثال ابتدائے اسلام اور اس کی ترقی کی بیان فرمائی گئی کہ نبی کریم صلی اللہ علیہ و آلہٖ و سلم تنہا اٹھے، پھر اللہ تعالیٰ نے آپ کو آپ کے مخلصین اصحاب سے تقویّت دی۔ قتادہ نے کہا کہ سیّدِ عالَم صلی اللہ علیہ و آلہٖ و سلم کے اصحاب کی مثال انجیل میں یہ لکھی ہے کہ ایک قوم کھیتی کی طرح پیدا ہو گی، وہ نیکیوں کا حکم کریں گے، بدیوں سے منع کریں گے، کہا گیا ہے کہ کھیتی حضور ہیں اور اس کی شاخیں اصحاب اور مومنین۔
۸۷		صحابہ سب کے سب صاحبِ ایمان و عملِ صالح ہیں، اس لئے یہ وعدہ سب ہی سے ہے۔



سورۂ الحجٰرات

اللہ کے  نام سے  شروع جو نہایت مہربان رحم والا ہے  (ف ۱)
۱		سورۂ حجرات مدنیّہ ہے، اس میں دو۲ رکوع، اٹھارہ ۱۸ آیتیں، تین سو تینتالیس ۳۴۳کلمے اور ایک ہزار چار سو چھہتر ۱۴۷۶حرف ہیں۔
(۱) اے  ایمان والو اللہ اور اس کے  رسول سے  آگے  نہ بڑھو (ف ۲) اور اللہ سے  ڈرو بیشک اللہ سنتا جانتا ہے۔
۲		یعنی تمہیں لازم ہے کہ اصلاً تم سے تقدیم واقع نہ ہو، نہ قول میں، نہ فعل میں کہ تقدیم کرنا رسول صلی اللہ علیہ و آلہٖ و سلم کے ادب و احترام کے خلاف ہے بارگاہِ رسالت میں نیاز مندی و آداب لازم ہیں۔ شانِ نزول : چند شخصوں نے عیدِ اضحیٰ کے دن سیّدِ عالَم صلی اللہ علیہ و آلہٖ و سلم سے پہلے قربانی کر لی تو ان کو حکم دیا گیا کہ دوبارہ قربانی کریں اور حضرت عائشہ رضی اللہ تعالیٰ عنہا سے مروی ہے کہ بعضے لوگ رمضان سے ایک روز پہلے ہی روزہ رکھنا شروع کر دیتے تھے، ان کے حق میں یہ آیت نازل ہوئی اور حکم دیا گیا کہ روزہ رکھنے میں اپنے نبی سے تقدم نہ کرو۔ ( صلی اللہ علیہ و آلہٖ و سلم)
(۲) اے  ایمان والو اپنی آوازیں اونچی نہ کرو اس غیب بتانے  والے  (نبی) کی  آواز سے  (ف ۳) اور ان کے  حضور بات چلا کر نہ کہو جیسے  آپس میں ایک دوسرے  کے  سامنے  چلاتے  ہو کہ کہیں تمہارے  عمل  اَکارت نہ ہو جائیں اور تمہیں خبر نہ ہو (ف ۴) 
۳		یعنی جب حضور میں کچھ عرض کر و تو آہستہ پست آواز سے عرض کرو، یہی دربارِ رسالت کا ادب و احترام ہے۔
۴		اس آیت میں حضور کا اجلال و اکرام و ادب و احترام تعلیم فرمایا گیا اور حکم دیا گیا کہ ندا کرنے میں ادب کا پورا لحاظ رکھیں جیسے آپس میں ایک دوسرے کو نام لے کر پکارتے ہیں اس طرح نہ پکاریں بلکہ کلماتِ ادب و تعظیم و توصیف و تکریم و القابِ عظمت کے ساتھ عرض کرو جو عرض کرنا ہو کہ ترکِ ادب سے نیکیوں کے برباد ہونے کا اندیشہ ہے۔ 
شانِ نزول : حضرت ابنِ عباس رضی اللہ تعالیٰ عنہما سے مروی ہے کہ یہ آیت ثابت بن قیس بن شماس کے حق میں نازل ہوئی انہیں ثقلِ سماعت تھا اور آواز ان کی اونچی تھی، بات کرنے میں آواز بلند ہو جایا کرتی تھی، جب یہ آیت نازل ہوئی تو حضرت ثابت اپنے گھر میں بیٹھ رہے اور کہنے لگے کہ میں اہلِ نار سے ہوں، حضور نے حضرت سعد سے ان کا حال دریافت فرمایا، انھوں نے عرض کیا کہ وہ میرے پڑوسی ہیں اور میرے علم میں انہیں کوئی بیماری تو نہیں ہوئی، پھر آ کر حضرت ثابت سے اس کا ذکر کیا، ثابت نے کہا، یہ آیت نازل ہوئی اور تم جانتے ہو کہ میں تم سب سے زیادہ بلند آواز ہوں تو میں جہنّمی ہو گیا، حضرت سعد نے یہ حال خدمتِ اقدس میں عرض کیا تو حضور نے فرمایا کہ وہ اہلِ جنّت سے ہیں۔
(۳) بیشک وہ جو اپنی آوازیں پست کرتے  ہیں رسول اللہ کے  پاس (ف ۵) وہ ہیں جن کا دل اللہ نے  پرہیز گاری کے  لیے  پرکھ لیا ہے، ان کے  لیے  بخشش اور بڑا ثواب ہے۔
۵		براہِ ادب و تعظیم۔ 
شان نزول : آیۂ یٰۤاَ یّھَُاالَّذِیْنَ اٰمَنُوْا لَا تَرْفَعُوْا اَصْوَاتَکُمْ کے نازل ہونے کے بعد حضرت ابوبکر صدیق و عمر فاروق رضی اللہ تعالیٰ عنہما اور بعض اور صحابہ نے بہت احتیاط لازم کر لی اور خدمتِ اقدس میں بہت ہی پست آواز سے عرض معروض کرتے۔ ان حضرات کے حق میں یہ آیت نازل ہوئی۔
(۴) بیشک  وہ  جو تمہیں حجروں کے  باہر سے  پکارتے  ہیں ان میں اکثر بے  عقل ہیں (ف ۶)
۶		شانِ نزول : یہ آیت وفدِ بنی تمیم کے حق میں نازل ہوئی کہ رسولِ کریم صلی اللہ علیہ و آلہٖ و سلم کی خدمت میں دوپہر کے وقت پہنچے جب کہ حضور آرام فرما رہے تھے ان لوگوں نے حجروں کے باہر سے حضور ِ اقدس صلی اللہ علیہ و آلہٖ و سلم کو پکارنا شروع کیا، حضور تشریف لے آئے، ان لوگوں کے حق میں یہ آیت نازل ہوئی اور اجلالِ شانِ رسول صلی اللہ علیہ و آلہٖ و سلم کا بیان فرمایا گیا کہ بارگاہِ اقدس میں اس طرح پکارنا جہل و بے عقلی ہے اور ان لوگوں کو ادب کی تلقین کی گئی۔
(۵) اور اگر وہ صبر کرتے  یہاں تک کہ تم آپ ان کے  پاس تشریف لاتے (ف ۷) تو یہ ان کے  لیے  بہتر تھا، اور اللہ  بخشنے  والا مہربان ہے  (ف ۸) 
۷		اس وقت وہ عرض کرتے جو انہیں عرض کرنا تھا، یہ ادب ان پر لازم تھا، اس کو بجا لاتے۔
۸		ان میں سے ان کے لئے جو توبہ کریں۔
(۶) اے  ایمان والو اگر کوئی فاسق تمہارے  پاس کوئی خبر لائے  تو تحقیق کر لو (ف ۹) کہ کہیں کسی قوم کو بے  جانے  ایذا نہ دے  بیٹھو پھر اپنے  کیے  پر پچھتاتے  رہ جاؤ۔
۹		کہ صحیح ہے یا غلط۔ شانِ نزول : یہ آیت ولید بن عقبہ کے حق میں نازل ہوئی کہ رسولِ کریم صلی اللہ علیہ و آلہٖ و سلم نے ان کو بنی مصطلق سے صدقات وصول کرنے بھیجا تھا اور زمانۂ جاہلیّت میں انکے اور انکے درمیان عداوت تھی، جب ولید ان کے دیار کے قریب پہنچے اور انہیں خبر ہوئی تو اس خیال سے کہ وہ رسولِ کریم صلی اللہ علیہ و آلہٖ و سلم کے بھیجے ہوئے ہیں بہت سے لو گ تعظیماً ان کے استقبال کے واسطے آئے، ولید نے گمان کیا کہ یہ پرانی عداوت سے مجھے قتل کرنے آرہے ہیں، یہ خیال کر کے ولید واپس ہو گئے اور سیّدِ عالَم صلی اللہ علیہ و آلہٖ و سلم سے عرض کر دیا کہ حضور ان لوگوں نے صدقہ کو منع کر دیا اور میرے قتل کے درپے ہو گئے۔ حضور نے خالد بن ولید کو تحقیقِ حال کے لئے بھیجا۔ حضرت خالد رضی اللہ تعالیٰ عنہ نے دیکھا کہ وہ لوگ اذانیں کہتے ہیں، نماز پڑھتے ہیں اور ان لوگوں نے صدقات پیش کر دیئے، حضرت خالد یہ صدقات لے کر خدمتِ اقدس میں حاضر ہوئے اور واقعہ عرض کیا، اس پر یہ آیتِ کریمہ نازل ہوئی۔ بعض مفسّرین نے کہا کہ یہ آیت عام ہے اس بیان میں نازل ہوئی ہے کہ فاسق کے قول پر اعتماد نہ کیا جائے۔ مسئلہ : اس آیت سے ثابت ہوا کہ ایک شخص اگر عادل ہو تو اس کی خبر معتبر ہے۔
(۷) اور جان لو کہ تم میں اللہ کے  رسول ہیں (ف ۱۰) بہت معاملوں میں اگر یہ تمہاری خوشی کریں (ف ۱۱) تو تم ضرور مشقت میں پڑو لیکن اللہ نے  تمہیں ایمان پیارا  کر دیا ہے  اور اسے  تمہارے  دلوں میں آراستہ کر دیا اور کفر اور حکم عدولی اور نافرمانی تمہیں ناگوار کر دی، ایسے  ہی لوگ راہ پر ہیں (ف ۱۲)
۱۰		اگر تم جھوٹ بولو گے تو اللہ تعالیٰ کے خبردار کرنے سے وہ تمہارا افشائے حال کر کے تمہیں رسوا کر دیں گے۔
۱۱		اور تمہاری رائے کے مطابق حکم دے دیں۔
۱۲		کہ طریقِ حق پر قائم رہے۔
(۸) اللہ کا فضل اور احسان، اور اللہ علم و حکمت والا ہے۔
(۹) اور اگر مسلمانوں کے  دو گروہ آپس میں لڑیں تو ان میں صلح کراؤ (ف ۱۳)  پھر اگر ایک دوسرے  پر زیادتی کرے  (ف ۱۴) تو اس زیادتی والے  سے  لڑو یہاں تک کہ وہ اللہ کے  حکم کی طرف پلٹ آئے، پھر اگر پلٹ آئے  تو انصاف کے   ساتھ ان میں اصلاح کر دو اور عدل کرو، بیشک عدل والے  اللہ کو پیارے  ہیں۔
۱۳		شانِ نزول : نبی کریم صلی اللہ علیہ و آلہٖ و سلم دراز گوش پر سوار تشریف لے جاتے تھے، انصار کی مجلس پر گزر ہوا، وہاں تھوڑا سا توقف فرمایا، اس جگہ دراز گوش نے پیشاب کیا تو ابنِ اُ بَیْ نے ناک بند کر لی۔ حضرت عبداللہ بن رواحہ رضی اللہ تعالیٰ عنہ نے فرمایا کہ حضور کے دراز گوش کا پیشاب تیرے مشک سے بہتر خوشبو رکھتا ہے، حضور تو تشریف لے گئے، ان دونوں میں بات بڑھ گئی اور ان دونوں کی قومیں آپس میں لڑ گئیں اور ہاتھا پائی تک نوبت پہنچی تو سیّدِ عالَم صلی اللہ علیہ و آلہٖ و سلم واپس تشریف لائے اور ان میں صلح کرا دی اس معاملہ میں یہ آیت نازل ہوئی۔
۱۴		ظلم کرے اور صلح سے منکِر ہو جائے۔ 
مسئلہ : باغی گروہ کا یہی حکم ہے کہ اس سے قتال کیا جائے یہاں تک کہ وہ جنگ سے باز آئے۔
(۱۰) مسلمان مسلمان بھائی ہیں (ف ۱۵) تو اپنے  دو بھائیوں میں صلح کرو (ف ۱۶) اور اللہ سے  ڈرو کہ تم پر رحمت ہو (ف ۱۷)
۱۵		کہ آپس میں دینی رابطہ اور اسلامی محبّت کے ساتھ مربوط ہیں، یہ رشتہ تمام دنیوی رشتوں سے قوی تر ہے۔
۱۶		جب کبھی ان میں نزاع واقع ہو۔
۱۷		کیونکہ اللہ تعالیٰ سے ڈرنا اور پرہیزگاری اختیار کرنا مومنین کی باہمی محبّت و مودّت کا سبب ہے اور جو اللہ تعالیٰ سے ڈرتا ہے اللہ تعالیٰ کی رحمت اس پر ہوتی ہے۔
(۱۱) اے  ایمان والو نہ مَرد مَردوں سے  ہنسیں (ف ۱۸) عجب نہیں کہ وہ ان ہنسنے  والوں سے  بہتر ہوں (ف ۱۹) اور نہ عورتیں عورتوں سے، دور نہیں کہ وہ ان ہنسے  وا لیوں سے  بہتر ہوں (ف ۲۰) اور آپس میں طعنہ نہ کرو (ف ۲۱) اور ایک دوسرے  کے  برے  نام نہ رکھو (ف ۲۲) کیا ہی برا  نام ہے  مسلمان ہو کر فاسق کہلانا (ف ۲۳)  اور  جو  توبہ نہ کریں تو وہی ظالم ہیں۔
۱۸		شانِ نزول : اس آیت کا نزول کئی واقعوں میں ہوا پہلا واقعہ یہ ہے کہ ثابت ا بنِ قیس بن شمّاس کو ثقلِ سماعت تھا جب وہ سیّدِ عالَم صلی اللہ علیہ و آلہٖ و سلم کی مجلس شریف میں حاضر ہوتے تو صحابہ انہیں آگے بٹھاتے اور ان کے لئے جگہ خالی کر دیتے تاکہ وہ حضور کے قریب حاضر رہ کر کلامِ مبارک سن سکیں، ایک روز انہیں حاضری میں دیر ہو گئی اور مجلس شریف خوب بھر گئی، اس وقت ثابت آئے اور قاعدہ یہ تھا کہ جو شخص ایسے وقت آتا اور مجلس میں جگہ نہ پاتا تو جہاں ہوتا کھڑا رہتا، ثابت آئے تو وہ رسولِ کریم صلی اللہ علیہ و آلہٖ و سلم کے قریب بیٹھنے کے لئے لوگوں کو ہٹاتے ہوئے یہ کہتے چلے کہ جگہ دو جگہ یہاں تک کہ حضور کے قریب پہنچ گئے اور انکے اور حضور کے درمیان میں صرف ایک شخص رہ گیا، انہوں نے اس سے بھی کہا کہ جگہ دو، اس نے کہا تمہیں جگہ مل گئی، بیٹھ جاؤ، ثابت غصّہ میں آ کر اس کے پیچھے بیٹھ گئے اور جب دن خوب روشن ہوا تو ثابت نے اس کا جسم دبا کر کہا کہ،کون ؟ اس نے کہا میں فلاں شخص ہوں، ثابت نے اس کی ماں کا نام لے کر کہا فلانی کا لڑکا اس پر اس شخص نے شرم سے سر جھکا لیا اور اس زمانہ میں ایسا کلمہ عار دلانے کے لئے کہا جاتا تھا، اس پر یہ آیت نازل ہوئی۔ دوسرا واقعہ ضحاک نے بیان کیا کہ یہ آیت بنی تمیم کے حق میں نازل ہوئی جو حضرت عمّار و خبّاب  و بلا ل و صہیب و سلمان و سالم وغیرہ غریب صحابہ کی غربت دیکھ کر ان کے ساتھ تمسخر کرتے تھے، ان کے حق میں یہ آیت نازل ہوئی اور فرمایا گیا کہ مرد مَردوں سے نہ ہنسیں یعنی مال دار غریبوں کی ہنسی نہ بنائیں، نہ عالی نسب غیرِ ذی نسب کی، اور نہ تندرست اپاہج کی، نہ بینا اس کی جس کی آنکھ میں عیب ہو۔
۱۹		صدق و اخلاص میں۔
۲۰		شانِ نزول : یہ آیت اُمُّ المومنین حضرت صفیہ بنت حُیَیّ رضی اللہ تعالیٰ عنہا کے حق میں نازل ہوئی، انہیں معلوم ہوا تھا کہ اُمُّ المومنین حضرت حفصہ نے انہیں یہودی کی لڑکی کہا، اس پر انہیں رنج ہوا اور روئیں اور سیّدِ عالَم صلی اللہ علیہ و آلہٖ و سلم سے شکایت کی تو حضور نے فرمایا کہ تم نبی زادی اور نبی کی بی بی ہو تم پر وہ کیا فخر کرتی ہیں اور حضرت حفصہ سے فرمایا اے حفصہ خدا سے ڈرو۔ (الترمذی وقال حسن صحیح غریب)
۲۱		ایک دوسرے پر عیب نہ لگاؤ، اگر ایک مومن نے دوسرے مومن پر عیب لگایا تو گویا اپنے ہی آپ کو عیب لگایا۔
۲۲		جو انہیں ناگوار معلوم ہوں۔ 
مسائل : حضرت ابنِ عباس رضی اللہ تعالیٰ عنہما نے فرمایا کہ اگر کسی آدمی نے کسی برائی سے توبہ کر لی ہو اس کو بعدِ توبہ اس برائی سے عار دلانا بھی اس نہی میں داخل اور ممنوع ہے۔ بعض علماء نے فرمایا کہ کسی مسلمان کو کُتّا یا گدھا یا سور کہنا بھی اسی میں داخل ہے۔ بعض علماء نے فرمایا کہ اس سے وہ القاب مراد ہیں جن سے مسلمان کی برائی نکلتی ہو اور اس کو ناگوار ہو لیکن تعریف کے القاب جو سچّے ہوں ممنوع نہیں جیسے کہ حضرت ابوبکر کا لقب عتیق اور حضرت عمر کا فاروق اور حضرت عثمانِ غنی کا ذو النورین اور حضرت علی کا ابو تراب اور حضرت خالد کا سیف اللہ رضی اللہ تعالیٰ عنہم اور جو القاب بمنزلۂ عَلم ہو گئے اور صاحبِ القاب کو ناگوار نہیں وہ القاب بھی ممنوع نہیں جیسے کہ اعمش،  اعرج۔
۲۳		تو اے مسلمانو کسی مسلمان کی ہنسی بنا کر یا اس کو عیب لگا کر یا اس کا نام بگاڑ کر اپنے آپ کو فاسق نہ کہلاؤ۔
(۱۲) اے  ایمان والو بہت گمانوں سے  بچو (۲۴) بیشک کوئی گمان گناہ ہو جاتا ہے   (ف ۲۵) اور عیب نہ ڈھونڈھو (ف ۲۶) اور ایک دوسرے  کی غیبت نہ کرو (ف ۲۷) کیا تم میں کوئی پسند رکھے  گا کہ اپنے  مرے  بھائی کا گوشت کھائے  تو یہ تمہیں گوارا نہ ہو گا (ف ۲۸) اور اللہ سے  ڈرو بیشک اللہ بہت توبہ قبول کرنے  والا مہربان ہے۔
۲۴		کیونکہ ہر گمان صحیح نہیں ہوتا۔
۲۵		مسئلہ : مومنِ صالح کے ساتھ بُرا گمان ممنوع ہے، اسی طرح اس کا کوئی کلام سن کر فاسد معنیٰ مراد لینا باوجود یہ کہ اس کے دوسرے صحیح معنیٰ موجود ہوں اور مسلمان کا حال ان کے موافق ہو، یہ بھی گمانِ بد میں داخل ہے۔ سفیان ثوری رضی اللہ تعالیٰ عنہ نے فرمایا گمان دو طرح کا ہے، ایک وہ کہ دل میں آئے اور زبان سے بھی کہہ دیا جائے، یہ اگر مسلمان پر بدی کے ساتھ ہے گناہ ہے، دوسرا یہ کہ دل میں آئے اور زبان سے نہ کہا جائے، یہ اگرچہ گناہ نہیں مگر اس سے بھی دل خالی کرنا ضرور ہے۔ مسئلہ : گمان کی کئی قسمیں ہیں، ایک واجب ہے وہ اللہ کے ساتھ اچھا گمان رکھنا ایک مستحب وہ مومنِ صالح کے ساتھ نیک گمان ایک ممنوع حرام وہ اللہ کے ساتھ بُرا گمان کرنا اور مومن کے ساتھ بُرا گمان کرنا ایک جائز وہ فاسقِ معلن کے ساتھ ایسا گمان کرنا جیسے افعال اس سے ظہور میں آتے ہوں۔
۲۶		یعنی مسلمانوں کی عیب جوئی نہ کرو اور ان کے چھُپے حال کی جستجو میں نہ رہو جسے اللہ تعالیٰ نے اپنی ستّاری سے چھُپایا۔ حدیث شریف میں ہے گمان سے بچو گمان بڑی جھوٹی بات ہے اور مسلمانوں کی عیب جوئی نہ کرو، ان کے ساتھ حرص و حسد، بغض، بے مروتی نہ کرو، اے اللہ تعالیٰ کے بندو بھائی بنے رہو جیسا تمہیں حکم دیا گیا، مسلمان مسلمان کا بھائی ہے، اس پر ظلم نہ کرے، اس کو رسوا نہ کرے، اس کی تحقیر نہ کرے، تقویٰ یہاں ہے، تقویٰ یہاں ہے، تقویٰ یہاں ہے، ( اور یہاں کے لفظ سے اپنے سینے کی طرف اشارہ فرمایا) آدمی کے لئے یہ برائی بہت ہے کہ اپنے مسلمان بھائی کو حقیر دیکھے، ہر مسلمان مسلمان پر حرام ہے اس کا خون بھی، اس کی آبرو بھی، اس کا مال بھی، اللہ تعالیٰ تمہارے جسموں اور صورتوں اور عملوں پر نظر نہیں فرماتا لیکن تمہارے دلوں پر نظر فرماتا ہے۔ (بخاری و مسلم) حدیث جو بندہ دنیا میں دوسرے کی پردہ پوشی کرتا ہے اللہ تعالیٰ روزِ قیامت اس کی پردہ پوشی فرمائے گا۔
۲۷		حدیث شریف : میں ہے کہ غیبت یہ ہے کہ مسلمان بھائی کے پیٹھ پیچھے ایسی بات کہی جائے جو اسے ناگوار گذرے اگر وہ بات سچّی ہے تو غیبت ہے ورنہ بہتان۔
۲۸		تو مسلمان بھائی کی غیبت بھی گوارا نہ ہونی چاہئے کیونکہ اس کو پیٹھ پیچھے بُرا کہنا اس کے مرنے کے بعد اس کا گوشت کھانے کے مثل ہے کیونکہ جس طرح کسی کا گوشت کاٹنے سے اس کو ایذا ہوتی ہے اسی طرح اس کو بدگوئی سے قلبی تکلیف ہوتی ہے اور درحقیقت آبرو گوشت سے زیادہ پیاری ہے۔ شانِ نزول : سیّدِ عالَم صلی اللہ علیہ و آلہٖ و سلم جب جہاد کے لئے روانہ ہوتے اور سفر فرماتے تو ہر دو مال داروں کے ساتھ ایک غریب مسلمان کو کر دیتے کہ وہ غریب ان کی خدمت کرے وہ اسے کھلائیں پلائیں ہر ایک کاکا م چلے اسی طرح حضرت سلمان رضی اللہ تعالیٰ عنہ دو آدمیوں کے ساتھ کئے گئے تھے، ایک روز وہ سو گئے اور کھانا تیار نہ کر سکے تو ان دونوں نے انہیں کھانا طلب کرنے کے لئے رسولِ کریم صلی اللہ علیہ و آلہٖ و سلم کی خدمت میں بھیجا، حضور کے خادمِ مطبخ حضرت اُسامہ تھے رضی اللہ تعالیٰ عنہ، ان کے پاس کچھ رہا نہ تھا، انہوں نے فرمایا کہ میرے پاس کچھ نہیں، حضرت سلمان رضی اللہ عنہ نے یہی آ کر کہہ دیا تو ان دونوں رفیقوں نے کہا کہ اُسامہ (رضی اللہ تعالیٰ عنہ) نے بُخل کیا، جب وہ حضور صلی اللہ علیہ و آلہٖ و سلم کی خدمت میں حاضر ہوئے، فرمایا میں تمہارے منہ میں گوشت کی رنگت دیکھتا ہوں، انہوں نے عرض کیا ہم نے گوشت کھایا ہی نہیں، فرمایا تم نے غیبت کی اور جو مسلمان کی غیبت کرے اس نے مسلمان کا گوشت کھایا۔ مسئلہ : غیبت بالاتفاق کبائر میں سے ہے، غیبت کرنے والے کو توبہ لازم ہے، ایک حدیث میں یہ ہے کہ غیبت کا کَفّارہ یہ ہے کہ جس کی غیبت کی ہے اس کے لئے دعائے مغفرت کرے۔ 
مسئلہ : فاسقِ معلِن کے عیب کا بیان غیبت نہیں، حدیث شریف میں ہے کہ فاجر کے عیب بیان کرو کہ لوگ اس سے بچیں۔ 
مسئلہ : حسن رضی اللہ تعالیٰ عنہ سے مروی ہے کہ تین شخصوں کی حرمت نہیں ایک صاحبِ ہوا (بد مذہب)، دوسرا فاسقِ معلِن، تیسرا بادشاہ ظالم، یعنی ان کے عیوب بیان کرنا غیبت نہیں۔
(۱۳) اے  لوگو! ہم نے  تمہیں ایک مرد (ف ۲۹) اور ایک عورت (ف ۳۰) سے  پیدا کیا (ف ۳۱) اور تمہیں شاخیں اور قبیلے  کیا کہ آپس میں پہچان رکھو  (ف ۳۲) بیشک اللہ کے  یہاں تم میں زیادہ عزت والا  وہ جو تم میں زیادہ پرہیزگار ہے  (ف ۳۳) بیشک اللہ جاننے  والا خبردار ہے۔
۲۹		حضرت آدم علیہ السلام۔
۳۰		حضرت حوا۔
۳۱		نسب کے اس انتہائی درجہ پر جا کر تم سب کے سب مل جاتے ہو تو نسب میں تفاخر اور تفاضل کی کوئی وجہ نہیں، سب برابر ہو، ایک جدِّ اعلی کی اولاد۔
۳۲		اور ایک دوسرے کا نسب جانے اور کوئی اپنے باپ دادا کے سوا دوسرے کی طرف اپنی نسبت نہ کرے، نہ یہ کہ نسب پر فخر کرے اور دوسروں کی تحقیر کرے۔ اس کے بعد اس چیز کا بیان فرمایا جاتا ہے جو انسان کے لئے شرافت و فضیلت کا سبب اور جس سے اس کو بارگاہِ الٰہی میں عزّت حاصل ہوتی ہے۔
۳۳		اس سے معلوم ہوا کہ مدار عزّت و فضیلت کا پرہیزگاری ہے، نہ کہ نسب۔ شانِ نزول : رسولِ کریم صلی اللہ علیہ و آلہٖ و سلم نے بازارِ مدینہ میں ایک حبشی غلام ملاحظہ فرمایا جو یہ کہہ رہا تھا کہ جو مجھے خریدے اس سے میری یہ شرط ہے کہ مجھے رسولِ کریم صلی اللہ علیہ و آلہٖ و سلم کی اقتداء میں پانچوں نمازیں ادا کرنے سے منع نہ کرے، اس غلام کو ایک شخص نے خرید لیا، پھر وہ غلام بیمار ہو گیا تو سیّدِ عالَمین صلی اللہ علیہ و آلہٖ و سلم اس کی عیادت کے لئے تشریف لائے، پھر اس کی وفات ہو گئی اور رسولِ کریم صلی اللہ علیہ و آلہٖ و سلم اس کے دفن میں تشریف لائے، اس پر لوگوں نے کچھ کہا، اس پر یہ آیتِ کریمہ نازل ہوئی۔
(۱۴)  گنوار بولے  ہم ایمان لائے  (ف ۳۴) تم فرماؤ  تم ایمان تو نہ لائے  (ف ۳۵) ہاں یوں کہوں کہ ہم مطیع ہوئے  (ف ۳۶) اور ابھی ایمان تمہارے  دلوں میں کہاں داخل ہوا  (ف ۳۷) اور اگر تم اللہ اور اس کے  رسول کی فرمانبرداری کرو گے  (ف ۳۸) تو تمہارے  کسی عمل کا تمہیں نقصان نہ دے  گا (ف ۳۹) بیشک اللہ بخشنے  والا مہربان ہے۔
۳۴		شانِ نزول : یہ آیت بنی اسد بن خزیمہ کی ایک جماعت کے حق میں نازل ہوئی جو خشک سالی کے زمانہ میں رسولِ کریم صلی اللہ علیہ و آلہٖ و سلم کی خدمت میں حاضر ہوئے اور انہوں نے اسلام کا اظہار کیا اور حقیقت میں وہ ایمان نہ رکھتے تھے، ان لوگوں نے مدینہ کے رستہ میں گندگیاں کیں اور وہاں کے بھاؤ گراں کر دیئے، صبح و شام رسولِ کریم صلی اللہ علیہ و آلہٖ و سلم کی خدمت میں آ کر اپنے اسلام لانے کا احسان جتاتے اور کہتے ہمیں کچھ دیجئے، ان کے حق میں یہ آیت نازل ہوئی۔
۳۵		صدقِ دل سے۔
۳۶		ظاہر میں۔
۳۷		مسئلہ : محض زبانی اقرار جس کے ساتھ قلبی تصدیق نہ ہو معتبر نہیں، اس سے آدمی مومن نہیں ہوتا، اطاعت و فرمانبرداری اسلام کے لغوی معنیٰ ہیں اور شرعی معنیٰ میں اسلام اور ایمان ایک ہیں کوئی فرق نہیں۔
۳۸		ظاہراً و باطناً صدق و اخلاص کے ساتھ نفاق کو چھوڑ کر۔
۳۹		تمہاری نیکیوں کا ثواب کم نہ کرے گا۔
(۱۵) ایمان والے  تو وہی ہیں جو اللہ اور اس کے  رسول پر ایمان لائے  پھر شک نہ کیا (ف ۴۰) اور اپنی جان اور مال سے  اللہ کی راہ میں جہاد کیا وہی سچے  ہیں (ف ۴۱)
۴۰		اپنے دِین و ایمان میں۔
۴۱		ایمان کے دعویٰ میں۔
 شانِ نزول : جب یہ دونوں آیتیں نازل ہوئیں تو اعراب سیّدِ عالَم صلی اللہ علیہ و آلہٖ و سلم کی خدمت میں حاضر ہوئے اور انہوں نے قَسمیں کھائیں کہ ہم مومنِ مخلص ہیں۔ اس پر اگلی آیت نازل ہوئی اور سیّدِ عالَم صلی اللہ علیہ و آلہٖ و سلم کو خطاب فرمایا گیا۔
(۱۶) تم فرماؤ کیا تم اللہ کو اپنا دین بتاتے  ہو، اور اللہ جانتا ہے  جو کچھ آسمانوں میں اور جو کچھ زمین میں ہے  (ف ۴۲) اور اللہ سب کچھ جانتا ہے  (ف ۴۳) 
۴۲		اس سے کچھ مخفی نہیں۔
۴۳		مومن کا ایمان بھی اور منافق کا نفاق بھی، تمہارے بتانے اور خبر دینے کی حاجت نہیں۔
(۱۷) اے  محبوب وہ تم پر احسان جتاتے  ہیں کہ مسلمان ہو گئے، تم فرماؤ اپنے  اسلام کا احسان مجھ پر  نہ رکھو بلکہ اللہ تم پر احسان رکھتا ہے  کہ اس نے  تمہیں  اسلام کی ہدایت کی اگر تم سچے  ہو (ف ۴۴)
۴۴		اپنے دعوے میں۔
(۱۸) بیشک اللہ جانتا ہے  آسمانوں اور زمین کے  سب غیب، اور اللہ تمہارے  کام دیکھ رہا ہے  (ف ۴۵)
۴۵		اس سے تمہارا کوئی حال چھُپا نہیں، نہ ظاہر، نہ مخفی۔





سورۂ ق


اللہ کے  نام سے  شروع جو نہایت مہربان رحم والا (ف ۱)
۱		سورۂ ق ۤمکّیہ ہے، اس میں تین ۳رکوع، پینتالیس۴۵ آیتیں، تین سو ستّاون ۳۵۷کلمے اور ایک ہزار چار سو چورانوے۱۴۹۴ حرف ہیں۔
(۱) عزت والے  قرآن کی قسم (ف ۲)
۲		ہم جانتے ہیں کہ کفّارِ مکّہ سیّدِ عالَم صلی اللہ علیہ و آلہٖ و سلم پر ایمان نہیں لائے۔
(۲) بلکہ  انھیں اس کا اچنبھا ہوا کہ ان کے  پاس انہی میں کا ایک ڈر سنانے  والا تشریف لایا  (ف ۳) تو  کافر بولے  یہ تو عجیب  بات ہے۔
۳		جس کی عدالت و امانت اور صدق و راست بازی کو وہ خوب جانتے ہیں اور یہ بھی ان کے دل نشین ہے کہ ایسے صفات کا شخص سچّا، ناصح ہوتا ہے باوجود اس کے ان کا سیّدِ عالَم صلی اللہ علیہ و آلہٖ و سلم کی نبوّت اور حضور کے انذار سے تعجّب و انکار کرنا قابلِ حیرت ہے۔
(۳) کیا جب ہم مر جائیں اور مٹی ہو جائیں گے  پھر جئیں گے  یہ پلٹنا دور ہے  (ف ۴) 
۴		ان کی اس بات کے ردّ و جواب میں اللہ تعالیٰ فرماتا ہے۔
(۴) ہم جانتے  ہیں جو کچھ زمین ان میں سے  گھٹاتی ہے  (ف ۵) اور ہمارے  پاس ایک یاد رکھنے  وا لی کتاب ہے  (ف ۶)
۵		یعنی ان کے جسم کے جو حصّے گوشت، خون، ہڈیاں وغیرہ زمین کھا جاتی ہے ان میں سے کوئی چیز ہم سے چھُپی نہیں تو ہم ان کو ویسے ہی زندہ کرنے پر قادر ہیں جیسے کہ وہ پہلے تھے۔
۶		جس میں ان کے اسمائے اعداد اور جو کچھ ان میں سے زمین نے کھایا سب ثابت و مکتوب و محفوظ ہے۔
(۵) بلکہ انہوں نے  حق کو جھٹلایا (ف ۷) جب وہ ان کے  پاس آیا تو وہ ایک مضطرب بے  ثبات بات میں ہیں (ف ۸)
۷		بغیر سوچے سمجھے۔ اور حق سے مراد یا نبوّت ہے جس کے ساتھ معجزاتِ باہرات ہیں یا قرآنِ مجید۔
۸		تو کبھی نبی صلی اللہ علیہ و آلہٖ و سلم کو شاعر، کبھی ساحر، کبھی کاہن اور اسی طرح قرآنِ پاک کو شِعر و سِحر و کہانت کہتے ہیں،کسی ایک بات پر قرار نہیں۔
(۶) تو کیا انہوں نے  اپنے  اوپر آسمان کو نہ دیکھا (ف ۹) ہم نے  اسے  کیسے  بنایا (ف ۱۰) اور سنوارا (ف ۱۱) اور اس میں کہیں رخنہ نہیں (ف ۱۲)
۹		چشمِ بینا و نظرِ اعتبار سے کہ اس کی آفرینش میں ہماری قدرت کے آثار نمایاں ہیں۔
۱۰		بغیر ستون کے بلند کیا۔
۱۱		کواکب کے روشن اجرام سے۔
۱۲		کوئی عیب و قصور نہیں۔
(۷) اور زمین کو ہم نے  پھیلایا (ف ۱۳) اور اس میں لنگر ڈالے  (بھاری وزن رکھے ) (ف ۱۴) اور اس میں ہر با رونق جوڑا  اُگایا۔
۱۳		پانی تک۔
۱۴		پہاڑوں کے کہ قائم رہے۔
(۸) سوجھ اور سمجھ (ف ۱۵) ہر رجوع والے  بندے  کے  لیے  (ف ۱۶)
۱۵		کہ اس سے بینائی و نصیحت حاصل ہو۔
۱۶		جو اللہ تعالیٰ کے بدائعِ صنعت و عجائبِ خلقت میں نظر کر کے اس کی طرف رجوع ہو۔
(۹) اور ہم نے  آسمان سے  برکت والا پانی اتارا (ف ۱۷) تو اس سے   باغ  اُگائے  اور اناج کہ کاٹا جاتا ہے  (ف ۱۸)
۱۷		یعنی بارش جس سے ہر چیز کی زندگی اور بہت خیرو برکت ہے۔
۱۸		طرح طرح کا گیہوں، جَو، چنا وغیرہ۔
(۱۰) اور کھجور کے  لمبے  درخت جن کا پکا گابھا۔
(۱۱) بندوں کی  روزی کے  لیے  اور ہم نے  اس (ف ۱۹) سے  مردہ شہر جِلایا (ف ۲۰) یونہی قبروں سے  تمہارا نکلنا ہے  (ف ۲۱) 
۱۹		بارش کے پانی۔
۲۰		جس کے نباتات خشک ہو چکے تھے، پھر اس کو سبزہ زار کر دیا۔
۲۱		تو اللہ تعالیٰ کی قدرت کے آثار دیکھ کر مرنے کے بعد پھر زندہ ہونے کا کیوں انکار کرتے ہو۔
(۱۲) ان سے  پہلے  جھٹلایا (ف ۲۲) نوح کی قوم اور رس  والوں (ف ۲۳) اور ثمود  
۲۲		رسولوں کو۔
۲۳		رَسْ ایک کنواں ہے جہاں یہ لوگ مع اپنے مویشی کے مقیم تھے اور بتوں کو پوجتے تھے، یہ کنواں زمین میں دھنس گیا اور اس کے قریب کی زمین بھی، یہ لوگ اور ان کے اموال اس کے ساتھ دھنس گئے۔
(۱۳) اور عاد اور فرعون اور لوط کے  ہم قوموں 
(۱۴) اور بَن والوں اور تبع کی قوم نے  (ف ۲۴) ان میں ہر ایک نے  رسولوں کو جھٹلایا تو میرے  عذاب کا وعدہ ثابت ہو گیا (ف ۲۵) 
۲۴		ان سب کے تذکرے سورۂ فرقان و حجر و دخان میں گزر چکے۔
۲۵		اس میں قریش کو تہدید اور سیّدِ عالَم صلی اللہ علیہ و آلہٖ و سلم کی تسلّی ہے کہ آپ قریش کے کفر سے تنگ دل نہ ہوں، ہم ہمیشہ رسولوں کی مدد فرماتے اور ان کے دشمنوں پر عذاب کرتے رہے ہیں۔ اس کے بعد منکِرینِ بعث کے انکار کا جواب ارشاد ہوتا ہے۔
(۱۵)  تو کیا ہم پہلی بار  بنا کر تھک گئے  (ف ۲۶) بلکہ وہ نئے  بننے  سے  (ف ۲۷) شبہ میں ہیں۔
۲۶		جو دوبارہ پیدا کرنا ہمیں دشوار ہو۔ اس میں منکِرینِ بعث کے کمالِ جہل کا اظہار ہے کہ باوجود اس اقرار کے کہ خَلق اللہ تعالیٰ نے پیدا کی اس کے دوبارہ پیدا کرنے کو محال اور مستبعد سمجھتے ہیں۔
۲۷		یعنی موت کے بعد پیدا کئے جانے سے۔
(۱۶) اور بیشک ہم نے  آدمی کو پیدا کیا اور ہم جانتے  ہیں جو وسوسہ اس کا نفس ڈالتا ہے  (ف ۲۸) اور ہم دل کی رگ سے  بھی اس سے  زیادہ نزدیک ہیں (ف ۲۹) 
۲۸		ہم سے اس کے سرائر و ضمائر چھُپے نہیں۔
۲۹		یہ کمالِ علم کا بیان ہے کہ ہم بندے کے حال کو خود اس سے زیادہ جاننے والے ہیں۔ وَرِیْد وہ رگ ہے جس میں خون جاری ہو کر بدن کے ہر ہر جزو میں پہنچتا ہے، یہ رگ گردن میں ہے۔ معنیٰ یہ ہیں کہ انسان کے اجزاء ایک دوسرے سے پردے میں ہیں مگر اللہ تعالیٰ سے کوئی چیز پردے میں نہیں۔
(۱۷) اور جب اس سے  لیتے  ہیں  دو لینے  والے  (ف ۳۰) ایک داہنے  بیٹھا اور ایک بائیں (ف ۳۱) 
۳۰		فرشتے۔ اور وہ انسان کا ہر عمل اور اس کی ہر بات لکھنے پر مامور ہیں۔
۳۱		داہنی طرف والا نیکیاں لکھتا ہے اور بائیں طرف والا بدیاں۔ اس میں اظہار ہے کہ اللہ تعالیٰ فرشتوں کے لکھنے سے بھی غنی ہے، وہ اخفی الخفیات کا جاننے والا ہے، خطراتِ نفس تک اس سے چھُپے نہیں، فرشتوں کی کتابت حسبِ اقتضائے حکمت ہے کہ روزِ قیامت نامۂ اعمال ہر شخص کے اس کے ہاتھ میں دے دیئے جائیں۔
(۱۸) کوئی بات وہ زبان سے  نہیں نکالتا کہ اس کے  پاس ایک محافظ تیار نہ بیٹھا ہو (ف ۳۲)
۳۲		خواہ وہ کہیں ہو سوائے وقتِ قضائے حاجت اور وقتِ جماع کے اس وقت یہ فرشتے آدمی کے پاس سے ہٹ جاتے ہیں۔ مسئلہ : ان دونوں حالتوں میں آدمی کو بات کرنا جائز نہیں تاکہ اس کے لکھنے کے لئے فرشتوں کو اس حالت میں اس سے قریب ہونے کی تکلیف نہ ہو، یہ فرشتے آدمی کی ہر بات لکھتے ہیں بیماری کا کراہنا تک۔ اور یہ بھی کہا گیا ہے کہ صرف وہی چیزیں لکھتے ہیں جن میں اجرو ثواب یا گرفت و عذاب ہو۔ امام بغوی نے ایک حدیث روایت کی ہے کہ جب آدمی ایک نیکی کرتا ہے تو دہنی طرف والا فرشتہ دس لکھتا ہے اور جب بدی کرتا ہے تو دہنی طرف والا فرشتہ بائیں جانب والے فرشتے سے کہتا ہے کہ ابھی توقّف کر شاید یہ شخص استغفار کر لے۔ منکِرینِ بعث کا رد فرمانے اور اپنے قدرت و علم سے ان پر حجّتیں قائم کرنے کے بعد انہیں بتایا جاتا ہے کہ وہ جس چیز کا انکار کرتے ہیں وہ عنقریب ان کی موت اور قیامت کے وقت پیش آنے والی ہے۔ اور صیغۂ ماضی سے ان کی آمد کی تعبیر فرما کر اس کے قرب کا اظہار کیا جاتا ہے چنانچہ ارشاد ہوتا ہے۔
(۱۹) اور آئی موت کی سختی (ف ۳۳) حق کے  ساتھ (ف ۳۴) یہ ہے  جس سے  تو بھاگتا تھا۔
۳۳		جو عقل و حوّاس کو مختل و مکدر کر دیتی ہے۔
۳۴		حق سے مراد یا حقیقتِ موت یا امرِ آخرت جس کو انسان خود معائنہ کرتا ہے یا انجام کار سعادت و شقاوت اور سکرات کی حالت میں مرنے والے سے کہا جاتا ہے کہ موت۔
(۲۰) اور  صُور پھونکا گیا (ف ۳۵) یہ ہے  وعدۂ عذاب کا دن (ف ۳۶) 
۳۵		بعث کے لئے۔
۳۶		جس کا اللہ تعالیٰ نے کفّار سے وعدہ فرمایا تھا۔
(۲۱) اور ہر جان یوں حاضر ہوئی کہ اس کے  ساتھ ایک ہانکنے  والا (ف ۳۷) اور ایک گواہ (ف ۳۸)
۳۷		فرشتہ جو اسے محشر کی طرف ہانکے۔
۳۸		جو اس کے عملوں کی گواہی دے۔ حضرت ابنِ عباس رضی اللہ تعالیٰ عنھما نے فرمایا کہ ہانکنے والا فرشتہ ہو گا اور گواہ خود اس کا اپنا نفس۔ ضحاک کا قول ہے کہ ہانکنے والا فرشتہ ہے اور گواہ اپنے اعضائے بدن ہاتھ، پاؤں وغیرہ۔ حضرت عثمانِ غنی رضی اللہ تعالیٰ عنہ نے بَرسرِ منبر فرمایا کہ ہانکنے والا بھی فرشتہ ہے اور گواہ بھی فرشتہ۔ (جمل) پھر کافر سے کہا جائے گا۔
(۲۲) بیشک تو اس سے  غفلت میں تھا (ف ۳۹) تو ہم نے  تجھ پر سے  پردہ اٹھایا (ف ۴۰) تو آج تیری نگاہ تیز ہے  (ف ۴۱)
۳۹		دنیا میں۔
۴۰		جو تیرے دل اور کانوں اور آنکھوں پر پڑا تھا۔
۴۱		کہ تو ان چیزوں کو دیکھ رہا ہے جن کا دنیا میں انکار کرتا تھا۔
(۲۳) اور اس کا ہمنشین فرشتہ (ف ۴۲)  بولا یہ ہے  (ف ۴۳) جو میرے  پاس حاضر ہے۔
۴۲		جو اس کے اعمال لکھنے والا اور اس پر گواہی دینے والا ہے۔ (مدارک و خازن)
۴۳		اس کا نامۂ اعمال۔ ( مدارک)
(۲۴) حکم ہو گا تم دونوں جہنم میں ڈال دو ہر بڑے  ناشکرے  ہٹ دھرم کو۔
(۲۵) جو بھلائی سے  بہت روکنے  والا حد سے  بڑھنے  والا شک کرنے  والا (ف ۴۴)
۴۴		دِین میں۔
(۲۶) جس نے  اللہ کے  ساتھ کوئی اور معبود ٹھہرایا تم دونوں اسے  سخت عذاب میں ڈالو۔
(۲۷)  اس کے  ساتھی شیطان نے  کہا (ف ۴۵) ہمارے  رب میں نے  اسے  سرکش نہ کیا (ف ۴۶) ہاں یہ آپ ہی دور کی گمراہی میں تھا (ف ۴۷)
۴۵		جو دنیا میں اس پر مسلّط تھا۔
۴۶		یہ شیطان کی طرف سے کافر کا جواب ہے جو جہنّم میں ڈالے جاتے وقت کہے گا کہ اے ہمارے رب مجھے شیطان نے ورغلایا، اس پر شیطان کہے گا کہ میں نے اسے گمراہ نہ کیا۔
۴۷		میں نے اسے گمراہی کی طرف بلایا اس نے قبول کر لیا۔ اس پر ارشادِ الٰہی ہو گا اللہ تعالیٰ۔
(۲۸) فرمائے  گا میرے  پاس نہ جھگڑو (ف ۴۸) میں تمہیں پہلے  ہی عذاب کا ڈر سنا چکا تھا (ف ۴۹)
۴۸		کہ دارالجزا اور موقفِ حساب میں جھگڑا کچھ نافع نہیں۔
۴۹		اپنی کتابوں میں اور اپنے رسولوں کی زبانوں پر میں نے تمہارے لئے کوئی حجّت باقی نہ چھوڑی۔
(۲۹) میرے  یہاں بات بدلتی نہیں اور نہ میں بندوں پر ظلم کروں۔
(۳۰) جس دن ہم جہنم سے  فرمائیں گے  کیا تو بھر گئی (ف ۵۰) وہ عرض کرے  گی کچھ اور زیادہ ہے  (ف ۵۱) 
۵۰		اللہ تعالیٰ نے جہنّم سے وعدہ فرمایا ہے کہ اسے جنّوں اور انسانوں سے بھرے گا، اس وعدہ کی تحقیق کے لئے جہنّم سے یہ سوال فرمایا جائے گا۔
۵۱		اس کے معنیٰ یہ بھی ہو سکتے ہیں کہ اب مجھ میں گنجائش باقی نہیں، میں بھر چکی۔ اور یہ بھی ہو سکتے ہیں کہ ابھی اور بھی گنجائش ہے۔
(۳۱) اور پاس لائی جائے  گی جنت پرہیزگاروں کے  کہ ان سے  دور نہ ہو گی (ف ۵۲) 
۵۲		عرش کے دہنی طرف جہاں سے اہلِ موقف اس کو دیکھیں گے اور ان سے کہا جائے گا۔
(۳۲) یہ ہے  وہ جس کا تم وعدہ دیے  جاتے  ہو (ف ۵۳) ہر رجوع لانے  والے  نگہداشت والے  کے  لیے  (ف ۵۴)
۵۳		رسولوں کی معرفت دنیا میں۔
۵۴		رجوع لانے والے سے وہ مراد ہے جو معصیّت کو چھوڑ کر طاعت اختیار کرے۔ سعید بن مسیّب نے فرمایا اَوَّاب وہ ہے جو گناہ کرے، پھر توبہ کرے، پھر اس سے گناہ صادر ہو، پھر توبہ کرے اور نگہداشت والا جو اللہ کے حکم کا لحاظ رکھے۔ حضرت ابنِ عباس رضی اللہ تعالیٰ عنہما نے فرمایا جو اپنے آپ کو گناہوں سے محفوظ رکھے اور ان سے استغفار کرے۔ اور یہ بھی کہا گیا ہے کہ جو اللہ تعالیٰ کی امانتوں اور اس کے حقوق کی حفاظت کرے۔ اور یہ بھی بیان کیا گیا ہے کہ جو طاعات کا پابند ہو خدا اور رسول کے حکم بجا لائے اور اپنے نفس کی نگہبانی کرے یعنی ایک دم بھی یادِ الٰہی سے غافل نہ ہو۔ پاس انفاس کرے، اگر تو پاسداری پاس انفاس: بسلطانی رسا نندت ازیں پاس : تر ایک پند بس در ہر دو عالَم : زجانت بر نیاید بے خدا دم۔
(۳۳) جو رحمن سے  بے  دیکھے  ڈرتا ہے  اور رجوع کرتا ہوا دل لایا (ف ۵۵) 
۵۵		یعنی اخلاص مند، طاعت پذیر، صحیح العقیدہ دل۔
(۳۴) ان سے  فرمایا جائے  گا جنت میں جاؤ سلامتی کے  ساتھ (ف ۵۶) یہ ہمیشگی کا دن ہے  (ف ۵۷) 
۵۶		بے خوف و خطر، امن و اطمینان کے ساتھ نہ تمہیں عذاب ہو، نہ تمہاری نعمتیں زائل ہوں۔
۵۷		اب نہ فنا ہے، نہ موت۔
(۳۵) ان کے  لیے  ہے  اس میں جو چاہیں اور ہمارے  پاس اس سے  بھی زیادہ  ہے  (ف ۵۸) 
۵۸		جو وہ طلب کریں اور وہ دیدارِ الٰہی و تجلّیِ ربّانی ہے جس سے ہر جمعہ کو دارِ کرامت میں نوازے جائیں گے۔
(۳۶) اور ان سے  پہلے  (ف ۵۹) ہم نے  کتنی سنگتیں (قومیں ) ہلاک فرما دیں کہ گرفت میں ان سے  سخت تھیں (ف ۶۰) تو شہروں میں کاوشیں کیں (ف ۶۱) ہے  کہیں بھاگنے  کی جگہ (ف ۶۲) 
۵۹		یعنی آپ کے زمانہ کے کفّار سے قبل۔
۶۰		یعنی وہ امّتیں ان سے قوی اور زبردست تھیں۔
۶۱		اور جستجو میں جا بجا پھرا کئے۔
۶۲		موت اور حکمِ الٰہی سے، مگر کوئی ایسی جگہ نہ پائی۔
(۳۷) بیشک اس میں نصیحت ہے  اس کے  لیے  جو دِل رکھتا ہو (ف ۶۳) یا کان لگائے  (ف ۶۴) اور متوجہ ہو۔
۶۳		دلِ دانا شبلی قدّس سرّہ نے فرمایا کہ قرآنی نصائح سے فیض حاصل کرنے کے لئے قلبِ حاضر چاہئے جس میں طرفۃ العین کے لئے بھی غفلت نہ آئے۔
۶۴		قرآن اور نصیحت پر۔
(۳۸)  اور بیشک ہم نے  آسمانوں اور زمین کو اور جو کچھ ان کے  درمیان ہے  چھ دن میں بنایا،  اور  تکان ہمارے  پاس نہ آئی (ف ۶۵) 
۶۵		شانِ نزول : مفسّرین نے کہا کہ یہ آیت یہود کے رد میں نازل ہوئی جو یہ کہتے تھے کہ اللہ تعالیٰ نے آسمان و زمین اور ان کے درمیانی کائنات کو چھ روز میں بنایا جس میں سے پہلا یک شنبہ ہے اور پچھلا جمعہ، پھر وہ معاذ اللہ تھک گیا اور سنیچر کو اس نے عرش پر لیٹ کر آرام کیا، اس آیت میں ان کا رد ہے کہ اللہ تعالیٰ اس سے پاک ہے کہ تھکے، وہ قادر ہے کہ ایک آن میں سارا عالَم بنا دے، ہر چیز کو حسبِ اقتضائے حکمت ہستی عطا فرماتا ہے۔ شانِ الٰہی میں یہود کا یہ کلمہ سیّدِ عالَم صلی اللہ علیہ و آلہٖ و سلم کو بہت ناگوار ہوا اور شدّتِ غضب سے چہرۂ مبارک پر سرخی نمودار ہو گئی تو اللہ تعالیٰ نے آپ کی تسکین فرمائی اور خطاب ہوا۔
(۳۹) تو ان کی باتوں پر صبر کرو اور اپنے  رب کی تعریف کرتے  ہوئے  اس کی پاکی بولو سورج چمکنے  سے  پہلے  اور ڈوبنے  سے  پہلے  (ف ۶۶)
۶۶		یعنی فجر و ظہر و عصر کے وقت۔
(۴۰) اور کچھ رات گئے  اس کی تسبیح کرو (ف ۶۷) اور نمازوں کے  بعد (ف ۶۸)
۶۷		یعنی وقتِ مغرب و عشاء و تہجّد۔
۶۸		حدیث : حضرت ابنِ عباس رضی اللہ تعالیٰ عنہما سے مروی ہے سیّدِ عالَم صلی اللہ علیہ و آلہٖ و سلم نے تمام نمازوں کے بعد تسبیح کرنے کا حکم فرمایا۔ (بخاری ) 
حدیث : سیّدِ عالَم صلی اللہ علیہ و آلہٖ و سلم نے فرمایا جو شخص ہر نماز کے بعد تینتیس۳۳ مرتبہ سبحان اللہ، تینتیس۳۳ مرتبہ، الحمد للہ تینتیس۳۳ مرتبہ اللہ اکبر اور ایک مرتبہ لا الہ الا اللہ وحدہٗ لاشریک لہٗ لہ الملک ولہ الحمد وھوعلی کل شیءٍ قدیر پڑھے اس کے گناہ بخشے جائیں چاہے سمندر کے جھاگوں کے برابر ہوں یعنی بہت ہی کثیر ہوں۔ (مسلم شریف)
(۴۱) اور کان لگا کر سنو جس دن پکارنے  والا پکارے  گا (ف ۶۹) ایک پاس جگہ سے  (ف ۷۰) 
۶۹		یعنی حضرت اسرافیل علیہ السلام۔
۷۰		یعنی صخرۂ بیت المقدِس سے، جو آسمان کی طرف زمین کا سب سے قریب مقام ہے۔ حضرت اسرافیل کی ندا یہ ہو گی اے گلی ہوئی ہڈیو، بکھرے ہوئے جوڑو، ریزہ ریزہ شدہ گوشتو، پراگندہ بالو، اللہ تعالیٰ تمہیں فیصلہ کے لئے جمع ہونے کا حکم دیتا ہے۔
(۴۲) جس دن چنگھاڑ سنیں گے  (ف ۷۱) حق کے  ساتھ، یہ دن ہے  قبروں سے  باہر آنے  کا۔
۷۱		سب لوگ۔ مراد اس سے نفخۂ ثانیہ ہے۔
(۴۳) بیشک ہم جِلائیں اور ہم ماریں اور ہماری طرف پھرنا ہے  (ف ۷۲)
۷۲		آخرت میں۔
(۴۴) جس دن زمین ان سے  پھٹے  گی تو جلدی کرتے  ہوئے  نکلیں گے  (ف ۷۳) یہ حشر ہے  ہم کو آسان۔
۷۳		مردے محشر کی طرف۔
(۴۵) ہم خوب جان رہے  ہیں جو وہ کہہ رہے  ہیں (ف ۷۴) اور کچھ تم ان پر جبر کرنے  والے  نہیں (ف ۷۵) تو قرآن سے  نصیحت کرو اسے  جو میری دھمکی سے  ڈرے۔
۷۴		یعنی کفّارِ قریش۔
۷۵		کہ انہیں بزور اسلام میں داخل کرو، آپ کا کام دعوت دینا اور سمجھا دینا ہے  وکان ھذاقبل الامربالقتال۔




سورۂ الذٰریٰت


اللہ کے  نام سے  جو نہایت مہربان رحم والا(ف ۱) 
۱		سورۂ ذاریات مکّیہ ہے، اس میں تین ۳رکوع، ساٹھ۶۰ آیتیں، تین سو ساٹھ ۳۶۰کلمے، ایک ہزار دو سو انتالیس ۱۲۳۹ حرف ہیں۔
(۱)قسم ان کی جو بکھیر کر اڑانے  والیاں ف (ف ۲)  
۲		یعنی وہ ہوائیں جو خاک وغیرہ کو اڑاتی ہیں۔
(۲) پھر بوجھ اٹھانے  والیاں  (ف ۳)
۳		یعنی وہ گھٹائیں اور بدلیاں جو بارش کا پانی اٹھاتی ہیں۔
(۳) پھر نرم چلنے  والیاں (ف ۴) 
۴		وہ کَشتیاں جو پانی میں بسہولت چلتی ہیں۔
(۴) پھر حکم سے  بانٹنے  والیاں (ف ۵) 
۵		یعنی فرشتوں کی وہ جماعتیں جو بحکمِ الٰہی بارش و رزق وغیرہ تقسیم کرتی ہیں اور جن کو اللہ تعالیٰ نے مدبّرات الامر کیا ہے اور عالَم میں تدبیر و تصرّف کا اختیار عطا فرمایا ہے۔ بعض مفسّرین کا قول ہے کہ یہ تمام صفتیں ہواؤں کی ہیں کہ وہ خاک بھی اڑاتی ہیں، بادلوں کو بھی اٹھائے پھرتی ہیں، پھر انہیں لے کر بسہولت چلتی ہیں، پھر اللہ تعالیٰ کے بلاد میں اس کے حکم سے بارش کو تقسیم کرتی ہیں۔ قَسم کا مقصودِ اصلی اس چیز کی عظمت بیان کرنا ہے جس کے ساتھ قَسم فرمائی گئی کیونکہ یہ چیزیں کمالِ قدرتِ الٰہی پر دلا لت کرنے والی ہیں۔ اربابِ دانش کو موقع دیا جاتا ہے کہ وہ ان میں نظر کر کے بعث و جزا پر استدلال کریں کہ جو قادرِ برحق ایسے امورِ عجیبہ پر قدرت رکھتا ہے وہ اپنی پیدا کی ہوئی چیزوں کو فنا کرنے کے بعد دوبارہ ہستی عطا فرمانے پر بے شک قادر ہے۔
(۵) بیشک جس بات کا تمہیں وعدہ دیا جاتا ہے  (ف ۶) ضروری سچ ہے۔
۶		یعنی بعث و جزا۔
(۶) اور بیشک انصاف ضرور ہونا (ف ۷)
۷		اور حساب کے بعد نیکی بدی کا بدلہ ضرور ملنا۔
(۷)  آرائش والے  آسمان کی قسم (ف ۸) 
۸		جس کو ستاروں سے مزیّن فرمایا ہے کہ اے اہلِ مکّہ نبی کریم صلی اللہ علیہ و آلہٖ و سلم کی شان میں اور قرآنِ پاک کے بارے میں۔
(۸) تم مختلف بات میں ہو (ف ۹)
۹		کبھی رسولِ کریم صلی اللہ علیہ و آلہٖ و سلم کو ساحر کہتے ہو، کبھی شاعر، کبھی کاہن، کبھی مجنون (معاذ اللہ تعالیٰ) اسی طرح قرآنِ کریم کو کبھی سِحر بتاتے ہو، کبھی شِعر،کبھی کہانت، کبھی اگلوں کی داستانیں۔
(۹) اس قرآن سے  وہی اوندھا کیا جاتا ہے  جس کی قسمت ہی میں اوندھایا جانا ہو (ف ۱۰)
۱۰		اور جو محرومِ ازلی ہے اس سعادت سے محروم رہتا ہے اور بہکانے والوں کے بہکائے میں آتا ہے۔ سیّدِ عالَم صلی اللہ علیہ و آلہٖ و سلم کے زمانہ کے کفّار جب کسی کو دیکھتے کہ ایمان لانے کا ارادہ کرتا ہے توا س سے نبی کریم صلی اللہ علیہ و آلہٖ و سلم کی نسبت کہتے کہ ان کے پاس کیوں جاتا ہے ؟ وہ تو شاعر ہیں، ساحر ہیں۔ کاذب ہیں۔ (معاذ اللہ تعالیٰ) اور اسی طرح قرآنِ پاک کو کہتے ہیں کہ وہ شِعر ہے، سِحر ہے، کذب ہے۔ (معاذ اللہ تعالیٰ)
(۱۰) مارے  جائیں دل سے  تراشنے  والے 
(۱۱) جو نشے  میں بھولے  ہوئے  ہیں (ف ۱۱) 
۱۱		یعنی نشۂ جہالت میں آخرت کو بھولے ہوئے ہیں۔
(۱۲) پوچھتے  ہیں (ف ۱۲)  انصاف کا دن کب ہو گا (ف ۱۳)
۱۲		نبی کریم صلی اللہ علیہ و آلہٖ و سلم سے تمسخر اور تکذیب کے طور پر کہ۔
۱۳		ان کے جوا ب میں فرمایا جاتا ہے۔
(۱۳) اس دن ہو گا جس دن وہ آگ پر تپائے  جائیں گے  (ف ۱۴)
۱۴		اور انہیں عذاب دیا جائے گا۔
(۱۴) اور فرمایا جائے  گا چکھو اپنا تپنا،  یہ ہے  وہ جس کی تمہیں جلدی تھی (ف ۱۵)
۱۵		اور دنیا میں تمسخر سے کہا کرتے تھے کہ وہ عذاب جلدی لاؤ جس کا وعدہ دیتے ہو۔
(۱۵) بیشک پرہیزگار باغوں اور چشموں میں ہیں (ف ۱۶)
۱۶		یعنی اپنے رب کی نعمت میں ہیں باغوں کے اندر جن میں لطیف چشمے جاری ہیں۔
(۱۶) اپنے  رب کی عطائیں لیتے  ہوئے، بیشک وہ اس سے  پہلے  (ف ۱۷) نیکو کار تھے۔
۱۷		دنیا میں۔
(۱۷) وہ رات میں کم سویا کرتے  (ف ۱۸)
۱۸		اور زیادہ حصّہ شب کا نماز میں گزارتے۔
(۱۸) اور پچھلی رات استغفار کرتے  (ف ۱۹)
۱۹		یعنی رات تہجّد اور شب بیداری میں گزارتے ہیں اور بہت تھوڑی دیر سوتے ہیں اور شب کا پچھلا حصّہ استِغفار میں گزارتے ہیں اور اتنے سو جانے کو بھی تقصیر سمجھتے ہیں۔
(۱۹) اور ان کے  مالوں میں حق تھا منگتا اور بے  نصیب کا (ف ۲۰)
۲۰		منگتا تو وہ جو اپنی حاجت کے لئے لوگوں سے سوال کرے اور محروم وہ کہ حاجت مند ہو اور حیاءً سوال بھی نہ کرے۔
(۲۰) اور زمین میں نشانیاں ہیں  یقین والوں کو (ف ۲۱)
۲۱		جو اللہ تعالیٰ کی وحدانیّت اور اس کی قدرت و حکمت پر دلالت کرتی ہیں۔
(۲۱) اور خود تم میں (ف ۲۲) تو کیا تمہیں سوجھتا نہیں۔
۲۲		تمہاری پیدائش میں اور تمہارے تغیّرات میں اور تمہارے ظاہر و باطن میں اللہ تعالیٰ کی قدرت کے ایسے بے شمار عجائب و غرائب ہیں جس سے بندوں کو اس کی شانِ خدائی معلوم ہوتی ہے۔
(۲۲) اور  آسمان میں تمہارا  رزق ہے  (ف ۲۳) اور جو تمہیں وعدہ دیا جاتا ہے  (ف ۲۴) 
۲۳		کہ اسی طرف سے بارش کر کے زمین کو پیداوار سے مالا مال کیا جاتا ہے۔
۲۴		آخرت کے ثواب و عذاب کا وہ سب آسمان میں مکتوب ہے۔
(۲۳) تو آسمان اور زمین کے  رب کی قسم بیشک یہ قرآن حق ہے  ویسی ہی زبان میں جو تم بولتے  ہو۔
(۲۴) اے  محبوب! کیا تمہارے  پاس ابراہیم کے  معزز مہمانوں کی خبر آئی (ف ۲۵)
۲۵		جو دس یا بارہ فرشتے تھے۔
(۲۵) جب وہ اس کے  پاس آ کر بولے  سلام کہا، سلام نا شناسا لوگ ہیں (ف ۲۶) 
۲۶		یہ بات آپ نے اپنے دل میں فرمائی۔
(۲۶) پھر اپنے  گھر گیا تو ایک فربہ بچھڑا لے  آیا (ف ۲۷)
۲۷		نفیس بھُنا ہوا۔
(۲۷ ) پھر اسے  ان کے  پاس رکھا (ف ۲۸) کہا کیا تم کھاتے  نہیں۔
۲۸		کہ کھائیں۔ اور یہ میزبان کے آداب میں سے ہے کہ مہمان کے سامنے کھانا پیش کرے، جب ان فرشتوں نے نہ کھایا تو حضرت ابراہیم علیہ السلام نے۔
(۲۸) تو اپنے  جی میں ان سے  ڈرنے  لگا (ف ۲۹) وہ بولے  ڈریے  نہیں (ف ۳۰) اور اسے  ایک علم والے  لڑکے  کی بشارت دی۔
۲۹		حضرت ابنِ عباس رضی اللہ تعالیٰ عنہما نے فرمایا کہ آپ کے دل میں بات آئی کہ یہ فرشتے ہیں اور عذاب کے لئے بھیجے گئے ہیں۔
۳۰		ہم اللہ تعالیٰ کے بھیجے ہوئے ہیں۔
 (۲۹) اس پر اس کی بی بی (ف ۳۱) چلاتی آئی پھر اپنا ماتھا ٹھونکا اور بولی کیا بڑھیا  بانجھ (ف ۳۲)
۳۱		یعنی حضرت سارہ۔
۳۲		جس کے کبھی بچّہ نہیں ہوا اور نوّے ۹۰یا ننانوے ۹۹سال کی عمر ہو چکی، مطلب یہ تھا کہ ایسی عمر اور ایسی حالت میں بچّہ ہونا نہایت تعجّب کی بات ہے۔
(۳۰) انہوں نے  کہا تمہارے  رب نے  یونہی فرما دیا، اور وہی حکیم دانا ہے۔
(۳۱) ابراہیم نے  فرمایا تو اے  فرشتو! تم کس کام سے  آئے  (ف ۳۳) 
۳۳		یعنی سوائے اس بشارت کے تمہارا اور کیا کام ہے۔
(۳۲) بولے  ہم ایک مجرم قوم کی طرف بھیجے  گئے  ہیں (ف ۳۴) 
۳۴		یعنی قومِ لوط کی طرف۔
(۳۳) کہ ان پر گارے  کے  بنائے  ہوئے  پتھر چھوڑیں۔
(۳۴) جو تمہارے  رب کے  پاس حد سے  بڑھنے  والوں کے  لیے  نشان کیے  رکھے  ہیں (ف ۳۵) 
۳۵		ان پتّھروں پر نشان تھے جن سے معلوم ہوتا تھا کہ یہ دنیا کے پتّھروں میں سے نہیں ہیں۔ بعض مفسّرین نے فرمایا کہ ہر ایک پتّھر پر اس کا نام مکتوب تھا جو اس سے ہلاک کیا جانے والا تھا۔
(۳۵) تو ہم نے  اس شہر میں جو ایمان والے  تھے  نکال لیے۔
(۳۶) تو  ہم نے  وہاں ایک ہی گھر مسلمان پایا (ف ۳۶)
۳۶		یعنی ایک ہی گھر کے لوگ، اور وہ حضرت لوط علیہ السلام اور آپ کی دونوں صاحب زادیاں ہیں۔
(۳۷) اور ہم نے  اس میں (ف ۳۷) نشانی باقی  رکھی ان کے  لیے  جو دردناک عذاب سے  ڈرتے  ہیں (ف ۳۸)
۳۷		یعنی قومِ لوط کے اس شہر میں کافروں کو ہلاک کرنے کے بعد۔
۳۸		تاکہ وہ عبرت حاصل کریں اور ان کے جیسے افعال سے باز رہیں، اور وہ نشانی ان کے اجڑے ہوئے دیار تھے یا وہ پتّھر جن سے وہ ہلاک کئے گئے یا وہ کالا بدبو دار پانی جو اس سرزمین سے نکلا تھا۔
(۳۸) اور موسیٰ میں (ف ۳۹) جب ہم نے  اسے  روشن سند لے  کر فرعون کے  پاس بھیجا (ف ۴۰)
۳۹		یعنی حضرت موسیٰ علیہ السلام کے واقعہ میں بھی نشانی رکھی۔
۴۰		روشن سند سے مراد حضرت موسیٰ علیہ الصلوٰۃ والسلام کے معجزات ہیں جو آپ نے فرعون اور فرعونیوں پر پیش فرمائے۔
(۳۹) تو اپنے  لشکر سمیت پھر گیا (ف ۴۱) اور تب بولا جادوگر ہے  یا دیوانہ۔
۴۱		یعنی فرعون نے مع اپنی جماعت کے حضرت موسیٰ علیہ السلام پر ایمان لانے سے اعراض کیا۔
(۴۰) تو ہم نے  اسے  اور اس کے  لشکر کو پکڑ کر دریا میں ڈال دیا اس حال میں کہ وہ اپنے  آپ کو ملامت کر رہا تھا (ف ۴۲)
۴۲		کہ کیوں وہ حضرت موسیٰ علیہ السلام پر ایمان نہ لایا اور کیوں ان پر طعن کئے۔
(۴۱) اور عاد میں (ف ۴۳) جب ہم نے  ان پر خشک آندھی بھیجی (ف ۴۴) 
۴۳		یعنی قومِ عاد کے ہلاک کرنے میں بھی قابلِ عبرت نشانیاں ہیں۔
۴۴		جس میں کچھ بھی خیرو برکت نہ تھی، یہ ہلاک کرنے والی ہوا تھی۔
(۴۲)  جس چیز پر گزرتی  اسے  گلی ہوئی چیز کی طرح چھوڑتی (ف ۴۵)
۴۵		خواہ وہ آدمی ہوں یا جانور یا اور اموال جس چیز کو چھو گئی اس کو ہلاک کر کے ایسا کر دیا گویا کہ وہ مدّتوں کی ہلاک شدہ گلی ہوئی ہے۔
(۴۳) اور ثمود میں (ف ۴۶) جب ان سے  فرمایا گیا ایک وقت تک برت لو (ف ۴۷)
۴۶		یعنی قومِ ثمود کے ہلاک میں بھی نشانیاں ہیں۔
۴۷		یعنی وقتِ موت تک دنیا میں زندگانی کر لو یہی زمانہ تمہاری مہلت کا ہے۔
(۴۴) تو انہوں نے  اپنے  رب کے  حکم سے  سرکشی کی (ف ۴۸) تو ان کی آنکھوں کے  سامنے  انہیں کڑک نے  آلیا (ف ۴۹) 
۴۸		اور حضرت صالح علیہ السلام کی تکذیب کی اور ناقہ کی کوچیں کاٹیں۔
۴۹		اور ہولناک آواز کے عذاب سے ہلاک کر دیئے گئے۔
(۴۵) تو وہ نہ کھڑے  ہو سکے  (ف ۵۰) اور نہ وہ بدلہ لے  سکتے  تھے۔
۵۰		وقتِ نزولِ عذاب نہ بھاگ سکے۔
(۴۶) اور ان سے  پہلے  قوم نوح کو ہلاک فرمایا، بیشک وہ فاسق لوگ تھے۔
(۴۷) اور آسمان کو ہم نے  ہاتھوں سے  بنایا (ف ۵۱) اور بیشک ہم وسعت دینے  والے  ہیں  (ف ۵۲)
۵۱		اپنے دستِ قدرت سے۔
۵۲		اس کو اتنی کہ زمین مع اپنے فضا کے اس کے اندر اس طرح آ جائے جیسے کہ ایک میدانِ وسیع میں گیند پڑی ہو یا یہ معنیٰ ہیں کہ ہم اپنی خَلق پر رزق وسیع کرنے والے ہیں۔
(۴۸) اور زمین کو ہم نے  فرش کیا تو ہم  کیا ہی اچھے  بچھا لے  والے۔
(۴۹) اور ہم نے  ہر چیز کے  دو جوڑ بنائے  (ف ۵۳) کہ تم دھیان کرو (ف ۵۴)
۵۳		مثل آسمان اور زمین اور سورج اور چاند اور رات اور دن اور خشکی و تری اور گرمی و سردی اور جن و انس اور روشنی و تاریکی اور ایمان و کفر اور سعادت و شقاوت اور حق و باطل اور نَر و مادّہ کے۔
۵۴		اور سمجھو کہ ان تمام جوڑوں کا پیدا کرنے والا فردِ واحد ہے نہ اس کا نظیر ہے، نہ شریک، نہ ضد، نہ نِد، وہی مستحقِ عبادت ہے۔
(۵۰) تو اللہ کی طرف بھاگو (ف ۵۵) بیشک میں اس کی طرف سے  تمہارے  لیے  صریح ڈر سنانے  والا ہوں۔
۵۵		اس کے ماسوا کو چھوڑ کر اس کی عبادت اختیار کرو۔
(۵۱) اور اللہ کے  ساتھ اور معبود نہ ٹھہراؤ، بیشک میں اس کی طرف سے  تمہارے  لیے  صریح ڈر سنانے  والا ہوں۔
(۵۲) یونہی (ف ۵۶) جب ان سے  اگلوں کے  پاس کوئی رسول تشریف لایا تو یہی بولے  کہ جادوگر ہے  یا دیوانہ۔
۵۶		جیسے کہ ان کفّار نے آپ کی تکذیب کی اور آپ کو ساحر و مجنون کہا ایسے ہی۔
(۵۳) کیا  آپس میں ایک دوسرے  کو یہ بات کہہ مرے  ہیں بلکہ وہ سرکش لوگ ہیں (ف ۵۷) 
۵۷		یعنی پہلے کفّار نے اپنے پچھلوں کو یہ وصیّت تو نہیں کی کہ تم انبیاء کی تکذیب کرنا اور ان کی شان میں اس طرح کی باتیں بنانا لیکن چونکہ سرکشی اور طغیان کی علّت دونوں میں ہے اس لئے گمراہی میں ایک دوسرے کے موافق رہے۔
(۵۴) تو اے  محبوب! تم ان سے  منہ پھیر لو تو تم پر کچھ الزام نہیں (ف ۵۸)
۵۸		کیونکہ آپ رسالت کی تبلیغ فرما چکے اور دعوت و ارشاد میں جہدِ بلیغ صرف کر چکے اور آپ نے اپنی سعی میں کوئی دقیقہ اٹھا نہیں رکھا۔ شانِ نزول : جب یہ آیت نازل ہوئی تو رسولِ کریم صلی اللہ علیہ و آلہٖ و سلم غمگین ہوئے اور آپ کے اصحاب کو بہت رنج ہوا کہ جب رسول علیہ السلام کو اعراض کرنے کا حکم مل گیا تو اب وحی کیوں آئے گی اور جب نبی نے امّت کو تبلیغ بطریقِ اتم فرما دی اور امّت سرکشی سے باز نہ آئی اور رسول کو ان سے اعراض کا حکم مل گیا تو وقت آگیا کہ ان پر عذاب نازل ہو، اس پر وہ آیتِ کریمہ نازل ہوئی جو اس آیت کے بعد ہے اور اس میں تسکین دی گئی کہ سلسلۂ وحی منقطع نہیں ہوا ہے، سیّدِ عالَم صلی اللہ علیہ و آلہٖ سلم کی نصیحت سعادت مندوں کے لئے جاری رہے گی چنانچہ ارشاد ہوا۔
(۵۵) اور سمجھاؤ کہ سمجھانا مسلمانوں کو  فائدہ دیتا ہے۔
(۵۶) اور میں نے  جن اور آدمی اتنے  ہی لیے  بنائے  کہ میری بندگی کریں (ف ۵۹)
۵۹		اور میری معرفت ہو۔
(۵۷) میں ان سے  کچھ رزق نہیں مانگتا (ف ۶۰) اور نہ یہ چاہتا ہوں کہ وہ مجھے  کھانا دیں (ف ۶۱)
۶۰		کہ میرے بندوں کو روزی دیں یا سب کی نہیں تو اپنی ہی روزی خود پیدا کریں کیونکہ رزّاق میں ہوں اور سب کی روزی کا میں ہی کفیل ہوں۔
۶۱		میری خَلق کے لئے۔
(۵۸) بیشک اللہ ہی بڑا رزق دینے  والا قوت والا قدرت والا ہے  (ف ۶۲) 
۶۲		سب کو وہی دیتا، وہی پالتا ہے۔
(۵۹) تو بیشک ان ظالموں کے  لیے  (ف ۶۳) عذاب کی ایک باری ہے  (ف ۶۴) جیسے  ان کے  ساتھ والوں کے  لیے  ایک باری تھی (ف ۶۵) تو مجھ سے  جلدی نہ کریں (ف ۶۶)
۶۳		جنہوں نے رسولِ کریم صلی اللہ علیہ و آلہٖ و سلم کی تکذیب کر کے اپنی جانوں پر ظلم کیا۔
۶۴		حصّہ ہے، نصیب ہے۔
۶۵		یعنی اُمَمِ سابقہ کے کفّار کے لئے جو انبیاء کی تکذیب میں ان کے ساتھی تھے، ان کا عذاب و ہلاک میں حصّہ تھا۔
۶۶		عذاب نازل کرنے کی۔
(۶۰) تو کافروں کی خرابی ہے  ان کے  اس دن سے  جس کا وعدہ دیے  جاتے  ہیں (ف ۶۷)  
۶۷		اور وہ روزِ قیامت ہے۔




سورۂ الطور


اللہ کے  نام سے  شروع جو نہایت مہربان رحم والا(ف ۱)
۱		سورۂ طور مکّیہ ہے، اس میں دو ۲رکوع، انچاس ۴۹آیتیں، تین سو بارہ ۳۱۲کلمے، ایک ہزار پانچ سو ۱۵۰۰ حرف ہیں۔
(۱) طور کی قسم  (ف ۲) 
۲		یعنی اس پہاڑ کی قَسم جس پر اللہ تعالیٰ نے حضرت موسیٰ علیہ السلام کو شرفِ کلام سے مشرف فرمایا۔
(۲) اور اس نوشتہ کی (ف ۳)
۳		اس نوشتہ سے مراد یا توریت ہے یا قرآن یا لوحِ محفوظ یا اعمال نویس فرشتوں کے دفتر۔
(۳) جو کھلے  دفتر میں لکھا ہے 
(۴) اور بیت معمور (ف ۴)
۴		بیت المعمور ساتویں آسمان میں عرش کے سامنے کعبہ شریف کے بالکل مقابل ہے، یہ آسمان والوں کا قبلہ ہے، ہر روز ستّر ہزار فرشتے اس میں طواف و نماز کے لئے حاضر ہوتے ہیں، پھر کبھی انہیں لوٹنے کا موقع نہیں ملتا ۲۴ہر روز نئے ستّر ہزار حاضر ہوتے ہیں۔ حدیثِ معراج میں بصحت ثابت ہوا ہے کہ سیّدِ عالَم صلی اللہ علیہ و آلہٖ و سلم نے ساتویں آسمان میں بیت المعمور کو ملاحظہ فرمایا۔
(۵) اور بلند چھت (ف ۵)
۵		اس سے مراد آسمان ہے جو زمین کے لئے بمنزلۂ چھت کے ہے یا عرش جو جنّت کی چھت ہے۔ (قرطبی عن ابنِ عباس)
(۶) اور سلگائے  ہوئے  سمندر کی (ف ۶) 
۶		مروی ہے کہ اللہ تعالیٰ روزِ قیامت تمام سمندروں کو آگ کر دے گا جس سے جہنّم کی آگ میں اور بھی زیادتی ہو جائے گی۔ (خازن)
(۷) بیشک تیرے  رب کا عذاب ضرور ہونا ہے  (ف ۷)
۷		جس کا کفّار کو وعدہ دیا گیا ہے۔
(۸) اسے  کوئی ٹالنے  والا نہیں 
(۹) جس دن آسمان ہلنا سا ہلنا ہلیں گے  (ف ۸)
۸		چکّی کی طرح گھومیں گے اور اس طرح حرکت میں آئیں گے کہ ان کے اجزاء مختلف و منتشر ہو جائیں۔
(۱۰) اور پہاڑ چلنا سا چلنا چلیں گے  (ف ۹) 
۹		جیسے کہ غبار ہوا میں اڑتا ہے، یہ دن قیامت کا دن ہو گا۔
(۱۱) تو اس دن جھٹلانے  والوں کی خرابی ہے  (ف ۱۰)
۱۰		جو رسولوں کو جھٹلاتے تھے۔
(۱۲) وہ جو مشغلہ میں (ف ۱۱) کھیل رہے  ہیں۔
۱۱		کفر و باطل کے۔
(۱۳) جس دن جہنم کی طرف دھکا دے  کر دھکیلے  جائیں گے  (ف ۱۲) 
۱۲		اور جہنّم کے خازن کافروں کے ہاتھ گردنوں سے اور پاؤں پیشانیوں سے ملا کر باندھیں گے اور انہیں منہ کے بَل جہنّم میں ڈھکیل دیں گے اور ان سے کہا جائے گا۔
(۱۴)  یہ ہے  وہ آگ جسے  تم جھٹلاتے  تھے  (ف ۱۳) 
۱۳		دنیا میں۔
(۱۵) تو کیا یہ جادو ہے  یا تمہیں سوجھتا نہیں (ف ۱۴) 
۱۴		یہ ان سے اس لئے کہا جائے گا کہ وہ دنیا میں سیّدِ عالَم صلی اللہ علیہ و آلہٖ و سلم کی طرف سِحر کی نسبت کرتے تھے اور کہتے تھے کہ ہماری نظر بندی کر دی ہے۔
(۱۶) اس میں جاؤ اب چاہے  صبر کرو یا نہ کرو، سب تم پر ایک سا ہے  (ف ۱۵) تمہیں اسی کا بدلہ جو تم کرتے  تھے  (ف ۱۶) 
۱۵		نہ کہیں بھاگ سکتے ہو، نہ عذاب سے بچ سکتے ہو اور یہ عذاب۔
۱۶		دنیا میں کفر و تکذیب۔
(۱۷) بیشک پرہیزگار باغوں اور چین میں ہیں 
(۱۸) اپنے  رب کے  دین پر شاد شاد (ف ۱۷)  اور انہیں ان کے  رب نے  آگ کے  عذاب سے  بچا لیا (ف ۱۸) 
۱۷		اس کے عطا و نعمت، خیر و کرامت پر۔
۱۸		اور ان سے کہا جائے گا۔
(۱۹) کھاؤ اور پیو خوشگواری سے  صِلہ اپنے  اعمال کا (ف ۱۹) 
۱۹		جو تم نے دنیا میں کئے کہ ایمان لائے اور خدا اور رسول کی طاعت اختیار کی۔
(۲۰) تختوں پر تکیہ لگائے  جو قطار لگا کر بچھے  ہیں اور ہم  نے  انہیں بیاہ دیا بڑی آنکھوں وا لی حوروں سے۔
(۲۱) اور جو ایمان لائے  اور ان کی اولاد نے  ایمان کے  ساتھ ان کی پیروی کی ہم نے  ان کی اولاد ان سے  ملا دی (ف ۲۰) اور ان کے  عمل میں انہیں کچھ کمی نہ دی (ف ۲۱) سب آدمی اپنے  کیے  میں گرفتار ہیں (ف ۲۲)
۲۰		جنّت میں اگرچہ باپ دادا کے درجے بلند ہوں تو بھی ان کی خوشی کے لئے ان کی اولاد ان کے ساتھ ملا دی جائے گی اور اللہ تعالیٰ اپنے فضل و کرم سے اس اولاد کو بھی وہ درجہ عطا فرمائے گا۔
۲۱		انہیں ان کے اعمال کا پورا ثواب دیا اور اولاد کے درجے اپنے فضل و کرم سے بلند کئے۔
۲۲		یعنی ہر کافر اپنے کفری عمل میں دوزخ کے اندر گرفتار ہے۔ (خازن)
(۲۲) اور ہم نے  ان کی مدد فرمائی میوے  اور گوشت سے  جو چاہیں (ف ۲۳) 
۲۳		یعنی اہلِ جنّت کو ہم نے اپنے احسان سے دم بدم مزید نعمتیں عطا فرمائیں۔
(۲۳) ایک دوسرے  سے  لیتے  ہیں وہ جام جس میں نہ بیہودگی اور گنہ گاری (ف ۲۴)
۲۴		جیسا کہ دنیا کی شراب میں قِسم قِسم کے مفاسد تھے کیونکہ شرابِ جنّت کے پینے سے نہ عقل زائل ہوتی ہے، نہ خصلتیں خراب ہوتی ہیں، نہ پینے والا بے ہودہ بکتا ہے، نہ گنہگار ہوتا ہے۔
(۲۴) اور ان کے  خدمت گار لڑکے  ان کے  گرد پھریں گے  (ف ۲۵) گویا وہ موتی ہیں چھپا کر رکھے  گئے  (ف ۲۶)
۲۵		خدمت کے لئے اور انکے حسن و صفا و پاکیزگی کا یہ عالَم ہے۔
۲۶		جنہیں کوئی ہاتھ ہی نہ لگا۔ حضرت عبداللہ بن عمر نے فرمایا کہ کسی جنّتی کے پاس خدمت میں دوڑنے والے غلام ہزار سے کم نہ ہوں گے اور ہر غلام جدا جدا خدمت پر مقرر ہو گا۔
(۲۵) اور ان میں ایک نے  دوسرے  کی طرف منہ کیا پوچھتے  ہوئے  (ف ۲۷) 
۲۷		یعنی جنّتی جنّت میں ایک دوسرے سے دریافت کریں گے کہ دنیامیں کس حال میں تھے اور کیا عمل کرتے تھے، اور یہ دریافت کرنا نعمتِ الٰہی کے اعتراف کے لئے ہو گا۔
(۲۶) بولے  بیشک ہم اس سے  پہلے  اپنے  گھروں میں سہمے  ہوئے  تھے  (ف ۲۸) 
۲۸		اللہ تعالیٰ کے خو ف سے اور اس اندیشہ سے کہ نفس و شیطان خللِ ایمان کا باعث نہ ہوں اور نیکیوں کے روکے جانے اور بدیوں پر گرفت کئے جانے کا بھی اندیشہ تھا۔
(۲۷) تو اللہ نے  ہم پر احسان کیا (ف ۲۹) اور ہمیں لُو  کے  عذاب سے  بچا لیا (ف ۳۰) 
۲۹		رحمت اور مغفرت فرما کر۔
۳۰		یعنی آتشِ جہنّم کے عذاب سے جو جسموں میں داخل ہونے کی وجہ سے سموم یعنی لُو کے نام سے موسوم کی گئی۔
(۲۸) بیشک ہم نے  اپنی پہلی زندگی میں (ف ۳۱) اس کی عبادت کی تھی، بیشک وہی احسان فرمانے  والا مہربان ہے۔
۳۱		یعنی دنیا میں اخلاص کے ساتھ صرف۔
(۲۹) تو اے  محبوب! تم نصیحت فرماؤ (ف ۳۲) کہ تم اپنے  رب کے  فضل سے  نہ کاہن ہو نہ  مجنون۔
۳۲		کفّارِ مکّہ کو۔ اور ان کے کاہن اور مجنوں کہنے کی وجہ سے آپ نصیحت سے باز نہ رہیں اس لئے۔
(۳۰) یا کہتے  ہیں (ف ۳۳) یہ شاعر ہیں ہمیں ان پر حوادثِ زمانہ کا انتظار ہے  (ف ۳۴)
۳۳		یہ کفّارِ مکّہ آپ کی شان میں۔
۳۴		کہ جیسے ان سے پہلے شاعر مر گئے اور ان کے جتھے ٹوٹ گئے یہی حال ان کا ہونا ہے۔ ( معاذ اللہ) اور وہ کفّار یہ بھی کہتے تھے کہ ان کے والد کی موت جوانی میں ہوئی ہے ان کی بھی ایسی ہی ہو گی۔ اللہ تعالیٰ اپنے حبیب سے فرماتا ہے۔
(۳۱) تم فرماؤ انتظار کیے  جاؤ (ف ۳۵) میں بھی تمہارے  انتظار میں ہوں (ف ۳۶) 
۳۵		میری موت کا۔
۳۶		کہ تم پر عذابِ الٰہی آئے، چنانچہ یہ ہوا اور وہ کفّار بدر میں قتل و قید کے عذاب میں گرفتار کئے گئے۔
(۳۲) کیا ان کی عقلیں انہیں یہی بتاتی ہیں (ف ۳۷) یا وہ سرکش لوگ ہیں (ف ۳۸)
۳۷		جو وہ حضور کی شان میں کہتے ہیں شاعر، ساحر، کاہن، مجنون، ایسا کہنا بالکل خلافِ عقل ہے اور طرّہ یہ کہ مجنون بھی کہتے جائیں اور شاعر، ساحر، کاہن بھی اور پھر اپنے عاقل ہونے کا دعویٰ۔
۳۸		کہ عناد میں اندھے ہو رہے ہیں اور کفر و طغیان میں حد سے گزر گئے۔
(۳۳) یا کہتے  ہیں انہوں نے  (ف ۳۹) یہ قرآن بنا لیا، بلکہ وہ ایمان نہیں رکھتے  (ف ۴۰)
۳۹		یعنی سیّدِ عالَم صلی اللہ علیہ و آلہٖ و سلم نے اپنے دل سے۔
۴۰		اور دشمنی و خبثِ نفس سے ایسے طعن کرتے ہیں۔ اللہ تعالیٰ ان پر حجّت قائم فرماتا ہے کہ اگر ان کے خیال میں قرآن جیسا کلام کوئی انسان بنا سکتا ہے۔
(۳۴) تو اس جیسی ایک بات تو لے  آئیں (ف ۴۱) اگر سچے  ہیں۔
۴۱		جو حسن و خوبی اور فصاحت و بلاغت میں اس کے مثل ہو۔
(۳۵) کیا وہ کسی اصل سے  نہ بنائے  گئے  (ف ۴۲) یا وہی بنانے  والے  ہیں (ف ۴۳)
۴۲		یعنی کیا وہ ماں باپ سے پیدا نہ ہوئے، جماد، بے عقل ہیں جن پر حجّت قائم نہ کی جائے گی ایسا نہیں یا یہ معنیٰ ہیں کہ کیا وہ نطفہ سے پیدا نہیں ہوئے اور کیا انہیں خدا نے نہیں بنایا۔
۴۳		کہ انہوں نے اپنے آپ کو خود ہی بنا لیا ہو یہ بھی محال ہے تو لا محالہ انہیں اقرار کرنا پڑے گا کہ انہیں اللہ تعالیٰ نے پیدا کیا پھر کیا سبب ہے کہ وہ اس کی عبادت نہیں کرتے اور بتوں کو پوجتے ہیں۔
(۳۶)  یا  آسمان اور زمین انہوں نے  پیدا کیے  (ف ۴۴) بلکہ انہیں یقین نہیں (ف ۴۵)
۴۴		یہ بھی نہیں۔ اور اللہ تعالیٰ کے سوائے آسمان و زمین پیدا کرنے کی کوئی قدرت نہیں رکھتا تو کیوں اس کی عبادت نہیں کرتے۔
۴۵		اللہ تعالیٰ کی توحید اور اس کی قدرت و خالقیّت کا اگر اس کا یقین ہوتا تو ضرور اس کے نبی صلی اللہ علیہ و آلہٖ و سلم پر ایمان لاتے۔
(۳۷) یا  ان کے  پاس تمہارے  رب کے  خزانے  ہیں (ف ۴۶) یا وہ کڑوڑے  (حاکمِ اعلیٰ) ہیں (ف ۴۷)
۴۶		نبوّت اور رزق وغیرہ کے، کہ انہیں اختیار ہو جہاں چاہے خرچ کریں اور جسے چاہیں دیں۔
۴۷		خود مختار جو چاہے کریں کوئی پوچھنے والا نہ ہو۔
(۳۸) یا ان کے  پاس کوئی زینہ ہے  (ف ۴۸) جس میں چڑھ کر سن لیتے  ہیں (ف ۴۹) تو ان کا سننے  والا کوئی روشن سند لائے۔
۴۸		آسمان کی طرف لگا ہوا۔
۴۹		اور انہیں معلوم ہو جاتا ہے کہ کون پہلے ہلاک ہو گا اور کس کی فتح ہو گی اگر انہیں اس کا دعویٰ ہو۔
(۳۹) کیا اس کو بیٹیاں اور تم کو بیٹے  (ف ۵۰) 
۵۰		یہ ان کی سفاہت اور بے وقوفی کا بیان ہے کہ اپنے لئے تو بیٹے پسند کرتے ہیں اور اللہ تعالیٰ کی طرف بیٹیوں کی نسبت کرتے ہیں جن کو بُرا جانتے ہیں۔
(۴۰) یا تم ان سے  (ف ۵۱) کچھ اجرت مانگتے  ہو تو وہ چٹی کے  بوجھ میں دبے  ہیں (ف ۵۲) 
۵۱		دِین کی تعلیم پر۔
۵۲		اور تاوان کی زیر باری کے باعث اسلام نہیں لاتے یہ بھی تو نہیں ہے پھر اسلام لانے میں انہیں کیا عذر ہے۔
(۴۱) یا  ان کے  پاس غیب ہیں جس سے  وہ حکم لگاتے  ہیں (ف ۵۳) 
۵۳		کہ مرنے کے بعد نہ اٹھیں گے اور اٹھے بھی تو عذاب نہ کئے جائیں گے، یہ بات بھی نہیں۔
(۴۲) یا کسی داؤ ں (ف ریب) کے  ارادہ میں ہیں (ف ۵۴) تو کافروں پر ہی داؤں (ف ریب) پڑنا ہے  (ف ۵۵)
۵۴		دارالنّدوہ میں جمع ہو کر اللہ تعالیٰ کے نبی ہادیِ برحق صلی اللہ علیہ و آلہٖ و سلم کے ضرر و قتل کے مشورے کرتے ہیں۔
۵۵		انکے مَکر و کید کا وبال انہیں پر پڑے گا، چنانچہ ایسا ہی ہو اللہ تعالیٰ نے اپنے نبی صلی اللہ علیہ و آلہٖ و سلم کو ان کے مَکر سے محفوظ رکھا اور انہیں بدر میں ہلاک کیا۔
(۴۳) یا اللہ کے  سوا ان کا کوئی اور خدا ہے  (ف ۵۶) اللہ کو پاکی ان کے  شرک سے۔
۵۶		جو انہیں روزی دے اور عذابِ الٰہی سے بچا سکے۔
(۴۴) اور اگر آسمان سے  کوئی ٹکڑا گرتا دیکھیں تو کہیں گے  تہ بہ تہ بادل ہے  (ف ۵۷) 
۵۷		یہ جواب ہے کفّار کے اس مقولہ کا جو کہتے تھے کہ ہم پر آسمان کا کوئی ٹکڑا گرا کر عذاب کیجئے، اللہ تعالیٰ اسی کے جواب میں فرماتا ہے کہ ان کا کفر و عناد اس حد پر پہنچ گیا ہے کہ اگر ان پر ایسا ہی کیا جائے کہ آسمان کا کوئی ٹکڑا گرا دیا جائے اور آسمان سے اسے گرتے ہوئے دیکھیں تو بھی کفر سے باز نہ آئیں اور براہِ عناد یہی کہیں کہ یہ تو ابر ہے اس سے ہم سیراب ہوں گے۔
(۴۵) تو تم انہیں چھوڑ دو یہاں تک کہ وہ اپنے  اس دن سے  ملیں جس میں بے  ہوش ہوں گے  (ف ۵۸) 
۵۸		مراد اس سے نفخۂ اولیٰ کا دن ہے۔
(۴۶) جس دن ان  کا داؤ ں (ف ریب) کچھ کام نہ دے  گا اور نہ ان کی مدد ہو (ف ۵۹)
۵۹		غرض کسی طرح عذابِ آخرت سے بچ نہ سکیں گے۔
(۴۷) اور بیشک ظالموں کے  لیے  اس سے  پہلے  ایک عذاب ہے  (ف ۶۰) مگر ان میں اکثر کو خبر نہیں (ف ۶۱)
۶۰		ان کے کفر کے سبب عذابِ آخرت سے پہلے اور وہ عذاب یا تو بدر میں قتل ہونا ہے یا بھوک و قحط کی ہفت سالہ مصیبت یا عذابِ قبر۔
۶۱		کہ وہ عذاب میں مبتلا ہونے والے ہیں۔
(۴۸) اور اے  محبوب! تم اپنے  رب کے  حکم پر ٹھہرے  رہو (ف ۶۲) کہ بیشک تم ہماری نگہداشت میں ہو (ف ۶۳) اور اپنے  رب کی تعریف کرتے  ہوئے  اس کی پاکی بولو جب تم کھڑے  ہو (ف ۶۴) 
۶۲		اور جو مہلت انہیں دی گئی ہے اس پر دل تنگ نہ ہو۔
۶۳		تمہیں وہ کچھ ضرر نہیں پہنچا سکتے۔
۶۴		نماز کے لئے۔ اس سے تکبیرِ اولیٰ کے بعد سُبْحَا نَکَ اللّٰھُمَّ پڑھنا مراد ہے یا یہ معنیٰ ہیں کہ جب سو کر اٹھو تو اللہ تعالیٰ کی حمد و تسبیح کیا کرو یا یہ معنیٰ ہیں کہ ہر مجلس سے اٹھتے وقت حمد و تسبیح بجا لایا کرو۔
(۴۹) اور کچھ رات میں اس کی پاکی بولو  اور تاروں کے  پیٹھ دیتے  (ف ۶۵)
۶۵		یعنی تاروں کے چھُپنے کے بعد۔ مراد یہ ہے کہ ان اوقات میں اللہ تعالیٰ کی تسبیح و تحمید کرو۔ بعض مفسّرین نے فرمایا کہ تسبیح سے مراد نماز ہے۔



سورۃ النجم

اللہ کے  نام سے  شروع جو نہایت مہربان رحم والا(ف ۱)
۱		سورۃ النجم مکّیہ ہے، اس میں تین۳ رکوع، باسٹھ۶۲ آیتیں، تین سو ساٹھ۳۶۰ کلمے، ایک ہزار چار سو پانچ ۱۴۰۵حرف ہیں۔ یہ وہ پہلی سورت ہے جس کا رسولِ کریم صلی اللہ علیہ و آلہٖ و سلم نے اعلان فرمایا اور حرم شریف میں مشرکین کے روبرو پڑھی۔
(۱)  اس پیارے  چمکتے   تارے  محمد کی قسم! جب یہ معراج سے  اترے  (ف ۲)
۲		نجم کی تفسیر میں مفسّرین کے بہت سے قول ہیں بعض نے ثریّا مراد لیا ہے اگرچہ ثریّا کئی تارے ہیں لیکن نجم کا اطلاق ان پر عرب کی عادت ہے۔ بعض نے نجم سے جنسِ نجوم مراد لی ہے۔ بعض نے وہ نباتا ت جو ساق نہیں رکھتے، زمین پر پھیلتے ہیں۔ بعض نے نجم سے قرآن مراد لیا ہے لیکن سب سے لذیذ تفسیر وہ ہے جو حضرت مترجِم قدّس سرّہ نے اختیار فرمائی کہ نجم سے مراد ہے ذاتِ گرامی ہادیِ برحق سیّدِ انبیاء محمّد مصطفیٰ صلی اللہ علیہ و آلہٖ و سلم کی۔ (خازن)
(۲) تمہارے  صاحب نہ بہکے  نہ بے  راہ چلے  (ف ۳)
۳		صَاحِبُکُمْ سے مراد سیّدِ عالَم صلی اللہ علیہ و آلہٖ و سلم ہیں۔ معنیٰ یہ ہیں کہ حضور ِ انور صلی اللہ علیہ و آلہٖ و سلم نے کبھی طریقِ حق و ہدایت سے عدول نہ کیا، ہمیشہ اپنے رب کی توحید و عبادت میں رہے، آپ کے دامنِ عصمت پر کبھی کسی امرِ مکروہ کی گرد نہ آئی۔ اور بے راہ نہ چلنے سے یہ مراد ہے کہ حضرت صلی اللہ علیہ و آلہٖ و سلم ہمیشہ رشد و ہدایت کی اعلیٰ منزل پر متمکن رہے۔ اعتقادِ فاسد کا شائبہ بھی کبھی آپ کے حاشیۂ بساط تک نہ پہنچ سکا۔
(۳) اور وہ کوئی بات اپنی خواہش سے  نہیں کرتے۔
(۴) وہ تو نہیں مگر وحی جو انہیں کی جاتی ہے  (ف ۴)
۴		یہ جملہ اولیٰ کی دلیل ہے کہ حضور کا بہکنا اور بے راہ چلنا ممکن و متصور ہی نہیں کیونکہ آپ اپنی خواہش سے کوئی بات فرماتے ہی نہیں جو فرماتے ہیں وحیِ الٰہی ہوتی ہے اور اس میں حضور کے خُلقِ عظیم اور آپ کی اعلیٰ منزلت کا بیان ہے۔ نفس کا سب سے اعلیٰ مرتبہ یہ ہے کہ وہ اپنی خواہش ترک کر دے۔(کبیر) اور اس میں یہ بھی اشارہ ہے کہ نبی علیہ الصلوٰۃ والسلام اللہ تعالیٰ کے ذات و صفات و افعال میں فنا کے اس اعلیٰ مقام پر پہنچے کہ اپنا کچھ باقی نہ رہا تجلّیِ ربّانی کا یہ استیلائے تام ہوا کہ جو کچھ فرماتے ہیں وہ وحیِ الٰہی ہوتی ہے۔ ( روح البیان)
(۵) انہیں (ف ۵) سکھایا (ف ۶) سخت قوتوں والے  طاقتور نے  (ف ۷)
۵		یعنی سیّدِ عالَم صلی اللہ علیہ و آلہٖ و سلم کو۔
۶		جو کچھ اللہ تعالیٰ نے ان کی طرف وحی فرمایا۔ اور اس تعلیم سے مراد قلبِ مبارک تک پہنچا دینا ہے۔
۷		بعض مفسّرین اس طرف گئے ہیں کہ سخت قوّتوں والے طاقتور سے مراد حضرت جبریل ہیں اور سکھا نے سے مراد بتعلیمِ الٰہی سکھانا یعنی وحیِ الٰہی کا پہنچانا ہے۔ حضرت حسن بصری رضی اللہ تعالیٰ عنہ نے فرمایا کہ شَدِیْدُ الْقُویٰ ذُوْمِرَّۃٍ سے مراد اللہ تعالیٰ ہے اس نے اپنی ذات کو اس وصف کے ساتھ ذکر فرمایا معنیٰ یہ ہیں کہ سیّدِ عالَم صلی اللہ علیہ و آلہٖ و سلم کو اللہ تعالیٰ نے بے واسطہ تعلیم فرمائی۔ (تفسیر روح البیان)
(۶) پھر اس جلوہ نے  قصد فرمایا (ف ۸)
۸		عام مفسّرین نے فَاسْتَویٰ کا فاعل بھی حضرت جبریل کو قرار دیا ہے اور یہ معنیٰ لئے ہیں کہ حضرت جبریلِ امین اپنی اصلی صورت پر قائم ہوئے اور اس کا سبب یہ ہے کہ سیّدِ عالَم صلی اللہ علیہ و آلہٖ و سلم نے انہیں ان کی اصلی صورت میں ملاحظہ فرمانے کی خواہش ظاہر فرمائی تھی تو حضرت جبریل جنابِ مشرق میں حضور کے سامنے نمودار ہوئے اور ان کے وجود سے مشرق سے مغرب تک بھر گیا یہ بھی کہا گیا ہے کہ حضور سیّدِ عالَم صلی اللہ علیہ و آلہٖ و سلم کے سوا کسی انسان نے حضرت جبریل کو ان کی اصلی صورت میں نہیں دیکھا۔ امام فخر الدین رازی رحمۃ اللہ علیہ فرماتے ہیں کہ حضرت جبریل کو دیکھنا تو صحیح ہے اور حدیث سے ثابت ہے لیکن یہ حدیث میں نہیں ہے کہ اس آیت میں حضرت جبریل کو دیکھنا مراد ہے بلکہ ظاہرِ تفسیر میں یہ ہے کہ مراد فَاسْتَویٰ سے سیّدِ عالَم صلی اللہ علیہ و آلہٖ و سلم کا مکانِ عالی اور منزلتِ رفیعہ میں استویٰ فرمانا ہے۔ (تفسیر کبیر) تفسیرِ روح البیان میں ہے کہ سیّدِ عالَم صلی اللہ علیہ و آلہٖ و سلم نے افقِ اعلیٰ یعنی آسمانوں کے اوپر استویٰ فرمایا اور حضرت جبریل سدرۃ المنتہی پر رک گئے آگے نہ بڑھ سکے انہوں نے کہا اگر میں ذرا بھی آگے بڑھوں تو تجلّیاتِ جلال مجھے جَلا ڈالیں اور حضور سیّدِ عالَم صلی اللہ علیہ و آلہٖ و سلم آگے بڑھ گئے اور مستوائے عرش سے بھی گزر گئے۔ اور حضرت مترجِم قدّس سرّہ کا ترجمہ اس طرف مشیر ہے کہ استویٰ کی اسناد حضرت ربُّ العزّت عزَّ و اعلیٰ کی طرف ہے، اور یہی قول حسن رضی اللہ تعالیٰ عنہ کا ہے۔
(۷)  اور وہ آسمان بریں کے  سب سے  بلند کنارہ پر تھا (ف ۹) 
۹		یہاں بھی عام مفسّرین اسی طرف گئے ہیں کہ یہ حال جبریلِ امین کا ہے لیکن امام رازی علیہ الرحمۃ فرماتے ہیں کہ ظاہر یہ ہے کہ یہ حال سیّدِ عالَم محمّد مصطفیٰ صلی اللہ علیہ و آلہٖ و سلم کا ہے کہ آپ افقِ اعلیٰ یعنی فوقِ سمٰوات تھے جس طرح کہنے والا کہتا ہے کہ میں نے چھت پر چاند دیکھا پہاڑ پر چاند دیکھا اس کے یہ معنیٰ نہیں ہوتے کہ چاند چھت پر یا پہاڑ پر تھا بلکہ یہی معنیٰ ہوتے ہیں کہ دیکھنے والا چھت یا پہاڑ پر تھا اسی طرح یہاں معنیٰ ہیں کہ حضور علیہ الصلوٰۃ والسلام فوقِ سمٰوات پر پہنچے تو تجلّیِ ربّانی آپ کی طرف متوجّہ ہوئی۔
(۸) پھر وہ جلوہ نزدیک ہوا (ف ۱۰) پھر خوب اتر آیا (ف ۱۱) 
۱۰		اس کے معنیٰ میں بھی مفسّرین کے کئی قول ہیں۔ ایک قول یہ ہے کہ حضرت جبریل کا سیّدِ عالَم صلی اللہ علیہ و آلہٖ و سلم سے قریب ہونا مراد ہے کہ وہ اپنی صورت اصلی دکھا دینے کے بعد حضور ِ سیّدِ عالَم صلی اللہ علیہ و آلہٖ و سلم کے قرب میں حاضر ہوئے دوسرے معنیٰ یہ ہیں کہ سیّدِ عالَم صلی اللہ علیہ و آلہٖ و سلم حضرتِ حق کے قرب سے مشرف ہوئے تیسرے یہ کہ اللہ تعالیٰ نے اپنے حبیب صلی اللہ علیہ و آلہٖ و سلم کو اپنے قرب کی نعمت سے نوازا اور یہ ہی صحیح تر ہے۔
۱۱		اس میں چند قول ہیں ایک تو یہ کہ نزدیک ہونے سے حضور کا عروج و وصول مراد ہے اور اتر آنے سے نزول و رجوع تو حاصلِ معنیٰ یہ ہے کہ حق تعالیٰ کے قرب میں باریاب ہوئے پھر وصال کی نعمتوں سے فیض یاب ہو کر خَلق کی طرف متوجّہ ہوئے۔ دوسرا قول یہ ہے کہ حضرت ربُّ العزّت اپنے لطف و رحمت کے ساتھ اپنے حبیب سے قریب ہو اور اس قرب میں زیادتی فرمائی تیسرا قول یہ ہے کہ سیّدِ عالَم صلی اللہ علیہ و آلہٖ و سلم نے مقربِ درگاہِ ربوبیّت ہو کر سجدۂ طاعت ادا کیا۔ (روح البیان) بخاری و مسلم کی حدیث میں ہے کہ قریب ہوا جبّار ربُّ العزّت الخ۔ (خازن)
(۹) تو اس جلوے  اور اس محبوب میں دو ہاتھ کا  فاصلہ رہا بلکہ اس سے  بھی کم (ف ۱۲)
۱۲		یہ اشارہ ہے تاکیدِ قرب کی طرف کہ قرب اپنے کمال کو پہنچا اور با ادب احبّاء میں جو نزدیکی متصور ہو سکتی ہے وہ اپنی غایت کو پہنچی۔
(۱۰) اب وحی فرمائی اپنے  بندے  کو جو وحی فرمائی (ف ۱۳)
۱۳		اکثر علمائے مفسّرین کے نزدیک اس کے معنیٰ یہ ہیں کہ اللہ تعالیٰ نے اپنے بندۂ خاص حضرت محمّد مصطفیٰ صلی اللہ علیہ و آلہٖ و سلم کو وحی فرمائی۔ (جمل) حضرت جعفر صادق رضی اللہ تعالیٰ عنہ نے فرمایا کہ اللہ تعالیٰ نے اپنے بندے کو وحی فرمائی جو وحی فرمائی یہ وحی بے واسطہ تھی کہ اللہ تعالیٰ اور اس کے حبیب کے درمیان کو ئی واسطہ نہ تھا اور یہ خدا اور رسول کے درمیان کے اسرار ہیں جن پر ان کے سوا کسی کو اطلاع نہیں۔ بقلی نے کہا کہ اللہ تعالیٰ نے اس راز کو تمام خَلق سے مخفی رکھا اور نہ بیان فرمایا کہ اپنے حبیب کو کیا وحی فرمائی اور محبّ و محبوب کے درمیان ایسے راز ہوتے ہیں جن کو ان کے سوا کوئی نہیں جانتا۔ (روح البیان) علماء نے یہ بھی بیان کیا ہے کہ اس شب میں جو آپ کو وحی فرمائی گئی وہ کئی قِسم کے علوم تھے۔ ایک تو علمِ شرائع و احکام جن کی سب کو تبلیغ کی جاتی ہے دوسرے معارفِ الٰہیہ جو خواص کو بتائے جاتے ہیں تیسرے حقائق و نتائجِ علومِ ذوقیہ جو صرف اخصّ الخواص کو تلقین کئے جاتے ہیں اور ایک قِسم وہ اسرار جو اللہ تعالیٰ اور اس کے رسول کے ساتھ خاص ہیں کوئی ان کا تحمّل نہیں کر سکتا۔ (روح البیان)
(۱۱) دل نے  جھوٹ نہ کہا جو دیکھا (ف ۱۴)
۱۴		آنکھ نے یعنی سیّدِ عالَم صلی اللہ علیہ و آلہٖ و سلم کے قلبِ مبارک نے اس کی تصدیق کی جو چشمِ مبارک نے دیکھا۔ معنیٰ یہ ہیں کہ آنکھ سے دیکھا دل سے پہچانا اور اس رویت و معرفت میں شک وتردّد نے راہ نہ پائی اب یہ بات کہ کیا دیکھا بعض مفسّرین کا قول یہ ہے کہ حضرت جبریل کو دیکھا لیکن مذہبِ صحیح یہ ہے کہ سیّدِ عالَم صلی اللہ علیہ و آلہٖ و سلم نے اپنے رب تبارک و تعالیٰ کو دیکھا اور یہ دیکھنا کس طرح تھا چشمِ سرسے یا چشمِ دل سے اس میں مفسّرین کے دونوں قول پائے جاتے ہیں، حضرت ابنِ عباس رضی اللہ تعالیٰ عنہما کا قول ہے کہ سیّدِ عالَم صلی اللہ علیہ و آلہ و سلم نے رب عزَّوجلّ کو اپنے قلبِ مبارک سے دوبار دیکھا (رواہ مسلم) ایک جماعت اس طرف گئی ہے کہ آپ نے رب عزَّوجلّ کو حقیقتہً چشمِ مبارک سے دیکھا۔ یہ قول حضرت انس بن مالک اور حسن و عکرمہ کا ہے اور حضرت ابنِ عباس رضی اللہ تعالیٰ عنہما سے مروی ہے کہ اللہ تعالیٰ نے حضرت ابراہیم کو خُلّت اور حضرت موسیٰ علیہ السلام کو کلام اور سیّدِ عالَم محمّد مصطفیٰ کو اپنے دیدار سے امتیاز بخشا۔ (صلوات اللہ تعالٌیٰ علیہم) کعب نے فرمایا کہ اللہ تعالیٰ نے حضرت موسیٰ علیہ السلام سے دوبار کلام فرمایا اور حضرت محمّد مصطفیٰ صلی اللہ علیہ و آلہٖ و سلم نے اللہ تعالیٰ کو دو مرتبہ دیکھا۔ (ترمذی) لیکن حضرت عائشہ رضی اللہ تعالیٰ عنہا نے دیدار کا انکار کیا اور آیت کو حضرت جبریل کے دیدار پر محمول کیا اور فرمایا کہ جو کوئی کہے کہ محمّد (صلی اللہ علیہ و آلہٖ و سلم) نے اپنے رب کو دیکھا اس نے جھوٹ کہا اور سند میں لَاتُدْرِکُہُ الْاَبْصَارُ تلاوت فرمائی۔ یہاں چند باتیں قابلِ لحاظ ہیں ایک یہ کہ حضرت عائشہ رضی اللہ تعالیٰ عنہا کا قول نفی میں ہے اور حضرت ابنِ عباس رضی اللہ تعالیٰ عنہما کا اثبات میں اور مثبت ہی مقدم ہوتا ہے کیونکہ نافی کسی چیز کی نفی اس لئے کرتا ہے کہ اس نے سنا نہیں اور مثبت اثبات اس لئے کرتا ہے کہ اس نے سنا اور جانا تو علم مثبت کے پاس ہے علاوہ بریں حضرت عائشہ رضی اللہ تعالیٰ عنہا نے یہ کلام حضور سے نقل نہیں کیا بلکہ آیت سے اپنے استنباط پر اعتماد فرمایا یہ حضرت صدیقہ رضی اللہ تعالیٰ عنہا کی رائے ہے اور آیت میں ادراک یعنی احاطہ کی نفی ہے نہ رویت کی۔ مسئلہ : صحیح یہ ہی ہے کہ حضور صلی اللہ علیہ و آلہٖ و سلم دیدارِ الٰہی سے مشرّف فرمائے گئے۔ مسلم شریف کی حدیثِ مرفوع سے بھی یہی ثابت ہے، حضرت ابنِ عباس رضی اللہ تعالیٰ عنہما جو بحرالامّۃ ہیں، وہ بھی اسی پر ہیں۔ مسلم کی حدیث ہے رَاَیْتُ رَبِّیْ بِعَیْنِیْ وَبِقَلْبِیْ میں نے اپنے رب کو اپنی آنکھ اور اپنے دل سے دیکھا۔ حضرت حسن بصری علیہ الرحمۃ قَسم کھاتے تھے کہ محمّد مصطفیٰ صلی اللہ علیہ و آلہٖ و سلم نے شبِ معراج اپنے رب کو دیکھا۔ حضرت امام احمد رحمۃ اللہ علیہ نے فرمایا کہ میں حدیثِ حضرت ابنِ عباس رضی اللہ تعالیٰ عنہما کا قائل ہوں حضور نے اپنے رب کو دیکھا اس کو دیکھا اس کو دیکھا۔ امام صاحب یہ فرماتے ہی رہے یہاں تک کہ سانس ختم ہو گیا۔
(۱۲) تو کیا تم ان سے  ان کے  دیکھے  ہوئے  پر جھگڑ تے  ہو (ف ۱۵) 
۱۵		یہ مشرکین کو خطاب ہے جو شبِ معراج کے واقعات کا انکار کرتے اور اس میں جھگڑتے تھے۔
(۱۳) اور انہوں نے  تو وہ  جلوہ دو بار دیکھا (ف ۱۶)
۱۶		کیونکہ تخفیف کی درخواستوں کے لئے چند بار عروج و نزول ہوا، حضرت ابنِ عباس رضی اللہ تعالیٰ عنہما سے مروی ہے کہ سیّدِ عالَم صلی اللہ علیہ و آلہٖ و سلم نے رب عزَّوجلّ کو اپنے قلبِ مبارک سے دو مرتبہ دیکھا اور انہیں سے یہ بھی مروی ہے کہ حضور نے رب عزَّوجلّ کو آنکھ سے دیکھا۔
(۱۴)  سدرۃ المنتہیٰ کے  پاس (ف ۱۷)
۱۷		سدرۃ المنتہیٰ ایک درخت ہے جس کی اصل (جڑ) چھٹے آسمان میں ہے اور اس کی شاخیں ساتویں آسمان میں پھیلی ہیں اور بلند ی میں وہ ساتویں آسمان سے بھی گزر گیا ملائکہ اور ارواحِ شہداء و اتقیاء اس سے آگے نہیں بڑھ سکتے ہیں۔
(۱۵) اس کے  پاس جنت الماویٰ ہے۔
(۱۶) جب سدرہ  پر چھا رہا تھا جو چھا رہا تھا (ف ۱۸)
۱۸		یعنی ملائکہ اور انوار۔
(۱۷)  آنکھ نہ کسی طرف پھری نہ حد سے  بڑھی (ف ۱۹) 
۱۹		اس میں سیّدِ عالَم صلی اللہ علیہ و آلہٖ و سلم کے کمالِ قوّت کا اظہار ہے کہ اس مقام میں جہاں عقلیں حیرت زدہ ہیں آپ ثابت رہے اور جس نور کا دیدار مقصود تھا اس سے بہر ہ اندوز ہوئے، داہنے بائیں کسی طرف ملتفت نہ ہوئے، نہ مقصود کی دید سے آنکھ پھیری، نہ حضرت موسیٰ علیہ السلام کی طرح بے ہوش ہوئے بلکہ اس مقام عظیم میں ثابت رہے۔
(۱۸) بیشک اپنے  رب  کی بہت بڑی نشانیاں دیکھیں (ف ۲۰)
۲۰		یعنی حضور سیّدِ عالَم صلی اللہ علیہ و آلہٖ و سلم نے شبِ معراج عجائبِ مُلک و ملکوت کا ملاحظہ فرمایا اور آپ کا علم تمام معلوماتِ غیبیہ ملکوتیہ پر محیط ہو گیا جیسا کہ حدیثِ اختصامِ ملائکہ میں وارد ہوا ہے اور دوسری اور احادیث میں آیا ہے۔ (روح البیان)
(۱۹) تو کیا تم نے  دیکھ ا لات اور عزیٰ 
(۲۰) اور اس تیسری منات کو (ف ۲۱) 
۲۱		لات و عزّیٰ اور منات بتوں کے نام ہیں جنہیں مشرکین پوجتے تھے۔ اس آیت میں ارشاد فرمایا کہ کیا تم نے ان بتوں کو دیکھا یعنی بنظرِ تحقیق و انصاف اگر اس طرح دیکھا ہو تو تمہیں معلوم ہو گیا ہو گا کہ یہ محض بے قدرت ہیں اور اللہ تعالیٰ قادرِ برحق کو چھوڑ کر ان بے قدرت بتوں کو پوجنا اور اس کا شریک ٹھہرانا کس قدر ظلمِ عظیم اور خلافِ عقل و دانش ہے اور مشرکینِ مکّہ یہ کہا کرتے تھے کہ یہ بت اور فرشتے خدا کی بیٹیاں ہیں۔ اس پر اللہ تعالیٰ ارشاد فرماتا ہے۔
(۲۱) کیا تم کو بیٹا اور اس کو بیٹی (ف ۲۲) 
۲۲		جو تمہارے نزدیک ایسی بُری چیز ہے کہ جب تم میں سے کسی کو بیٹی پیدا ہونے کی خبر دی جاتی ہے تو اس کا چہرہ بگڑ جاتا ہے اور رنگ تاریک ہو جاتا ہے اور لوگوں سے چھُپتا پھرتا ہے حتیٰ کہ تم بیٹیوں کو زندہ درگور کر ڈالتے ہو پھر بھی اللہ تعالیٰ کی بیٹیاں بتاتے ہو۔
(۲۲) جب تو یہ سخت بھونڈی تقسیم ہے  (ف ۲۳) 
۲۳		کہ جو چیز بُری سمجھتے ہو وہ خدا کے لئے تجویز کرتے ہو۔
(۲۳) وہ تو نہیں مگر کچھ نام کہ تم نے  اور تمہارے  باپ دادا نے  رکھ لیے  ہیں (ف ۲۴) اللہ نے  ان کی کوئی  سند نہیں اتاری، وہ تو نرے  گمان اور نفس کی خواہشوں کے  پیچھے  ہیں (ف ۲۵) حالانکہ بیشک ان کے  پاس ان کے  رب کی طرف سے  ہدایت آئی (ف ۲۶)
۲۴		یعنی ان بتوں کا نام الٰہ اور معبود تم نے اور تمہارے باپ دادا نے بالکل بیجا اور غلط طور پر رکھ لیا ہے، نہ یہ حقیقت میں الٰہ ہیں، نہ معبود۔
۲۵		یعنی ان کا بتوں کو پوجنا عقل و علم و تعلیمِ الٰہی کے خلاف اتباعِ نفس وہو ا اور وہم پرستی کی بنا پر ہے۔
۲۶		یعنی کتابِ الٰہی اور خدا کے رسول جنہوں نے صراحت کے ساتھ بار بار بتایا کہ بت معبود نہیں اور اللہ تعالیٰ کے سوائے کوئی بھی عبادت کا مستحق نہیں۔
(۲۴) کیا آدمی کو مل جائے  گا جو کچھ وہ خیال باندھے  (ف ۲۷)
۲۷		یعنی کافر جو بتوں کے ساتھ جھوٹی امیدیں رکھتے ہیں کہ وہ ان کے کام آ ئیں گے، یہ امیدیں باطل ہیں۔
(۲۵) تو آخرت اور دنیا سب کا مالک اللہ ہی ہے  (ف ۲۸)
۲۸		جسے جو چاہے دے اس کی عبادت کرنا اور اسی کو راضی رکھنا کام آئے گا۔
(۲۶) اور کتنے  ہی فرشتے  ہیں آسمانوں میں کہ ان کی سفارش کچھ کام نہیں آتی مگر جبکہ اللہ اجازت دے  دے  جس کے  لیے  چاہے  اور پسند فرمائے  (ف ۲۹)
۲۹		یعنی ملائکہ باوجود یہ کہ بارگاہِ الٰہی میں قرب و منزلت رکھتے ہیں، بعد ازاں صرف اس کے لئے شفاعت کریں گے جس کے لئے اللہ تعالیٰ کی مرضی ہو یعنی مومن موحِّد کے لئے، تو بتوں سے شفاعت کی امید رکھنا نہایت باطل ہے کہ نہ انہیں بارگاہِ حق میں قرب حاصل، نہ کفّار شفاعت کے اہل۔
(۲۷) بیشک وہ جو آخرت پر ایمان رکھتے  نہیں (ف ۳۰) ملائکہ کا نام  عورتوں کا سا رکھتے  ہیں (ف ۳۱)
۳۰		یعنی کفّار منکِرینِ بعث۔
۳۱		کہ انہیں خدا کی بیٹیاں بتاتے ہیں۔
(۲۸) اور انہیں اس کی کچھ خبر نہیں، وہ تو نرے  گمان کے  پیچھے  ہیں، اور بیشک گمان یقین کی جگہ کچھ کام نہیں دیتا (ف ۳۲) 
۳۲		امرِ واقعی اور حقیقتِ حال علم ویقین سے معلوم ہوتی ہے نہ کہ وہم و گمان سے۔
(۲۹) تو تم اس سے  منہ پھیر لو، جو ہماری یاد سے  پھرا  (ف ۳۳) اور اس نے  نہ چاہی مگر دنیا کی زندگی (ف ۳۴)
۳۳		یعنی قرآن پر ایمان سے۔
۳۴		آخرت پر ایمان نہ لایا کہ اس کا طالب ہوتا۔
(۳۰) یہاں تک ان کے  علم کی پہنچ ہے  (ف ۳۵) بیشک تمہارا  خوب جانتا ہے  جو اس کی راہ سے  بہکا  اور وہ خوب جانتا ہے  جس نے  راہ پائی۔
۳۵		یعنی وہ اس قدر کم عقل و کم علم ہیں کہ انہوں نے آخرت پر دنیا کو ترجیح دی ہے یا یہ معنیٰ ہیں کہ ان کے علم کی انتہا و ہم و گمان ہیں جو انہوں نے باند ھ رکھے ہیں کہ ( معاذ اللہ) فرشتے خدا کی بیٹیاں ہیں ان کی شفاعت کریں گے اور اس وہمِ باطل پر بھروسہ کر کے انہوں نے ایمان اور قرآن کی پرواہ نہ کی۔
(۳۱) اور اللہ ہی کا ہے  جو کچھ آسمانوں میں ہے  اور جو کچھ زمین میں تاکہ برائی کرنے  والوں کو ان کے  کیے  کا بدلہ دے  اور نیکی کرنے  والوں کو نہایت اچھا صلہ عطا فرمائے۔
(۳۲) وہ جو بڑے  گناہوں اور بے  حیائیوں سے  بچتے  ہیں (ف ۳۶) مگر اتنا کہ گناہ کے  پاس گئے  اور رک گئے  (ف ۳۷) بیشک تمہارے  رب کی مغفرت وسیع ہے، وہ تمہیں خوب جانتا ہے  (ف ۳۸) تمہیں مٹی سے  پیدا کیا اور جب تم اپنی ماؤں کے  پیٹ میں حمل تھے، تو آپ اپنی جانوں کو ستھرا نہ بتاؤ (ف ۳۹)  وہ خوب جانتا ہے  جو پرہیزگار ہیں (ف ۴۰)
۳۶		گناہ وہ عمل ہے جس کا کرنے والا عذاب کا مستحق ہو اور بعض اہلِ علم نے فرمایا کہ گناہ وہ ہے جس کا کرنے والا ثواب سے محروم ہو بعض کا قول ہے ناجائز کام کرنے کو گناہ کہتے ہیں۔ بہرحال گناہ کی دو قسمیں ہیں صغیرہ اور کبیرہ۔ کبیرہ وہ جس کا عذاب سخت ہو اور بعض علماء نے فرمایا کہ صغیرہ وہ جس پر وعید نہ ہو۔ کبیرہ وہ جس پر وعید ہو اور فواحش وہ جن پر حد ہو۔
۳۷		کہ اتنا تو کبائر سے بچنے کی برکت سے معاف ہو جاتا ہے۔
۳۸		شانِ نزول : یہ آیت ان لوگوں کے حق میں نازل ہوئی جو نیکیاں کرتے تھے اور اپنے عملوں کی تعریف کرتے تھے اور کہتے تھے ہماری نمازیں، ہمارے روزے، ہمارے حج۔
۳۹		یعنی تفاخراً اپنی نیکیوں کی تعریف نہ کرو کیونکہ اللہ تعالیٰ اپنے بندوں کے حالات کا خود جاننے والا ہے وہ ان کی ابتدائے ہستی سے آخرِ ایام کے جملہ احوال جانتا ہے۔ مسئلہ : اس آیت میں ریا اور خود نمائی اور خود سرائی کی ممانعت فرمائی گئی لیکن اگر نعمتِ الٰہی کے اعتراف اور اطاعت و عبادتِ پُر مسرّت اور اس کے ادائے شکر کے لئے نیکیوں کا ذکر کیا جائے تو جائز ہے۔
۴۰		اور اسی کا جاننا کافی وہی جزا دینے والا ہے دوسروں پر اظہار اور نام و نمود سے کیا فائدہ۔
(۳۳)  تو کیا تم نے  دیکھا جو پھر گیا (ف ۴۱)
۴۱		اسلام سے۔ 
شانِ نزول : یہ آیت ولید بن مغیرہ کے حق میں نازل ہوئی جس نے نبی کریم صلی اللہ علیہ و آلہٖ و سلم کا دِین میں اتباع کیا تھا، مشرکین نے اس کو عار دلائی اور کہا کہ تو نے بزرگوں کا دِین چھوڑ دیا اور تو گمراہ ہو گیا اس نے کہا میں نے عذابِ الٰہی کے خوف سے ایسا کیا تو عار دلانے والے کافر نے اس سے کہا کہ اگر تو شرک کی طرف لوٹ آئے اور اس قدر مال مجھ کو دے تو تیرا عذاب میں اپنے ذمّے لیتا ہوں اس پر ولید اسلام سے منحرف و مرتد ہو کر پھر شرک میں مبتلا ہو گیا اور جس شخص سے مال دینا ٹھہرا تھا اس نے تھوڑا سا دیا اور باقی سے منع کر دیا۔
(۳۴) اور کچھ تھوڑا سا دیا اور روک رکھا (ف ۴۲) 
۴۲		باقی۔ شانِ نزول : یہ بھی کہا گیا ہے کہ یہ آیت عاص بن وائل سہمی کے حق میں نازل ہوئی وہ اکثر امور میں نبی کریم صلی اللہ علیہ و آلہٖ و سلم کی تائید و موافقت کیا کرتا تھا۔ اور یہ بھی کہا گیا ہے کہ یہ آیت ابوجہل کے حق میں نازل ہوئی کہ اس نے کہا تھا اللہ تعالیٰ کی قَسم محمّد (صلی اللہ علیہ و آلہٖ و سلم) ہمیں بہترین اخلاق کا حکم فرماتے ہیں۔ اس تقدیر پر معنیٰ یہ ہیں کہ تھوڑا سا اقرار کیا اور حقِ لازم میں سے قدرے قلیل ادا کیا اور باقی سے باز رہا یعنی ایمان نہ لایا۔
(۳۵) کیا اس کے  پاس غیب کا علم ہے  تو وہ دیکھ رہا ہے  (ف ۴۳)
۴۳		کہ دوسرا شخص اس کا بارِ گناہ اٹھا لے گا اور اس کے عذاب کو اپنے ذمّہ لے گا۔
(۳۶) کیا اسے  اس کی خبر نہ آئی جو صحیفوں میں ہے  موسیٰ کے  (ف ۴۴)
۴۴		یعنی اسفارِ توریت میں۔
(۳۷) اور ابراہیم کے  جو پورے  احکام بجا لایا (ف ۴۵)
۴۵		یہ حضرت ابراہیم کی صفت ہے کہ انہیں جو کچھ حکم دیا گیا تھا وہ انہوں نے پورے طورپر ادا کیا اس میں بیٹے کا ذبح بھی ہے اور اپنا آگ میں ڈالا جانا بھی اور اس کے علاوہ اور مامورات بھی۔ اس کے بعد اللہ تعالیٰ اس مضمون کا ذکر فرماتا ہے جو حضرت موسیٰ علیہ السلام کی کتاب اور حضرت ابراہیم علیہ السلام کے صحیفوں میں مذکور فرمایا گیا تھا۔
(۳۸) کہ کوئی بوجھ اٹھانے  وا لی جان دوسری کا بوجھ نہیں اٹھاتی (ف ۴۶)
۴۶		اور کوئی دوسرے کے گناہ پر نہیں پکڑا جاتا اس میں اس شخص کے قول کا ابطال ہے جو ولید بن مغیرہ کے عذاب کا ذمّہ دار بنا تھا اور اس کے گناہ اپنے ذمّہ لینے کو کہتا تھا۔ حضرت ابنِ عباس رضی اللہ تعالیٰ عنہما نے فرمایا کہ زمانۂ حضرت ابراہیم سے پہلے لوگ آدمی کو دوسرے کے گناہ پر بھی پکڑ لیتے تھے اگر کسی نے کسی کو قتل کیا ہوتا تو بجائے اس قاتل کے اس کے بیٹے یا بھائی یا بی بی یا غلام کو قتل کر دیتے تھے۔ حضرت ابراہیم علیہ السلام کا زمانہ آیا تو آپ نے اس کی ممانعت فرمائی اور اللہ تعالیٰ کا یہ حکم پہنچایا کہ کوئی کسی کے بار گناہ میں ماخوذ نہیں۔
(۳۹) اور یہ کہ آدمی نہ پاے   گا مگر  اپنی  کوشش  (ف ۴۷)
۴۷		یعنی عمل۔ مراد یہ ہے کہ آدمی اپنی ہی نیکیوں سے فائدہ پاتا ہے یہ مضمون بھی صُحُفِ ابراہیم و موسیٰ کا ہے۔ علیہما السلام اور کہا گیا ہے کہ ان ہی امّتوں کے لئے خاص تھا۔ حضرت ابنِ عباس رضی اللہ تعالیٰ عنہما نے فرمایا کہ یہ حکم ہماری شریعت میں آیت اَ لْحَقْنَا بھِِمْ ذُرِّیَّتَھُمْ سے منسوخ ہو گیا۔ حدیث شریف میں ہے کہ ایک شخص نے سیّدِ عالَم صلی اللہ علیہ و آلہٖ و سلم سے عرض کیا کہ میری ماں کی وفات ہو گئی اگر میں اس کی طرف سے صدقہ دوں کیا نافع ہو گا ؟ فرمایا : ہاں۔ مسائل اور بکثرت احادیث سے ثابت ہے کہ میّت کو صدقات و طاعات سے جو ثواب پہنچایا جاتا ہے پہنچتا ہے اور اس پر علمائے امّت کا اجماع ہے اور اسی لئے مسلمانوں میں معمول ہے کہ وہ اپنے اموات کو فاتحہ، سوم، چہلم، برسی، عرس وغیرہ میں طاعات و صدقات سے ثواب پہنچاتے رہتے ہیں یہ عمل احادیث کے بالکل مطابق ہے۔ اس آیت کی تفسیر میں ایک قول یہ بھی ہے کہ یہاں انسان سے کافر مراد ہے اور معنیٰ یہ ہیں کہ کافر کو کوئی بھلائی نہ ملے گی بجز اس کے جو اس نے کی ہو کہ دنیا ہی میں وسعتِ رزق یا تندرستی وغیرہ سے اس کا بدلہ دے دیا جائے گا تاکہ آخرت میں اس کا کچھ حصّہ باقی نہ رہے۔ اور ایک معنیٰ آیت کے مفسّرین نے یہ بھی بیان کئے ہیں کہ آدمی بمقتضائے عدل وہی پائے گا جو اس نے کیا ہو اور اللہ تعالیٰ اپنے فضل سے جو چاہے عطا فرمائے۔ اور ایک قول مفسّرین کا یہ بھی ہے کہ مومن کے لئے دوسرا مومن جو نیکی کرتا ہے وہ نیکی خود اسی مومن کی شمار کی جاتی ہے جس کے لئے کی گئی ہو کیونکہ اس کا کرنے والا مثل نائب و وکیل کے اس کا قائم مقام ہوتا ہے۔
(۴۰) اور  یہ  کہ  اس  کی  کو شش  عنقریب  دیکھی  جائے   گی (ف ۴۸)
۴۸		آخرت میں۔
(۴۱)  پھر اس کا بھرپور بدلا دیا جائے  گا
(۴۲) اور یہ کہ بیشک تمہارے  رب ہی کی طرف انتہا ہے  (ف ۴۹)
۴۹		آخرت میں اسی کی طرف رجوع ہے وہی اعمال کی جزا دے گا۔
(۴۳) اور یہ کہ وہی ہے  جس نے  ہنسایا اور رلایا (ف ۵۰)
۵۰		جسے چاہا خوش کیا، جسے چاہا غمگین کیا۔
(۴۴) اور یہ کہ وہی ہے  جس نے  مارا اور جِلایا (ف ۵۱)
۵۱		یعنی دنیا میں موت دی اور آخرت میں زندگی عطا فرمائی۔ یا یہ معنیٰ کہ باپ دادا کو موت دی اور ان کی اولاد کو زندگی بخشی، یا یہ مراد کہ کافروں کو موتِ کفر سے ہلاک کیا اور ایمانداروں کو ایمانی زندگی بخشی۔
(۴۵) اور یہ  کہ  اسی  نے   دو جوڑے  بنائے  نر اور مادہ
(۴۶) نطفہ سے  جب ڈالا  جائے  (ف ۵۲)
۵۲		رحم میں۔
(۴۷) اور یہ کہ اسی کے  ذمہ ہے  پچھلا اٹھانا (دوبارہ زندہ کرنا) (ف ۵۳) 
۵۳		یعنی موت کے بعد زندہ فرمانا۔
(۴۸) اور یہ کہ اسی نے   غنیٰ دی اور قناعت دی
(۴۹) او ریہ کہ وہی ستارہ شِعریٰ کا رب ہے  (ف ۵۴)
۵۴		جو کہ شدّتِ گرما میں جو زاء کے بعد طالع ہوتا ہے۔ اہلِ جاہلیّت اس کی عبادت کرتے تھے اس آیت میں بتایا گیا کہ سب کا رب اللہ ہے اس ستارہ کا رب بھی اللہ ہی ہے لہٰذا اسی کی عبادت کرو۔
(۵۰) اور یہ کہ اسی نے  پہلی عاد کو ہلاک فرمایا (ف ۵۵) 
۵۵		بادِ صرصر سے عاد دو۲ ہیں ایک تو قومِ ہود، ان کو پہلی عاد کہتے ہیں اور ان کے بعد والوں کو دوسری عاد کہ وہ انہیں کے اعقاب تھے۔
(۵۱) اور ثمود کو (ف ۵۶) تو کوئی باقی نہ چھوڑا
۵۶		جو صالح علیہ السلام کی قوم تھی۔
(۵۲) اور ان سے  پہلے  نوح کی قوم کو (ف ۵۷) بیشک وہ ان سے  بھی ظالم اور سرکش تھے  (ف ۵۸)
۵۷		غرق کر کے ہلاک کیا۔
۵۸		کہ حضرت نوح علیہ السلام ان میں ہزار برس کے قریب تشریف فرمارہے مگر انہوں نے دعوت قبول نہ کی اور ان کی سرکشی کم نہ ہوئی۔
(۵۳) اور اس نے  الٹنے  وا لی بستی کو نیچے  گرایا (ف ۵۹) 
۵۹		مراد اس سے قومِ لوط کی بستیاں ہیں جنہیں حضرت جبریل علیہ السلام نے بحکمِ الٰہی اٹھا کر اوندھا ڈال دیا اور زیرو زبر کر دیا۔
(۵۴) تو اس پر چھایا جو کچھ چھایا (ف ۶۰) 
۶۰		یعنی نشان کئے ہوئے پتّھر برسائے۔
(۵۵) تو اے  سننے  والے  اپنے  رب کی کون سی نعمتوں میں شک کرے  گا۔
(۵۶) یہ (ف ۶۱) ایک ڈر سنانے  والے  ہیں اگلے  ڈرانے  والوں کی طرح (ف ۶۲) 
۶۱		یعنی سیّدِ عالَم صلی اللہ علیہ و آلہٖ و سلم۔
۶۲		جو اپنی قوموں کی طرف سے رسول بنا کر بھیجے گئے تھے۔
(۵۷) پاس آئی پاس آنے  وا لی (ف ۶۳) 
۶۳		یعنی قیامت۔
(۵۸)  اللہ کے  سوا  اس کا کوئی کھولنے  والا نہیں (ف ۶۴) 
۶۴		یعنی وہی اس کو ظاہر فرمائے گا۔ یا یہ معنیٰ ہیں کہ اس کے اہوال اور شدائد کو اللہ تعالیٰ کے سوائے کوئی نہیں دفع کر سکتا اور اللہ تعالیٰ دفع نہ فرمائے گا۔
(۵۹)  تو کیا اس بات سے  تم تعجب کرتے  ہو (ف ۶۵)
۶۵		یعنی قرآنِ مجید سے منکِر ہوتے ہو۔
(۶۰) اور ہنستے  ہو اور روتے  نہیں (ف ۶۶)
۶۶		اس کے وعدہ، وعید سن کر۔
(۶۱) اور تم کھیل میں پڑے  ہو۔
(۶۲) تو اللہ کے  لیے  سجدہ اور اس کی بندگی کرو (ف ۶۷)
۶۷		کہ اس کے سوائے کوئی عبادت کا مستحق نہیں۔





سورۂ قمر

اللہ کے  نام سے  شروع جو نہایت مہربان رحم والا(ف ۱)
۱		سورۂ قمر مکّیہ ہے سوائے آیت سَیھُْزَمُ الْجَمْعُ کے، اس میں تین۳ رکوع، پچپن۵۵ آیتیں اور تین سو بیالیس ۳۴۲کلمے اور ایک ہزار چار سو تئیس ۱۴۲۳ حرف ہیں۔
(۱) پاس آئی قیامت اور (ف ۲) شق ہو گیا چاند (ف ۳)
۲		اس کے نزدیک ہونے کی نشانی ظاہر ہوئی کہ نبی کریم صلی اللہ علیہ و آلہٖ و سلم کے معجزہ سے۔
۳		دو پارہ ہو کر شق القمر جس کا اس آیت میں بیان ہے نبی کریم صلی اللہ علیہ و آلہٖ و سلم کے معجزاتِ باہرہ میں سے ہے، اہلِ مکّہ نے حضور سیّدِ عالَم صلی اللہ علیہ و آلہٖ و سلم سے ایک معجزہ کی درخواست کی تھی تو حضور صلی اللہ علیہ و آلہٖ و سلم نے چاند شق کر کے دکھایا، چاند کے دو حصّے ہو گئے اور ایک حصّہ دوسرے سے جدا ہو گیا اور فرمایا کہ گواہ رہو، قریش نے کہا محمّد ( مصطفیٰ صلی اللہ علیہ و آلہٖ و سلم)جادو سے ہماری نظر بند کر دی ہے، اس پر انہیں کی جماعت کے لوگوں نے کہا کہ اگر یہ نظر بندی ہے تو باہر کہیں بھی کسی کو چاند کے دو حصّے نظر نہ آئے ہوں گے، اب جو قافلے آنے والے ہیں ان کی جستجو رکھو اور مسافروں سے دریافت کرو، اگر دوسرے مقامات سے بھی چاند شق ہونا دیکھا گیا ہے تو بے شک معجزہ ہے چنانچہ سفر سے آنے والوں سے دریافت کیا، انہوں نے بیان کیا کہ ہم نے دیکھا کہ اس روز چاند کے دو حصّے ہو گئے تھے، مشرکین کو انکار کی گنجائش نہ رہی اور وہ جاہلانہ طور پر جادو ہی جادو کہتے رہے، صحاح کی احادیثِ کثیرہ میں اس معجزۂ عظیمہ کا بیان ہے اور خبر اس درجۂ شہرت کو پہنچ گئی ہے کہ اس کا انکار کرنا عقل و انصاف سے دشمنی اور بے دینی ہے۔
(۲) اور اگر دیکھیں (ف ۴) کوئی نشانی تو منہ پھیرتے  (ف ۵) اور کہتے  ہیں یہ تو جادو ہے  چلا آتا۔
۴		اہلِ مکّہ نبی کریم صلی اللہ علیہ و آلہٖ و سلم کی صدق و نبوّت پر دلالت کرنے والی۔
۵		اس کی تصدیق اور نبی علیہ الصلوٰۃ والسلام پر ایمان لانے سے۔
(۳) اور انہوں نے  جھٹلایا (ف ۶) اور اپنی خواہشوں کے  پیچھے  ہوئے  (ف ۷) اور ہر کام قرار پا چکا ہے  (ف ۸)
۶		نبی کریم صلی اللہ علیہ و آلہٖ و سلم کو اور ان معجزات کو جو اپنی آنکھوں سے دیکھے۔
۷		ان اباطیل کے جو شیطان نے ان کے دل نشین کیں تھیں کہ اگر نبی کریم صلی اللہ علیہ و آلہٖ و سلم کے معجزات کی تصدیق کی تو ان کی سرداری تمام عالَم میں مسلّم ہو جائے گی اور قریش کی کچھ بھی عزّت و قدر باقی نہ رہے گی۔
۸		وہ اپنے وقت پر ہونے ہی والا ہے کوئی اس کو روکنے والا نہیں سیّدِ عالَم صلی اللہ علیہ و آلہٖ و سلم کا دِین غالب ہو کر رہے گا۔
(۴) اور بیشک ان کے  پاس وہ خبریں آئیں (ف ۹) جن میں کافی روک تھی (ف ۱۰)
۹		پچھلی امّتوں کی جو اپنے رسولوں کی تکذیب کرنے کے سبب ہلاک کئے گئے۔
۱۰		کفر و تکذیب سے اور انتہا درجہ کی نصیحت۔
(۵) انتہاء کو پہنچی ہوئی حکمت پھر کیا کام دیں ڈر سنانے  والے۔
(۶)  تو تم ان سے  منہ پھیر لو (ف ۱۱) جس دن بلانے  والا (ف ۱۲) ایک سخت بے  پہچانی بات کی طرف بلائے  گا (ف ۱۳) 
۱۱		کیونکہ وہ نصیحت و انداز سے پند پذیر ہونے والے نہیں۔ (وَکَانَ ھٰذَا قَبْلَ الْاَمْرِ بِالْقِتَالِ ثُمَّ نُسِخَ)
۱۲		یعنی حضرت اسرافیل علیہ السلام صخرۂ بیتُ المقدِس پر کھڑے ہو کر۔
۱۳		جس کی مثل سختی کبھی نہ دیکھی ہو گی اور وہ ہولِ قیامت و حساب ہے۔
(۷) نیچی آنکھیں کیے  ہوئے  قبروں سے  نکلیں گے  گویا وہ ٹڈی ہیں پھیلی ہوئی (ف ۱۴)
۱۴		ہر طرف خوف سے حیران، نہیں جانتے کہاں جائیں۔
(۸) بلانے  والے  کی طرف لپکتے  ہوئے  (ف ۱۵) کافر کہیں گے  یہ دن سخت ہے۔
۱۵		یعنی حضرت اسرافیل علیہ السلام کی آواز کی طرف۔
(۹) ان سے  (ف ۱۶) پہلے  نوح کی قوم نے  جھٹلایا تو ہمارے  بندہ (ف ۱۷) کو جھوٹا بتایا اور بولے  وہ مجنون ہے  اور اسے  جھڑکا (ف ۱۸) 
۱۶		یعنی قریش سے۔
۱۷		نوح علیہ السلام۔
۱۸		اور دھمکایا کہ اگر تم اپنے پند و نصیحت اور وعظ و دعوت سے باز نہ آئے تو ہم تمہیں قتل کر دیں گے، سنگسار کر ڈالیں گے۔
(۱۰) تو اس نے  اپنے  رب سے  دعا کی کہ میں مغلوب ہوں تو میرا بدلہ لے۔
(۱۱) تو ہم نے  آسمان کے  دروازے  کھول دیے   زور کے  بہتے  پانی سے  (ف ۱۹)
۱۹		جو چالیس روز تک نہ تھما۔
(۱۲) اور زمین چشمے  کر کے  بہا دی  (ف ۲۰) تو دونوں پانی (ف ۲۱) مل گئے  اس مقدار پر جو  مقدر تھی (ف ۲۲)
۲۰		یعنی زمین سے اس قدر پانی نکلا کہ تمام زمین مثل چشموں کے ہو گئی۔
۲۱		آسمان سے برسنے والے اور زمین سے ابلنے والے۔
۲۲		اور لوحِ محفوظ میں مکتوب تھی کہ طوفان اس حد تک پہنچے گا۔
(۱۳) اور ہم نے  نوح کو سوار کیا (ف ۲۳) تختوں اور کیلوں وا لی پر کہ
۲۳		ایک کَشتی۔
(۱۴) ہماری نگاہ کے  روبرو بہتی (ف ۲۴) اس کے  صلہ میں (ف ۲۵) جس کے  ساتھ کفر کیا گیا تھا۔
۲۴		ہماری حفاظت میں۔
۲۵		یعنی حضرت نوح علیہ السلام کے۔
(۱۵) اور ہم نے  اس  (ف ۲۶) نشانی چھوڑا تو ہے  کوئی دھیان کرنے  والا (ف ۲۷)
۲۶		یعنی اس واقعہ کو کہ کفّار غرق کر کے ہلاک کر دیئے گئے اور حضرت نوح علیہ السلام کو نجات دی گئی۔ اور بعض مفسّرین کے نزدیک تَرَکْنٰھَا کی ضمیر کَشتی کی طرف رجوع کرتی ہے۔ قتادہ سے مروی ہے کہ اللہ تعالیٰ نے اس کَشتی کو سرزمینِ جزیرہ میں اور بعض کے نزدیک جو دی پہاڑ پر مدّتوں باقی رکھا یہاں تک کہ ہماری امّت کے پہلے لوگوں نے اس کو دیکھا۔
۲۷		جو پند پذیر ہو اور عبرت حاصل کرے۔
(۱۶) تو کیسا ہوا میرا عذاب اور میری دھمکیاں۔
(۱۷) اور بیشک ہم نے  قرآن یاد کرنے  کے  لیے  آسان فرما دیا تو ہے  کوئی یاد کرنے  والا (ف ۲۸)
۲۸		اس آیت میں قرآنِ کریم کی تعلیم و تعلّم اور اس کے ساتھ اشتغال رکھنے اور اسکو حفظ کرنے کی ترغیب ہے اور یہ بھی مستفاد ہوتا ہے کہ قرآن یاد کرنے والے کی اللہ تعالیٰ کی طرف سے مدد ہوتی ہے اور اس کا حفظ سہل و آسان فرما دینے ہی کا ثمرہ ہے کہ بچّے تک اس کو یاد کر لیتے ہیں سوائے اس کے کوئی مذہبی کتاب ایسی نہیں ہے جو یاد کی جاتی ہو اور سہولت سے یاد ہو جاتی ہو۔
(۱۸) عاد نے  جھٹلایا (ف ۲۹) تو کیسا ہوا میرا عذاب اور میرے  ڈر دلانے  کے  فرمان (ف ۳۰)
۲۹		اپنے نبی حضرت ہود علیہ السلام کو اس پر وہ مبتلائے عذاب کئے گئے۔
۳۰		جو نزولِ عذاب سے پہلے آ چکے تھے۔
(۱۹) بیشک ہم نے  ان پر ایک سخت آندھی بھیجی (ف ۳۱) ایسے  دن میں جس کی نحوست ان پر ہمیشہ کے  لیے  رہی (ف ۳۲) 
۳۱		بہت تیز چلنے والی، نہایت ٹھنڈی، سخت سناٹے والی۔
۳۲		حتّیٰ کہ ان میں کوئی نہ بچا، سب ہلاک ہو گئے اور وہ دن مہینہ کا پچھلا بدھ تھا۔
(۲۰) لوگوں کو یوں دے  مارتی تھی کہ گویا اکھڑی ہوئی کھجوروں کے  ڈنڈ (سوکھے  تنے ) ہیں 
(۲۱) تو کیا کیسا ہوا  میرا  عذاب اور ڈر کے  فرمان۔
(۲۲) اور بیشک ہم نے  آسان کیا قرآن یاد کرنے  کے  لیے  تو ہے  کوئی یاد کرنے  والا۔
(۲۳) ثمود نے  رسولوں کو جھٹلایا (ف ۳۳) 
۳۳		اپنے نبی حضرت صالح علیہ السلام کی دعوت کا انکار کر کے اور ان پر ایمان نہ لا کر۔
(۲۴) تو بولے  کیا ہم اپنے  میں کے  ایک آدمی کی تابعداری کریں (ف ۳۴) جب تو ہم ضرور گمراہ اور دیوانے  ہیں (ف ۳۵)
۳۴		یعنی ہم بہت سے ہو کر ایک آدمی کے تابع ہو جائیں، ہم ایسا نہ کریں گے کیونکہ اگر ایسا کریں۔
۳۵		یہ انہوں نے حضرت صالح علیہ السلام کا کلام لوٹایا، آپ نے ان سے فرمایا تھا کہ اگر تم نے میرا اتباع نہ کیا تو تم گمراہ و بے عقل ہو۔
(۲۵) کیا ہم سب میں سے  اس پر (ف ۳۶) بلکہ یہ (ف ۳۷) سخت جھوٹا اترونا (شیخی باز) ہے  (ف ۳۸)
۳۶		یعنی حضرت صالح علیہ السلام پر۔
۳۷		وحی نازل کی گئی اور کوئی ہم میں اس قابل ہی نہ تھا۔
۳۸		کہ نبوّت کا دعویٰ کر کے بڑا بننا چاہتا ہے، اللہ تعالی فرماتا ہے۔
(۲۶) بہت جلد کل جان جائیں گے  (ف ۳۹) کون تھا بڑا جھوٹا اترونا (شیخی باز) 
۳۹		جب عذاب میں مبتلا کئے جائیں گے۔
(۲۷) ہم ناقہ بھیجنے  والے  ہیں انکی جانچ کو (ف ۴۰) تو اے  صالح! تو راہ دیکھ (ف ۴۱) اور صبر کر (ف ۴۲) 
۴۰		یہ اس پر فرمایا گیا کہ حضرت صالح علیہ السلام کی قوم نے آپ سے یہ کہا تھا کہ آپ پتھر سے ایک ناقہ نکال دیجئے، آپ نے ان کے ایمان کی شرط کر کے یہ بات منظور کر لی تھی چنانچہ اللہ تعالیٰ نے ناقہ بھیجنے کا وعدہ فرمایا اور حضرت صالح علیہ السلام سے ارشاد کیا۔
۴۱		کہ وہ کیا کرتے ہیں اور ان کے ساتھ کیا کیا جاتا ہے۔
۴۲		ان کی ایذا پر۔
(۲۸) اور انہیں خبر دے  دے  کہ پانی ان میں حصوں سے  ہے  (ف ۴۳) ہر حصہ پر وہ حاضر ہو جس کی باری ہے  (ف ۴۴) 
۴۳		ایک دن ان کا، ایک دن ناقہ کا۔
۴۴		جو دن ناقہ کا ہے اس دن ناقہ حاضر ہو، اور جو دن قوم کا ہے اس دن قوم پانی پر حاضر ہو۔
(۲۹) تو انہوں نے  اپنے  ساتھی کو (ف ۴۵) پکارا تو اس نے  (ف ۴۶) لے  کر اس کی کونچیں کاٹ دیں (ف ۴۷) (۳۰) پھر کیسا  ہوا  میرا عذاب اور ڈر کے  فرمان (ف ۴۸) 
۴۵		یعنی قدار بن سالف کو ناقہ کے قتل کرنے کے لئے۔
۴۶		تیز تلوار۔
۴۷		اور اس کو قتل کر ڈالا۔
(۳۱) بیشک ہم نے  ان پر ایک چنگھاڑ بھیجی (ف ۴۹) جبھی وہ ہو گئے  جیسے  گھیرا  بنانے  والے  کی بچی ہوئی گھاس سوکھی روندی ہوئی (ف ۵۰) 
۴۸		جو نزولِ عذاب سے پہلے میری طرف سے آئے تھے اور اپنے موقع پر واقع ہوئے۔
۴۹		یعنی فرشتہ کی ہولناک آواز۔
۵۰		یعنی جس طرح چرواہے جنگل میں اپنی بکریوں کی حفاظت کے لئے گھاس، کا نٹوں کا احاطہ بنا لیتے ہیں اس میں سے کچھ گھاس بچی رہ جاتی ہے اور وہ جانوروں کے پاؤں میں روند کر ریزہ ریزہ ہو جاتی ہے، یہ حالت ان کی ہو گئی۔
(۳۲) اور بیشک ہم نے  آسان کیا قرآن یاد کرنے  کے  لیے  تو ہے  کوئی یاد کرنے  والا۔
(۳۳) لوط کی قوم نے  رسولوں کو جھٹلایا۔
(۳۴) بیشک ہم نے  ان پر (ف ۵۱) پتھراؤ بھیجا (ف ۵۲)  سوائے   لو  ط کے  گھر والوں کے  (ف ۵۳) ہم نے  انہیں پچھلے  پہر (ف ۵۴) بچا لیا۔
۵۱		اس تکذیب کی سزا میں۔
۵۲		یعنی ان پر چھوٹے چھوٹے سنگریزے برسائے۔
۵۳		یعنی حضرت لوط علیہ السلام اور ان کی دونوں صاحبزادیاں اس عذاب سے محفوظ رہیں۔
۵۴		یعنی صبح ہونے سے پہلے۔
(۳۵) اپنے  پاس کی نعمت فرما کر، ہم یونہی صلہ دیتے  ہیں  اسے  جو شکر کرے  (ف ۵۵) 
۵۵		اللہ تعالیٰ کی نعمتوں کا اور شکر گزار وہ ہے جو اللہ پر اور اس کے رسولوں پر ایمان لائے اور ان کی اطاعت کرے۔
(۳۶) اور بیشک اس نے  (ف ۵۶)  انہیں ہماری گرفت سے  (ف ۵۷)  ڈرایا تو انہوں نے  ڈر کے  فرمانوں میں شک کیا (ف ۵۸)
۵۶		یعنی حضرت لوط علیہ السلام نے۔
۵۷		ہمارے عذاب سے۔
۵۸		اور ان کی تصدیق نہ کی۔
(۳۷) انہوں نے  اسے  اس کے  مہمانوں سے  پھسلانا چاہا (ف ۵۹) تو ہم نے  ان کی آنکھیں میٹ دی (چوپٹ کر دیں ) (ف ۶۰) فرمایا چکھو میرا  عذاب اور ڈر کے  فرمان (ف ۶۱)
۵۹		اور حضرت لوط علیہ السلام سے کہا کہ آپ ہمارے اور اپنے مہمانوں کے درمیان د خیل نہ ہوں، انہیں ہمارے حوالہ کر دیں اور یہ انہوں نے نیّتِ فاسد اور خبیث ارادہ سے کہا تھا اور مہمان فرشتے تھے، انہوں نے حضرت لوط علیہ السلام سے کہا کہ آپ انہیں چھوڑ دیجئے، گھر میں آنے دیجئے، جبھی وہ گھر میں آئے تو حضرت جبریل علیہ السلام نے ایک دستک دی۔
۶۰		فوراً وہ اندھے ہو گئے اور آنکھیں ایسی ناپید ہو گئیں کہ نشان بھی باقی نہ رہا، چہرے سپاٹ ہو گئے، حیرت زدہ مارے مارے پھرتے تھے، دروازہ ہاتھ نہ آتا تھا، حضرت لوط علیہ السلام نے انہیں دروازے سے باہر کیا۔
۶۱		جو تمہیں حضرت لوط علیہ السلام نے سنائے تھے۔
(۳۸) اور بیشک صبح تڑکے  ان پر ٹھہرنے  والا عذاب آیا (ف ۶۲) 
۶۲		جو عذاب آخرت تک باقی رہے گا۔
(۳۹) تو چکھو میرا  عذاب اور ڈر کے  فرمان۔
(۴۰)  اور بیشک ہم نے  آسان کیا قرآن یاد کرنے  کے  لیے  تو ہے  کوئی یاد کرنے  والا۔
(۴۱) اور بیشک فرعون والوں کے  پاس رسول آئے  (ف ۶۳)
۶۳		حضرت موسیٰ و ہارون علیہما السلام، تو فرعونی ان پر ایمان نہ لائے۔
(۴۲) انہوں نے  ہماری سب نشانیاں جھٹلائیں (ف ۶۴) تو ہم نے  ان پر (ف ۶۵) گرفت کی جو ایک عزت والے  اور عظیم قدرت والے  کی شان تھی۔
۶۴		جو حضرت موسیٰ علیہ السلام کو دی گئیں تھیں۔
۶۵		عذاب کے ساتھ۔
(۴۳) کیا (ف ۶۶) تمہارے  کافر ان سے  بہتر ہیں (ف ۶۷) یا کتابوں میں تمہاری چھٹی لکھی ہوئی ہے  (ف ۶۸)
۶۶		اے اہلِ مکّہ۔
۶۷		یعنی ان قوموں سے زیادہ قوی و توانا ہیں، یا کفر و عناد میں کچھ ان سے کم سے ہیں۔
۶۸		کہ تمہارے کفر کی گرفت نہ ہو گی اور تم عذابِ الٰہی سے امن میں رہو گے۔
(۴۴) یا یہ کہتے  ہیں (ف ۶۹) کہ ہم سب مل کر بدلہ لے  لیں گے  (ف ۷۰) 
۶۹		کفّارِ مکّہ۔
۷۰		سیّدِ عالَم صلی اللہ علیہ و آلہٖ و سلم سے۔
(۴۵) اب بھگائی جاتی ہے  یہ جماعت (ف ۷۱) اور پیٹھیں پھیر دیں گے  (ف ۷۲)
۷۱		کفّارِ مکّہ کی۔
۷۲		اور اس طرح بھاگیں گے کہ ایک بھی قائم نہ رہے گا۔ شانِ نزول : روزِ بدر جب ابوجہل نے کہا کہ ہم سب مل کر بدلہ لیں گے، یہ آیتِ کریمہ نازل ہوئی اور سیّدِ عالَم صلی اللہ علیہ و آلہٖ و سلم نے زرہ پہن کر یہ آیت تلاوت فرمائی، پھر ایسا ہی ہوا کہ رسولِ کریم صلی اللہ علیہ و آلہٖ و سلم کی فتح ہوئی اور کفّار کو ہزیمت ہوئی۔
(۴۶) بلکہ ان کا وعدہ قیامت پر ہے  (ف ۷۳) اور قیامت نہایت کڑوی اور سخت کڑوی (ف ۷۴)
۷۳		یعنی اس عذاب کے بعد انہیں روزِ قیامت کے عذاب کا وعدہ ہے۔
۷۴		دنیا کے عذاب سے اس کا عذاب بہت زیادہ اشدّ۔
(۴۷) بیشک مجرم گمراہ اور دیوانے  ہیں (ف ۷۵) 
۷۵		نہ سمجھتے ہیں، نہ راہ یاب ہوتے ہیں، (تفسیر کبیر)
(۴۸) جس دن آگ میں اپنے  مونہوں پر گھسیٹے  جائیں گے  اور فرمایا جائے  گا، چکھو دوزخ کی آنچ۔
(۴۹) بیشک ہم نے  ہر چیز ایک اندازہ سے  پیدا فرمائی (ف ۷۶) 
۷۶		حسبِ اقتضائے حکمت۔
 شانِ نزول : یہ آیت قَدریوں کے رد میں نازل ہوئی جو قدرتِ الٰہی کے منکِر ہیں اور حوادث کو کواکب وغیرہ کی طرف منسوب کرتے ہیں۔ مسائلِ احادیث میں انہیں اس امّت کا مجوس فرمایا گیا اور ان کے پاس بیٹھنے اور ان کے ساتھ کلام شروع کرنے اور وہ بیمار ہو جائیں تو ان کی عیادت کرنے اور مر جائیں تو ان کے جنازے میں شریک ہونے کی ممانعت فرمائی گئی اور انہیں دجّال کا ساتھی فرمایا گیا، وہ بدترین خَلق ہیں۔
(۵۰) اور ہمارا کام تو ایک بات کی بات ہے  جیسے  پلک مارنا (ف ۷۷)
۷۷		جس چیز کے پیدا کرنے کا ارادہ ہو وہ حکم کے ساتھ ہی ہو جاتی ہے۔
(۵۱) اور بیشک ہم نے  تمہاری وضع کے  (ف ۷۸) ہلاک کر دیے  تو ہے  کوئی دھیان کرنے  والا (ف ۷۹)
۷۸		کفّار پہلی امّتوں کے۔
۷۹		جو عبرت حاصل کریں اور پند پذیر ہوں۔
(۵۲) اور انہوں نے  جو کچھ کیا سب کتابوں میں ہے  (ف ۸۰) 
۸۰		یعنی بندوں کے تمام افعال، حافظِ اعمال فرشتوں کے نوشتوں میں ہیں۔
(۵۳) اور ہر چھوٹی بڑی چیز لکھی ہوئی ہے  (ف ۸۱)
۸۱		لوحِ محفوظ میں۔
(۵۴) بیشک پرہیزگار باغوں اور نہر میں ہیں۔
(۵۵)  سچ کی مجلس میں عظیم قدرت والے  بادشاہ کے  حضور (ف ۸۲)
۸۲		یعنی اس کی بارگاہ کے مقرّب ہیں۔



سورۂ رحمٰن


اللہ کے  نام سے  شروع جو نہایت مہربان رحم والا(ف ۱)
۱		سورۂ رحمٰن مکّیہ ہے، اس میں تین ۳رکوع اور چھتّر۷۶ یا اٹھتّر۷۸ آیتیں، تین سو اکیاون ۳۵۱کلمے، ایک ہزار چھ سو چھتّیس ۱۶۳۶ حرف ہیں۔
(۱) رحمٰن
(۲) نے  اپنے  محبوب کو قرآن سکھایا (ف ۲)
۲		شانِ نزول : جب آیت اُسْجُدُوْا لِلرَّحْمٰنِ نازل ہوئی، کفّارِ مکّہ نے کہا رحمٰن کیا ہے، ہم نہیں جانتے، اس پر اللہ تعالیٰ نے اَلرّحمٰن نازل فرمائی کہ رحمٰن جس کا تم انکار کرتے ہو، وہی ہے جس نے قرآن نازل فرمایا، اور ایک قول یہ ہے کہ اہلِ مکّہ نے جب کہا کہ محمّد (مصطفیٰ صلی اللہ علیہ و آلہٖ و سلم ) کو کوئی بشر سکھاتا ہے تو یہ آیت نازل ہوئی اور اللہ تبارک و تعالیٰ نے فرمایا کہ رحمٰن نے قرآن اپنے حبیب محمّد مصطفیٰ صلی اللہ علیہ و آلہٖ و سلم کو سکھایا۔ (خازن)
(۳) انسانیت کی جان محمد کو پیدا کیا۔
(۴) ما کان و ما یکون  کا بیان انہیں سکھایا (ف ۳)
۳		انسان سے اس آیت میں سیّدِ عالَم محمّد مصطفیٰ صلی اللہ علیہ و آلہٖ و سلم مراد ہیں اور بیان سے مَاکَانَ وَمَا یَکُوْنُ کا بیان، کیونکہ نبی کریم صلی اللہ علیہ و آلہٖ و سلم اوّلین و آخرین کی خبریں دیتے تھے۔ (خازن)
(۵) سورج اور چاند حساب سے  ہیں (ف ۴)
۴		کہ تقدیرِ معیّن کے ساتھ اپنے بروج و منازل میں سیر کرتے ہیں اور اس میں خَلق کے لئے منافع ہیں، اوقات کے حساب، سالوں اور مہینوں کی شمار انہیں پر ہے۔
(۶) اور سبزے  اور پیڑ سجدہ کرتے  ہیں (ف ۵)
۵		حکمِ الٰہی کے مطیع ہیں۔
(۷) اور آسمان کو  اللہ نے  بلند کیا (ف ۶) اور ترازو رکھی (ف ۷)
۶		اور اپنے ملائکہ کا مسکن اور اپنے احکام کا جائے صدور بنایا۔
۷		جس سے اشیاء کا وزن کیا جائے اور ان کی مقداریں معلوم ہوں تاکہ لین دین میں عدل قائم رکھا جائے۔
 (۸) کہ ترازو میں بے  اعتدا لی نہ کرو (ف ۸) 
۸		تاکہ کسی کی حق تلفی نہ ہو۔
(۹) اور انصاف کے  ساتھ تول قائم کرو اور وزن نہ گھٹاؤ۔
(۱۰) اور زمین رکھی مخلوق کے  لیے  (ف ۹)
۹		جو اس میں رہتی بستی ہے تاکہ اس میں آرام کریں اور فائدے اٹھائیں۔
(۱۱) اس میں میوے  اور غلاف وا لی کھجوریں (ف ۱۰) 
۱۰		جن میں بہت برکت ہے۔
(۱۲) اور بھُس کے  ساتھ اناج (ف ۱۱) اور خوشبو کے  پھول۔
۱۱		مثل گیہوں، جَو وغیرہ کے۔
(۱۳) تو اے  جن و انس! تم دونوں اپنے  رب کی کون سی نعمت کو جھٹلاؤ گے  (ف ۱۲)
۱۲		اس سورۃ شریفہ میں یہ آیت اکتیس۳۱ بار آئی ہے، بار بار نعمتوں کا ذکر فرما کر یہ ارشاد فرمایا گیا ہے کہ اپنے رب کی کون سی نعمت کو جھٹلاؤ گے، یہ ہدایت و ارشاد کا بہترین اسلوب ہے تاکہ سامع کے نفس کو تنبیہ ہو اور اسے اپنے جُرم اور نا سپاسی کا حال معلوم ہو جائے کہ اس نے کس قدر نعمتوں کو جھٹلایا ہے اور اسے شرم آئے اور وہ ادائے شکر و طاعت کی طرف مائل ہو اور یہ سمجھ لے کہ اللہ تعالیٰ کی بے شمار نعمتیں اس پر ہیں، حدیث : سیّدِ عالَم صلی اللہ علیہ و آلہ و سلم نے فرمایا کہ یہ سورت میں نے جنّات کو سنائی وہ تم سے اچھا جواب دیتے تھے، جب میں آیت فَبِاَیِّ اٰلَآئی رَبِّکُمَا تُکَذِّبٰن پڑھتا، وہ کہتے اے رب ہمارے ہم تیری کسی نعمت کو نہیں جھٹلاتے تجھے حمد۔ ( الترمذی و قال غریب)
(۱۴) اس نے  آدمی کو بنا یا  بجتی مٹی سے  جیسے  ٹھیکری (ف ۱۳)
۱۳		یعنی خشک مٹی سے جو بجانے سے بجے اور کوئی چیز کھنکھناتی آواز دے، پھر اس مٹی کو تر کیا کہ وہ مثل گارے کے ہو گئی، پھر اس کو گَلایا کہ وہ مثل سیاہ کیچ کے ہو گئی۔
(۱۵) اور جن کو پیدا فرمایا آگ کے  لُوکے  (لیٹ) سے  (ف ۱۴)
۱۴		یعنی خالص بے دھوئیں والے شعلہ سے۔
(۱۶) تو تم دونوں اپنے  رب کی کونسی نعمت جھٹلاؤ گے۔
(۱۷) دونوں پورب کا رب اور دونوں پچھم کا رب (ف ۱۵)
۱۵		دونوں پورب اور دونوں پچھم سے مراد آفتاب کے طلوع ہونے کے دونوں مقام ہیں گرمی کے بھی اور جاڑے کے بھی، اسی طرح غروب ہونے کے بھی دونوں مقام ہیں۔
(۱۸) تو تم دونوں اپنے  رب کی کونسی نعمت جھٹلاؤ گے۔
(۱۹) اس نے  دو سمندر بہائے  (ف ۱۶) کہ دیکھنے  میں معلوم ہوں ملے  ہوئے  (ف ۱۷)
۱۶		شیریں اور شو ر۔
۱۷		نہ ان کے درمیان ظاہر میں کوئی فاصل، نہ حائل۔
(۲۰) اور ہے  ان میں روک (ف ۱۸) کہ ایک دوسرے  پر بڑھ نہیں سکتا (ف ۱۹)
۱۸		اللہ کی قدرت سے۔
۱۹		ہر ایک اپنی حد پر رہتا ہے اور کسی کا ذائقہ تبدیل نہیں ہوتا۔
(۲۱) تو اپنے  رب کی کونسی نعمت جھٹلاؤ گے۔
(۲۲) ان میں سے  موتی اور مونگا نکلتا ہے۔
(۲۳) تو اپنے  رب کی کونسی نعمت جھٹلاؤ گے۔
(۲۴) اور اسی کی ہیں وہ چلنے  والیاں کہ دریا میں اٹھی ہوئی ہیں جیسے  پہاڑ (ف ۲۰)
۲۰		جن چیزوں سے وہ کَشتیاں بنائی گئیں وہ بھی اللہ تعالیٰ نے پیدا کیں اور ان کو ترکیب دینے اور کَشتی بنانے اور صنّاعی کرنے کی عقل بھی اللہ تعالیٰ نے پیدا کی اور دریاؤں میں ان کَشتیوں کا چلنا اور تیرنا یہ سب اللہ تعالیٰ کی قدرت سے ہے۔
(۲۵) تو اپنے  رب کی کونسی نعمت جھٹلاؤ گے۔
(۲۶) زمین پر جتنے  ہیں سب کو فنا ہے  (ف ۲۱) 
۲۱		ہر جاندار وغیرہ ہلاک ہونے والا ہے۔
(۲۷) اور باقی ہے  تمہارے  رب کی ذات عظمت اور بزرگی والا (ف ۲۲)
۲۲		کہ وہ خَلق کے فنا کے بعد انہیں زندہ کرے گا اور ابدی حیات عطا فرمائے گا اور ایمانداروں پر لطف و کرم کرے گا۔
(۲۸) تو اپنے  رب کی کونسی نعمت جھٹلاؤ گے۔
(۲۹) اسی کے  منگتا ہیں جتنے  آسمانوں اور زمین میں ہیں (ف ۲۳) اسے  ہر دن ایک کام ہے  (ف ۲۴)
۲۳		فرشتے ہوں یا جن یا انسان یا اور کوئی مخلوق، کوئی بھی اس سے بے نیاز نہیں، سب اس کے فضل کے محتاج ہیں اور زبانِ حال و قال سے اس کے حضور سائل۔
۲۴		یعنی وہ ہر وقت اپنی قدرت کے آثار ظاہر فرماتا ہے، کسی کو روزی دیتا ہے، کسی کو مارتا ہے، کسی کو جِلاتا ہے، کسی کو عزّت دیتا ہے، کسی کو ذلّت، کسی کو غنی کرتا ہے، کسی کو محتاج، کسی کے گناہ بخشتا ہے، کسی کی تکلیف رفع کرتا ہے۔ شانِ نزول : کہا گیا ہے کہ یہ آیت یہود کے رد میں نازل ہوئی جو کہتے تھے کہ اللہ تعالیٰ سنیچر کے روز کوئی کام نہیں کرتا، ان کے قول کا بطلان ظاہر فرمایا گیا، منقول ہے کہ ایک بادشاہ نے اپنے وزیر سے اس آیت کے معنیٰ دریافت کئے اس نے ایک روز کی مہلت چاہی اور نہایت متفکِّر و مغموم ہو کر اپنے مکان پر آیا، اس کے ایک حبشی غلام نے وزیر کو پریشان دیکھ کر کہا : اے میرے آقا آپ کو کیا مصیبت پیش آئی، بیان کیجئے، وزیر نے بیان کیا تو غلام نے کہا کہ اس کے معنیٰ بادشاہ کو میں سمجھا دوں گا، وزیر نے اس کو بادشاہ کے سامنے پیش کیا تو غلام نے کہا کہ اے بادشاہ اللہ کی شان یہ ہے کہ وہ رات کو دن میں داخل کرتا ہے اور دن کو رات میں اور مردے سے زندہ نکالتا ہے اور زندے سے مردہ اور بیمار کو تندرستی دیتا ہے اور تندرست کو بیمار کرتا ہے، مصیبت زدہ کو رہائی دیتا ہے اور بے غموں کو مصیبت میں مبتلا کرتا ہے، عزّت والوں کو ذلیل کرتا ہے، ذلیلوں کو عزّت دیتا ہے، مالداروں کو محتاج کرتا ہے، محتاجوں کو مالدار، بادشاہ نے غلام کا جواب پسند کیا اور وزیر کو حکم دیا کہ اس غلام کو خلعتِ وزارت پہنائے، غلام نے وزیر سے کہا اے آقا یہ بھی اللہ تعالیٰ کی ایک شان ہے۔
(۳۰) تو اپنے  رب کی کونسی نعمت جھٹلاؤ گے۔
(۳۱) جلد سب کام نبٹا کر ہم تمہارے  حساب کا قصد فرماتے   ہیں اے  دونوں بھاری گروہ  (ف ۲۵)
۲۵		جن و انس کے۔
(۳۲) تو اپنے  رب کی کونسی نعمت جھٹلاؤ گے۔
(۳۳) اے  جن و انسان کے  گروہ اگر تم سے  ہو سکے  کہ آسمانوں اور زمین کے  کناروں سے  نکل جاؤ تو نکل جاؤ، جہاں نکل کر جاؤ گے  اسی کی سلطنت ہے  (ف ۲۶)
۲۶		تم اس سے کہیں بھاگ نہیں سکتے۔
(۳۴) تو اپنے  رب کی کونسی نعمت جھٹلاؤ گے۔
(۳۵) تم پر (ف ۲۷) چھوڑی جائے  گی بے  دھوئیں کی آگ کی لپٹ اور بے  لپٹ کا  کالا دھواں (ف ۲۸) تو پھر بدلا نہ لے  سکو گے  (ف ۲۹)
۲۷		روزِ قیامت جب تم قبروں سے نکلو گے۔
۲۸		حضرت مترجِم قدّس سِرّہٗ نے فرمایا لَپٹ میں دھواں ہو تو اس کے سب اجزاء جَلانے والے نہ ہوں گے کہ زمین کے اجزاء شامل ہیں، جن سے دھواں بنتا ہے اور دھوئیں میں لَپٹ ہو تو وہ پورا سیاہ اور اندھیرا نہ ہو گا کہ لَپٹ کی رنگت شامل ہے، ان پر بے دھوئیں کی لَپٹ بھیجی جائے گی جس کے سب اجزاء جَلانے والے اور بے لَپٹ کا دھواں جو سخت کالا اندھیرا اور اسی کے وجہ کریم کی پناہ۔
۲۹		اس عذاب سے نہ بچ سکو گے اور آپس میں ایک دوسرے کی مدد نہ کر سکو گے بلکہ یہ لَپٹ اور دھواں تمہیں محشر کی طرف لے جائیں گے، پہلے سے اس کی خبر دے دینا یہ بھی اللہ تعالیٰ کا لطف و کرم ہے تاکہ اس کی نافرمانی سے باز رہ کر اپنے آپ کو اس بَلاسے بچا سکو۔
(۳۶) تو اپنے  رب کی کونسی نعمت جھٹلاؤ گے۔
(۳۷) پھر جب آسمان پھٹ ائے  گا تو گلاب کے  پھول کا سا ہو جائے  گا (ف ۳۰) جیسے  سرخ نری (بکرے  کی رنگی ہوئی کھال) 
۳۰		کہ جگہ جگہ سے شق اور رنگت کا سرخ۔ (حضرت مترجِم قدّس سِرّہٗ)
(۳۸) تو اپنے  رب کی کونسی نعمت جھٹلاؤ گے۔
(۳۹)  تو اس دن (ف ۳۱) گنہگار کے  گناہ کی پوچھ نہ ہو گی کسی آدمی اور جِن سے  (ف ۳۲) 
۳۱		یعنی جب کہ قبروں سے اٹھائے جائیں گے اور آسمان پھٹے گا۔
۳۲		اس روز ملائکہ مجرمین سے دریافت نہ کریں گے ان کی صورتیں ہی دیکھ کر پہچان لیں گے اور سوال دوسرے وقت ہو گا جب کہ لوگ موقف میں جمع ہوں گے۔
(۴۰) تو اپنے  رب کی کونسی نعمت جھٹلاؤ گے۔
(۴۱) مجرم اپنے  چہرے  سے  پہچانے  جائیں گے  (ف ۳۳)  تو ماتھا اور پاؤں پکڑ کر جہنم میں ڈالے  جائیں گے  (ف ۳۴) 
۳۳		کہ ان کے منہ کالے اور آنکھیں نیلی ہوں گی۔
۳۴		پاؤں پیٹھ کے پیچھے سے لا کر پیشانیوں سے ملا دیئے جائیں گے اور گھسیٹ کر جہنّم میں ڈالے جائیں گے اور یہ بھی کہا گیا ہے کہ بعضے پیشانیوں سے گھسیٹے جائیں گے بعضے پاؤں سے۔
(۴۲) تو اپنے  رب کی کونسی نعمت جھٹلاؤ گے  (ف ۳۵)
۳۵		اور ان سے کہا جائے گا۔
(۴۳) یہ ہے  وہ جہنم جسے  مجرم جھٹلاتے  ہیں۔
(۴۴) پھیرے  کریں گے  اس میں اور انتہا کے  جلتے  کھولتے  پانی میں (ف ۳۶)
۳۶		کہ جب جہنّم کی آگ سے جل بھُن کر فریاد کریں گے تو انہیں جلتا، کھولتا پانی پلایا جائے گا اور اس کے عذاب میں مبتلا کئے جائیں گے۔ خدا کی نافرمانی کے اس انجام سے آگاہ فرما دینا اللہ تعالیٰ کی نعمت ہے۔
(۴۵) تو اپنے  رب کی کونسی نعمت جھٹلاؤ گے۔
(۴۶)  اور جو اپنے  رب کے  حضور کھڑے  ہونے  سے  ڈرے  (ف ۳۷) اس کے  لیے  دو جنتیں ہیں (ف ۳۸)
۳۷		یعنی جسے اپنے رب کے حضور روزِ قیامت موقف میں حساب کے لئے کھڑے ہونے کا ڈر ہو اور وہ معاصی ترک کرے اور فرائض بجا لائے۔
۳۸		جنّتِ عدن اور جنّتِ نعیم۔ اور یہ بھی کہا گیا ہے کہ ایک جنّت رب سے ڈر نے کا صلہ اور ایک شہوات ترک کرنے کا صلہ۔
(۴۷) تو اپنے  رب کی کونسی نعمت جھٹلاؤ گے۔
(۴۸) بہت سی ڈالوں والیاں ف (ف ۳۹) 
۳۹		اور ہر ڈالی میں قِسم قِسم کے میوے۔
(۴۹) تو اپنے  رب کی کونسی نعمت جھٹلاؤ گے۔
(۵۰) ان میں دو چشمے  بہتے  ہیں (ف ۴۰) 
۴۰		ایک آبِ شیریں کا، اور ایک شرابِ پاک کا، یا ایک تسنیم، دوسرا سلسبیل۔
(۵۱) تو اپنے  رب کی کونسی نعمت جھٹلاؤ گے۔
(۵۲) ان میں ہر میوہ دو دو قسم  کا۔
(۵۳) تو اپنے  رب کی کونسی نعمت جھٹلاؤ گے۔
(۵۴) اور ایسے  بچھونوں پر تکیہ لگائے  جن کا  اَستر قناویز کا (ف ۴۱) اور دونوں کے  میوے  اتنے  جھکے  ہوئے  کہ نیچے  سے  چن لو (ف ۴۲) 
۴۱		یعنی سنگین ریشم کا، جب استر کا یہ حال ہے تو ابرا کیسا ہو گا، سبحان اللہ۔
۴۲		حضرت ابنِ عباس رضی اللہ تعالیٰ عنہما نے فرمایا کہ درخت اتنا قریب ہو گا کہ اللہ تعالیٰ کے پیارے کھڑے، بیٹھے اس کا میوہ چُن لیں گے۔
(۵۵) تو اپنے  رب کی کونسی نعمت جھٹلاؤ گے۔
(۵۶) ان بچھونوں پر وہ عورتیں ہیں کہ شوہر کے  سوا  کسی کو آنکھ اٹھا کر نہیں دیکھتیں (ف ۴۳) ان سے  پہلے  انہیں نہ چھوا کسی آدمی اور نہ جِن نے۔
۴۳		جنّتی بیبیاں اپنے شوہر سے کہیں گی مجھے اپنے رب کے عزّت و جلال کی قَسم جنّت میں مجھے کوئی چیز تجھ سے زیادہ اچھی نہیں معلوم ہوتی تو اس خدا کی حمد جس نے تجھے میرا شوہر کیا اور مجھے تیری بی بی بنایا۔
(۵۷) تو اپنے  رب کی کونسی نعمت جھٹلاؤ گے۔
(۵۸) گویا وہ لعل اور یاقوت اور مونگا ہیں (ف ۴۴) 
۴۴		صفائی اور خوش رنگی میں۔ حدیث شریف میں ہے کہ جنّتی حوروں کے صفائے ابدان کا یہ عالَم ہے کہ ان کی پنڈلی کا مغز اس طرح نظر آتا ہے جس طرح آبگینہ کی صراحی میں شرابِ سرخ۔
(۵۹) تو اپنے  رب کی کونسی نعمت جھٹلاؤ گے۔
(۶۰) نیکی کا بدلہ کیا ہے  مگر نیکی (ف ۴۵) 
۴۵		یعنی جس نے دنیا میں نیکی کی اس کی جزا آخرت میں احسانِ الٰہی ہے۔ حضرت ابنِ عباس رضی اللہ تعالیٰ عنہما نے فرمایا کہ جولَا اِلٰہَ اِلَّا اللہُ کا قائل ہو اور شریعتِ محمّدیہ صلی اللہ علیہ و آلہٖ و سلم پر عامل، اس کی جزا جنّت ہے۔
(۶۱) تو اپنے  رب کی کونسی نعمت جھٹلاؤ گے۔
(۶۲) اور ان کے  سوا  دو جنتیں اور ہیں (ف ۴۶) 
۴۶		حدیث شریف میں ہے کہ دو جنّتیں تو ایسی ہیں جن کے ظروف اور سامان چاندی کے ہیں اور دو جنّتیں ایسی کہ جن کے ظروف و اسباب سونے کے، اور ایک قول یہ بھی ہے کہ پہلی دو جنّتیں سونے اور چاندی کی اور دوسری یاقوت و زبرجد کی۔
(۶۳) تو اپنے  رب کی  کونسی نعمت جھٹلاؤ گے۔
(۶۴) نہایت سبزی سے  سیاہی کی جھلک دے  رہی ہیں۔
(۶۵) تو اپنے  رب کی کونسی نعمت جھٹلاؤ گے۔
(۶۶) ان میں دو چشمے  ہیں چھلکتے  ہوئے۔
(۶۷) تو اپنے  رب کی کونسی نعمت جھٹلاؤ گے۔
(۶۸) ان میں میوے  اور کھجوریں اور انار ہیں۔
(۶۹) تو اپنے  رب کی کونسی نعمت جھٹلاؤ گے۔
(۷۰) ان میں عورتیں ہیں عادت کی نیک صورت کی اچھی
(۷۱) تو  اپنے  رب کی کونسی نعمت جھٹلاؤ گے۔
(۷۲) حوریں ہیں خیموں میں پردہ نشین (ف ۴۷)
۴۷		کہ ان خیموں سے باہر نہیں نکلتیں یہ ان کی شرافت و کرامت ہے۔ حدیث شریف میں ہے کہ اگر جنّتی عورتوں میں سے زمین کی طرف کسی ایک کی جھلک پڑ جائے تو آسمان و زمین کے درمیان کی تمام فضا روشن ہو جائے اور خوشبو سے بھر جائے، اور ان کے خیمے موتی اور زبر جد کے ہوں گے۔
(۷۳) تو اپنے  رب کی کونسی نعمت جھٹلاؤ گے۔
(۷۴) ان سے  پہلے  انہیں ہاتھ نہ لگایا کسی آدمی اور نہ کسی جِن نے۔
(۷۵) تو اپنے  رب کی کونسی نعمت جھٹلاؤ گے  (ف ۴۸)
۴۸		اور ان کے شوہر جنّت میں عیش کریں گے۔
(۷۶) تکیہ لگائے  ہوئے  سبز بچھونوں  اور منقش خوبصورت چاندنیوں پر۔
(۷۷) تو اپنے  رب کی کونسی نعمت جھٹلاؤ گے۔
(۷۸) بڑی برکت والا ہے  تمہارے  رب کا نام جو عظمت  اور بزرگی والا۔



سورۂ واقعہ

اللہ کے  نام سے  شروع جو نہایت مہربان رحم والا(ف ۱)
۱		سورۂ واقعہ مکّیہ ہے سوائے آیت اَفَبھِٰذَا الْحَدِیْثِ اور آیت ثُلَّۃ مِّنَ الْاَوَّلِیْنَ کے،اس سورت میں تین ۳رکوع اور چھیانوے ۹۶یا ستانوے ۹۷یا ننانوے۹۹ آیتیں اور تین سو اٹھتّر ۳۷۸کلمے اور ایک ہزار سات سو تین۱۷۰۳ حرف ہیں۔امام بغوی نے ایک حدیث روایت کی ہے کہ سیّدِ عالَم صلی اللہ علیہ و آلہٖ و سلم نے فرمایا کہ جو شخص سورۂ واقعہ کو ہر شب پڑھے وہ فاقہ سے ہمیشہ محفوظ رہے گا۔ (خازن)
(۱) جب ہولے  گی وہ ہونے  وا لی (ف ۲)
۲		یعنی جب قیامت قائم ہو جو ضرور ہونے والی ہے۔
(۲) اس وقت اس کے  ہونے  میں کسی کو انکار کی گنجائش نہ ہو گی۔
(۳) کسی کو پست کرنے  وا لی (ف ۳) کسی کو بلندی دینے  وا لی (ف ۴)
۳		جہنّم میں گرا کر۔
۴		دخولِ جنّت کے ساتھ۔ حضرت ابنِ عباس رضی اللہ تعالیٰ عنہما نے فرمایا کہ جو لوگ دنیا میں اونچے تھے قیامت انہیں پست کرے گی اور جو دنیا میں پستی میں تھے ان کے مرتبے بلند کرے گی اور یہ بھی کہا گیا ہے کہ اہلِ معصیّت کو پست کرے گی اور اہلِ طاعت کو بلند۔
(۴) جب زمین کانپے  گی تھرتھرا کر (ف ۵)
۵		حتیٰ کہ اس کی تمام عمارتیں گر جائیں گی۔
(۵) اور پہاڑ ریزہ ریزہ ہو جائیں گے  چُورا  ہو کر
(۶) تو ہو جائیں گے  جیسے  روزن کی دھوپ میں غبار کے  باریک ذرے  پھیلے  ہوئے 
(۷) اور تین قسم کے  ہو جاؤ گے۔
(۸) تو دہنی طرف والے  (ف ۶) کیسے  دہنی طرف والے  (ف ۷) 
۶		یعنی جن کے نامۂ اعمال ان کے داہنے ہاتھوں میں دیئے جائیں گے۔
۷		یہ ان کی تعظیمِ شان کے لئے فرمایا وہ بڑی شان رکھتے ہیں، سعید ہیں، جنّت میں داخل ہوں گے۔
(۹) اور بائیں طرف والے  (ف ۸) کیسے  بائیں طرف والے  (ف ۹)
۸		جن کے نامۂ اعمال بائیں ہاتھوں میں دیئے جائیں گے۔
۹		یہ ان کی تحقیرِ شان کے لئے فرمایا کہ وہ شقی ہیں، جہنّم میں داخل ہوں گے۔
(۱۰) اور جو سبقت لے  گئے  (ف ۱۰) وہ تو سبقت ہی لے  گئے  (ف ۱۱)
۱۰		نیکیوں میں۔
۱۱		دخول جنّت میں۔ حضرت ابنِ عباس رضی اللہ تعالیٰ عنہما نے فرمایا کہ وہ ہجرت میں سبقت کرنے والے ہیں کہ آخرت میں جنّت کی طرف سبقت کریں گے۔ ایک قول یہ ہے کہ وہ اسلام کی طرف سبقت کرنے والے ہیں۔ اور ایک قول یہ ہے کہ وہ مہاجرین و انصار ہیں جنہوں نے دونوں قبلوں کی طرف نمازیں پڑھیں۔
(۱۱) وہی مقربِ بارگاہ ہیں۔
(۱۲) چین کے  باغوں میں۔
(۱۳) اگلوں میں سے  ایک گروہ
(۱۴) اور پچھلوں میں سے  تھوڑے  (ف ۱۲)
۱۲		یعنی سابقین اگلوں میں سے بہت ہیں اور پچھلوں میں سے تھوڑے اور اگلوں میں سے مراد یا پہلی امّتیں ہیں زمانۂ حضرت آدم علیہ السلام سے ہمارے سرکار سیّدِ عالَم صلی اللہ علیہ و آلہٖ و سلم کے عہد مبارک تک جیسا کہ اکثر مفسّرین کا قول ہے لیکن یہ قول نہایت ضعیف ہے اگرچہ مفسّرین نے اس کے وجوہِ ضعف کے جواب میں بہت سی توجیہات بھی کی ہیں، قولِ صحیح تفسیر میں یہ ہے کہ اگلوں سے امّتِ محمّدیہ ہی کے پہلے لوگ مہاجرین و انصار میں سے جو سابقین اوّلین ہیں وہ مراد ہیں اور پچھلوں سے ان کے بعد والے احادیث سے بھی اس کی تائید ہوتی ہے حدیثِ مرفوع میں ہے کہ اوّلین و آخرین یہاں اسی امّت کے پہلے اور پچھلے ہیں اور یہ بھی مروی ہے کہ حضور صلی اللہ علیہ و آلہٖ و سلم نے فرمایا کہ دونوں گروہ میری ہی امّت کے ہیں۔ (تفسیر کبیرو بحر العلوم وغیرہ)
(۱۵) جڑاؤ تختوں پر ہوں گے  (ف ۱۳) 
۱۳		جن میں لعل، یاقوت، موتی وغیرہ جواہرات جڑے ہوں گے۔
(۱۶) ان پر تکیہ لگائے  ہوئے  آمنے  سامنے  (ف ۱۴)
۱۴		حسنِ عشرت کے ساتھ با شان و شکوہ ایک دوسرے کو دیکھ کر مسرور، دل شاد ہوں گے۔
(۱۷) ان کے  گرد لیے  پھریں گے  (ف ۱۵) ہمیشہ رہنے  والے  لڑکے  (ف ۱۶) 
۱۵		آدابِ خدمت کے ساتھ۔
۱۶		جو نہ مریں، نہ بوڑھے ہوں، نہ ان میں تغیّر آئے یہ اللہ تعالیٰ نے اہلِ جنّت کی خدمت کے لئے جنّت میں پیدا فرمائے۔
(۱۸) کوزے  اور آفتابے  اور جام اور آنکھوں کے  سامنے  بہتی شراب 
(۱۹) کہ اس سے  نہ انہیں درد سر ہو اور نہ ہوش میں فرق آئے  (ف ۱۷)  
۱۷		بخلاف شرابِ دنیا کے کہ اس کے پینے سے حواس مختل ہو جاتے ہیں۔
(۲۰) اور میوے  جو پسند کریں 
(۲۱) اور پرندوں کا گوشت جو چاہیں (ف ۱۸) 
۱۸		حضرت ابنِ عباس رضی اللہ تعالیٰ عنہما نے فرمایا کہ اگر جنّتی کو پرندوں کے گوشت کی خواہش ہو گی تو اس کے حسبِ مرضی پرند اڑتا ہوا سامنے آئے گا اور رکابی میں آ کر سامنے پیش ہو گا اس میں سے جتنا چاہے گا جنّتی کھائے گا پھر وہ اُڑ جائے گا۔ (خازن)
(۲۲) اور بڑی آنکھ والیاں (حوریں ف ۱۹)
۱۹		ان کے لئے ہوں گی۔
(۲۳) جیسے  چھپے  رکھے  ہوئے  موتی (ف ۲۰)
۲۰		یعنی جیسا موتی صدف میں چھُپا ہوتا ہے کہ نہ تو اسے کسی کے ہاتھ نے چھوا، نہ دھوپ اور ہوا لگی اس کی صفائی اپنی نہایت پر ہے اس طرح حوریں اچھوتی ہوں گی۔ یہ بھی مروی ہے کہ حوروں کے تبسّم سے جنّت میں نور چمکے گا اور جب وہ چلیں گی تو ان کے ہاتھوں اور پاؤں کے زیوروں سے تقدیس و تمجید کی آوازیں آئیں گی اور یاقوتی ہار ان کے گردنوں کے حسن و خوبی سے ہنسیں گے۔
(۲۴) صلہ ان کے  اعمال کا (ف ۲۱)
۲۱		کہ دنیا میں انہوں نے فرمانبرداری کی۔
(۲۵) اس میں نہ سنیں گے  نہ کوئی بیکار  با ت  نہ گنہ گاری (ف ۲۲)
۲۲		یعنی جنّت میں کوئی نا گوارا اور باطل بات سننے میں نہ آئے گی۔
(۲۶) ہاں یہ کہنا ہو گا سلام سلام (ف ۲۳)
۲۳		جنّتی آپس میں ایک دوسرے کو سلام کریں گے، ملائکہ اہلِ جنّت کو سلام کریں گے، اللہ ربُّ العزّت کی طرف سے ان کی طرف سلام آئے گا۔ یہ حال تو سابقین مقرّبین کا تھا اس کے بعد جنّتیوں کے دوسرے گروہ اصحابِ یمین کا ذکر فرمایا جاتا ہے۔
(۲۷) اور دہنی طرف والے  کیسے  دہنی طرف والے  (ف ۲۴)
۲۴		ان کی عجیب شان ہے کہ اللہ کے حضور میں معزّز و مکرّم ہیں۔
(۲۸) بے  کانٹوں کی بیریوں میں 
(۲۹) اور کیلے  کے  گچھوں میں (ف ۲۵)
۲۵		جن کے درخت جڑ سے چوٹی تک پھلوں سے بھرے ہوں گے۔
(۳۰) اور ہمیشہ کے  سائے  میں 
(۳۱) اور ہمیشہ جاری پانی میں 
(۳۲)  اور بہت سے  میووں میں 
(۳۳) جو نہ ختم ہوں (ف ۲۶) اور نہ روکے  جائیں (ف ۲۷) 
۲۶		جب کوئی پھل توڑا جائے فوراً اس کی جگہ ویسے ہی دو موجود ہیں۔
۲۷		اہلِ جنّت پھلوں کے لینے سے۔
(۳۴)  اور بلند بچھونوں میں (ف ۲۸)
۲۸		جو مرصّع اونچے اونچے تختوں پر ہوں گے اور یہ بھی کہا گیا ہے کہ بچھونوں سے مراد عورتیں ہیں اس تقدیر پر معنیٰ یہ ہوں گے کہ عورتیں فضل و جمال میں بلند درجہ رکھتی ہوں گی۔
(۳۵) بیشک ہم نے  ان عورتوں کو اچھی اٹھان اٹھایا۔
(۳۶) تو انہیں بنایا کنواریاں اپنے  شوہر پر پیاریاں۔
(۳۷) انہیں پیار دلائیاں ایک عمر والیاں (ف ۲۹) 
۲۹		جوان اور ان کے شوہر بھی جوان اور یہ جوانی ہمیشہ قائم رہنے والی۔
(۳۸) دہنی طرف والوں کے  لیے۔
(۳۹) اگلوں میں سے  ایک گروہ۔
(۴۰) اور پچھلوں میں سے  ایک گروہ (ف ۳۰)
۳۰		یہ اصحابِ یمین کے دو گروں کا بیان ہے کہ وہ اس امّت کے پہلوں، پچھلوں دونوں گروہوں میں سے ہوں گے پہلے گروہ اصحابِ رسول اللہ ہیں (صلی اللہ علیہ و آلہٖ و سلم) اور پچھلے ان کے بعد والے اس سے پہلے رکوع میں سابقین مقرّبین کی دو جماعتوں کا ذکر تھا اور اس آیت میں اصحابِ یمین کے دو گروہوں کا بیان ہے۔
(۴۱) اور بائیں طرف والے  (ف ۳۱) کیسے  بائیں طرف والے  (ف ۳۲)
۳۱		جن کے نامۂ اعمال بائیں ہاتھوں میں دیئے جائیں گے۔
۳۲		ان کا حال شقاوت میں عجیب ہے ان کے عذاب کا بیان فرمایا جاتا ہے کہ وہ اس حال میں ہوں گے۔
(۴۲) جلتی ہوا  اور کھولتے  پانی میں۔
(۴۳) اور جلتے  دھوئیں کی چھاؤں میں (ف ۳۳)
۳۳		جو نہایت تاریک و سیاہ ہو گا۔
(۴۴) جو نہ  ٹھنڈی نہ عزت کی۔
(۴۵) بیشک وہ اس سے  پہلے  (ف ۳۴) نعمتوں میں تھے  
۳۴		دنیا کے اندر۔
(۴۶) اور اس بڑے  گناہ کی (ف ۳۵) ہٹ (ضد) رکھتے  تھے۔
۳۵		یعنی شرک کی۔
(۴۷) اور کہتے  تھے  کیا جب ہم مرجائیں اور ہڈیاں ہو جائیں تو کیا ضرور ہم اٹھائے  جائیں گے۔
(۴۸) اور کیا ہمارے  اگلے  باپ دادا بھی۔
(۴۹) تم فرماؤ بیشک سب اگلے  اور پچھلے 
(۵۰) ضرور اکٹھے  کیے  جائیں گے، ایک جانے  ہوئے  دن کی میعاد پر (ف ۳۶) 
۳۶		وہ روزِ قیامت ہے۔
(۵۱) پھر بیشک تم اے  گمراہو (ف ۳۷) جھٹلانے  والو 
۳۷		راہِ حق سے بہکنے والو اور حق کو۔
(۵۲) ضرور تھوہر کے  پیڑ میں سے  کھاؤ گے۔
(۵۳) پھر اس سے  پیٹ بھرو گے۔
(۵۴) پھر اس پر کھولتا پانی  پیو گے۔
(۵۵) پھر ایسا پیو گے  جیسے  سخت پیاسے  اونٹ پئیں (ف ۳۸) 
۳۸		ان پر ایسی بھوک مسلّط کی جائے گی کہ وہ مضطر ہو کر جہنّم کا جلتا تھوہڑ کھائیں گے، پھر جب اس سے پیٹ بھر لیں گے ان پر پیاس مسلّط کی جائے گی جس سے مضطر ہو کر ایسا کھولتا پانی پئیں گے جو آنتیں کاٹ ڈالے گا۔
(۵۶) یہ ان کی مہمانی ہے  انصاف کے  دن۔
(۵۷) ہم نے  تمہیں پیدا کیا (ف ۳۹) تو تم کیوں نہیں سچ مانتے  (ف ۴۰)
۳۹		نیست سے ہست کیا۔
۴۰		مرنے کے بعد زندہ کئے جانے کو۔
(۵۸) تو بھلا دیکھو تو وہ منی جو گراتے  ہو (ف ۴۱) 
۴۱		عورتوں کے رحم میں۔
(۵۹) کیا تم اس کا  آدمی بناتے  ہو یا ہم بنانے  والے  ہیں (ف ۴۲) 
۴۲		کہ نطفہ کو صورتِ انسانی دیتے ہیں، زندگی عطا فرماتے ہیں، تو مُردوں کو زندہ کرنا ہماری قدرت سے کیا بعید۔
(۶۰) ہم نے  تم میں مرنا ٹھہرایا (ف ۴۳) اور ہم اس سے  ہارے  نہیں۔
۴۳		حسبِ اقتضائے حکمت و مشیّت اور عمریں مختلف رکھیں کوئی بچپن میں ہی مر جاتا ہے، کوئی جوان ہو کر، کوئی ادھیڑ عمر میں کوئی بڑھاپے تک پہنچتا ہے جو ہم مقدر کرتے ہیں وہی ہوتا ہے۔
(۶۱) کہ تم جیسے  اور بدل دیں اور تمہاری صورتیں وہ کر دیں جس کی تمہیں خبر نہیں (ف ۴۴)
۴۴		یعنی مسخ کر کے بندر سور وغیرہ کی صورتیں بنا دیں یہ سب ہماری قدرت میں ہے۔
(۶۲) اور بیشک تم جان چکے  ہو پہلی اٹھان (ف ۴۵) پھر کیوں نہیں سوچتے  (ف ۴۶) 
۴۵		کہ ہم نے تمہیں نیست سے ہست کیا۔
۴۶		کہ جو نیست کو ہست کر سکتا ہے وہ بالیقین مردے کو زندہ کرنے پر قادر ہے۔
 (۶۳) تو بھلا بتاؤ تو  جو بوتے  ہو۔
(۶۴) کیا تم اس کی کھیتی بناتے  ہو یا ہم بنانے  والے  ہیں (ف ۴۷) 
۴۷		اس میں شک نہیں کہ بالیں بنانا اور اس میں دانے پیدا کرنا اللہ تعالیٰ ہی کا کام ہے اور کسی کا نہیں۔
(۶۵) ہم چاہیں تو (ف ۴۸) اسے  روندن (پامال) کر دیں (ف ۴۹) پھر تم باتیں بناتے  رہ جاؤ (ف ۵۰) 
۴۸		جو تم بولتے ہو۔
۴۹		خشک گھاس چورا چورا جو کسی کام کی نہ رہے۔
۵۰		متحیّر اور نادم و غمگین۔
(۶۶) کہ ہم پر چٹی پڑی (ف ۵۱) 
۵۱		ہمارا مال بیکار ضائع ہو گیا۔
(۶۷) بلکہ ہم بے  نصیب رہے۔
(۶۸) تو بھلا بتاؤ تو وہ پانی جو پیتے  ہو۔
(۶۹) کیا تم نے  اسے  بادل سے  اتارا یا ہم ہیں اتارنے  والے  (ف ۵۲)
۵۲		اپنی قدرتِ کاملہ سے۔
(۷۰) ہم چاہیں تو اسے  کھاری کر دیں  (ف ۵۳) پھر کیوں نہیں شکر کرتے  (ف ۵۴)
۵۳		کہ کوئی پی نہ سکے۔
۵۴		اللہ تعالیٰ کی نعمت اور اس کے احسان و کرم کا۔
(۷۱) تو بھلا بتاؤں تو وہ آگ جو تم روشن کرتے   ہو (ف ۵۵) 
۵۵		دو تر لکڑیوں سے جن کو زَندو زندہ کہتے ہیں ان کے رگڑنے سے آگ نکلتی ہے۔
(۷۲) کیا تم نے  اس کا پیڑ پیدا کیا (ف ۵۶) یا ہم ہیں پیدا کرنے  والے۔
۵۶		مَرْخ و عَفار جن سے زَندوزندہ لی جاتی ہے۔
(۷۳) ہم نے  اسے  (ف ۵۷) جہنم کا یادگار بنایا (ف ۵۸) اور جنگل میں مسافروں کا فائدہ (ف ۵۹)
۵۷		یعنی آگ کو۔
۵۸		کہ دیکھنے والا اس کو دیکھ کر جہنّم کی بڑی آگ کو یاد کرے اور اللہ تعالیٰ سے اور اس کے عذاب سے ڈرے۔
۵۹		کہ اپنے سفروں میں اس سے نفع اٹھاتے ہیں۔
(۷۴) تو اے  محبوب تم پاکی بولو اپنے  عظمت والے  رب کے  نام کی۔
(۷۵) تو مجھے  قسم ہے  ان جگہوں کی جہاں تارے  ڈوبتے  ہیں (ف ۶۰) 
۶۰		کہ وہ مقام ہیں ظہورِ قدرت و جلالِ الٰہی کے۔
(۷۶) اور تم سمجھو تو یہ بڑی قسم ہے۔
(۷۷) بیشک یہ عزت والا قرآن ہے  (ف ۶۱) 
۶۱		وہ سیّدِ عالَم محمّد مصطفیٰ صلی اللہ علیہ و آلہٖ و سلم پر نازل فرمایا گیا کیونکہ یہ کلامِ الٰہی اور وحیِ ربّانی ہے۔
(۷۸) محفوظ نوشتہ میں (ف ۶۲) 
۶۲		جس میں تبدیل و تحریف ممکن نہیں۔
(۷۹) اسے  نہ چھوئیں مگر با وضو (ف ۶۳)
۶۳		مسائل : جس کو غسل کی حاجت ہو یا جس کا وضو نہ ہو یا حائضہ عورت یا نفاس والی ان میں سے کسی کو قرآنِ مجید کا بغیر غلاف وغیرہ کسی کپڑے کے چھونا جائز نہیں ہے بے وضو کو یاد پر قرآن شریف پڑھنا جائز ہے لیکن بے غسل اور حیض والی کو یہ بھی جائز نہیں۔
(۸۰) اتارا ہوا ہے  سارے  جہان کے  رب  کا۔
(۸۱) تو کیا اس بات میں تم سستی کرتے  ہو (ف ۶۴) 
۶۴		اور نہیں مانتے۔
(۸۲) اور اپنا حصہ یہ رکھتے  ہو کہ جھٹلاتے  ہو (ف ۶۵)
۶۵		حضرت حسن رضی اللہ تعالیٰ عنہ سے فرمایا وہ بندہ بڑے ٹوٹے میں ہے جس کا حصّہ کتابُ اللہ کی تکذیب ہو۔
(۸۳) پھر کیوں نہ ہو جب جان گلے  تک پہنچے 
(۸۴) اور تم (ف ۶۶) اس وقت دیکھ رہے  ہو
 ۶۶		اے اہلِ میّت۔
(۸۵) اور ہم (ف ۶۷) اس کے  زیادہ پاس ہیں تم سے  مگر تمہیں نگاہ میں (ف ۶۸)
۶۷		اپنے علم و قدرت کے ساتھ۔
۶۸		تم بصیرت نہیں رکھتے تم نہیں جانتے۔
 (۸۶) تو کیوں نہ ہوا اگر تمہیں بدلہ ملنا نہیں (ف ۶۹)
۶۹		مرنے کے بعد اٹھ کر۔
(۸۷) کہ اسے  لوٹا لاتے  اگر تم سچے  ہو (ف ۷۰) 
۷۰		کفّار سے فرمایا گیا کہ اگر بخیال تمہارے مرنے کے بعد اٹھنا اور اعمال کا حساب کیا جانا اور جزا دینے والا معبود یہ کچھ بھی نہ ہو تو پھر کیا سبب ہے کہ جب تمہارے پیاروں کی روح حلق میں پہنچتی ہے تو تم اسے لوٹا کیوں نہیں لاتے اور جب یہ تمہارے اختیار میں نہیں تو سمجھو کہ کام اللہ تعالیٰ کے اختیار میں ہے اس پر ایمان لاؤ۔ اس کے بعد مخلوقات کے طبقات کے احوال وقتِ موت اور ان کے درجات کا بیان فرمایا۔
(۸۸) پھر وہ مرنے  والا اگر مقربوں سے  ہے  (ف ۷۱)
۷۱		سابقین میں سے جن کا ذکر اوپر ہو چکا تو اس کے لئے۔
(۸۹) تو راحت ہے  اور پھول (ف ۷۲) اور چین کے  باغ (ف ۷۳)
۷۲		ابوالعالیہ نے کہا کہ مقرّبین سے جو کوئی دنیا سے مفارقت کرتا ہے اس کے پاس جنّت کے پھولوں کی ڈالی لائی جاتی ہے اس کی خوشبو لیتا ہے تب روح قبض ہوتی ہے۔
۷۳		آخرت میں۔
(۹۰) اور اگر (ف ۷۴) دہنی طرف والوں سے  ہو
۷۴		مرنے والا۔
(۹۱) تو اے  محبوب تم پر سلام دہنی طرف والوں سے  (ف ۷۵)
۷۵		معنیٰ یہ ہیں کہ اے سیّدِ انبیاء صلی اللہ علیہ و آلہٖ و سلم آپ ان کا سلام قبول فرمائیں اور ان کے لئے غمگین نہ ہوں وہ اللہ تعالیٰ کے عذاب سے سلامت و محفوظ رہیں گے اور آپ ان کو اسی حال میں دیکھیں گے جو آپ کو پسند ہو۔
(۹۲) اور اگر (ف ۷۶) جھٹلانے  والے  گمراہوں میں سے  ہو (ف ۷۷)
۷۶		مرنے والا۔
۷۷		یعنی اصحابِ شمال میں سے۔
(۹۳) تو اس کی مہمانی کھولتا پانی۔
(۹۴) اور بھڑکتی آگ میں دھنسانا (ف ۷۸) 
۷۸		جہنّم کی اور مرنے والوں کے احوال اور جو مضامین اس سورت میں بیان کئے گئے۔
(۹۵) یہ بیشک اعلیٰ درجہ کی یقینی بات ہے۔
(۹۶) تو اے  محبوب  تم اپنے  عظمت والے  رب کے  نام کی پاکی بولو (ف ۷۹)
۷۹		حدیث : جب یہ آیت نازل ہوئی فَسَبِّحْ بِاسْمِ رَبِّکَ الْعَظِیْم تو سیّدِ عالَم صلی اللہ علیہ و آلہٖ و سلم نے فرمایا اس کو اپنے رکوع میں داخل کرو اور جب سَبِّحِ اسْمَ رَبِّکَ الْاَعْلیٰ نازل ہوئی تو فرمایا اسے اپنے سجدوں میں داخل کرو۔ (ابوداؤد)
 مسئلہ : اس آیت سے ثابت ہوا کہ رکوع و سجود کی تسبیحات قرآنِ کریم سے ماخوذ ہیں۔





سورۂ حدید

اللہ کے  نام سے  شروع جو نہایت مہربان رحم والا(ف ۱)
۱		سورۂ حدید مکّیہ ہے یا مدنیّہ، اس میں چار۴ رکوع، انتیس۲۹ آیتیں، پانچ سو چوالیس۵۴۴ کلمے، دو ہزار چار سو چھہتّر۲۴۷۶ حروف ہیں۔
(۱) اللہ کی پاکی بولتا ہے  جو کچھ آسمان اور زمین میں ہے  (ف ۲) اور وہی عزت و حکمت والا ہے۔
۲		جاندار ہو یا بے جان۔
(۲) اسی کے  لیے  ہے  آسمانوں اور زمین کی سلطنت، جِلاتا ہے  (ف ۳) اور مارتا  (ف ۴) اور وہ سب کچھ کر سکتا ہے۔
۳		مخلوق کو پیدا کر کے، یا یہ معنیٰ ہیں کہ مُردوں کو زندہ کرتا ہے۔
۴		یعنی موت دیتا ہے زندوں کو۔
(۳) وہی اول (ف ۵) وہی آخر (ف ۶) وہی ظاہر (ف ۷) وہی باطن (ف ۸) اور وہی سب کچھ جانتا ہے۔
۵		قدیم ہر شے سے قبل، اوّل بے ابتداء کہ وہ تھا اور کچھ نہ تھا۔
۶		ہر شے کے ہلاک و فنا ہونے کے بعد رہنے والا، سب فنا ہو جائیں گے اور وہ ہمیشہ رہے گا اس کے لئے انتہا نہیں۔
۷		دلائل و براہین سے یا یہ معنیٰ کہ غالب ہر شے پر۔
۸		حواس اس کے ادراک سے عاجز، یا یہ معنیٰ کہ ہر شے کا جاننے والا۔
(۴) وہی ہے  جس نے  آسمان اور زمین چھ دن میں پیدا کیے  (ف ۹) پھر عرش پر استوا فرمایا جیسا کہ اس کی شان کے  لائق ہے، جانتا ہے  جو زمین کے  اندر  جا تا ہے  (ف ۱۰) اور جو اس سے  باہر نکلتا ہے  (ف ۱۱) اور جو آسمان سے  اترتا ہے  (ف ۱۲) اور جو اس میں چڑھتا ہے  (ف ۱۳) اور وہ تمہارے  ساتھ ہے  (ف ۱۴) تم کہیں ہو، اور اللہ تمہارے  کام دیکھ رہا ہے  (ف ۱۵) 
۹		ایّامِ دنیا سے، کہ پہلا ا ن کا یک شنبہ اور پچھلا جمعہ ہے۔ حسن رضی اللہ تعالیٰ عنہ نے فرمایا کہ وہ اگر چاہتا تو طرفۃ العین میں پیدا کر دیتا لیکن اس کی حکمت اسی کو مقتضی ہوئی کہ چھ کو اصل بنائے اور ان پر مدار رکھے۔
۱۰		خواہ وہ دانہ ہو یا قطرہ یا خزانہ ہو یا مردہ۔
۱۱		خواہ وہ نبات ہو یا دھات یا اور کوئی چیز۔
۱۲		رحمت و عذاب اور فرشتے اور بارش۔
۱۳		اعمال اور دعائیں۔
۱۴		اپنے علم و قدرت کے ساتھ عموماً اور فضل و رحمت کے ساتھ خصوصاً۔
۱۵		تو تمہیں تمہارے حسبِ اعمال جزا دے گا۔
(۵) اسی کی ہے  آسمانوں اور زمین کی سلطنت، اور اللہ ہی کی طرف، سب کاموں کی رجوع۔
(۶) رات کو دن کے  حصے  میں لاتا ہے  (ف ۱۶) اور دن کو رات کے  حصے  میں لاتا ہے  (ف ۱۷) اور وہ دلوں کی بات جانتا ہے  (ف ۱۸)
۱۶		اس طرح کہ رات کو گھٹاتا ہے اور دن کی مقدار بڑھاتا ہے۔
۱۷		دن گھٹا کر اور رات کی مقدار بڑھا کر۔
۱۸		دل کے عقیدے اور قلبی اسرار سب کو جانتا ہے۔
(۷) اللہ اور اس کے  رسول پر ایمان لاؤ اور  اس کی راہ میں کچھ وہ خرچ کرو جس میں تمہیں اَوروں کا جانشین کیا (ف ۱۹) تو جو تم میں ایمان لائے  اور اس کی راہ میں خرچ کیا ان کے  لیے  بڑا ثواب ہے۔
۱۹		جو تم سے پہلے تھے اور تمہارا جانشین کرے گا تمہارے بعد والوں کو۔ معنیٰ یہ ہیں کہ جو مال تمہارے قبضہ میں ہیں سب اللہ تعالیٰ کے ہیں اس نے تمہیں نفع اٹھانے کے لئے دے دیئے ہیں تم حقیقتہً ان کے مالک نہیں ہو بمنزلۂ نائب و وکیل کے ہو انہیں راہِ خدا میں خرچ کرو اور جس طرح نائب اور وکیل کو مالک کے حکم سے خرچ کرنے میں کوئی تأمّل نہیں ہوتا تو تمہیں بھی کوئی تأمّل و تردّد نہ ہو۔
(۸) اور تمہیں کیا ہے  کہ اللہ پر ایمان نہ لاؤ، حالانکہ یہ رسول تمہیں بلا رہے  ہیں کہ اپنے   ر  ب  پر ایمان لاؤ (ف ۲۰) اور بیشک وہ (ف ۲۱) تم سے  پہلے  سے  عہد لے  چکا ہے  (ف ۲۲) اگر تمہیں یقین ہو۔
۲۰		اور برہانیں اور حجّتیں پیش کرتے ہیں اور کتابِ الٰہی سناتے ہیں اب تمہیں کیا عذر ہو سکتا ہے۔
۲۱		یعنی اللہ تعالیٰ۔
۲۲		جب اس نے تمہیں پشتِ آدم علیہ السلام سے نکالا تھا کہ اللہ تعالیٰ تمہارا رب ہے اس کے سوا کوئی معبود نہیں۔
(۹) وہی ہے  کہ اپنے  بندہ پر (ف ۲۳) روشن آیتیں اتارتا ہے  تاکہ تمہیں اندھیریوں سے  (ف ۲۴) اجالے  کی طرف لے  جائے  (ف ۲۵) اور بیشک  الله تم پر ضرور مہربان رحم والا۔
۲۳		سیّدِ عالَم محمّد مصطفیٰ صلی اللہ علیہ و آلہٖ و سلم پر۔
۲۴		کفر و شرک کی۔
۲۵		یعنی نورِ ایمان کی طرف۔
(۱۰) اور تمہیں کیا ہے  کہ اللہ کی راہ میں خرچ نہ کرو حالانکہ آسمانوں اور زمین میں سب کا وارث اللہ ہی ہے  (ف ۲۶) تم میں برابر نہیں وہ جنہوں نے  فتحِ  مکہ سے  قبل خرچ اور جہاد کیا (ف ۲۷) وہ مرتبہ میں ان سے  بڑے  ہیں جنہوں نے  بعد فتح کے  خرچ اور جہاد کیا، اور ان سب سے  (ف ۲۸) اللہ جنت کا وعدہ فرما چکا (ف ۲۹) اور اللہ کو تمہارے  کاموں کی خبر ہے۔
۲۶		تم ہلاک ہو جاؤ گے اور مال اسی کی مِلک میں رہ جائیں گے اور تمہیں خرچ کرنے کا ثواب بھی نہ ملے گا اور اگر تم خدا کی راہ میں خرچ کرو تو ثواب بھی پاؤ۔
۲۷		جب کہ مسلمان کم اور کمزور تھے اس وقت جنہوں نے خرچ کیا اور جہاد کیا وہ مہاجرین و انصار میں سے سابقین اوّلین ہیں ان کے حق میں نبی کریم صلی اللہ علیہ و آلہٖ و سلم نے فرمایا کہ اگر تم میں سے کوئی اُحد پہاڑ کے برابر سونا خرچ کر دے تو بھی ان کے ایک مُد کے برابر نہ ہو، نہ نصف مُد کے۔ مُد ایک پیمانہ ہے جس سے جَو ناپے جاتے ہیں۔ 
شانِ نزول : کلبی نے کہا کہ یہ آیت حضرت ابوبکر صدیق رضی اللہ تعالیٰ عنہ کے حق میں نازل ہوئی کیونکہ آپ پہلے شخص ہیں جو اسلام لائے اور پہلے وہ شخص جس نے راہِ خدا میں مال خرچ کیا اور رسولِ کریم صلی اللہ علیہ و آلہٖ و سلم کی حمایت کی۔
۲۸		یعنی پہلے خرچ کرنے والوں سے بھی اور فتح کے بعد خرچ کرنے والوں سے بھی۔
۲۹		البتہ درجات میں تفاوت ہے قبلِ فتح خرچ کرنے والوں کا درجہ اعلیٰ ہے۔
(۱۱) کون ہے  جو اللہ کو قرض دے  اچھا قرض (ف ۳۰) تو وہ اس کے  لیے  دونے  کرے  اور اللہ کو عزت کا ثواب دے۔
۳۰		یعنی خوش دلی کے ساتھ راہِ خدا میں خرچ کرے اس انفاق کو اس مناسبت سے قرض فرمایا گیا ہے کہ اس پر جنّت کا وعدہ فرمایا گیا ہے۔
(۱۲) جس دن تم ایمان والے  مردوں اور ایمان وا لی عورتوں کو (ف ۳۱) دیکھو گے  کہ ان کا نور ہے  (ف ۳۲) ان کے  آگے  اور ان کے  دہنے  دوڑتا ہے  (ف ۳۳) ان سے  فرمایا جا رہا ہے  کہ آج تمہاری سب سے  زیادہ خوشی کی بات  وہ جنتیں ہیں جن کے  نیچے  نہریں  بہیں تم ان میں ہمیشہ رہو، یہی بڑی کامیابی ہے۔
۳۱		پلِ صراط پر۔
۳۲		یعنی ان کے ایمان و طاعت کا نور۔
۳۳		اور جنّت کی طرف ان کی رہنمائی کرتا ہے۔
(۱۳) جس دن منافق مرد اور منافق عورتیں مسلمانوں سے  کہیں گے  کہ ہمیں یک نگاہ دیکھو کہ ہم تمہارے  نور سے  کچھ حصہ لیں، کہا جائے  گا اپنے  پیچھے  لوٹو (ف ۳۴) وہاں نور ڈھونڈو وہ لوٹیں گے، جبھی ان کے  (ف ۳۵) درمیان ایک دیوار کھڑی کر دی جائے  گی (ف ۳۶) جس میں ایک دروازہ ہے  (ف ۳۷) اس کے  اندر کی طرف رحمت (ف ۳۸) اور اس کے  باہر کی طرف عذاب۔
۳۴		جہاں سے آئے تھے یعنی موقف کی طرف جہاں ہمیں نور دیا گیا ہے وہاں نور طلب کر و یا یہ معنیٰ ہیں کہ تم ہمارا نور نہیں پا سکتے نور کی طلب کے لئے پیچھے لوٹ جاؤ پھر وہ نور کی تلاش میں واپس ہوں گے اور کچھ نہ پائیں گے دوبارہ مومنین کی طرف پھریں گے۔
۳۵		یعنی مومنین اور منافقین کے۔
۳۶		بعض مفسّرین نے کہا کہ وہی اعراف ہے۔
۳۷		اس سے جنّتی جنّت میں داخل ہوں گے۔
۳۸		یعنی اس دیوار کے اندرونی جانب جنّت۔
(۱۴)  منافق (ف ۳۹) مسلمانوں کو پکاریں گے  کیا ہم تمہارے  ساتھ نہ تھے  (ف ۴۰) وہ کہیں گے  کیوں نہیں مگر تم نے  تو اپنی جانیں فتنہ میں ڈالیں (ف ۴۱) اور مسلمانوں کی برائی تکتے  اور شک رکھتے  (ف ۴۲) اور جھوٹی طمع نے   تمھیں فریب دیا (ف ۴۳) یہاں تک کہ اللہ کا حکم آگیا (ف ۴۴) اور تمہیں اللہ کے  حکم پر اس بڑے  فریبی نے  مغرور رکھا (ف ۴۵)
۳۹		اس دیوار کے پیچھے سے۔
۴۰		دنیا میں نمازیں پڑھتے روزہ رکھتے۔
۴۱		نفاق و کفر اختیار کر کے۔
۴۲		دِینِ اسلام میں۔
۴۳		اور تم باطل امیدوں میں رہے کہ مسلمانوں پر حوادث آئیں گے وہ تباہ ہو جائیں گے۔
۴۴		یعنی موت۔
۴۵		یعنی شیطان نے دھوکا دیا کہ اللہ تعالیٰ بڑا حلیم ہے تم پر عذاب نہ کرے گا اور نہ مرنے کے بعد اٹھنا،  نہ حساب تم اس کے اس فریب میں آ گئے۔
(۱۵) تو آج نہ تم سے  کوئی فدیہ لیا جائے  (ف ۴۶) اور نہ کھلے  کافروں سے، تمہارا ٹھکانا آگ ہے، وہ تمہاری رفیق ہے، اور کیا ہی برا انجام۔
۴۶		جس کو دے کر تم اپنی جان عذاب سے چھڑا سکو۔ بعض مفسّرین نے فرمایا معنیٰ یہ ہیں کہ آج نہ تم سے ایمان قبول کیا جائے، نہ توبہ۔
(۱۶) کیا ایمان والوں کو ابھی وہ وقت نہ آیا کہ ان کے  دل جھک جائیں اللہ کی یاد اور اس حق کے  لیے  جو اترا (ف ۴۷) اور ان جیسے  نہ ہوں جن کو پہلے  کتاب دی گئی (ف ۴۸) پھر ان پر مدت دراز ہوئی (ف ۴۹) تو ان کے  دل سخت ہو گئے  (ف ۵۰) اور ان میں بہت فاسق ہیں (ف ۵۱) 
۴۷		شانِ نزول : حضرت اُمُّ المومنین عائشہ صدیقہ رضی اللہ تعالیٰ عنہا سے مروی ہے کہ نبی کریم صلی اللہ علیہ و آلہٖ و سلم دولت سرائے اقدس سے باہر تشریف لائے تو مسلمانوں کو دیکھا کہ آپس میں ہنس رہے ہیں فرمایا تم ہنستے ہو ابھی تک تمہارے رب کی طرف سے امان نہیں آئی اور تمہارے ہنسنے پر یہ آیت نازل ہوئی، انہوں نے عرض کیا یا رسول اللہ صلی اللہ علیہ و آلہٖ و سلم اس ہنسی کا کَفّارہ کیا ہے ؟ فرمایا اتنا ہی رونا۔ اور اترنے والے حق سے مراد قرآنِ مجید ہے۔
۴۸		یعنی یہود و نصاریٰ کے طریقے اختیار نہ کریں۔
۴۹		یعنی وہ زمانہ جو ان کے اور ان کے انبیاء کے درمیان تھا۔
۵۰		اور یادِ الٰہی کے لئے نرم نہ ہوئے دنیا کی طرف مائل ہو گئے اور مواعظ سے انہوں نے اعراض کیا۔
۵۱		ٍدِین سے خارج ہونے والے۔
(۱۷) جان لو کہ اللہ زمین کو زندہ کرتا ہے  اس کے  مرے  پیچھے  (ف ۵۲) بیشک ہم نے  تمہارے  لیے  نشانیاں بیان فرما دیں کہ تمہیں سمجھ ہو۔
۵۲		مینھ برسا کر سبز ہ اُگا کر بعد اس کے کہ خشک ہو گئی تھی ایسے ہی دلوں کو سخت ہو جانے کے بعد نرم کرتا ہے اور انہیں علم و حکمت سے زندگی عطا فرماتا ہے۔ بعض مفسّرین نے فرمایا کہ یہ تمثیل ہے ذکر کے دلوں میں اثر کرنے کی جس طرح بارش سے زمین کو زندگی حاصل ہوتی ہے ایسے ہی ذکرِ الٰہی سے دل زندہ ہوتے ہیں۔
(۱۸) بیشک صدقہ دینے  والے  مرد اور صدقہ دینے  وا لی عورتیں اور وہ جنہوں نے  اللہ کو اچھا قرض دیا (ف ۵۳) ان کے  دونے  ہیں اور ان کے  لیے  عزت کا ثواب ہے  (ف ۵۴) 
۵۳		یعنی خوش دلی اور نیّتِ صالحہ کے ساتھ مستحقّین کو صدقہ دیا اور راہِ خدا میں خرچ کیا۔
۵۴		اور وہ جنّت ہے۔
(۱۹) اور وہ جو اللہ اور اس کے  سب رسولوں پر ایمان لائیں وہی ہیں کامل سچے، اور  اَوروں پر  (ف ۵۵) گواہ اپنے  رب کے  یہاں، ان کے  لیے  ان کا ثواب (ف ۵۶) اور ان کا نور ہے  (ف ۵۷) اور جنہوں نے  کفر کیا اور ہماری آیتیں جھٹلائیں وہ دوزخی ہیں۔
۵۵		گزری ہوئی امّتوں میں سے۔
۵۶		جس کا وعدہ کیا گیا۔
۵۷		جو حشر میں ان کے ساتھ ہو گا۔
(۲۰) جان لو کہ دنیا کی زندگی تو نہیں مگر کھیل کود (ف ۵۸) اور  آرائش اور تمہارا  آپس میں بڑائی مارنا اور مال  اور اولاد میں ایک دوسرے  پر زیادتی چاہنا (ف ۵۹) اس مینھ کی طرح جس کا  اُگایا سبزہ کسانوں کو بھایا پھر سوکھا (ف ۶۰) کہ تو اسے  زرد دیکھے  پھر روندن  (پامال کیا ہوا) ہو گیا (ف ۶۱)  اور  آخرت میں سخت عذاب ہے  (ف ۶۲) اور اللہ کی طرف سے  بخشش اور اس کی رضا (ف ۶۳) اور دنیا کا جینا تو نہیں مگر دھوکے  کا مال (ف ۶۴)
۵۸		جس میں وقت ضائع کرنے کے سوا کچھ حاصل نہیں۔
۵۹		اور ان چیزوں میں مشغول رہنا اور ان سے دل لگانا دنیا ہے لیکن طاعتیں اور عبادتیں اور جو چیزیں کہ طاعت پر مُعِین ہوں اور وہ امورِ آخرت سے ہیں۔ اب اس زندگانی دنیا کی ایک مثال ارشاد فرمائی جاتی ہے۔
۶۰		اس کی سبزی جاتی رہی، پیلا پڑ گیا کسی آفتِ سماوی یا ارضی سے۔
۶۱		ریزہ ریزہ، یہی حال دنیا کی زندگی کا ہے جس پر طالبِ دنیا بہت خوش ہوتا ہے اور اس کے ساتھ بہت سی امیدیں رکھتا ہے وہ نہایت جلد گزر جاتی ہے۔
۶۲		اس کے لئے جو دنیا کا طالب ہو اور زندگی لہو و لعب میں گزارے اور وہ آخرت کی پرواہ نہ کرے ایسا حال کافر کا ہوتا ہے۔
۶۳		جس نے دنیا کو آخرت پر ترجیح نہ دی۔
۶۴		یہ اس کے لئے ہے جو دنیا ہی کا ہو جائے اور اس پر بھروسہ کر لے اور آخرت کی فکر نہ کرے اور جو شخص دنیا میں آخرت کا طالب ہو اور اسبابِ دنیوی سے بھی آخرت ہی کے لئے علاقہ رکھے تو اس کے لئے دنیا کی کامیابی آخرت کا ذریعہ ہے۔ حضرت ذوالنّون رضی اللہ تعالیٰ عنہ نے فرمایا کہ اے گروہِ مرید ین دنیا طلب نہ کرو اور اگر طلب کرو تو اس سے محبّت نہ کرو توشہ یہاں سے لو آرام گاہ اور ہے۔
(۲۱) بڑھ کر چلو اپنے  رب کی بخشش اور اس جنت کی طرف (ف ۶۵) جس کی چوڑائی جیسے  آسمان اور زمین کا پھیلاؤ (ف ۶۶) تیار ہوئی ہے  ان کے  لیے  جو اللہ اور اس کے  سب رسولوں پر ایمان لائے، یہ اللہ کا فضل ہے  جسے  چاہے  دے، اور اللہ بڑا فضل والا ہے۔
۶۵		رضائے الٰہی کے طالب بنو اس کی طاعت اختیار کرو اور اس کی فرمانبرداری بجا لا کر جنّت کی طرف بڑھو۔
۶۶		یعنی جنّت کا عرض ایسا ہے کہ ساتوں آسمان اور ساتوں زمینوں کے ورق ملا کر باہم ملا دیئے جائیں تو جتنے وہ ہوں اتنا جنّت کا عرض پھر طول کی کیا انتہا۔
(۲۲) نہیں پہنچتی کوئی مصیبت زمین میں (ف ۶۷) اور نہ تمہاری جانوں  میں (ف ۶۸) مگر وہ ایک کتاب میں ہے  (ف ۶۹) قبل اس کے  کہ ہم اسے  پیدا کریں (ف ۷۰) بیشک یہ (ف ۷۱) اللہ کو آسان ہے۔
۶۷		قحط کی، امساکِ باراں کی، عدم پیداوار کی، پھلوں کی کمی کی، کھیتیوں کے تباہ ہونے کی۔
۶۸		امراض کی اور اولاد کے غموں کی۔
۶۹		لوحِ محفوظ میں۔
۷۰		یعنی زمین کو یا جانوں کو یا مصیبت کو۔
۷۱		یعنی ان امور کا باوجود کثرت کے لوح میں ثبت فرمانا۔
(۲۳) اس لیے  کہ غم نہ کھاؤ اس (ف ۷۲) پر جو ہاتھ سے  جائے  اور خوش نہ ہو (ف ۷۳) اس پر جو تم کو دیا (ف ۷۴) اور اللہ کو نہیں کوئی اترونا (شیخی بگھارنے  والا) بڑائی مارنے  والا۔
۷۲		متاعِ دنیا۔
۷۳		یعنی نہ اتراؤ۔
۷۴		دنیا کا مال و و متاع۔ اور یہ سمجھ لو کہ جو اللہ تعالیٰ نے مقدر فرمایا ہے ضرور ہونا ہے نہ غم کرنے سے کوئی ضائع شدہ چیز واپس مل سکتی ہیں، نہ فنا ہونے والی چیز اترانے کے لائق ہے تو چاہئے کہ خوشی کی جگہ شکر اور غم کی جگہ صبر  اختیار کرو۔ غم سے مراد یہاں انسان کی وہ حالت ہے جس میں صبر اور رضا بقضائے الٰہی اور امیدِ ثواب باقی نہ رہے۔ اور خوشی سے وہ اترانا مراد ہے جس میں مست ہو کر آدمی شکر سے غافل ہو جائے۔ اور وہ غم و رنج جس میں بندہ اللہ تعالیٰ کی طرف متوجّہ ہو اور اس کی رضا پر راضی ہو ایسے ہی وہ خوشی جس پر حق تعالیٰ کا شکر گزار ہو ممنوع نہیں۔ حضرت امام جعفر صادق رضی اللہ تعالیٰ عنہ نے فرمایا اے فرزندِ آدم کسی چیز کے فقدان پر کیوں غم کرتا ہے یہ اس کو تیرے پاس واپس نہ لائے گا اور کسی موجود چیز پر کیوں اتراتا ہے موت اس کو تیرے ہاتھ میں نہ چھوڑ ے گی۔
(۲۴) وہ جو آپ بخل کریں (ف ۷۵) اور اوروں سے  بخل کو کہیں (ف ۷۶) اور جو منہ پھیرے  (ف ۷۷) تو بیشک اللہ ہی بے  نیاز ہے  سب خوبیوں سراہا۔
۷۵		اور راہِ خدا اور امورِ خیر میں خرچ نہ کریں اور حقوقِ مالیہ کی ادا سے قاصر رہیں۔
۷۶		اسکی تفسیر میں مفسّرین کا ایک قول یہ بھی ہے کہ یہ یہود کے حال کا بیان ہے، اور بُخل سے مراد ان کا سیّدِ عالَم صلی اللہ علیہ و آلہٖ و سلم کے ان اوصاف کو چھُپانا ہے جو کُتُبِ سابقہ میں مذکور تھے۔
۷۷		ایمان سے یا مال خرچ کرنے سے یا خدا اور رسول کی فرمانبرداری سے۔
(۲۵) بیشک ہم نے  اپنے  رسولوں کو دلیلوں کے  ساتھ بھیجا اور ان کے  ساتھ کتاب (ف ۷۸) اور عدل کی ترازو اتاری (ف ۷۹) کہ لوگ انصاف پر قائم ہوں (ف ۸۰) اور ہم نے  لوہا اتارا  (ف ۸۱) اس میں سخت آنچ (نقصان) (ف ۸۲) اور لوگوں کے  فائدے  (ف ۸۳) اور اس لیے  کہ اللہ دیکھے  اس کو جو بے  دیکھے  اس کی (ف ۸۴) اور اس کے  رسولوں کی مدد کرتا ہے، بیشک اللہ قدرت والا غالب ہے  (ف ۸۵)
۷۸		احکام و شرائع کی بیان کرنے والی۔
۷۹		ترازو سے مراد عدل ہے معنیٰ یہ ہیں کہ ہم نے عدل کا حکم دیا۔ اور ایک قول یہ ہے کہ ترازو سے وزن کا آلہ ہی مراد ہے۔ مروی ہے کہ حضرت جبریل علیہ السلام حضرت نوح علیہ السلام کے پاس ترازو لائے اور فرمایا کہ اپنی قوم کو حکم دیجئے کہ اس سے وزن کریں۔
۸۰		اور کوئی کسی کی حق تلفی نہ کرے۔
۸۱		بعض مفسّرین نے فرمایا کہ اتارنا یہاں پیدا کرنے کے معنیٰ میں ہے مراد یہ ہے کہ ہم نے لوہا پیدا کیا اور لوگوں کے لئے معادن سے نکالا اور انہیں اس کی صنعت کا علم دیا اور یہ بھی مروی ہے کہ اللہ تعالیٰ نے چار بابرکت چیزیں آسمان سے زمین کی طرف اتاریں(۱) لوہا(۲) آ گ(۳) پانی(۴) نمک۔
۸۲		اور نہایت قوّت کہ اس سے اسلحہ اور آلاتِ جنگ بنائے جاتے ہیں۔
۸۳		کہ صنعتوں اور حرفتوں میں وہ بہت کام آتا ہے، خلاصہ یہ کہ ہم نے رسولوں کو بھیجا اور ان کے ساتھ ان چیزوں کو نازل فرمایا کہ لوگ حق و عدل کا معاملہ کریں۔
۸۴		یعنی اس کے دِین کی۔
۸۵		اس کو کسی کی مدد درکار نہیں دِین کی مدد کرنے کا جو حکم دیا گیا یہ انہیں لوگوں کے نفع کے لئے ہے۔
(۲۶) اور بیشک ہم نے  نوح اور ابراہیم کو بھیجا اور ان کی اولاد میں نبوت اور کتاب رکھی (ف ۸۶) تو ان میں (ف ۸۷) کوئی راہ پر آیا اور ان میں بہتیرے  فاسق ہیں۔
۸۶		یعنی توریت و انجیل و زبور اور قرآن۔
۸۷		یعنی ان کی ذرّیت میں جن میں نبی اور کتابیں بھیجیں۔
(۲۷) پھر ہم نے  ان کے  پیچھے  (ف ۸۸) اسی راہ پر اپنے  اور رسول بھیجے  اور ان کے  پیچھے  عیسیٰ بن مریم کو بھیجا اور اسے  انجیل عطا فرمائی  اور  اس کے  پیروں کے  دل میں نرمی اور رحمت رکھی (ف ۸۹) اور راہب بننا  (ف ۹۰) تو یہ بات انہوں نے  دین میں اپنی طرف سے  نکالی ہم نے  ان پر مقرر نہ کی تھی  ہاں یہ بدعت انہوں نے  الله کی رضا چاہنے  کو پیدا  کی پھر اسے  نہ نباہا  جیسا اس کے  نباہنے  کا حق تھا (ف ۹۱) تو ان کے  ایمان والوں کو (ف ۹۲) ہم نے  ان کا ثواب عطا کیا، اور ان میں سے  بہتیرے  (ف ۹۳) فاسق ہیں۔
۸۸		یعنی نوح و ابراہیم علیہما السلام کے بعد تا زمانۂ حضرت عیسیٰ علیہ السلام یکے بعد دیگرے۔
۸۹		کہ وہ آپس میں ایک دوسرے کے ساتھ محبّت و شفقت رکھتے۔
۹۰		پہاڑوں اور غاروں اور تنہا مکانوں میں خلوت نشین ہونا اور صومعہ بنانا اور اہلِ دنیا سے مخالطت ترک کرنا اور عبادتوں میں اپنے اوپر زائد مشقّتیں بڑھا لینا، تارک ہو جانا، نکاح نہ کرنا، نہایت موٹے کپڑے پہننا، ادنیٰ غذا نہایت کم مقدار میں کھانا۔
۹۱		بلکہ اس کو ضائع کر دیا اور تثلیث و اتحاد میں مبتلا ہوئے اور حضرت عیسیٰ علیہ السلام کے دِین سے کفر کر کے اپنے بادشاہوں کے دِین میں داخل ہوئے اور کچھ لوگ ان میں سے دِینِ مسیحی پر قائم اور ثابت بھی رہے اور جب زمانۂ پاک حضور سیّدِ عالَم صلی اللہ علیہ و آلہٖ و سلم پایا تو حضور پر بھی ایمان لائے۔ 
مسئلہ : اس آیت سے معلوم ہوا کہ بدعت یعنی دِین میں کسی بات کا نکالنا اگر وہ بات نیک ہو اور اس سے رضائے الٰہی مقصود ہو تو بہتر ہے، اس پر ثواب ملتا ہے، اور اس کو جاری رکھنا چاہئے ایسی بدعت کو بدعتِ حسنہ کہتے ہیں البتہ دِین میں بُری بات نکالنا بدعتِ سیّئہ کہلاتا ہے، وہ ممنوع اور ناجائز ہے اور بدعتِ سیّئہ حدیث شریف میں وہ بتائی گئی ہے جو خلافِ سنّت ہو اس کے نکالنے سے کوئی سنّت اٹھ جائے اس سے ہزار ہا مسائل کا فیصلہ ہو جاتا ہے جن میں آج کل لوگ اختلاف کرتے ہیں اور اپنی ہوائے نفسانی سے ایسے امورِ خیر کو بدعت بتا کر منع کرتے ہیں جن سے دِین کی تقویّت و تائید ہوتی ہے اور مسلمانوں کو اخروی فوائد پہنچتے ہیں اور وہ طاعات و عبادات میں ذوق و شوق کے ساتھ مشغول رہتے ہیں ایسے امور کو بدعت بتانا قرآنِ مجید کی اس آیت کے صریح خلاف ہے۔
۹۲		جو دِین پر قائم رہے تھے۔
۹۳		جنہوں نے رہبانیّت کو ترک کیا اور دِینِ حضرت عیسیٰ علیہ السلام سے منحرف ہو گئے۔
(۲۸) اے  ایمان والو! (ف ۹۴) اللہ سے  ڈرو  اور اس کے  رسول (ف ۹۵) پر ایمان لاؤ وہ اپنی رحمت کے  دو حصے  تمہیں عطا فرمائے  گا (ف ۹۶) اور تمہارے  لیے  نور کر دے  گا (ف ۹۷) جس میں چلو اور تمہیں بخش دے  گا، اور اللہ بخشنے  والا مہربان ہے۔
۹۴		حضرت موسیٰ و حضرت عیسیٰ پر علیہما السلام۔ یہ خطاب اہلِ کتاب کو ہی ان سے فرمایا جاتا ہے۔
۹۵		سیّدِ عالَم محمّد مصطفیٰ صلی اللہ علیہ و آلہٖ و سلم۔
۹۶		یعنی تمہیں دونا اجر دے گا کیونکہ تم پہلی کتاب اور پہلے نبی پر بھی ایمان لائے اور  سیّدِ عالَم صلی اللہ علیہ و آلہٖ و سلم اور قرآنِ پاک پر بھی۔
۹۷		صراط پر۔
(۲۹) یہ اس لیے  کہ کتاب والے  کافر جان جائیں کہ اللہ کے  فضل پر ان کا کچھ قابو نہیں (ف ۹۸) اور یہ کہ فضل اللہ کے  ہاتھ ہے  دیتا ہے  جسے  چاہے، اور اللہ بڑے  فضل والا ہے۔
۹۸		وہ اس میں سے کچھ نہیں پا سکتے نہ دونا اجر، نہ نور، نہ مغفرت کیونکہ وہ سیّدِ عالَم صلی اللہ علیہ و آلہٖ و سلم پر ایمان نہ لائے تو ان کا پہلے انبیاء پر ایمان لانا بھی مفید نہ ہو گا۔ شانِ نزول : جب اوپر کی آیت نازل ہوئی اور اس میں مومنینِ اہلِ کتاب کو سیّدِ عالَم صلی اللہ علیہ و آلہٖ و سلم کے اوپر ایمان لانے پر دونے اجر کا وعدہ دیا گیا تو کفّارِ اہلِ کتاب نے کہا اگر ہم حضور صلی اللہ علیہ و آلہٖ و سلم پر ایمان لائیں تو دونا اجر ملے اور اگر نہ لائیں تو ایک اجر جب بھی رہے گا اس پر یہ آیت نازل ہوئی اور ان کے اس خیال کا ابطال کر دیا گیا۔



سورۂ مجادلہ


  اللہ کے  نام سے  شروع جو نہایت مہربان رحم والا(ف ۱)
۱		سورۂ مجادلہ مدنیّہ ہے، اس میں تین۳ رکوع، بائیس۲۲ آیتیں، چار سو تہتر۴۷۳ کلمے، ایک ہزار سات سو بانوے ۱۷۹۲ حروف ہیں۔
(۱) بیشک اللہ نے  سنی اس کی بات جو تم سے  اپنے  شوہر کے  معاملہ میں بحث کرتی ہے  (ف ۲) اور اللہ سے   شکایت کرتی ہے، اور اللہ تم دونوں کی گفتگو سن رہا ہے، بیشک اللہ سنتا دیکھتا ہے۔
۲		وہ خولہ بنتِ ثعلبہ تھیں، اَوس بن صامت کی بی بی۔ شانِ نزول : کسی بات پر اَوس نے ان سے کہا کہ تو مجھ پر میری ماں کی پشت کی مثل ہے، یہ کہنے کے بعد اَوس کو ندامت ہوئی، یہ کلمہ زمانۂ جاہلیّت میں طلاق تھا، اَوس نے کہا میرے خیال میں تو مجھ پر حرام ہو گئی، خولہ نے سیّدِ عالَم صلی اللہ علیہ و آلہٖ و سلم کی خدمت میں حاضر ہو کر تمام واقعات عرض کئے اور عرض کیا کہ میرا مال ختم ہو چکا، ماں باپ گذر گئے، عمر زیادہ ہو گئی، بچے چھوٹے چھوٹے ہیں، ان کے باپ کے پاس چھوڑوں تو ہلاک ہو جائیں، اپنے ساتھ رکھوں تو بھوکے مر جائیں، کیا صورت ہے کہ میرے اور میرے شوہر کے درمیان جدائی نہ ہو ؟ سیّدِ عالَم صلی اللہ علیہ و آلہٖ و سلم نے فرمایا کہ تیرے باب میں میرے پاس کوئی حکم نہیں یعنی ابھی تک ظِہار کے متعلق کوئی حکمِ جدید نازل نہیں ہوا، دستورِ قدیم یہی ہے کہ ظِہار سے عورت حرام ہو جاتی ہے، عورت نے عرض کیا یا رسول اللہ صلی اللہ علیہ و آلہ و سلم اَوس نے طلاق کا لفظ نہ کہا، وہ میرے بچّوں کا باپ ہے اور مجھے بہت ہی پیارا ہے، اسی طرح وہ بار بار عرض کرتی رہی اور جواب حسبِ خواہش نہ پایا تو آسمان کی طرف سر اٹھا کر کہنے لگی یا اللہ تعالیٰ میں تجھ سے اپنی محتاجی و بے کسی اور پریشان حالی کی شکایت کرتی ہوں، اپنے نبی پر میرے حق میں ایسا حکم نازل فرما جس سے میری مصیبت رفع ہو، حضرت امّ المومنین عائشہ صدیقہ رضی اللہ تعالیٰ عنہا نے فرمایا خاموش ہو دیکھ چہرۂ  مبارکِ رسولِ کریم صلی اللہ علیہ و آلہٖ و سلم پر آثارِ وحی ظاہر ہیں، جب وحی پوری ہو گئی، فرمایا اپنے شوہر کو بلا، اوس حاضر ہوئے تو حضور نے یہ آیتیں پڑھ کر سنائیں۔
(۲) وہ جو تم میں اپنی بیبیوں کو اپنی ماں کی جگہ کہہ بیٹھتے  ہیں (ف ۳) وہ ان کی مائیں نہیں (ف ۴) ان کی مائیں تو وہی ہیں جن سے  وہ پیدا  ہیں (ف ۵) اور وہ بیشک بری اور نری جھوٹ بات کہتے  ہیں (ف ۶) اور بیشک اللہ ضرور معاف کرنے  والا اور بخشنے  والا ہے۔
۳		یعنی ظِہار کرتے ہیں، ظِہار اس کو کہتے ہیں کہ اپنی بی بی کو محرماتِ نسبی یا رضائی کے کسی ایسے عضو سے تشبیہ دی جائے جس کو دیکھنا حرام ہے مثلاً بی بی سے کہے کہ تو مجھ پر میری ماں کی پشت کی مثل ہے یا بی بی کے ایسے عضو کو جس سے وہ تعبیر کی جاتی ہو یا اس کے جزوِ شائع کو محرمات کے ایسے عضو سے تشبیہہ دے جس کا دیکھنا حرام ہے مثلاً یہ کہے کہ تیرا سریا تیرا نصفِ بدن میری ماں کی پیٹھ یا اس کے پیٹ یا اس کی ران یا میری بہن یا پھوپھی یا دودھ پلانے والی کی پیٹھ یا پیٹ کے مثل ہے تو ایسا کہنا ظِہار کہلاتا ہے۔
۴		یہ کہنے سے وہ مائیں نہیں ہو گئیں۔
۵		مسئلہ : اور دودھ پلانے والیاں بسبب دودھ پلانے کے ماؤں کے حکم میں ہیں اور نبی کریم صلی اللہ علیہ و آلہٖ و سلم کی ازواجِ مطہّرات بسببِ کمالِ حرمت مائیں بلکہ ماؤں سے اعلیٰ ہیں۔
۶		جو بی بی کو ماں کہتے ہیں، اس کو کسی طرح ماں کے ساتھ تشبیہ دینا ٹھیک نہیں۔
(۳) اور وہ جو اپنی بیبیوں کو اپنی ماں کی جگہ کہیں (ف ۷) پھر وہی کرنا چاہیں جس پر اتنی بری بات کہہ چکے  (ف ۸) تو ان پر لازم ہے  (ف ۹) ایک بردہ آزاد کرنا (ف ۱۰) قبل اس کے  کہ ایک دوسرے  کو ہاتھ لگائیں (ف ۱۱) یہ ہے  جو نصیحت تمہیں کی جاتی ہے، اور اللہ تمہارے  کاموں سے  خبردار ہے۔
۷		یعنی ان سے ظِہار کریں۔ 
مسئلہ : اس آیت سے معلوم ہوا کہ باندی سے ظِہار نہیں ہوتا اگر اس کو محرمات سے تشبیہ دے تو مظاہر نہ ہو گا۔
۸		یعنی اس ظِہار کو توڑ دینا اور حرمت کو اٹھا دینا۔
۹		کفار ۂ ظِہار کا، لہٰذا ان پر ضروری ہے۔
۱۰		خواہ وہ مومن ہو یا کافر، صغیر ہو یا کبیر، مرد ہو یا عورت، البتہ مُدَبَّر اور اُمِّ ولد اور ایسا مکاتَب جائز نہیں جس نے بدلِ کتابت میں سے کچھ ادا کیا ہو۔
۱۱		مسئلہ : اس سے معلوم ہوا کہ اس کَفّارہ کے دینے سے پہلے وطی اور اس کے دواعی حرام ہیں۔
(۴) پھر جسے  بردہ نہ ملے  تو (ف ۱۲) لگاتار دو مہینے  کے  روزے  (ف ۱۳) قبل اس کے  کہ ایک دوسرے  کو ہاتھ لگائیں (ف ۱۴) پھر جس سے  روزے  بھی نہ ہو سکیں (ف ۱۵) تو ساٹھ مسکینوں کا پیٹ بھرنا (ف ۱۶) یہ اس لیے  کہ  تم اللہ اور اس کے  رسول پر ایمان رکھو (ف ۱۷) اور یہ اللہ کی حدیں ہیں (ف ۱۸) اور کافروں کے  لیے  دردناک عذاب ہے۔
۱۲		اس کا کَفّارہ۔
۱۳		متصل اس طرح کہ نہ ان دو مہینوں کے درمیان رمضان آئے اور نہ ان پانچ دنوں میں سے کوئی دن آئے جن کا روزہ ممنوع ہے اور نہ کسی عذر سے یا بغیر عذر کے درمیان سے کوئی روزہ چھوڑا جائے اگر ایسا ہوا تو از سر نو روزے رکھنے پڑیں گے۔
۱۴		مسائل یعنی روزوں سے جو کَفّارہ دیا جائے اس کا بھی جِماع اور دواعیِ جماع سے مقدّم ہونا ضروری ہے اور جب تک وہ روزے پورے ہوں خاوند بیوی میں سے کوئی کسی کو ہاتھ نہ لگائے۔
۱۵		یعنی اسے روزے رکھنے کی قوّت ہی نہ ہو، بوڑھاپے یا مرض وغیرہ کے باعث یا روزے تو رکھ سکتا ہو مگر متواتر و متصل نہ رکھ سکتا ہو۔
۱۶		یعنی ساٹھ مسکینوں کو کھانا دینا اور یہ اس طرح کہ ہر مسکین کو نصف صاع گیہوں یا ایک صاع کھجور یا جَو دے اور اگر مسکینوں کو اس کی قیمت دی یا صبح و شام دونوں وقت انہیں پیٹ بھر کر کھلا دیا جب بھی جائز ہے۔ 
مسئلہ : اس کَفّارہ میں یہ شرط نہیں کہ ایک دوسرے کو ہاتھ لگانے سے قبل ہو حتّیٰ کہ اگر کھانا کھلانے کے درمیان میں شوہر اور بی بی میں قربت واقع ہوئی تو نیا کَفّارہ لازم نہ ہو گا۔
۱۷		اور خدا اور رسول کی فرمانبرداری کرو اور جاہلیّت کے طریقے چھوڑو۔
۱۸		ان کو توڑنا اور ان سے تجاوز کرنا جائز نہیں۔
(۵) بیشک وہ جو مخالفت کرتے  ہیں اللہ اور اس کے  رسول کی ذلیل کیے  گئے  جیسے  ان سے  اگلوں کو ذلت دی گئی (ف ۱۹) اور بیشک ہم نے  روشن آیتیں اتاریں (ف ۲۰) اور کافروں کے  لیے  خواری کا عذاب ہے۔
۱۹		رسولوں کی مخالفت کرنے کے سبب۔
۲۰		رسولوں کی صدق پر دلالت کرنے والی۔
(۶) جس دن اللہ ان سب کو اٹھائے  گا (ف ۲۱) پھر انہیں ان کے  کو تک جتا دے  گا (ف ۲۲) اللہ نے  انہیں گن رکھا ہے  اور وہ بھول گئے  (ف ۲۳) اور ہر چیز اللہ کے  سامنے  ہے ۔
۲۱		کسی ایک کو باقی نہ چھوڑے گا۔
۲۲		رسوا اور شرمندہ کرنے کے لئے۔
۲۳		اپنے اعمال جو دنیا میں کرتے تھے۔
(۷) اے  سننے  والے   کیا تو نے  نہ دیکھا  کہ اللہ جانتا ہے  جو کچھ آسمانوں میں ہے  اور جو کچھ زمین میں (ف ۲۴) جہاں کہیں تین شخصوں کی سرگوشی ہو (ف ۲۵) تو چوتھا وہ موجود ہے  (ف ۲۶) اور پانچ کی (ف ۲۷) تو چھٹا وہ (ف ۲۸) اور نہ اس سے  کم (ف ۲۹) اور نہ اس سے  زیادہ کی مگر یہ کہ وہ ان کے  ساتھ ہے  (ف ۳۰) جہاں کہیں ہوں پھر انہیں قیامت کے  دن بتا دے  گا جو کچھ انہوں نے  کیا، بیشک اللہ سب کچھ جانتا ہے۔
۲۴		اس سے کچھ پوشیدہ نہیں۔
۲۵		اور اپنے راز آپس میں گوش در گوش کہیں اور اپنی مشاورت پر کسی کو مطّلع نہ کریں۔
۲۶		یعنی اللہ تعالیٰ انہیں مشاہدہ کرتا ہے، ان کے رازوں کو جانتا ہے۔
۲۷		سرگوشی ہو۔
۲۸		یعنی اللہ تعالیٰ۔
۲۹		یعنی پانچ اور تین سے۔
۳۰		اپنے علم و قدرت سے۔
(۸) کیا تم نے  انہیں نہ دیکھا جنہیں بری مشورت سے  منع فرمایا گیا تھا پھر وہی کرتے  ہیں (ف ۳۱) جس کی ممانعت ہوئی تھی اور آپس میں گناہ اور حد سے  بڑھنے  (ف ۳۲) اور رسول کی نافرمانی کے  مشورے  کرتے  ہیں (ف ۳۳) اور جب تمہارے  حضور حاضر ہوتے  ہیں تو ان لفظوں سے  تمہیں مجرا کرتے  ہیں جو لفظ اللہ نے  تمہارے  اعزاز میں نہ کہے  (ف ۳۴) اور اپنے  دلوں میں کہتے  ہیں ہمیں اللہ عذاب کیوں نہیں کرتا ہمارے  اس کہنے  پر (ف ۳۵) انہیں جہنم بس ہے، اس میں دھنسیں گے، تو کیا ہی برا انجام۔
۳۱		شانِ نزول : یہ آیت یہود اور منافقین کے حق میں نازل ہوئی جو آپس میں سرگوشیاں کرتے اور مسلمانوں کی طرف دیکھتے جاتے اور آنکھوں سے ان کی طرف اشارے کرتے جاتے تاکہ مسلمان سمجھیں کہ ان کے خلاف کوئی پوشیدہ بات ہے اور اس سے انہیں رنج ہو، ان کی اس حرکت سے مسلمانوں کو غم ہوتا تھا اور وہ کہتے تھے کہ شاید ا ن لوگوں کو ہمارے ان بھائیوں کی نسبت قتل یا ہزیمت کی کوئی خبر پہنچی جو جہاد میں گئے ہیں اور یہ اسی کے متعلق باتیں بناتے اور اشارے کرتے ہیں، جب یہ حرکات منافقین کے بہت زیادہ ہوئے اور مسلمانوں نے سیّدِ عالَم صلی اللہ علیہ و آلہٖ و سلم کے حضور میں اس کی شکایتیں کیں تو سیّدِ عالَم صلی اللہ علیہ و آلہٖ و سلم نے سرگوشی کرنے والوں کو منع فرما دیا لیکن وہ باز نہ آئے اور یہ حرکت کرتے ہی رہے اس پر یہ آیتِ کریمہ نازل ہوئی۔
۳۲		گناہ اور حد سے بڑھنا، یہ کہ مکاری کے ساتھ سرگوشیاں کر کے مسلمانوں کو رنج و غم میں ڈالتے ہیں۔
۳۳		اور رسول صلی اللہ علیہ و آلہٖ و سلم کی نافرمانی یہ کہ باوجود ممانعت کے باز نہیں آتے اور یہ بھی کہا گیا ہے کہ ان میں ایک دوسرے کو رائے دیتے تھے کہ رسول کی نافرمانی کرو۔
۳۴		یہود نبی کریم صلی اللہ علیہ و آلہٖ و سلم کے پاس آتے تواَلسَّامُ عَلَیْکَ کہتے، سام موت کو کہتے ہیں، نبی کریم صلی اللہ علیہ و آلہٖ و سلم ان کے جواب میں عَلَیْکُمْ فرما دیتے۔
۳۵		اس سے ان کی مراد یہ تھی کہ اگر حضرت نبی ہوتے تو ہماری اس گستاخی پر اللہ تعالیٰ ہمیں عذاب کرتا۔ اللہ تعالیٰ فرماتا ہے۔
(۹) اے  ایمان والو  تم جب آپس میں  مشورت کرو تو گناہ اور حد سے  بڑھنے  اور رسول کی نافرمانی کی مشورت نہ کرو (ف ۳۶) اور نیکی اور پرہیز گاری کی مشورت کرو، اور  اللہ سے  ڈرو جس کی طرف اٹھائے  جاؤ گے۔
۳۶		اور جو طریقہ یہود اور منافقین کا ہے اس سے پرہیز کرو۔
(۱۰) وہ مشورت تو شیطان ہی کی  طرف سے  ہے  (ف ۳۷) اس لیے  کہ ایمان والوں کو رنج دے  اور وہ اس کا کچھ نہیں بگاڑ سکتا بے  حکم خدا کے، اور مسلمانوں کو اللہ ہی پر بھروسہ چاہیے  (ف ۳۸)
۳۷		جس میں گناہ اور حد سے بڑھنا اور رسولِ کریم صلی اللہ علیہ و آلہٖ و سلم کی نافرمانی ہو اور شیطان اپنے دوستوں کو اس پر ابھارتا ہے۔
۳۸		کہ اللہ پر بھروسہ کرنے والا ٹوٹے میں نہیں رہتا۔
(۱۱) اے  ایمان والو جب تم سے  کہا جائے  مجلسوں میں جگہ دو تو جگہ دو اللہ تمہیں جگہ دے  گا (ف ۳۹) اور جب کہا جائے  اٹھ کھڑے  ہو (ف ۴۰) تو اٹھ کھڑے  ہو اللہ تمہارے  ایمان والوں کے  اور ان کے  جن کو علم دیا گیا (ف ۴۱) درجے  بلند فرمائے  گا، اور اللہ کو تمہارے  کاموں کی خبر ہے۔
۳۹		شانِ نزول : نبی کریم صلی اللہ علیہ و آلہٖ و سلم بدر میں حاضر ہونے والے اصحاب کی عزّت کرتے تھے، ایک روز چند بدری اصحاب ایسے وقت پہنچے جب کہ مجلس شریف بھر چکی تھی، انہوں نے حضور کے سامنے کھڑا ہو کر سلام عرض کیا، حضور نے جواب دیا، پھر انہوں نے حاضرین کو سلام کیا، انہوں نے جواب دیا، پھروہ اس انتظار میں کھڑے رہے کہ ان کے لئے مجلس شریف میں جگہ کی جائے مگر کسی نے جگہ نہ دی، یہ سیّدِ عالَم صلی اللہ علیہ و آلہ و سلم کو گراں گزرا تو حضور نے اپنے قریب والوں کو اٹھا کر ان کے لئے جگہ کی، اٹھنے والوں کو اٹھنا شاق ہوا، اس پر یہ آیتِ کریمہ نازل ہوئی۔
۴۰		نماز کے یا جہاد کے یا اور کسی نیک کام کے لئے اور اسی میں داخل ہے تعظیمِ ذکرِ رسول صلی اللہ علیہ و آلہٖ و سلم کے لئے کھڑا ہونا۔
۴۱		اللہ تعالیٰ اور اس کے رسول صلی اللہ علیہ و آلہٖ و سلم کی اطاعت کے باعث۔
(۱۲) اے   ایمان والو جب تم رسول سے  کوئی بات آہستہ عرض کرنا چاہو تو اپنی عرض سے  پہلے  کچھ صدقہ دے  لو (ف ۴۲) یہ تمہارے  لیے  بہت بہتر اور بہت ستھرا ہے، پھر اگر تمہیں مقدور نہ ہو تو اللہ بخشنے  والا مہربان ہے۔
۴۲		کہ اس میں باریابی بارگاہِ رسالت پناہ صلی اللہ علیہ و آلہٖ و سلم کی تعظیم اور فقراء کا نفع ہے۔ شانِ نزول : سیّدِ عالَم صلی اللہ علیہ و آلہٖ و سلم کی بارگاہ میں جب اغنیاء نے عرض و معروض کا سلسلہ دراز کیا اور نوبت یہاں تک پہنچ گئی کہ فقراء کو اپنی عرض پیش کرنے کا موقع کم ملنے لگا تو عرض پیش کرنے والوں کو عرض پیش کرنے سے پہلے صدقہ دینے کا حکم دیا گیا اور اس حکم پر حضرت علیِ مرتضیٰ رضی اللہ تعالیٰ عنہ نے عمل کیا، ایک دینار صدقہ کر کے دس مسائل دریافت کئے، عرض کیا یا رسول اللہ صلی اللہ علیہ و آلہٖ و سلم وفا کیا ہے ؟ فرمایا توحید اور توحید کی شہادت دینا۔ عرض کیا، فساد کیا ہے ؟ فرمایا کفر و شرک۔ عرض کیا حق کیا ہے ؟ فرمایا اسلام و قرآن اور ولایت جب تجھے ملے۔ عرض کیا حیلہ کیا ہے یعنی تدبیر ؟ فرمایا ترکِ حیلہ۔ عرض کیا مجھ پر کیا لازم ہے ؟ فرمایا اللہ تعالیٰ اور اس کے رسول کی طاعت۔ عرض کیا اللہ تعالیٰ سے کیسے دعا مانگوں ؟ فرمایا صدق و یقین کے ساتھ۔ عرض کیا،کیا مانگوں ؟ فرمایا عاقبت۔ عرض کیا اپنی نجات کے لئے کیا کروں ؟ فرمایا حلال کھا اور سچ بول۔ عرض کیا سرور کیا ہے ؟ فرمایا جنّت۔ عرض کیا راحت کیا ہے ؟ فرمایا اللہ کا دیدار۔ جب حضرت علیِ مرتضیٰ رضی اللہ تعالیٰ عنہ ان سوالوں سے فارغ ہو گئے تو یہ حکم منسوخ ہو گیا اور رخصت نازل ہوئی سوائے حضرت علیِ مرتضیٰ رضی اللہ تعالیٰ عنہ کے اور کسی کو اس پر عمل کرنے کا وقت نہیں ملا۔ (مدارک و خازن) حضرت مترجِم قدّس سرّہ نے فرمایا یہ اس کی اصل ہے جو مزاراتِ اولیاء پر تصدیق کے لئے شیرینی وغیرہ لے جاتے ہیں۔
(۱۳) کیا تم اس سے  ڈرے  کہ تم اپنی عرض سے   پہلے  کچھ صدقے  دو (ف ۴۳) پھر جب تم نے  یہ نہ کیا، اور اللہ نے  اپنی مہر سے  تم پر رجوع فرمائی (ف ۴۴) تو نماز قائم رکھو اور زکوٰۃ دو اور اللہ اور اس کے  رسول کے  فرمانبردار  رہو، اور اللہ تمہارے  کاموں کو جانتا ہے۔
۴۳		بسبب اپنی غریبی و ناداری کے۔
۴۴		اور ترکِ تقدیمِ صدقہ کا مواخذہ تم پر سے اٹھا لیا اور تم کو اختیار دے دیا۔
(۱۴) کیا تم نے  انہیں نہ دیکھا جو ایسوں کے  دوست ہوئے  جن پر اللہ کا غضب ہے  (ف ۴۵) وہ نہ تم میں سے  نہ ان میں سے  (ف ۴۶) وہ دانستہ جھوٹی قسم کھاتے  ہیں (ف ۴۷) 
۴۵		جن لوگوں پر اللہ تعالیٰ کا غضب ہے ان سے مراد یہود ہیں اور ان سے دوستی کرنے والے منافقین۔ شانِ نزول : یہ آیت منافقین کے حق میں نازل ہوئی جنہوں نے یہود سے دوستی کی اور ان کی خیر خواہی میں لگے رہتے اور مسلمانوں کے راز ان سے کہتے۔
۴۶		یعنی نہ مسلمان، نہ یہودی بلکہ منافق ہیں مذبذب۔
۴۷		شانِ نزول : یہ آیت عبداللہ بن بنتل منافق کے حق میں نازل ہوئی جو رسولِ کریم صلی اللہ علیہ و آلہٖ و سلم کی مجلس میں حاضر رہتا اور یہاں کی بات یہود کے پاس پہنچاتا، ایک روز حضور ِ اقدس صلی اللہ علیہ و آلہٖ و سلم دولت سرائے اقدس میں تشریف فرما تھے، حضور نے فرمایا اس وقت ایک آدمی آئے گا جس کا دل نہایت سخت اور شیطان کی آنکھوں سے دیکھتا ہے، تھوڑی ہی دیر بعد عبداللہ بن بنتل آیا، اس کی آنکھیں نیلی تھیں، حضور سیّدِ عالَم صلی اللہ علیہ و آلہٖ و سلم نے اس سے فرمایا تو اور تیرے ساتھی کیوں ہمیں گالیاں دیتے ہیں، وہ قسم کھا گیا کہ ایسا نہیں کرتا اور اپنے یاروں کو لے آیا، انہوں نے بھی قسم کھائی کہ ہم نے آپ کو گالی نہیں دی، اس پر یہ آیتِ کریمہ نازل ہوئی۔
(۱۵) اللہ نے  ان کے  لیے  سخت عذاب تیار کر رکھا ہے، بیشک وہ بہت ہی برے  کام کرتے  ہیں۔
(۱۶) انہوں نے  اپنی قسموں کو (ف ۴۸) ڈھال بنا لیا ہے  (ف ۴۹) تو اللہ کی راہ سے  روکا (ف ۵۰) تو ان کے  لیے  خواری کا عذاب ہے  (ف ۵۱)
۴۸		جو جھوٹی ہیں۔
۴۹		کہ اپنا جان و مال محفوظ رہے۔
۵۰		یعنی منافقین نے اپنی اس حیلہ سازی سے لوگوں کو جہاد سے روکا اور بعض مفسّرین نے کہا کہ معنیٰ یہ ہیں کہ لوگوں کو اسلام میں داخل ہونے سے روکا۔
۵۱		آخرت میں۔
(۱۷) ان کے  مال اور ان کی اولاد اللہ کے  سامنے  انہیں کچھ کام نہ دیں گے  (ف ۵۲) وہ دوزخی ہیں، انہیں اس میں  ہمیشہ رہنا۔
۵۲		اور روزِ قیامت انہیں عذابِ الٰہی سے نہ بچا سکیں گے۔
(۱۸) جس دن اللہ ان سب کو اٹھائے  گا تو اس کے  حضور بھی ایسے  ہی قسمیں کھائیں گے  جیسی تمہارے  سامنے  کھا رہے  ہیں (ف ۵۳) اور وہ یہ سمجھتے  ہیں کہ انہوں نے  کچھ کیا (ف ۵۴) سنتے  ہو بیشک وہی جھوٹے  ہیں (ف ۵۵) (۱۹) ان پر شیطان غالب آگیا  تو انہیں اللہ کی یاد بھلا دی،  وہ شیطان کے  گروہ ہیں، سنتا ہے  بیشک شیطان ہی کا گروہ ہار میں ہے  (ف ۵۶) 
۵۳		کہ دنیا میں مؤمن مخلص تھے۔
۵۴		یعنی وہ اپنی ان جھوٹی قسموں کو کار آمد سمجھتے ہیں۔
۵۵		اپنی قسموں میں اور ایسے جھوٹے کہ دنیا میں بھی جھوٹ بولتے رہے اور آخرت میں بھی، رسول کے سامنے بھی اور خدا کے سامنے بھی۔
۵۶		کہ جنّت کی دائمی نعمتوں سے محروم اور جہنّم کے ابدی عذاب میں گرفتار۔
(۲۰) بیشک وہ جو اللہ اور اس کے  رسول کی مخالفت کرتے  ہیں وہ سب سے  زیادہ ذلیلوں میں ہیں۔
(۲۱) اللہ لکھ چکا (ف ۵۷) کہ ضرور میں غالب آؤں گا اور میرے  رسول (ف ۵۸) بیشک اللہ قوت والا عزت والا ہے۔
۵۷		لوحِ محفوظ میں۔
۵۸		حجّت کے ساتھ یا تلوار کے ساتھ۔
(۲۲) تم نہ پاؤ گے  ان لوگوں کو جو یقین رکھتے  ہیں اللہ اور پچھلے  دن پر کہ دوستی کریں ان سے  جنہوں نے  اللہ اور اس کے  رسول سے  مخالفت کی (ف ۵۹) اگرچہ وہ ان کے  باپ یا بیٹے  یا بھائی یا 
۵۹		یعنی مومنین سے یہ ہوہی نہیں سکتا اور ان کی یہ شان ہی نہیں اور ایمان اس کو گوارا ہی نہیں کرتا کہ خدا اور رسول کے دشمن سے دوستی کرے۔ 
مسئلہ : اس آیت سے معلوم ہوا کہ بد دینوں اور بد مذہبوں اور خدا اور سول کی شان میں گستاخی اور بے ادبی کرنے والوں سے مودّت و اختلاط جائز نہیں۔
کنبے  والے  ہوں (ف ۶۰) یہ ہیں جن کے  دلوں میں اللہ نے  ایمان نقش فرما دیا اور اپنی طرف کی روح سے  ان کی مدد کی (ف ۶۱) اور انہیں باغوں میں لے  جائے  گا جن کے  نیچے  نہریں بہیں ان میں ہمیشہ رہیں، اللہ ان سے  راضی (ف ۶۲) اور وہ اللہ سے  راضی (ف ۶۳) یہ اللہ کی جماعت ہے، سنتا ہے  اللہ ہی کی جماعت کامیاب ہے۔
۶۰		چنانچہ حضرت ابوعبیدہ بن جراح نے جنگِ اُحد میں اپنے باپ جراح کو قتل کیا اور حضرت ابوبکر صدیق رضی اللہ تعالیٰ عنہ نے روزِ بدر اپنے بیٹے عبدالرحمن کو مبارزت کے لئے طلب کیا لیکن رسولِ کریم صلی اللہ علیہ و آلہٖ و سلم نے انہیں اس جنگ کی اجازت نہ دی اور معصب بن عمیر نے اپنے بھائی عبداللہ بن عمیر کو قتل کیا اور حضرت عمر بن خطاب رضی اللہ تعالیٰ عنہ نے اپنے ماموں عاص بن ہشام بن مغیرہ کو روزِ بدر قتل کیا اور حضرت علی بن ابی طالب و حمزہ و ابوعبیدہ نے ربیعہ کے بیٹوں عتبہ اور شیبہ کو اور ولید بن عتبہ کو بدر میں قتل کیا جوان کے رشتہ دار تھے، خدا اور رسول پر ایمان لانے والوں کو قرابت اور رشتہ داری کا کیا پاس۔
۶۱		اس روح سے یا اللہ کی مدد مراد ہے یا ایمان یا قرآن یا جبریل یا رحمتِ الٰہی یا نور۔
۶۲		بسبب ان کے ایمان و اخلاص و طاعت کے۔
۶۳		اس کے رحمت و کرم سے۔




سورۂ حشر

اللہ کے  نام سے  شروع جو نہایت مہربان رحم والا(ف ۱)
۱		سورۂ حشر مدنیّہ ہے، اس میں تین ۳رکوع، چوبیس ۲۴آیتیں، چار سو پینتالیس ۴۴۵کلمے، ایک ہزار نو سو تیرہ۱۹۱۳ حرف ہیں۔
(۱) اللہ کی پاکی بولتا ہے  جو کچھ آسمانوں میں ہے  اور جو کچھ زمین میں،  اور وہ وہی عزت و حکمت والا ہے  (ف ۲)
۲		شانِ نزول : یہ سورت بنی نضِیر کے حق میں نازل ہوئی، یہ لوگ یہودی تھے، جب نبی کریم صلی اللہ علیہ و آلہٖ و سلم مدینہ طیّبہ میں رونق افروز ہوئے تو انہوں نے حضور سے اس شرط پر صلح کی کہ نہ آپ کے ساتھ ہو کر کسی سے لڑیں، نہ آپ سے جنگ کریں، جب جنگِ بدر میں اسلام کی فتح ہوئی تو بنی نضِیر نے کہا یہ وہی نبی ہیں جن کی صفت توریت میں ہے، پھر جب اُحد میں مسلمانوں کو ہزیمت کی صورت پیش آئی تو یہ شک میں پڑے اور انہوں نے سیّدِ عالَم صلی اللہ علیہ و آلہٖ و سلم اور حضور کے نیاز مندوں کے ساتھ عداوت کا اظہار کیا اور جو معاہدہ کیا تھا وہ توڑ دیا اور ان کا ایک سردار کعب بن اشرف یہودی چالیس یہودی سواروں کو ساتھ لے کر مکّہ مکرّمہ پہنچا اور کعبۂ معظّمہ کے پردے تھام کر قریش کے سرداروں سے رسولِ کریم صلی اللہ علیہ و آلہٖ و سلم کے خلاف معاہدہ کیا۔ اللہ تعالیٰ کے علم دینے سے حضور اس حال پر مطّلع تھے اور بنی نضِیر سے ایک خیانت اور بھی واقع ہو چکی تھی کہ انہوں نے قلعہ کے اوپر سے سیّدِ عالَم صلی اللہ علیہ و آلہٖ و سلم پر بارادۂ فاسد ایک پتّھر گرایا تھا، اللہ تعالیٰ نے حضور کو خبردار کر دیا اور بفضلہٖ تعالیٰ حضور محفوظ رہے۔ غرض جب یہود بنی نضِیرنے خیانت کی اور عہد شکنی کی اور کفّارِ قریش سے حضور کے خلاف عہد کیا تو سیّدِ عالَم صلی اللہ علیہ و آلہٖ و سلم نے محمّد بن مسلمہ انصاری کو حکم دیا اور انہوں نے کعب بن اشرف کو قتل کر دیا، پھر حضور مع لشکر کے بنی نضِیر کی طرف روانہ ہوئے اور ان کا محاصرہ کر لیا، یہ محاصرہ اکّیس روز رہا، اس درمیان میں منافقین نے یہود سے ہمدردی و موافقت کے بہت معاہدے کئے لیکن اللہ تعالیٰ نے ان سب کو ناکام کیا، یہود کے دلوں میں رعب ڈالا، آخر کار انہیں حضور کے حکم سے جِلا وطن ہونا پڑا اور وہ شام و اریحا و خیبر کی طرف چلے گئے۔
(۲) وہی ہے  جس نے  ان کافر کتابیوں کو (ف ۳) ان کے  گھروں سے  نکالا (ف ۴) ان کے  پہلے  حشر کے  لیے  (ف ۵) تمہیں گمان نہ تھا کہ وہ نکلیں گے  (ف ۶) اور  وہ سمجھتے  تھے  کہ ان کے  قلعے  انہیں اللہ سے  بچا لیں گے  تو اللہ کا حکم ان کے  پاس آیا جہاں سے  ان کا گمان بھی نہ تھا (ف ۷) اور  اس نے  ان کے  دلوں میں رُعب ڈالا (ف ۸) کہ اپنے  گھر ویران کرتے  ہیں اپنے  ہاتھوں (ف ۹) اور مسلمانوں کے  ہاتھوں (ف ۱۰) تو عبرت لو  اے  نگاہ والو۔
۳		یعنی یہودِ بنی نضِیر کو۔
۴		جو مدینہ طیّبہ میں تھے۔
۵		یہ جِلا وطنی ان کا پہلا حشر ہے اور دوسرا حشر ان کا یہ ہے کہ امیر المؤمنین حضرت عمر رضی اللہ تعالیٰ عنہ نے انہیں اپنے زمانۂ خلافت میں خیبر سے شام کی طرف نکالا یا آخرِ حشر روزِ قیامت کا حشر ہے کہ آگ سب لوگوں کو سرزمینِ شام کی طرف لے جائے گی اور وہیں ان پر قیامت قائم ہو گی، اس کے بعد اہلِ اسلام سے خطاب فرمایا جاتا ہے۔
۶		مدینہ سے، کیونکہ وہ صاحبِ قوّت، صاحبِ لشکر تھے، مضبوط قلعے رکھتے تھے، ان کی تعداد کثیر تھی، جاگیردار، صاحبِ مال۔
۷		یعنی خطرہ بھی نہ تھا کہ مسلمان ان پر حملہ آور ہو سکتے ہیں۔
۸		ان کے سردار کعب بن اشرف کے قتل سے۔
۹		اور ان کو ڈھاتے ہیں تاکہ جو لکڑی وغیرہ انہیں اچھی معلوم ہو وہ جِلا وطن ہوتے وقت اپنے ساتھ لے جائیں۔
۱۰		کہ ان کے مکانوں کے جو حصّے باقی رہ جاتے تھے۔ انہیں مسلمان گرا دیتے تھے تاکہ جنگ کے لئے میدان صاف ہو جائے۔
(۳) اور اگر نہ ہوتا کہ اللہ نے  ان پر گھر سے  اجڑنا لکھ دیا تھا تو دنیا ہی میں ان پر عذاب فرماتا (ف ۱۱) اور ان کے  لیے  (ف ۱۲) آخرت میں آگ کا عذاب ہے۔
۱۱		اور انہیں قتل و قید میں مبتلا کرتا جیسا کہ یہودِ بنی قریضہ کے ساتھ کیا۔
۱۲		ہر حال میں خواہ جِلا وطن کئے جائیں یا قتل کئے جائیں۔
(۴) یہ اس لیے  کہ وہ اللہ سے  اور اس کے  رسول  سے  پھٹے  (جدا) رہے  (ف ۱۳) اور جو اللہ اور اس کے  رسول سے  پھٹا رہے  تو بیشک اللہ کا عذاب سخت ہے۔
۱۳		یعنی برسرِ مخالفت رہے۔
(۵)  جو درخت تم نے  کاٹے  یا ان کی جڑوں پر قائم چھوڑ دیے  یہ سب اللہ کی اجازت سے  تھا (ف ۱۴) اور اس لیے  کہ فاسقوں کو رسوا کرے  (ف ۱۵)
۱۴		شانِ نزول : جب بنی نضِیر اپنے قلعوں میں پناہ گزیں ہوئے تو سیّدِ عالَم صلی اللہ علیہ و آلہٖ و سلم نے ان کے درخت کاٹ ڈالنے اور انہیں جَلا دینے کا حکم دیا، اس پر وہ دشمنانِ خدا بہت گھبرائے اور رنجیدہ ہوئے اور کہنے لگے کہ کیا تمہاری کتاب میں اس کا حکم ہے ؟ مسلمان اس باب میں مختلف ہو گئے، بعض نے کہا درخت نہ کاٹو، یہ غنیمت ہے جو اللہ تعالیٰ نے ہمیں عطا فرمائی۔ بعض نے کہا اس سے کفّار کو رسوا کرنا اور انہیں غیظ میں ڈالنا منظور ہے، اس پر یہ آیت نازل ہوئی اور اس میں بتایا گیا کہ مسلمانوں میں جو درخت کاٹنے والے ہیں ان کا عمل بھی درست ہے اور جو کاٹنا نہیں چاہتے وہ بھی ٹھیک کہتے ہیں کیونکہ درختوں کا کاٹنا اور چھوڑ دینا یہ دونوں اللہ تعالیٰ کے اذن و اجازت سے ہیں۔
۱۵		یعنی یہود کو ذلیل کرے درخت کاٹنے کی اجازت دے کر۔
(۶) اور جو غنیمت دلائی اللہ نے  اپنے  رسول  کو ان سے  (ف ۱۶) تو تم نے  ان پر نہ اپنے  گھوڑے  دوڑائے  تھے  اور نہ اونٹ (ف ۱۷) ہاں اللہ اپنے  رسولوں کے  قابو میں دے  دیتا ہے  جسے  چاہے  (ف ۱۸) اور اللہ سب کچھ کر سکتا ہے۔
۱۶		یعنی یہودِ بنی نضِیر سے۔
۱۷		یعنی اس کے لئے تمہیں کوئی مشقّت اور کوفت اٹھانا نہیں پڑی، صرف دو میل کا فاصلہ تھا، سب لوگ پیادہ پا چلے گئے، صرف رسولِ کریم صلی اللہ علیہ و آلہٖ و سلم سوار ہوئے۔
۱۸		اپنے دشمنوں میں سے۔ مرا دیہ ہے کہ بنی نضِیر سے جو مال غنیمتیں حاصل ہوئیں ان کے لئے مسلمانوں کو جنگ کرنا نہیں پڑی، اللہ تعالیٰ نے اپنے رسول صلی اللہ علیہ و آلہٖ و سلم کو ان پر مسلّط کر دیا تو یہ مال حضور کی مرضی پر ہے، جہاں چاہیں خرچ کریں، رسولِ کریم صلی اللہ علیہ و آلہٖ و سلم نے یہ مال مہاجرین پر تقسیم کر دیا اور انصار میں سے صرف تین صاحبِ حاجت لوگوں کو دیا اور وہ ابودجانہ سماک بن خرشہ اور سہل بن حنیف اور حارث بن صمّہ ہیں۔
(۷) جو غنیمت دلائی اللہ نے  اپنے  رسول کو شہر والوں سے  (ف ۱۹) وہ اللہ اور رسول کی ہے  اور رشتہ داروں (ف ۲۰) اور یتیموں اور مسکینوں اور مسافروں کے  لیے  کہ تمہارے  اغنیا کا مال نہ جائے  (ف ۹۲۱ اور جو کچھ تمہیں رسول عطا فرمائیں وہ لو (ف ۲۲) اور جس سے  منع فرمائیں باز رہو، اور اللہ سے  ڈرو (ف ۲۳) بیشک اللہ  کا عذاب سخت ہے  (ف ۲۴)
۱۹		پہلی آیت میں غنیمت کا جو حکم مذکور ہوا اس آیت میں اسی کی تفصیل ہے اور بعض مفسّرین نے اس قول کی مخالفت کی اور فرمایا کہ پہلی آیت اموالِ بنی نضِیر کے باب میں نازل ہوئی، ان کو اللہ تعالیٰ نے اپنے رسول کے لئے خاص کیا اور یہ آیت ہر اس شہر کی غنیمتوں کے باب میں ہے جس کو مسلمان اپنی قوّت سے حاصل کریں۔ (مدارک)
۲۰		رشتہ داروں سے مراد نبی کریم صلی اللہ علیہ و آلہٖ و سلم کے اہلِ قرابت ہیں یعنی بنی ہاشم و بنی مطّلب۔
۲۱		اور غرباء اور فقراء نقصان میں رہیں جیسا کہ زمانۂ جاہلیّت میں دستور تھا کہ غنیمت میں سے ایک چہارم تو سردار لے لیتا تھا، باقی قوم کے لئے چھوڑ دیتا تھا، اس میں سے مال دار لوگ بہت زیادہ لے لیتے تھے اور غریبوں کے لئے بہت ہی تھوڑا بچتا تھا، اسی معمول کے مطابق لوگوں نے سیّدِ عالَم صلی اللہ علیہ و آلہٖ و سلم سے عرض کیا کہ حضور غنیمت میں سے چہارم لیں، باقی ہم باہم تقسیم کر لیں گے، اللہ تعالیٰ نے اس کا رد فرما دیا اور تقسیم کا اختیار نبی کریم صلی اللہ علیہ و آلہٖ و سلم کو دیا اور اس کا طریقہ ارشاد فرمایا۔
۲۲		غنیمت میں سے، کیونکہ وہ تمہارے لئے حلال ہے یا یہ معنیٰ ہیں کہ رسولِ کریم صلی اللہ علیہ و آلہٖ و سلم تمہیں جو حکم دیں اس کا اتباع کرو کیونکہ نبی کریم صلی اللہ علیہ و آلہٖ و سلم کی اطاعت ہر امر میں واجب ہے۔
۲۳		نبی کریم صلی اللہ علیہ و آلہٖ و سلم کی مخالفت نہ کرو اور ان کے تعمیلِ ارشاد میں سستی نہ کرو۔
۲۴		ان پر جو رسول صلی اللہ علیہ و آلہٖ و سلم کی نافرمانی کریں اور مالِ غنیمت میں جیسا کہ اوپر ذکر کئے ہوئے لوگوں کا حق ہے ایسا ہی۔
(۸) ان فقیر ہجرت کرنے  والوں کے  لیے  جو اپنے  گھروں اور مالوں سے  نکالے  گئے  (ف ۲۵) اللہ کا فضل (ف ۲۶) اور اس کی رضا چاہتے  اور اللہ  و رسول کی مدد کرتے  (ف ۲۷) وہی سچے  ہیں (ف ۲۸)
۲۵		اور ان کے گھروں اور مالوں پر کفّارِ مکّہ نے قبضہ کر لیا۔ 
مسئلہ : اس آیت سے ثابت ہوا کہ کفّار استیلاء سے اموالِ مسلمین کے مالک ہو جاتے ہیں۔
۲۶		یعنی ثوابِ آخرت۔
۲۷		اپنے جان و مال سے دِین کی حمایت میں۔
۲۸		ایمان و اخلاص میں۔ قتادہ نے فرمایا کہ ان مہاجرین نے گھر اور مال اور کنبے اللہ تعالیٰ اور رسول کی محبّت میں چھوڑے اور اسلام کو قبول کیا اور ان تمام شدّتوں اور سختیوں کو گوارا کیا جو اسلام قبول کرنے کی وجہ سے انہیں پیش آئیں، ان کی حالتیں یہاں تک پہنچیں کہ بھوک کی شدّت سے پیٹ پر پتّھر باندھتے تھے اور جاڑوں میں کپڑا نہ ہونے کے باعث گڑھوں اور غاروں میں گذارا کرتے تھے۔ حدیث شریف میں ہے کہ فقرائے مہاجرین اغنیا سے چالیس سال قبل جنّت میں جائیں گے۔
(۹) اور جنہوں نے  پہلے  سے  (ف ۲۹) اس شہر (ف ۳۰) اور ایمان میں گھر بنا لیا (ف ۳۱) دوست رکھتے  ہیں انہیں جو ان کی طرف ہجرت کر کے  گئے  (ف ۳۲) اور اپنے  دلوں  میں کوئی حاجت نہیں پاتے  (ف ۳۳) اس چیز کو جو دیے  گئے  (ف ۳۴) اور اپنی جانوں پر ان کو ترجیح دیتے  ہیں (ف ۳۵) اگرچہ انہیں شدید محتاجی ہو (ف ۳۶) اور جو اپنے  نفس کے  لالچ سے  بچایا گیا (ف ۳۷) تو وہی کامیاب ہیں۔
۲۹		یعنی مہاجرین سے پہلے یا ان کی ہجرت سے پہلے بلکہ نبی کریم صلی اللہ علیہ و آلہٖ و سلم کی تشریف آوری سے پہلے۔
۳۰		مدینۂ پاک۔
۳۱		یعنی مدینۂ پاک کو وطن اور ایمان کو اپنا مستقر بنایا اور اسلام لائے اور حضور صلی اللہ علیہ و آلہٖ و سلم کی تشریف آوری سے دو سال پہلے مسجدیں بنائیں، ان کا یہ حال ہے کہ۔
۳۲		چنانچہ اپنے گھروں میں انہیں اتارتے ہیں، اپنے مالوں میں انہیں نصف کا شریک کرتے ہیں۔
۳۳		یعنی ان کے دلوں میں کوئی خواہش و طلب نہیں پیدا ہوتی۔
۳۴		مہاجرین۔ یعنی مہاجرین کو جو اموالِ غنیمت دیئے گئے انصار کے دل میں ان کی کوئی خواہش نہیں پیدا ہوتی رشک تو کیا ہوتا سیّدِ عالَم صلی اللہ علیہ و آلہٖ و سلم کی برکت نے قلوب ایسے پاک کر دیئے کہ انصار مہاجرین کے ساتھ یہ سلوک کرتے ہیں۔
۳۵		یعنی مہاجرین کو۔
۳۶		شانِ نزول : حدیث شریف میں ہے کہ رسولِ کریم صلی اللہ علیہ و آلہٖ و سلم کی خدمت میں ایک بھوکا شخص آیا، حضور نے ازواجِ مطہرات کے حجروں پر معلوم کرایا کیا کھانے کی کوئی چیز ہے ؟ معلوم ہوا کسی بی بی صاحبہ کے یہاں کچھ بھی نہیں ہے، تب حضور نے اصحاب سے فرمایا جو اس شخص کو مہمان بنائے، اللہ تعالیٰ اس پر رحمت فرمائے، حضرت ابوطلحہ انصاری کھڑے ہو گئے اور حضور سے اجازت لے کر مہمان کو اپنے گھر لے گئے، گھر جا کر بی بی سے دریافت کیا، کچھ ہے ؟ انہوں نے کہا کچھ نہیں، صرف بچّوں کے لئے تھوڑا سا کھانا رکھا ہے، حضرت ابوطلحہ نے فرمایا بچّوں کو بَہلا کر سُلا دو اور جب مہمان کھانے بیٹھے تو چراغ درست کرنے اٹھو اور چراغ کو بجھا دو تاکہ وہ اچھی طرح کھا لے، یہ اس لئے تجویز کی کہ مہمان یہ نہ جان سکے کہ اہلِ خانہ اس کے ساتھ نہیں کھا رہے ہیں کیونکہ اس کو یہ معلوم ہو گا تو وہ اصرار کرے گا اور کھانا کم ہے بھوکا رہ جائے گا، اس طرح مہمان کو کھلایا اور آپ ان صاحبوں نے بھوکے رات گذاری، جب صبح ہوئی اور سیّدِ عالَم صلی اللہ علیہ و آلہٖ و سلم کی خدمت میں حاضر ہوئے تو حضور ِ اقدس علیہ الصلوٰۃ والسلام نے فرمایا رات فلاں فلاں لوگوں میں عجیب معاملہ پیش آیا، اللہ تعالیٰ ان سے بہت راضی ہے اور یہ آیت نازل ہوئی۔
۳۷		یعنی جس کے نفس کو لالچ سے پاک کیا گیا۔
(۱۰) اور وہ جو ان کے  بعد آئے  (ف ۳۸) عرض کرتے  ہیں اے  ہمارے  رب ہمیں بخش دے  اور ہمارے  بھائیوں کو جو ہم سے  پہلے  ایمان لائے  اور ہمارے  دل میں ایمان والوں کی طرف سے  کینہ نہ رکھ (ف ۳۹) اے  ہمارے  رب بیشک تو ہی نہایت مہربان رحم والا ہے۔
۳۸		یعنی مہاجرین و انصار کے۔ اس میں قیامت تک پیدا ہونے والے مسلمان داخل ہیں۔
۳۹		یعنی اصحابِ رسول اللہ صلی اللہ علیہ و آلہٖ و سلم کی طرف سے۔ مسئلہ : جس کے دل میں کسی صحابی کی طرف سے بغض یا کدورت ہو اور وہ ان کے لئے دعائے رحمت و استغفار نہ کرے وہ مومنین کے اقسام سے خارج ہے کیونکہ یہاں مومنین کی تین قِسمیں فرمائی گئیں۔ مہاجرین، انصار اور ان کے بعد والے جوان کے تابع ہوں اور ان کی طرف سے دل میں کوئی کدورت نہ رکھیں اور ان کے لئے دعائے مغفرت کریں تو جو صحابہ سے کدورت رکھے رافضی ہو یا خارجی وہ مسلمانوں کی ان تینوں قِسموں سے خارج ہے، حضرت اُمُّ المؤمنین عائشہ صدیقہ رضی اللہ تعالیٰ عنہا نے فرمایا کہ لوگوں کو حکم تو یہ دیا گیا کہ صحابہ کے لئے استغفار کریں، اور کرتے ہیں یہ کہ گالیاں دیتے ہیں۔
(۱۱) کیا تم نے  منافقوں کو نہ دیکھا (ف ۴۰) کہ اپنے  بھائیوں کافر کتابیوں (ف ۴۱) سے  کہتے  ہیں کہ اگر تم نکالے  گئے  (ف ۴۲) تو ضرور ہم تمہارے  ساتھ جائیں گے  اور ہرگز تمہارے  بارے  میں کسی کی نہ مانیں گے  (ف ۴۳) اور اگر تم سے  لڑائی ہوئی تو ہم ضرور تمہاری مدد کریں گے، اور اللہ گواہ ہے  کہ وہ جھوٹے  ہیں (ف ۴۴) 
۴۰		عبداللہ بن اُ بَی بن سلول منافق اور اس کے رفیقوں کو۔
۴۱		یعنی بنی قُرَیْظَہ و بنی نضِیر۔
۴۲		مدینہ شریف سے۔
۴۳		یعنی تمہارے خلاف کسی کا کہا نہ مانیں گے، نہ مسلمانوں کا، نہ رسول صلی اللہ علیہ و آلہٖ و سلم کا۔
۴۴		یعنی یہود سے، منافقین کے یہ سب وعدے جھوٹے ہیں، اس کے بعد اللہ تعالیٰ منافقین کے حال کی خبر دیتا ہے۔
(۱۲) اگر وہ نکالے  گئے  (ف ۴۵) تو یہ ان کے  ساتھ نہ نکلیں گے، اور ان سے  لڑائی ہوئی تو یہ ان کی مدد نہ کریں گے  (ف ۴۶) اگر ان کی مدد کی بھی تو ضرور پیٹھ پھیر کر بھاگیں گے، پھر (ف ۴۷) مدد نہ پائیں گے۔
۴۵		یعنی یہود۔
۴۶		چنانچہ ایسا ہی ہوا کہ یہود نکالے گئے اور منافقین ان کے ساتھ نہ نکلے اور یہود سے مقاتلہ ہوا اور منافقین نے یہود کی مدد نہ کی۔
۴۷		جب یہ مدد گار بھاگ نکلیں گے تو منافق۔
(۱۳) بیشک (ف ۴۸) ان کے  دلوں میں اللہ سے   زیادہ تمہارا  ڈر ہے  (ف ۴۹) یہ اس لیے  کہ وہ ناسمجھ لوگ ہیں (ف ۵۰) 
۴۸		اے مسلمانوں۔
۴۹		کہ تمہارے سامنے تو اظہارِ کفر سے ڈرتے ہیں اور یہ جانتے ہوئے بھی کہ اللہ تعالیٰ دلوں کی چھُپی باتیں جانتا ہے دل میں کفر رکھتے ہیں۔
۵۰		اللہ تعالیٰ کی عظمت کو نہیں جانتے ورنہ جیسا اس سے ڈرنے کا حق ہے ڈرتے۔
(۱۴) یہ سب مل کر بھی تم سے  نہ لڑیں گے  مگر قلعہ بند شہروں میں یا  دھُسّوں (شہر پناہ) کے  پیچھے،  آپس میں ان کی آنچ (جنگ) سخت ہے  (ف ۵۱) تم انہیں ایک جتھا سمجھو گے  اور ان کے  دل الگ الگ ہیں، یہ اس لیے  کہ وہ بے  عقل لوگ ہیں (ف ۵۲) 
۵۱		یعنی جب وہ آپس میں لڑیں تو بہت شدّت اور قوّت والے ہیں لیکن مسلمانوں کے مقابل بزدل اور نامرد ثابت ہوں گے۔
۵۲		اس کے بعد یہود کی ایک مثل ارشاد فرمائی۔
(۱۵) ان کی سی کہاوت جو ابھی قریب زمانہ میں ان سے  پہلے  تھے  (ف ۵۳) انہوں نے  اپنے  کام کا وبال چکھا (ف ۵۴) اور ان کے  لیے  دردناک عذاب ہے  (ف ۵۵) 
۵۳		یعنی ان کا حال مشرکینِ مکّہ کا سا ہے کہ بدر میں۔
۵۴		یعنی رسولِ کریم صلی اللہ علیہ و آلہٖ و سلم کے ساتھ عداوت رکھنے اور کفر کرنے کا کہ ذلّت و رسوائی کے ساتھ ہلاک کئے گئے۔
۵۵		اور منافقین کا یہودِ بنی نضِیر کے ساتھ سلوک ایسا ہے جیسے۔
(۱۶) شیطان کی کہاوت جب اس نے  آدمی سے  کہا کفر کر پھر جب اس نے  کفر کر لیا بولا میں تجھ سے  الگ ہوں میں اللہ سے  ڈرتا ہوں جو سارے  جہان کا رب (ف ۵۶) 
۵۶		ایسے ہی منافقین نے یہودِ بنی نضِیر کو مسلمانوں کے خلاف ابھارا، جنگ پر آمادہ کیا، ان سے مدد کے وعدے کئے اور جب ان کے کہے سے وہ اہلِ اسلام سے برسرِ جنگ ہوئے تو منافق بیٹھ رہے، ان کا ساتھ نہ دیا۔
(۱۷) تو ان دونوں کا (ف ۵۷) انجام یہ ہوا کہ وہ دونوں آگ میں ہیں ہمیشہ اس میں رہے، اور ظالموں کو یہی سزا ہے، (۱۸) اے  ایمان والو اللہ سے  ڈرو (ف ۵۸) اور ہر جان دیکھے  کہ کل کے  لیے  آگے  کیا بھیجا (ف ۵۹) اور اللہ سے  ڈرو (ف ۶۰) بیشک اللہ کو تمہارے  کاموں کی خبر ہے۔
۵۷		یعنی اس شیطان و انسان کا۔
۵۸		اور اس کے حکم کی مخالفت نہ کرو۔
۵۹		یعنی روزِ قیامت کے لئے کیا اعمال کئے ؟
۶۰		اس کی اطاعت و فرمانبرداری میں سرگرم رہو۔
(۱۹) اور ان جیسے  نہ ہو جو اللہ کو بھول بیٹھے  (ف ۶۱) تو اللہ نے  انہیں بلا میں ڈالا کہ اپنی جانیں یاد نہ رہیں (ف ۶۲) وہی فاسق ہیں۔
۶۱		اس کی طاعت ترک کی۔
۶۲		کہ ان کے لئے فائدہ دینے والے اور کام آنے والے عمل کر لیتے۔
(۲۰) دوزخ والے  (ف ۶۳) اور جنت والے  (ف ۶۴)  برابر نہیں جنت  والے   ہی  مراد کو پہنچے۔
۶۳		جن کے لئے دائمی عذاب ہے۔
۶۴		جن کے لئے عیشِ مخلّد و راحتِ سرمد ہے۔
(۲۱) اگر ہم یہ قرآن کسی پہاڑ پر اتارتے  (ف ۶۵) تو ضرور تو اسے  دیکھتا جھکا ہوا پاش پاش ہوتا اللہ کے  خوف سے  (ف ۶۶) اور یہ مثالیں لوگوں کے  لیے  ہم بیان فرماتے  ہیں کہ وہ سوچیں۔
۶۵		اور اس کو انسان کی سی تمیز عطا کرتے۔
۶۶		یعنی قرآن کی عظمت و شان ایسی ہے کہ پہاڑ کو اگر ادراک ہوتا تو وہ باوجود اتنا سخت اور مضبوط ہونے کے پاش پاش ہو جاتا، اس سے معلوم ہوتا ہے کہ کفّار کے دل کتنے سخت ہیں کہ ایسے با عظمت کلام سے اثر پذیر نہیں ہوتے۔
(۲۲) وہی اللہ ہے  جس کے  سوا کوئی معبود نہیں، ہر نہاں  و عیاں کا جاننے  والا (ف ۶۷) وہی ہے  بڑا مہربان رحمت والا۔
۶۷		موجود کا بھی اور معدوم کا بھی، دنیا کا بھی اور آخرت کا بھی۔
(۲۳) وہی ہے  اللہ جس کے  سوا کوئی معبود نہیں بادشاہ (ف ۶۸) نہایت پاک (ف ۶۹) سلامتی دینے  والا (ف ۷۰) امان بخشنے  والا (ف ۷۱) حفاظت فرمانے  والا  عزت والا عظمت والا تکبر والا (ف ۷۲) اللہ کو پاکی ہے  ان کے  شرک سے، (۲۴) وہی ہے  اللہ بنانے  والا پیدا کرنے  والا (ف ۷۳) ہر ایک کو صورت دینے  والا (ف ۷۴) اسی کے  ہیں سب اچھے  نام (ف ۷۵) اس کی پاکی بولتا ہے  جو کچھ آسمانوں اور زمین میں ہے  اور وہی عزت و حکمت والا ہے۔
۶۸		مُلک و حکومت کا حقیقی مالک کہ تمام موجودات اس کے تحتِ مُلک و حکومت ہے اور اس کی مالکیّت و سلطنت دائمی ہے جسے زوال نہیں۔
۶۹		ہر عیب سے اور تمام برائیوں سے۔
۷۰		اپنی مخلوق کو۔
۷۱		اپنے عذاب سے اپنے فرمانبردار بندوں کو۔
۷۲		یعنی عظمت اور بڑائی والا اپنی ذات اور تمام صفات میں اور اپنی بڑائی کا اظہار اسی کے شایاں اور لائق ہے کہ اس کا ہر کمال عظیم ہے اور ہر صفت عالی، مخلوق میں کسی کو نہیں پہنچتا کہ تکبر یعنی اپنی بڑائی کا اظہار کرے، بندے کے لئے عجز و انکسار شایاں ہے۔
۷۳		نیست سے ہست کرنے والا۔
۷۴		جیسی چاہے۔
۷۵		ننانوے ۹۹جو حدیث میں وارد ہیں۔




سورۂ ممتحنہ


اللہ کے  نام سے  شروع جو نہایت مہربان رحم والا(ف ۱)
۱		سورۂ ممتحنہ مدنیّہ ہے، اس میں دو۲ رکوع، تیرہ ۱۳ آیتیں، تین سو اڑتالیس ۳۴۸کلمے، ایک ہزار پانچ سو دس۱۵۱۰ حرف ہیں۔
(۱) اے  ایمان والو میرے  اور اپنے  دشمنوں کو دوست نہ بناؤ (ف ۲) تم انہیں خبریں پہنچاتے  ہو دوستی سے  حالانکہ وہ منکر ہیں اس حق کے  جو تمہارے  پاس آیا (ف ۳) گھر سے  جدا کرتے  ہیں (ف ۴) رسول  کو اور تمہیں اس پر کہ تم اپنے  رب پر ایمان لائے، اگر تم نکلے  ہو میری راہ میں جہاد کرنے  اور میری رضا چاہنے  کو تو ان سے  دوستی نہ کرو تم انہیں خفیہ پیامِ محبت بھیجتے  ہو، اور میں خوب جانتا ہوں جو تم چھپاؤ اور جو ظاہر کرو، اور تم میں جو ایسا کرے  بیشک وہ سیدھی راہ سے  بہکا۔
۲		یعنی کفّار کو۔
 شانِ نزول : بنی ہاشم کے خاندان کی ایک باندی سارہ مدینہ طیّبہ میں سیّدِ عالَم صلی اللہ علیہ و آلہٖ و سلم کے حضور میں حاضر ہوئی جب کہ حضور فتحِ مکّہ کا سامان فرما رہے تھے حضور نے اس سے فرمایا کیا تو مسلمان ہو کر آئی ؟ اس نے کہا نہیں، فرمایا کیا ہجرت کر کے آئی ؟ عرض کیا نہیں فرمایا پھر کیوں آئی ؟ اس نے کہا محتاجی سے تنگ ہو کر، بنی عبدالمطّلب نے اس کی امداد کی، کپڑے بنائے، سامان دیا۔ حاطب بن ابی بلتعہ رضی اللہ تعالیٰ عنہ اس سے ملے انہوں نے اس کو دس دینار دیئے ایک چادر دی اور ایک خط اہلِ مکّہ کے پاس اس کی معرفت بھیجا جس کا مضمون یہ تھا کہ سیّدِ عالَم صلی اللہ علیہ و آلہٖ و سلم تم پر حملہ کا ارادہ رکھتے ہیں تم سے اپنے بچاؤ کی جو تدبیر ہو سکے کرو، سارہ یہ خط لے کر روانہ ہو گئی اللہ تعالیٰ نے اپنے حبیب کو اس کی خبر دی حضور نے اپنے چند اصحاب کو جن میں حضرت علیِ مرتضیٰ رضی اللہ تعالیٰ عنہ بھی تھے گھوڑوں پر روانہ کیا اور فرمایا مقامِ روضہ خاخ پر تمہیں ایک مسافر عورت ملے گی اس کے پاس حاطب بن ابی بلتعہ کا خط ہے جو اہلِ مکّہ کے نام لکھا گیا ہے وہ خط اس سے لے لو اور اس کو چھوڑ دو اگر انکار کرے تو اس کی گردن مار دو یہ حضرات روانہ ہوئے اور عورت کو ٹھیک اسی مقام پر پایا جہاں حضور سیّدِ عالَم صلی اللہ علیہ و آلہٖ و سلم نے فرمایا تھا اس سے خط مانگا وہ انکار کر گئی اور قَسم کھا گئی صحابہ نے واپسی کا قصد کیا حضرت علیِ مرتضیٰ رضی اللہ تعالیٰ عنہ نے بقَسم فرمایا کہ سیّدِ عالَم صلی اللہ علیہ و آلہٖ و سلم کی خبر خلاف ہوہی نہیں سکتی اور تلوار کھینچ کر عورت سے فرمایا یا خط نکال یا گردن رکھ جب اس نے دیکھا کہ حضرت بالکل آمادۂ قتل ہیں تو اپنے جوڑے میں سے خط نکالا حضور سیّدِ عالَم صلی اللہ علیہ و آلہٖ و سلم نے حضرت حاطب رضی اللہ تعالیٰ عنہ کو بُلا کر فرمایا کہ اے حاطب اس کا کیا باعث ؟ انہوں نے عرض کیا یا رسول صلی اللہ علیہ و آلہٖ و سلم میں جب سے اسلام لایا کبھی میں نے کفر نہیں کیا اور جب سے حضور کی نیاز مندی میسّر آئی کبھی حضور کی خیانت نہ کی اور جب سے اہلِ مکّہ کو چھوڑا کبھی ان کی محبّت نہ آئی لیکن واقعہ یہ ہے کہ میں قریش میں رہتا تھا اور انکی قوم سے نہ تھا میرے سوائے اور جو مہاجرین ہیں ان کے مکّہ مکرّمہ میں رشتہ دار ہیں جو ان کے گھر بار کی نگرانی کرتے ہیں مجھے اپنے گھر والوں کا اندیشہ تھا اسلئے میں نے یہ چاہا کہ میں اہلِ مکّہ پر کچھ احسان رکھ دوں تاکہ وہ میرے گھر والوں کو نہ ستائیں اور یہ میں یقین سے جانتا ہوں کہ اللہ تعالیٰ اہلِ مکّہ پر عذاب نازل فرمانے والا ہے میرا خط انہیں بچا نہ سکے گا سیّدِ عالَم صلی اللہ علیہ و آلہٖ و سلم نے ان کا یہ عذر قبول فرمایا اور ان کی تصدیق کی حضرت عمر رضی اللہ تعالیٰ عنہ نے عرض کیا یا رسول اللہ صلی اللہ علیہ و آلہٖ و سلم مجھے اجازت دیجئے اس منافق کی گردن ماردوں حضور نے فرمایا اے عمر (رضی اللہ تعالیٰ عنہ) اللہ تعالیٰ خبردار ہے جب ہی اس نے اہلِ بدر کے حق میں فرمایا کہ جو چاہو کرو میں نے تمہیں بخش دیا یہ سن کر حضرت عمر رضی اللہ تعالیٰ عنہ کے آنسو جاری ہو گئے اور یہ آیات نازل ہوئیں۔
۳		یعنی اسلام اور قرآن۔
۴		یعنی مکّہ مکرّمہ سے۔
(۲) اگر تمہیں پائیں (ف ۵) تو تمہارے  دشمن ہوں گے  اور تمہاری طرف اپنے  ہاتھ (ف ۶) اور اپنی زبانیں (ف ۷) برائی کے  ساتھ دراز کریں گے  اور ان کی تمنا ہے  کہ کسی طرح تم کافر ہو جاؤ (ف ۸) 
۵		یعنی اگر کفّار تم پر موقع پا جائیں۔
۶		ضرب و قتل کے ساتھ۔
۷		سبّ و شتم اور۔
۸		تو ایسے لوگوں کو دوست بنانا اور ان سے بھلائی کی امید رکھنا اور انکی عداوت سے غافل رہنا ہر گز نہ چاہئے۔
(۳) ہرگز کام نہ آئیں گے  تمہیں تمہارے  رشتے   اور نہ تمہاری اولاد (ف ۹) قیامت کے  دن، تمہیں ان سے  الگ کر دے  گا (ف ۱۰) اور اللہ تمہارے  کام دیکھ رہا ہے۔
۹		جن کی وجہ سے تم کفّار سے دوستی و موالات کرتے ہو۔
۱۰		کہ فرمانبردار جنّت میں ہوں گے اور کافر نافرمان جہنّم میں۔
(۴) بیشک تمہارے  لیے  اچھی پیروی تھی (ف ۱۱) ابراہیم اور اس کے  ساتھ والوں میں (ف ۱۲) جب انہوں نے  اپنی قوم سے  کہا (ف ۱۳) بیشک ہم بیزار ہیں تم سے  اور ان سے  جنہیں اللہ کے  سوا پوجتے   ہو، ہم تمہارے  منکر ہوئے  (ف ۱۴) اور ہم میں اور تم میں دشمنی اور عداوت ظاہر ہو گئی ہمیشہ کے  لیے  جب تک تم ایک اللہ پر ایمان نہ  لاؤ مگر ابراہیم کا اپنے  باپ سے  کہنا کہ میں ضرور تیری مغفرت چاہوں گا (ف ۱۵) اور میں اللہ کے  سامنے   تیرے   کسی نفع کا مالک نہیں (ف ۱۶) اے  ہمارے  رب  ہم نے  تجھی پر بھروسہ کیا اور تیری ہی طرف رجوع لائے  اور تیری ہی طرف پھرنا ہے  (ف ۱۷)
۱۱		حضرت حاطب رضی اللہ تعالیٰ عنہ اور دوسرے مومنین کو خطاب ہے اور سب کو حضرت ابراہیم علیہ السلام کی اقتداء کرنے کا حکم ہے کہ دِین کے معاملہ میں اہلِ قرابت کے ساتھ انکا طریقہ اختیار کریں۔
۱۲		ساتھ والوں سے اہلِ ایمان مراد ہیں۔
۱۳		جو مشرک تھی۔
۱۴		اور ہم نے تمہارے دِین کی مخالفت اختیار کی۔
۱۵		یہ قابلِ اتباع نہیں ہے کیونکہ وہ ایک وعدے کی بناء پر تھا اور جب حضرت ابراہیم علیہ السلام کو ظاہر ہو گیا کہ وہ کفر پر مستقل ہے تو آپ نے اس سے بیزاری کی، لہٰذا یہ کسی کے لئے جائز نہیں کہ اپنے بے ایمان رشتہ دار کے لئے دعائے مغفرت کرے۔
۱۶		اگر تو اس کی نافرمانی کرے اور شرک پر قائم رہے۔ ( خازن)
۱۷		یہ بھی حضرت ابراہیم علیہ السلام کی اور ان مومنین کی دعا ہے جو آپ کے ساتھ تھے اور ما قبل استثناء کے ساتھ متصل ہے لہذا مومنین کو اس دعا میں حضرت ابراہیم علیہ السلام کا اتباع کرنا چاہئے۔
(۵) اے  ہمارے  رب  ہمیں کافروں کی آزمائش میں نہ ڈال (ف ۱۸) اور ہمیں بخش دے، اے  ہمارے  رب  بیشک تو ہی عزت و حکمت والا ہے۔
۱۸		انہیں ہم پر غلبہ نہ دے کہ وہ اپنے آپ کو حق پر گمان کرنے لگیں۔
(۶) بیشک تمہارے  لیے  (ف ۱۹) ان میں اچھی پیروی تھی (ف ۲۰) اسے  جو اللہ اور پچھلے  دن کا امیدوار ہو (ف ۲۱) اور جو منہ پھیرے  (ف ۲۲) تو بیشک اللہ ہی بے  نیاز ہے  سب خوبیوں سراہا۔
۱۹		اے امّتِ حبیبِ خدا محمّد مصطفیٰ صلی اللہ علیہ و آلہٖ و سلم۔
۲۰		یعنی حضرت ابراہیم علیہ السلام اور ان کے ساتھ والوں میں۔
۲۱		اللہ تعالیٰ کی رحمت و ثواب اور راحتِ آخرت کا طالب ہو اور عذابِ الٰہی سے ڈرے۔
۲۲		ایمان سے اور کفّار سے دوستی کرے۔
(۷) قریب ہے  کہ اللہ تم میں اور  ان میں جو ان میں سے  (ف ۲۳) تمہارے  دشمن ہیں دوستی کر دے  (ف ۲۴) اور اللہ قادر ہے  (ف ۲۵) اور  بخشنے  والا مہربان ہے۔
۲۳		یعنی کفّارِ مکّہ میں سے۔
۲۴		اس طرح کہ انہیں ایمان کی توفیق دے۔ چنانچہ اللہ تعالیٰ نے ایسا کیا اور بعدِ فتحِ مکّہ ان میں سے کثیر التعداد لوگ ایمان لے آئے اور مومنین کے دوست اور بھائی بن گئے اور باہمی محبّتیں بڑھیں۔ شانِ نزول : جب اوپر کی آیات نازل ہوئیں تو مومنین نے اپنے اہلِ قرابت کی عداوت میں تشدّد کیا، ان سے بیزار ہو گئے اور اس معاملہ میں بہت سخت ہو گئے تو اللہ تعالیٰ نے یہ آیت نازل فرما کر انہیں امید دلائی کہ ان کفّار کا حال بدلنے والا ہے اور یہ آیت نازل ہوئی۔
۲۵		دل بدلنے اور حال تبدیل کرنے پر۔
(۸) اللہ تمہیں ان سے  (ف ۲۶) منع نہیں کرتا جو تم سے  دین میں نہ لڑے  اور تمہیں تمہارے  گھروں سے  نہ نکالا کہ ان کے  ساتھ احسان کرو اور ان سے  انصاف کا برتاؤ برتو، بیشک انصاف والے  اللہ کو محبوب ہیں۔
۲۶		یعنی ان کافروں سے۔
 شانِ نزول : حضرت ابنِ عباس رضی اللہ تعالیٰ عنہما نے فرمایا کہ یہ آیت خزاعہ کے حق میں نازل ہوئی۔ جنہوں نے رسولِ کریم صلی اللہ علیہ و آلہٖ و سلم سے اس شرط پر صلح کی تھی کہ نہ آپ سے قتال کریں گے نہ آپ کے مخالف کو مدد دیں گے۔ اللہ تعالیٰ نے ان لوگوں کے ساتھ سلو ک کرنے کی اجازت دی۔ حضرت عبداللہ بن زبیر نے فرمایا کہ یہ آیت ان کی والدہ اسماء بنتِ ابوبکر صدیق رضی اللہ تعالیٰ عنہ کے حق میں نازل ہوئی ان کی والدہ مدینہ طیّبہ میں ان کے لئے تحفے لے کر آئی تھیں اور تھیں مشرکہ، تو حضرت اسماء نے ان کے ہدایا قبول نہ کئے اور انہیں اپنے گھر میں آنے کی اجازت نہ دی اور رسولِ کریم صلی اللہ علیہ و آلہٖ و سلم سے دریافت کیا کہ کیا حکم ہے؟ اس پر یہ آیت نازل ہوئی اور رسولِ کریم صلی اللہ علیہ و آلہٖ و سلم نے اجازت دی کہ انہیں گھر میں بلائیں ان کے ہدایا قبول کریں ان کے ساتھ اچھا سلوک کریں۔
(۹) اللہ تمہیں انہی سے  منع کرتا ہے  جو تم سے  دین میں لڑے  یا تمہیں تمہارے  گھروں سے  نکالا یا تمہارے  نکالنے  پر مدد کی کہ ان سے  دوستی کرو (ف ۲۷) اور جو ان سے  دوستی کرے  تو وہی ستمگار ہیں۔
۲۷		یعنی ایسے کافروں سے دوستی ممنوع ہے۔
(۱۰) اے  ایمان والو جب تمہارے  پاس مسلمان عورتیں کفرستان سے  اپنے  گھر چھوڑ کر آئیں تو ان کا امتحان کرو (ف ۲۸) اللہ ان کے  ایمان کا حال بہتر جانتا ہے، پھر اگر تمہیں ایمان والیاں ف معلوم ہوں تو انہیں کافروں کو واپس نہ دو، نہ یہ (ف ۲۹) انہیں حلال (ف ۳۰) نہ وہ انہیں حلال (ف ۳۱) اور ان کے  کافر شوہروں کو دے  دو جو ان کا خرچ ہوا (ف ۳۲) اور تم پر کچھ گناہ نہیں کہ ان سے  نکاح کر لو (ف ۳۳) جب ان کے  مہر انہیں دو (ف ۳۴) اور کافرنیوں کے  نکاح پر جمے  نہ رہو (ف ۳۵) اور مانگ لو جو تمہارا  خرچ ہوا (ف ۳۶) اور کافر مانگ لیں جو انہوں نے  خرچ کیا (ف ۳۷) یہ اللہ کا حکم ہے، وہ تم میں فیصلہ فرماتا ہے، اور اللہ علم و حکمت والا ہے۔
۲۸		کہ ان کی ہجرت خالص دِین کے لئے ہے ایسا تو نہیں ہے کہ انہوں نے شوہروں کی عداوت میں گھر چھوڑا ہو۔ حضرت ابنِ عباس رضی اللہ تعالیٰ عنہما نے فرمایا کہ ان عورتوں کو قَسم دی جائے کہ وہ نہ شوہروں کی عداوت میں نکلی ہیں اور نہ کسی دنیوی وجہ سے انہوں نے صرف اپنے دِین و ایمان کے لئے ہجرت کی ہے۔
۲۹		مسلمان عورتیں۔
۳۰		یعنی کافروں کو۔
۳۱		یعنی نہ کافر مرد مسلمان عورتوں کو حلال۔ مسئلہ :عورت مسلمان ہو کر کافر مرد کی زوجیّت سے خالی ہو گئی۔
۳۲		یعنی جو مَہر انہوں نے ان عورتوں کو دیئے تھے وہ انہیں واپس کر دو یہ حکم اہلِ ذمّہ کے لئے ہے جن کے حق میں یہ آیت نازل ہوئی لیکن حربی عورتوں کے مَہر واپس کرنا نہ واجب، نہ سنت وَاِنْ کَانَ الاَمْرُ بِاِیۡتَآئی مَااَنْفَقُوْا لِلْوُجُوْبِ فَھُمْ مَنْسُوْخ وَاِنْ کَانَ لِنُدب کَمَا ھُوَ قَوْلُ الشَّافِعی فَلَا۔ 
مسئلہ : اور یہ مَہر دینا اس صورت میں ہے جب کہ عورت کا کافر شوہر اس کو طلب کرے اور اگر نہ طلب کرے تو اس کو کچھ نہ دیا جائے گا۔ مسئلہ : اسی طرح اگر کافر نے اس مہاجرہ کو مَہر نہیں دیا تھا تو بھی وہ کچھ نہ پائے گا۔ شانِ نزول : یہ آیت صلحِ حدیبیہ کے بعد نازل ہوئی صلح میں یہ شرط تھی کہ مکّہ والوں میں سے جو شخص ایمان لا کر سیّدِ عالَم صلی اللہ علیہ و آلہٖ و سلم کی خدمت میں حاضر ہو اس کو اہلِ مکّہ واپس لے سکتے ہیں اس آیت میں یہ بیان فرما دیا گیا کہ یہ شرط صرف مَردوں کے لئے ہے عورتوں کی تصریح عہد نامہ میں نہیں نہ عورتیں اس قرارداد میں داخل ہو سکتی ہیں کیونکہ مسلمان عورت کافر کے لئے حلال نہیں۔ بعض مفسّرین نے فرمایا کہ یہ آیت حکمِ اوّل کی ناسخ ہے یہ اس تقدیر پر ہے کہ عورتیں عہدِ صلح میں داخل ہوں مگر عورتوں کا اس عہد میں داخل ہونا صحیح نہیں کیونکہ حضرت علیِ مرتضیٰ رضی اللہ تعالیٰ عنہ سے عہد نامہ کے یہ الفاظ مروی ہیں۔ لَایَاتِیْکَ مِنَّا رَجُل وَاِنْ کَانَ عَلیٰ دِیْنِکَ اِلَّا رَدَدْتَہ یعنی ہم سے جو مرد آپ کے پاس پہنچے خواہ وہ آپ کے دِین ہی پر ہو آپ اس کو واپس دیں گے۔
۳۳		یعنی مہاجرہ عورتوں سے، اگرچہ دار الحرب میں ان کے شوہر ہوں کیونکہ اسلام لانے سے وہ ان شوہروں پر حرام ہو گئیں۔ اور ان کی زوجیّت میں نہ رہیں۔ 
مسئلہ : وَاحْتَجَّ بِہٖ اَ بُوْ حَنِیفَۃَ عَلیٰ اَنْ لَاعِدَّۃَ عَلَی المُہَاجِرَ ۃِ فَیَجُوۡزلَہَا التَّزَوُّجُ مِنۡ غَیۡرِ عِدَّۃٍ خِلَافاً لَہُمَا۔
۳۴		مَہر دینے سے مراد اس کو اپنے ذمّہ لازم کر لینا ہے اگرچہ بالفعل نہ دیا جائے۔ مسئلہ : اس سے یہ ثابت ہوا کہ ان عورتوں سے نکاح کرنے پر نیا مَہر واجب ہو گا ان کے شوہروں کو جو ادا کر دیا گیا وہ اس میں مجرا و محسوب نہ ہو گا۔
۳۵		یعنی جو عورتیں دار الحرب میں رہ گئیں یا مرتدّہ ہو کر دار الحرب میں چلی گئیں ان سے زوجیّت کا علاقہ نہ رکھو چنانچہ یہ آیت نازل ہونے کے بعد اصحابِ رسول صلی اللہ علیہ و آلہٖ و سلم نے ان کافرہ عورتوں کو طلاق دے دی جو مکّہ مکرّمہ میں تھیں۔ مسئلہ : اگر مسلمان کی عورت (معاذ اللہ) مرتد ہو جائے تو اس کے قیدِ نکاح سے باہر نہ ہو گی۔ عَلَیْہِ الْفَتْویٰ زَجْراً وَّ تَیَسُّراً
۳۶		یعنی ان عورتوں کو تم نے جو مَہر دیئے تھے وہ ان کافروں سے وصول کرلو جنہوں نے ان سے نکاح کیا۔
۳۷		اپنی عورتوں پر جو ہجرت کر کے دار الاسلام میں چلی آئیں ان کے مسلمان شوہروں سے جنہوں نے ان سے نکاح کیا۔
(۱۱) اور اگر مسلمانوں کے  ہاتھ سے  کچھ عورتیں کافروں کی طرف نکل جائیں (ف ۳۸) پھر تم کافروں کو سزا  دو (ف ۳۹) تو جن کی عورتیں جاتی رہی تھیں (ف ۴۰) غنیمت میں سے  انہیں اتنا دے دو جو  ان کا خرچ ہوا تھا (ف ۴۱) اور اللہ سے  ڈرو جس پر تمہیں ایمان ہے۔
۳۸		شانِ نزول : اس آیت کے نازل ہونے کے بعد مسلمانوں نے تو مہاجرہ عورتوں کے مَہر ان کے کافر شوہروں کو ادا کر دیئے اور کافروں نے مرتدّات کے مَہر مسلمانوں کو ادا کرنے سے انکار کیا اس پر یہ آیت نازل ہوئی۔
۳۹		جہاد میں اور ان سے غنیمت پاؤ۔
۴۰		یعنی مرتدّہ ہو کر دار الحرب میں چلی گئیں تھیں۔
(۱۲) اے  نبی  جب تمہارے  حضور مسلمان عورتیں حاضر ہوں اس پر بیعت کرنے  کو کہ اللہ کا کچھ شریک نہ ٹھہرائیں گی اور نہ چوری کریں گی اور نہ بدکاری اور نہ اپنی اولاد کو قتل کریں گی (ف ۴۲) اور نہ وہ بہتان لائیں گی جسے  اپنے  ہاتھوں اور پاؤں کے  درمیان یعنی موضع ولادت میں اٹھائیں (ف ۴۳) اور کسی  نیک بات میں تمہاری نا فرمانی نہ کریں گی (ف ۴۴) تو ان سے  بیعت لو اور اللہ سے  ان کی مغفرت چاہو  (ف ۴۵) بیشک اللہ بخشنے  والا مہربان ہے، (۱۳) اے  ایمان والو ان لوگوں سے  دوستی نہ کرو جن پر اللہ کا غضب ہے  (ف ۴۶) وہ آخرت سے  آس توڑ بیٹھے  ہیں (ف ۴۷) جیسے  کافر آس توڑ بیٹھے  قبر والوں سے  (ف ۴۸)
۴۱		ان عورتوں کے مَہر دینے میں حضرت ابنِ عباس رضی اللہ تعالیٰ عنہما نے فرمایا کہ مومنین مہاجرین کی عورتوں میں سے چھ عورتیں ایسی تھیں جنہوں نے دار الحرب کو اختیار کیا اور مشرکین کے ساتھ لاحق ہوئیں اور مرتد ہو گئیں رسولِ کریم صلی اللہ علیہ و آلہٖ و سلم نے ان کے شوہروں کو مالِ غنیمت سے ان کے مَہر عطا فرمائے۔ فائدہ : ان آیتوں میں مہاجرات کے امتحان اور کفّار نے جو اپنی بیبیوں پر خرچ کیا ہو وہ بعدِ ہجرت انہیں دینا اور مسلمانوں نے جو اپنی بیبیوں پر خرچ کیا ہو وہ ان کے مرتد ہو کر کافروں سے مل جانے کے بعد ان سے مانگنا اور جن کی بیبیاں مرتد ہو کر چلی گئی ہوں انہوں نے جو ان پر خرچ کیا تھا وہ انہیں مالِ غنیمت میں سے دینا یہ تمام احکام منسوخ ہو گئے آیتِ سیف یا آیتِ غنیمت یا سنّت سے کیونکہ یہ احکام جبھی تک باقی رہے جب تک یہ عہد رہا اور جب وہ عہد اٹھ گیا تو احکام بھی نہ رہے۔
۴۲		جیسا کہ زمانۂ جاہلیّت میں دستور تھا کہ لڑکیوں کو بخیالِ عار و باندیشۂ ناداری زندہ دفن کر دیتے تھے اس سے اور ہر قتلِ ناحق سے باز رہنا اس عہد میں شامل ہے۔
۴۳		یعنی پرایا بچّہ لے کر شوہر کو دھوکہ دیں اور اس کے پیٹ سے جنا ہوا بتائیں۔ جیسا کہ جاہلیّت کے زمانہ میں دستور تھا۔
۴۴		نیک بات اللہ اور اس کے رسول کی فرمانبرداری ہے۔
۴۵		مروی ہے کہ جب سیّدِ عالَم صلی اللہ علیہ و آلہٖ و سلم روزِ فتحِ مکّہ مَردوں کی بیعت لے کر فارغ ہوئے تو کوہِ صفاء پر عورتوں سے بیعت لینا شروع کیا اور حضرت عمر رضی اللہ تعالیٰ عنہ نیچے کھڑے ہوئے۔ حضور صلی اللہ علیہ و آلہٖ و سلم کا کلامِ مبارک عورتوں کو سناتے جاتے تھے، ہند بنتِ عتبہ ابوسفیان کی بیوی خوف زدہ برقع پہن کر اس طرح حاضر ہوئی کہ پہچانی نہ جائے، سیّدِ عالَم صلی اللہ علیہ و آلہٖ و سلم نے فرمایا کہ میں تم سے اس بات پر بیعت لیتا ہوں کہ تم اللہ تعالیٰ کے ساتھ کسی چیز کو شریک نہ کر و، ہند نے سر اٹھا کر کہا آپ ہم سے وہ عہد لیتے ہیں جو ہم نے آپ کو مَردوں سے لیتے نہیں دیکھا اور اس روز مَردوں سے صرف اسلام و جہاد پر بیعت لی گئی تھی۔ پھر حضور صلی اللہ علیہ و آلہٖ و سلم نے فرمایا اور چوری نہ کریں گی، تو ہند نے عرض کیا کہ ابوسفیان بخیل آدمی ہیں اور میں نے ان کا مال ضرور لیا ہے میں نہیں سمجھتی مجھے حلال ہوا یا نہیں، ابوسفیان حاضر تھے انہوں نے کہا جو تو نے پہلے لیا اور جو آئندہ لے سب حلال، اس پر نبی کریم صلی اللہ علیہ و آلہٖ و سلم نے تبسّم فرمایا اور ارشاد کیا تو ہند بنتِ عتبہ ہے ؟ عرض کیا جی ہاں جو کچھ مجھ سے قصور ہوئے ہیں معاف فرمائیے، پھر حضور صلی اللہ علیہ و آلہٖ و سلم نے فرمایا اور نہ بدکاری کریں گی، تو ہند نے کہا کیا کوئی آزاد عورت بدکاری کرتی ہے ؟ پھر فرمایا نہ اپنی اولاد کو قتل کریں، ہند نے کہا ہم نے چھوٹے چھوٹے پالے جب بڑے ہو گئے تم نے انہیں قتل کر دیا تو تم جانو اور وہ جانیں اس کا لڑکا حنظلہ بن ابی سفیان بدر میں قتل کر دیا گیا تھا۔ ہند کی یہ گفتگو سن کر حضرت عمر رضی اللہ تعالیٰ عنہ کو بہت ہنسی آئی۔ پھر حضور صلی اللہ علیہ و آلہٖ و سلم نے فرمایا کہ اپنے ہاتھ پاؤں کے درمیان کوئی بہتان نہ گھڑیں گی، ہند نے کہا بخدا بہتان بہت بُری چیز ہے اور حضور صلی اللہ علیہ و آلہٖ و سلم ہم کو نیک باتوں اور برتر خصلتوں کا حکم دیتے ہیں، پھر حضور صلی اللہ علیہ و آلہٖ و سلم نے فرمایا کہ کسی نیک بات میں رسولِ کریم صلی اللہ علیہ و آلہٖ و سلم کی نافرمانی نہ کریں گی، اس پر ہند نے کہا اس مجلس میں ہم اس لئے حاضر ہی نہیں ہوئے کہ اپنے دل میں آپ کی نافرمانی کا خیال آنے دیں، عورتوں نے ان تمام امور کا اقرار کیا اور چار سو ستاون عورتوں نے بیعت کی اس بیعت میں سیّدِ عالَم صلی اللہ علیہ و آلہٖ و سلم نے مصافحہ نہ فرمایا اور عورتوں کو دستِ مبارک چھونے نہ دیا۔ بیعت کی کیفیّت میں یہ بھی بیان کیا گیا ہے کہ ایک قدح پانی میں سیّدِ عالَم صلی اللہ علیہ و آلہٖ و سلم نے اپنا دستِ مبارک ڈالا پھر اسی میں عورتوں نے اپنے ہاتھ ڈالے، اور یہ بھی کہا گیا ہے بیعت کپڑے کے واسطے سے لی گئی اور بعید نہیں ہے کہ دونوں صورتیں عمل میں آئی ہوں۔ مسائل : بیعت کے وقت مقراض کا استعمال مشائخ کا طریقہ ہے، یہ بھی کہا گیا ہے کہ یہ حضرت علیِ مرتضیٰ رضی اللہ تعالی عنہ کی سنّت ہے خلافت کے ساتھ ٹوپی دینا مشائخ کا معمول ہے، اور کہا گیا ہے کہ نبی کریم صلی اللہ علیہ و آلہٖ و سلم سے منقول ہے عورتوں کی بیعت میں اجنبیہ کا ہاتھ چھونا حرام ہے یا بیعت زبان سے ہو یا کپڑے وغیرہ کے واسطہ سے۔
۴۶		ان لوگوں سے مراد یہود ہیں۔
۴۷		کیونکہ انہیں کُتُبِ سابقہ سے معلوم ہو چکا تھا اور وہ بیقین جانتے تھے کہ سیّدِ عالَم صلی اللہ علیہ و آلہٖ و سلم اللہ تعالیٰ کے رسول ہیں اور یہود نے اس کی تکذیب کی ہے اس لئے انہیں اپنی مغفرت کی امید نہیں۔
۴۸		پھر دنیا میں واپس آنے کی یا یہ معنیٰ ہیں کہ یہود ثوابِ آخرت سے ایسے ناامید ہوئے جیسے کہ مرے ہوئے کافر اپنی قبروں میں اپنے حال کو جان کر ثوابِ آخرت سے بالکل مایوس ہیں۔



سورۂ صف

اللہ کے  نام سے  شروع جو نہایت مہربان رحم والا(ف ۱)
۱		سورۂ صف مکّیہ ہے اور بقولِ حضرت ابنِ عباس رضی اللہ تعالیٰ عنہما و جمہور مفسّرین مدنیّہ ہے، اس میں دو ۲رکوع، چودہ ۱۴ آیتیں، دوسو اکّیس۲۲۱ کلمے اور نو سو ۹۰۰ حرف ہیں۔
(۱) اللہ کی پاکی بولتا ہے  جو کچھ آسمانوں میں ہے  اور جو کچھ زمین میں ہے، اور وہی عزت و حکمت والا ہے۔
(۲) اے  ایمان والو کیوں کہتے  ہو وہ جو نہیں کرتے  (ف ۲)
۲		شانِ نزول : صحابۂ کرام کی ایک جماعت گفتگوئیں کر رہی تھی یہ وہ وقت تھا جب تک کہ حکمِ جہاد نازل نہیں ہوا تھا اس جماعت میں یہ تذکرہ تھا کہ اللہ تعالیٰ کو سب سے زیادہ کیا عمل پیارا ہے ہمیں معلوم ہوتا تو ہم وہی کرتے چاہے اس میں ہمارے مال اور ہماری جانیں کام آ جاتیں اس پر یہ آیت نازل ہوئی۔ اس آیت کی شانِ نزول میں اور بھی کئی قول ہیں منجملہ ان کے ایک یہ ہے کہ یہ آیت منافقین کے حق میں نازل ہوئی جو مسلمانوں سے مدد کا جھوٹا وعدہ کرتے تھے۔
(۳) کیسی سخت ناپسند ہے  اللہ کو وہ بات کہ وہ کہو جو نہ کرو۔
(۴) بیشک اللہ دوست رکھتا ہے  انہیں جو اس کی راہ میں لڑتے  ہیں پرا (صف) باندھ کر گویا وہ عمارت  ہیں رانگا پلائی (سیسہ پلائی دیوار) (ف ۳)
۳		ایک سے دوسرا ملا ہوا ہر ایک اپنی اپنی جگہ جمع ہوا دشمن کے مقابل سب کے سب مثل شے واحد کے۔
(۵) اور یاد کرو جب موسیٰ نے  اپنی قوم سے  کہا، اے  میری قوم مجھے  کیوں ستاتے  ہو (ف ۴) حالانکہ تم جانتے  ہو (ف ۵) کہ میں تمہاری طرف اللہ کا رسول ہوں (ف ۶) پھر جب وہ (ف ۷) ٹیڑھے  ہوئے  اللہ نے  ان کے  دل ٹیڑھے  کر دیے  (ف ۸) اور اللہ فاسق لوگوں کو راہ نہیں دیتا  (ف ۹)
۴		آیات کا انکار کر کے اور میرے اوپر جھوٹی تہمتیں لگا کر۔
۵		یقین کے ساتھ۔
۶		اور رسول واجبُ التعظیم ہوتے ہیں ان کی توقیر اور ان کا احترام لازم ہے انہیں ایذا دینا سخت حرام اور انتہا درجہ کی بدنصیبی ہے۔
۷		حضرت موسیٰ علیہ السلام کو ایذا دے کر راہِ حق سے منحرف اور۔
۸		انہیں اتباعِ حق کی توفیق سے محروم کر کے۔
۹		جو اس کے علم میں نافرمان ہیں اس آیت میں تنبیہ ہے کہ رسولوں کو ایذا دینا شدید ترین جُرم ہے اور اس کے وبال سے دل ٹیڑھے ہو جاتے ہیں اور آدمی ہدایت سے محروم ہو جاتا ہے۔
(۶) اور یاد کرو جب عیسیٰ بن مریم نے  کہا اے  بنی  اسرائیل  میں تمہاری طرف اللہ کا رسول ہوں اپنے  سے  پہلی کتاب توریت کی تصدیق کرتا ہوا  (ف ۱۰) اور ان رسول کی بشارت سناتا ہوا جو میرے  بعد تشریف لائیں گے  ان کا نام احمد ہے  (ف ۱۱) پھر جب احمد ان کے  پاس روشن نشانیاں لے  کر تشریف لائے  بولے  یہ کھلا جادو۔
۱۰		اور توریت و دیگر کُتُبِ الٰہیہ کا اقرار و اعتراف کرتا ہوا اور تمام پہلے انبیاء کو مانتا ہوا۔
۱۱		حدیث : رسولِ کریم صلی اللہ علیہ و آلہٖ و سلم کے حکم سے اصحابِ کرام نجاشی بادشاہ کے پاس گئے تو نجاشی بادشاہ نے کہا میں گواہی دیتا ہوں کہ محمّد مصطفیٰ صلی اللہ علیہ و آلہٖ و سلم اللہ کے رسول ہیں اور وہی رسول ہیں جن کی حضرت عیسیٰ علیہ السلام نے بشارت دی اگر امورِ سلطنت کی پابندیاں نہ ہوتیں تو میں ان کی خدمت میں حاضر ہو کر کفش برداری کی خدمت بجا لاتا۔ (ابو اؤد ) حضرت عبداللہ بن سلام رضی اللہ تعالیٰ عنہ سے مروی ہے کہ توریت میں سیّدِ عالَم صلی اللہ علیہ و آلہٖ و سلم کی صفت مذکور ہے اور یہ بھی کہ حضرت عیسیٰ علیہ السلام آپ کے پاس مدفون ہوں گے۔ ابوداؤد مدنی نے کہا کہ روضۂ اقدس میں ایک قبر کی جگہ باقی ہے۔ (ترمذی)حضرت کعب احبار سے مروی ہے کہ حواریوں نے حضرت عیسیٰ علیہ السلام سے عرض کیا یا روحَ اللہ کیا ہمارے بعد اور کوئی امّت بھی ہے فرمایا ہاں احمدِ مجتبیٰ صلی اللہ علیہ و آلہٖ و سلم کی امّت، وہ لوگ حکماء، علماء، ابرار و اتقیاء ہیں اور فقہ میں نائبِ انبیاء ہیں اللہ تعالیٰ سے تھوڑے رزق پر راضی اور اللہ تعالیٰ ان سے تھوڑے عمل پر راضی۔
(۷) اور اس سے  بڑھ کر ظالم کون جو اللہ پر جھوٹ باندھے  (ف ۱۲) حالانکہ اسے  اسلام کی طرف بلایا جاتا ہو (ف ۱۳) اور ظالم لوگوں کو اللہ راہ نہیں دیتا۔
۱۲		اس کی طرف شریک اور ولد کی نسبت کر کے اور اس کی آیات کو جادو بتا کر۔
۱۳		جس میں سعادتِ دارَین ہے۔
(۸) چاہتے  ہیں کہ اللہ کا نور (ف ۱۴) اپنے  مونھوں سے  بجھا دیں (ف ۱۵) اور اللہ کو اپنا نور پورا کرنا پڑے  برا  مانیں  کافر۔
۱۴		یعنی دِینِ برحق اسلام۔
۱۵		قرآنِ پاک کو شِعر و سِحر و کہانت بتا کر۔
(۹) وہی ہے  جس نے  اپنے  رسول کو ہدایت اور سچے  دین کے  ساتھ بھیجا کہ اسے  سب دینوں پر غالب کرے  (ف ۱۶) پڑے  برا  مانیں مشرک۔
۱۶		چنانچہ ہر ایک دِین بعنایتِ الٰہی ا سلام سے مغلوب ہو گیا۔ مجاہد سے منقول ہے کہ جب حضرت عیسیٰ علیہ السلام نزول فرمائیں گے تو روئے زمین پر سوائے اسلام کے اور کوئی دِین نہ ہو گا۔
(۱۰) اے  ایمان والو (ف ۱۷) کیا میں بتا دوں وہ تجارت جو تمہیں دردناک عذاب سے  بچا لے  (ف ۱۸)
۱۷		شانِ نزول : مومنین نے کہا تھا کہ اگر ہم جانتے کہ اللہ تعالیٰ کو کون سا عمل بہت پسند ہے تو ہم وہی کرتے ہیں اس پر یہ آیت نازل ہوئی اور اس آیت میں اس عمل کو تجارت سے تعبیر فرمایا گیا کیونکہ جس طرح تجارت سے نفع کی امید ہوتی ہے اسی طرح ان اعمال سے بہترین نفع رضائے الٰہی اور جنّت و نجات حاصل ہوتی ہے۔
۱۸		اب وہ تجارت بتائی جاتی ہے۔
(۱۱) ایمان رکھو اللہ اور اس کے  رسول پر اور اللہ کی راہ میں اپنے  مال و جان سے  جہاد کرو، یہ تمہارے  لیے  بہتر ہے  (ف ۱۹) اگر تم  جانو (ف ۲۰)
۱۹		جان اور مال اور ہر ایک چیز سے۔
۲۰		اور ایسا کرو تو۔
(۱۲) وہ تمہارے  گناہ بخش دے  گا اور تمہیں باغوں میں لے  جائے  گا جن کے  نیچے  نہریں رواں اور پاکیزہ محلوں میں جو بسنے  کے  باغوں میں ہیں، یہی بڑی کامیابی ہے۔
(۱۳) اور ایک نعمت تمہیں اور دے  گا (ف ۲۱) جو تمہیں پیاری ہے  اللہ کی مدد اور جلد آنے  وا لی فتح (ف ۲۲) اور اے  محبوب  مسلمانوں کو خوشی سنا دو (ف ۲۳)
۲۱		اس کے علاوہ جلد ملنے والی۔
۲۲		اس فتح سے یا فتحِ مکّہ مراد ہے یا بلادِ فارس و روم کی فتح۔
۲۳		دنیا میں فتح کی اور آخرت میں جنّت کی۔
(۱۴) اے  ایمان والو  دین خدا کے  مددگار ہو جیسے  (ف ۲۴) عیسیٰ بن مریم نے  حواریوں سے  کہا تھا کون ہے  جو اللہ کی طرف ہو کر میری مدد کریں حواری بولے  (ف ۲۵) ہم دینِ خدا کے  مددگار ہیں تو بنی اسرائیل سے  ایک گروہ ایمان لایا (ف ۲۶) اور ایک گروہ نے  کفر کیا (ف ۲۷) تو ہم نے  ایمان والوں کو ان کے  دشمنوں پر مدد دی تو غالب ہو گئے  (ف ۲۸)
۲۴		حواریوں نے دِینِ الٰہی کی مدد کی تھی جب کہ۔
۲۵		حواری حضرت عیسیٰ علیہ السلام کے مخلصین کو کہتے ہیں یہ بارہ حضرات تھے جو حضرت عیسیٰ علیہ السلام پر اوّل ایمان لائے انہوں نے عرض کیا۔
۲۶		حضرت عیسیٰ علیہ السلام پر۔
۲۷		ان دونوں میں قتال ہوا۔
۲۸		ایمان والے۔ اس آیت کی تفسیر میں یہ بھی کہا گیا ہے کہ جب حضرت عیسیٰ علیہ السلام آسمان پر اٹھا لیے گئے تو ان کی قوم تین فرقوں میں منقسم ہو گئی ایک فرقے نے حضرت عیسیٰ علیہ السلام کی نسبت کہا کہ وہ اللہ تھا آسمان پر چلا گیا دوسرے فرقہ نے کہا کہ وہ اللہ تعالی کا بیٹا تھا اس نے اپنے پاس بُلا لیا تیسرے فرقہ نے کہا کہ وہ اللہ تعالیٰ کے بندے اور اس کے رسول تھے اس نے اٹھا لیا۔ یہ تیسرے فرقے والے مومن تھے ان کی ان دونوں فرقوں سے جنگ رہی اور کافر گروہ ان پر غالب رہے یہاں تک کہ سیّدِ انبیاء محمّد مصطفیٰ صلی اللہ علیہ و آلہٖ و سلم نے ظہور فرمایا اس وقت ایمان دار گروہ ان کافروں پر غالب ہوا اس تقدیر پر مطلب یہ ہے کہ حضرت عیسیٰ علیہ السلام پر ایمان لانے والوں کی ہم نے مصطفیٰ صلی اللہ علیہ و آلہٖ و سلم کی تصدیق کرنے سے مدد فرمائی۔



سورۂ جمعہ


اللہ کے  نام سے  شروع جو نہایت مہربان رحم والا(ف ۱)
۱		سورۂ جمعہ مدنیّہ ہے، اس میں دو۲ رکوع، گیارہ۱۱ آیتیں، ایک سو اسّی۱۸۰ کلمے، سات سو بیس ۷۲۰ حرف ہیں۔
(۱) اللہ کی پاکی بولتا ہے  جو کچھ آسمانوں میں ہے  اور جو کچھ زمین میں ہے   (ف ۲)  بادشاہ کمال  پاکی والا عزت  والا حکمت والا۔
۲		تسبیح تین طرح کی ہے ایک تسبیحِ خلقت کہ ہر شے کی ذات اور اس کی پیدائش حضرت خالقِ قدیر جلَّ جلالہ کی قدرت و حکمت اور اس کی وحدانیّت اور تنزیہ پر دلالت کرتی ہے دوسری تسبیحِ معرفت کہ اللہ تعالیٰ اپنے لطف و کرم سے مخلوق میں اپنی معرفت پیدا کرے تیسری تسبیحِ ضروری وہ یہ ہے کہ اللہ تعالیٰ ہر ایک جوہر پر اپنی تسبیح جاری فرماتا ہے یہ تسبیح معرفت پر مرتب نہیں۔
(۲)  وہی  ہے  جس نے  اَن پڑھوں میں انہی میں سے  ایک رسول بھیجا (ف ۳)  کہ ان پر اس کی آیتیں پڑھتے  ہیں (ف ۴) اور انہیں پاک کرتے  ہیں (ف ۵) اور انہیں کتاب و حکمت کا علم عطا فرماتے  ہیں (ف ۶) اور بیشک وہ اس سے  پہلے  (ف ۷) ضرور کھلی گمراہی میں تھے  (ف ۸)
۳		جس کے نسب و شرافت کو وہ اچھی طرح جانتے پہچانتے ہیں ان کا نامِ پاک محمّد مصطفیٰ صلی اللہ علیہ و آلہٖ و سلم ہے حضور سیّدِ انبیاء صلی اللہ علیہ و آلہٖ و سلم کی صفت نبی اُمّی ہے اس کے بہت وجوہ ہیں ایک ان میں سے یہ ہے کہ آپ امّتِ اُمِیّہ کی طرف مبعوث ہوئے کتاب شعیاء میں ہے اللہ تعالیٰ فرماتا ہے میں اُمِیّوں میں ایک اُمّی بھیجوں گا اور اس پر نبوّت ختم کر دوں گا اور ایک وجہ یہ ہے کہ آپ کی بعثت اُمُّ القریٰ یعنی مکّہ مکرّمہ میں ہوئی اور ایک وجہ یہ بھی ہے کہ حضور ِ انور علیہ الصلوٰۃ والسلام لکھتے اور کتاب سے کچھ پڑھتے نہ تھے اور یہ آپ کی فضیلت تھی کہ غایتِ حضور ِ علم سے اس کی حاجت نہ تھی خط ایک صنعتِ ذہنیہ ہے جو آلٰۂ جسمانیہ سے صادر ہوتی ہے تو جو ذات ایسی ہو کہ قلمِ اعلیٰ اس کے زیرِ فرمان ہو اس کو اس کتابت کی کیا حاجت پھر حضور کا کتابت نہ فرمانا اور کتابت کا ماہر ہونا ایک معجز ۂِ عظیمہ ہے کاتبوں کو علمِ خط اور رسمِ کتابت کی تعلیم فرماتے اور اہلِ حرفت کو حرفتوں کی تعلیم دیتے اور ہر کمالِ دنیوی و اخروی میں اللہ تعالیٰ نے آپ کو تمام خَلق سے اعلم کیا۔
۴		یعنی قرآنِ پاک سناتے ہیں۔
۵		عقائدِ باطلہ و اخلاقِ رذیلہ و خبائثِ جاہلیّت و قبائحِ اعمال سے۔
۶		کتاب سے مراد قرآن اور حکمت سے سنّت و فقہ ہے یا احکامِ شریعت اور اسرارِ طریقت۔
۷		یعنی سیّدِ عالَم صلی اللہ علیہ و آلہٖ و سلم کی تشریف آوری سے قبل۔
۸		کہ شرک و عقائدِ باطلہ و خبائثِ اعمال میں گرفتار تھے اور انہیں مرشدِ کا مل کی شدید حاجت تھی۔
(۳) اور ان میں سے  (ف ۹) اوروں کو (ف ۱۰) پاک کرتے  اور علم عطا  فرماتے  ہیں، جو ان اگلوں سے  نہ ملے  (ف ۱۱)  اور  وہی  عزت و حکمت والا ہے۔
۹		یعنی اُمِیّوں میں سے۔
۱۰		اوروں سے مراد یا تو عجم ہیں یا وہ تمام لوگ جو حضور صلی اللہ علیہ و آلہٖ و سلم کے بعد قیامت تک اسلام میں داخل ہوں ان کو۔
۱۱		ان کا زمانہ نہ پایا ان کے بعد آئے یا فضل و شرف میں ان کے درجہ کو نہ پہنچے کیونکہ صحابہ کے بعد لوگ خواہ غوث و قطب ہو جائیں مگر فضیلتِ صحابیّت نہیں پا سکتے۔
(۴) یہ اللہ کا فضل ہے  جسے  چاہے  دے، اور اللہ بڑے  فضل والا ہے  (ف ۱۲)
۱۲		اپنے خَلق پر اس نے ان کی ہدایت کے لئے اپنے حبیب محمّد مصطفیٰ صلی اللہ علیہ و آلہٖ و سلم کو مبعوث فرمایا۔
(۵) ان کی مثال جن پر توریت رکھی گئی تھی (ف ۱۳) پھر انہوں نے  اس کی حکم برداری نہ کی (ف ۱۴) گدھے  کی مثال ہے  جو پیٹھ پر کتابیں اٹھائے  (ف ۱۵) کیا ہی بری مثال ہے  ان لوگوں کی جنہوں نے  اللہ کی آیتیں جھٹلائیں، اور اللہ ظالموں کو راہ نہیں دیتا۔
۱۳		اور اس کے احکام کا اتباع ان پر لازم کیا گیا تھا، وہ لوگ یہود ہیں۔
۱۴		اور اس پر عمل نہ کیا اور اس میں سیّدِ عالَم صلی اللہ علیہ و آلہٖ و سلم کی نعت و صفت دیکھنے کے باوجود حضور صلی اللہ علیہ و آلہٖ و سلم پر ایمان نہ لائے۔
۱۵		اور بوجھ کے سوا ان سے کچھ بھی نفع نہ پائے اور جو علوم ان میں ہیں ان سے اصلاً واقف نہ ہو یہی حال ان یہود کا ہے جو توریت اٹھائے پھرتے ہیں اس کے الفاظ رٹتے ہیں اور اس سے نفع نہیں اٹھاتے اس کے مطابق عمل نہیں کرتے اور یہی مثال ان لوگوں پر صادق آتی ہے جو قرآنِ کریم کے معانی کو نہ سمجھیں اور اس پر عمل نہ کریں اور اس سے اعراض کریں۔
(۶) تم فرماؤ  اے  یہودیو! اگر تمہیں یہ گمان ہے  کہ تم  اللہ کے  دوست ہو اور لوگ نہیں (ف ۱۶) تو مرنے  کی آرزو کرو (ف ۱۷)  اگر تم سچے  ہو (ف ۱۸) 
۱۶		جیسا کہ تم کہتے ہو کہ ہم اللہ تعالیٰ کے بیٹے اور اس کے پیارے ہیں۔
۱۷		کہ موت تمہیں اس تک پہنچائے۔
(۷) اور وہ کبھی اس کی آرزو نہ کریں گے  ان کوتکوں کے  سبب جو  ان کے  ہاتھ آگے  بھیج چکے  ہیں (ف ۱۹) اور اللہ ظالموں کو جانتا ہے۔
۱۸		اپنے اس دعوے میں۔
۱۹		یعنی اس کفر و تکذیب کے باعث جوان سے صادر ہوئی ہے۔
(۸) تم فرماؤ وہ موت جس سے  تم بھاگتے  ہو وہ تو ضرور تمہیں ملنی ہے  (ف ۲۰) پھر اس کی طرف پھیرے  جاؤ گے  جو چھپا اور ظاہر سب کچھ جانتا ہے  پھر وہ تمہیں بتا دے  گا جو تم نے  کیا تھا۔
۲۰		کسی طرح اس سے بچ نہیں سکتے۔
(۹) اے  ایمان والو جب نماز کی اذان ہو جمعہ کے  دن (ف ۲۱) تو اللہ کے  ذکر کی طرف دوڑو (ف ۲۲) اور خرید و فروخت چھوڑ دو (ف ۲۳) یہ تمہارے  لیے  بہتر ہے  اگر تم جانو۔
۲۱		روزِ جمعہ اس دن کا نام عربی زبان میں عروبہ تھا جمعہ اس کو اس لئے کہا جاتا ہے کہ نماز کے لئے جماعتوں کا اجتماع ہوتا ہے وجہِ تسمیہ میں اور بھی اقوال ہیں سب سے پہلے جس شخص نے اس دن کا نام جمعہ رکھا وہ کعب بن لُوی ہیں پہلا جمعہ جو نبی کریم صلی اللہ علیہ و آلہٖ و سلم نے اپنے اصحاب کے ساتھ پڑھا اصحابِ سیَر کا بیان ہے کہ حضور علیہ السلام جب ہجرت کر کے مدینہ طیّبہ تشریف لائے تو بارہویں ربیع الاوّل روزِ دو  شنبہ کو چاشت کے وقت مقامِ قباء میں اقامت فرمائی دو شنبہ، سہ شنبہ، چہار شنبہ، پنج شنبہ یہاں قیام فرمایا اور مسجد کی بنیاد رکھی روزِ جمعہ مدینہ طیّبہ کا عزم فرمایا بنی سالم بن عوف کے بطنِ وادی میں جمعہ کا وقت آیا اس جگہ کو لوگوں نے مسجد بنایا سیّدِ عالَم صلی اللہ علیہ و آلہٖ و سلم نے وہاں جمعہ پڑھایا اور خطبہ فرمایا جمعہ کا دن سیّدُ الایام ہے جو مومن اس روز مرے حدیث شریف میں ہے کہ اللہ تعالیٰ اس کو شہید کا ثواب عطا فرماتا ہے اور فتنۂ قبر سے محفوظ رکھتا ہے۔ اذان سے مراد اذانِ اوّل ہے نہ اذانِ ثانی جو خطبہ سے متصل ہوتی ہے اگرچہ اذانِ اوّل زمانۂ حضرت عثمانِ غنی رضی اللہ تعالیٰ عنہ میں اضافہ کی گئی مگر وجوبِ سعی اور ترکِ بیع و شراء اسی سے متعلق ہے۔ (کذافی الدرالمختار)
۲۲		دوڑنے سے بھاگنا مراد نہیں ہے بلکہ مقصود یہ ہے کہ نماز کے لئے تیاری شروع کر دو اور ذِکْرُاللہِ سے جمہور کے نزدیک خطبہ مراد ہے۔
۲۳		مسئلہ : اس سے معلوم ہوا کہ جمعہ کی اذان ہوتے ہی خرید و فروخت حرام ہو جاتی ہے اور دنیا کے تمام مشاغل جو ذکرِ الٰہی سے غفلت کا سبب ہوں اس میں داخل ہیں اذان ہونے کے بعد سب کو ترک کرنا لازم ہے۔ مسئلہ : اس آیت سے نمازِ جمعہ کی فرضیّت اور بیع وغیرہ مشاغلِ دنیویہ کی حرمت اور سعی یعنی اہتمامِ نماز کا وجوب ثابت ہوا اور خطبہ بھی ثابت ہوا۔ مسئلہ: جمعہ مسلمان، مرد، مکلّف، آزاد، تندرست، مقیم پر شہر میں واجب ہوتا ہے نابینا اور لنگڑے پر واجب نہیں ہوتا صحتِ جمعہ کے لئے سات شرطیں ہیں۔ (۱) شہر جہاں فیصلۂ مقدمات کا اختیار رکھنے والا کوئی حاکم موجود ہو یا فنائے شہر جو شہر سے متصل ہو اور اہلِ شہر اس کو اپنے حوائج کے کام میں لاتے ہوں(۲) حاکم (۳)وقتِ ظہر (۴)خطبہ وقت کے اندر (۵)خطبہ کا قبلِ نماز ہونا اتنی جماعت میں جو جمعہ کے لئے ضروری ہے(۶)جماعت اور اس کی اقلِّ مقدار تین مرد ہیں سوائے امام کے(۷)اذنِ عام کہ نمازیوں کو مقامِ نماز میں آنے سے روکا نہ جائے۔
۲۴		یعنی اب تمہارے لئے جائز ہے کہ معاش کے کاموں میں مشغول ہو یا طلبِ علم یا عیادتِ مریض یا شرکتِ جنازہ یا زیارتِ علماء اور اس کے مثل کاموں میں مشغول ہو کر نیکیاں حاصل کرو۔
(۱۰) پھر جب نماز ہو چکے  تو زمین میں پھیل جاؤ اور اللہ کا فضل تلاش کرو  (ف ۲۴) اور اللہ کو بہت یاد کرو اس امید پر کہ فلاح پاؤ، اور جب انہوں نے  کوئی تجارت یا کھیل دیکھا اس کی طرف چل دیے  (ف ۲۵) اور تمہیں خطبے  میں کھڑا چھوڑ گئے  (ف ۲۶) تم فرماؤ  وہ جو اللہ کے  پاس ہے  (ف ۲۷) کھیل سے  اور تجارت سے  بہتر ہے، اور اللہ کا رزق سب سے  اچھا۔
۲۵		شانِ نزول : نبی کریم صلی اللہ علیہ و آلہٖ و سلم مدینہ طیّبہ میں روزِ جمعہ خطبہ فرما رہے تھے اس حال میں تاجروں کا ایک قافلہ آیا اور اور حسبِ دستور اعلان کے لئے طبل بجایا گیا زمانہ بہت تنگی اور گرانی کا تھا لوگ بایں خیال اس کی طرف چلے گئے کہ ایسا نہ ہو کہ دیر کرنے سے اجناس ختم ہو جائیں اور ہم نہ پا سکیں اور مسجد شریف میں صرف بارہ آدمی رہ گئے اس پر یہ آیتِ کریمہ نازل ہوئی۔
۲۶		مسئلہ : اس سے ثابت ہوا کہ خطیب کو کھڑے ہو کر خطبہ پڑھنا چاہئے۔
۲۷		یعنی نماز کا اجرو ثواب اور نبی کریم صلی اللہ علیہ و آلہٖ و سلم کی خدمت میں حاضر رہنے کی برکت و سعادت۔




سورۂ منافقون

اللہ کے  نام سے  شروع جو نہایت مہربان رحم والا(ف ۱)
۱		سورۂ منافقون مدنیّہ ہے، اس میں دو۲ رکوع،گیارہ ۱۱ آیتیں، ایک سو اسّی۱۸۰ کلمے اور نو سو چھہتّر ۹۷۶ حرف ہیں۔
(۱) جب منافق تمہارے  حضور حاضر ہوتے  ہیں (ف ۲) کہتے  ہیں کہ ہم گواہی دیتے  ہیں کہ حضور بیشک یقیناً اللہ کے  رسول ہیں اور اللہ جانتا ہے  کہ تم اس کے  رسول ہو، اور اللہ گواہی دیتا ہے  کہ منافق ضرور جھوٹے  ہیں (ف ۳)
۲		تو اپنے ضمیر کے خلاف۔
۳		ان کا باطن ظاہر کے موافق نہیں، جو کہتے ہیں اس کے خلاف اعتقاد رکھتے ہیں۔
(۲) اور انہوں نے  اپنی قسموں کو ڈھال ٹھہرا لیا (ف ۴) تو اللہ کی راہ سے  روکا (ف ۵) بیشک وہ بہت ہی برے  کام کرتے  ہیں (ف ۶)
۴		کہ ان کے ذریعہ سے قتل و قید سے محفوظ رہیں۔
۵		لوگوں کو، یعنی جہاد سے یا سیّدِ عالَم صلی اللہ علیہ و آلہٖ و سلم پر ایمان لانے سے طرح طرح کے وسوسے اور شبہے ڈال کر۔
۶		کہ بمقابلہ ایمان کے کفر اختیار کرتے ہیں۔
(۳) یہ اس لیے  کہ وہ زبان سے  ایمان لائے  پھر دل سے  کافر ہوئے  تو ان کے  دلوں پر مہر کر دی گئی تو اب وہ کچھ نہیں سمجھتے۔
(۴) اور جب تو انہیں دیکھے  (ف ۷) ان کے  جسم تجھے  بھلے  معلوم ہوں، اور اگر بات کریں تو  تُو ان کی بات غور سے  سنے  (ف ۸) گویا وہ کڑیاں ہیں دیوار سے  ٹکائی ہوئی (ف ۹) ہر بلند آواز اپنے  ہی اوپر لے  جاتے  ہیں (ف ۱۰) وہ دشمن ہیں (ف ۱۱) تو ان سے  بچتے  رہو  (ف ۱۲) اللہ انہیں مارے  کہاں اوندھے  جاتے  ہیں (ف ۱۳) 
۷		یعنی منافقین کو مثل عبداللہ بن اُبی ابنِ سلول وغیرہ کے۔
۸		ابنِ اُبَی جسیم، صبیح، خوبرو، و خوش بیان آدمی تھا اور اس کے ساتھ والے منافقین قریب قریب ویسے ہی تھے، نبی کریم صلی اللہ علیہ و آلہٖ و سلم کی مجلس شریف میں جب یہ لوگ حاضر ہوتے تو خوب باتیں بناتے جو سننے والے کو اچھی معلوم ہوتیں۔
۹		جن میں بے جان تصویر کی طرح نہ ایمان کی روح، نہ انجام سوچنے والی عقل۔
۱۰		کوئی کسی کو پکارتا ہو، یا اپنی گُمی چیز ڈھونڈھتا ہو، یا لشکر میں کسی مقصد کے لئے کوئی بات بلند آواز سے کہیں تو یہ اپنے خبثِ نفس اور سوئے ظن سے یہی سمجھتے ہیں کہ انہیں کچھ کہا گیا اور انہیں یہ اندیشہ رہتا ہے کہ ان کے حق میں کوئی ایسا مضمون نازل ہوا جس سے ان کے راز فاش ہو جائیں۔
۱۱		دل میں شدید عداوت رکھتے ہیں اور کفّار کے پاس یہاں کی خبریں پہنچاتے ہیں، ان کے جاسوس ہیں۔
۱۲		اور ان کے ظاہِر حال سے دھوکا نہ کھاؤ۔
۱۳		اور روشن برہانیں قائم ہونے کے باوجود حق سے منحرف ہوتے ہیں۔
(۵) اور جب ان سے  کہا جائے  کہ آؤ (ف ۱۴) رسول اللہ تمہارے  لیے  معافی چاہیں تو اپنے  سر گھماتے  ہیں اور تم انہیں دیکھو کہ غور کرتے  ہوئے  منہ پھیر لیتے  ہیں (ف ۱۵)
۱۴		معافی چاہنے کے لئے۔
۱۵		شانِ نزول : غزوۂ مریسیع سے فارغ ہو کر جب نبی کریم صلی اللہ علیہ و آلہٖ و سلم نے سرِ چاہ نزول فرمایا تو وہاں یہ واقعہ پیش آیا کہ حضرت عمر رضی اللہ تعالیٰ عنہ کے اجیر جہجاہ غِفَاری اور ابنِ اُبی کے حلیف سنان بن دبرجُہَنِی کے درمیان جنگ ہو گئی، جہجاہ نے مہاجرین کو اور سنان نے انصار کو پکار ا، اس وقت ابنِ اُبَی منافق نے حضور سیّدِ عالَم صلی اللہ علیہ و آلہٖ و سلم کی شان میں بہت گستاخانہ اور بے ہودہ باتیں بکیں اور یہ کہا کہ مدینہ طیّبہ پہنچ کر ہم میں سے عزّت والے ذلیلوں کو نکال دیں گے اور اپنی قوم سے کہنے لگا کہ اگر تم انہیں اپنا جھوٹا کھانا نہ دو تو یہ تمہاری گردنوں پر سوار نہ ہوں، اب ان پر کچھ خرچ نہ کرو تاکہ یہ مدینہ سے بھاگ جائیں، اس کی یہ ناشائستہ گفتگو سن کر زید بن ارقم کو تاب نہ رہی انہوں نے اس سے فرمایا کہ خدا کی قَسم تو ہی ذلیل ہے اپنی قوم میں بغض ڈالنے والا اور سیّدِ عالَم صلی اللہ علیہ و آلہٖ و سلم کے سرِ مبارک پر معراج کا تاج ہے، حضرت رحمٰن نے انہیں عزّت و قوّت دی ہے، ابنِ اُبَی کہنے لگا چپ میں تو ہنسی سے کہہ رہا تھا، زید بن ارقم نے یہ خبر حضور صلی اللہ علیہ و آلہٖ و سلم کی خدمت میں پہنچائی، حضرت عمر رضی اللہ تعالیٰ عنہ نے ابنِ اُبَی کے قتل کی اجازت چاہی، سیّدِ عالَم صلی اللہ علیہ و آلہٖ و سلم نے منع فرمایا اور ارشاد کیا کہ لوگ کہیں گے کہ محمّد (صلی اللہ علیہ و آلہٖ و سلم) اپنے اصحاب کو قتل کرتے ہیں، حضور ِ انور صلی اللہ علیہ و آلہٖ و سلم نے ابنِ اُبَی سے دریافت فرمایا کہ تو نے یہ باتیں کہیں تھیں؟ وہ مُکَر گیا اور قَسم کھا گیا کہ میں نے کچھ بھی نہیں کہا، اس کے ساتھی جو مجلس شریف میں حاضر تھے، وہ عرض کرنے لگے کہ ابنِ اُبَی بوڑھا بڑا شخص ہے، یہ جو کہتا ہے ٹھیک ہی کہتا ہے، زید بن ارقم کو شاید دھوکا ہوا اور بات یاد نہ رہی ہو، پھر جب اوپر کی آیتیں نازل ہوئیں اور ابنِ اُبَی کا جھوٹ ظاہر ہو گیا توا س سے کہا گیا کہ جا سیّدِ عالَم صلی اللہ علیہ و آلہٖ و سلم سے درخواست کر، حضور تیرے لئے اللہ تعالیٰ سے معافی چاہیں، تو گردن پھیری اور کہنے لگا کہ تم نے کہا، ایمان لا تو میں ایمان لے آیا، تم نے کہا، زکوٰۃ دے تو میں نے زکوٰۃ دی، اب یہی باقی رہ گیا ہے کہ محمّد مصطفیٰ صلی اللہ علیہ و آلہٖ و سلم کو سجدہ کروں، اس پر یہ آیتِ کریمہ نازل ہوئی۔
(۶) ان پر ایک  سا ہے  تم ان کی معافی چاہو  یا  نہ چاہو، اللہ انہیں ہر گز نہ بخشے  گا (ف ۱۶) بیشک اللہ فاسقوں کو راہ نہیں دیتا۔
۱۶		اس لئے کہ وہ نفاق میں راسخ اور پختہ ہو چکے ہیں۔
(۷) وہی ہیں جو کہتے  ہیں کہ ان پر خرچ نہ کرو جو رسول اللہ کے  پاس ہیں یہاں تک کہ پریشان ہو جائیں، اور اللہ ہی کے  لیے  ہیں آسمانوں اور زمین کے  خزانے  (ف ۱۷) مگر منافقوں کو سمجھ نہیں۔
۱۷		وہی سب کا رازق ہے۔
(۸) کہتے  ہیں ہم  مدینہ پھر کر گئے  (ف ۱۸) تو ضرور جو بڑی عزت والا ہے  وہ اس میں سے  نکال دے  گا اسے  جو نہایت ذلت والا ہے  (ف ۱۹) اور عزت تو اللہ اور اس کے  رسول اور مسلمانوں ہی کے  لیے  ہے  مگر منافقوں کو خبر نہیں (ف ۲۰) 
۱۸		اس غزوہ سے لوٹ کر۔
۱۹		منافقین نے اپنے کو عزّت والا کہا اور مومنین کو ذلّت والا، اللہ تعالیٰ فرماتا ہے۔
۲۰		اس آیت کے نازل ہونے کے چند ہی روز بعد ابنِ اُبَی منافق اپنے نفاق کی حالت پر مر گیا۔
(۹) اے  ایمان والو تمہارے  مال نہ تمہاری اولاد کوئی چیز تمہیں اللہ کے  ذکر سے  غافل نہ کرے  (ف ۲۱) اور جو ایسا کرے  (ف ۲۲) تو وہی لوگ نقصان میں ہیں (ف ۲۳) 
۲۱		پنجگانہ نمازوں سے یا قرآن شریف سے۔
۲۲		کہ دنیا میں مشغول ہو کر دِین کو فراموش کر دے اور مال کی محبّت میں اپنے حال کی پروا نہ کرے اور اولاد کی خوشی کے لئے راحتِ آخرت سے غافل رہے۔
۲۳		کہ انہوں نے دنیائے فانی کے پیچھے دارِ آخرت کی باقی رہنے والی نعمتوں کی پرواہ نہ کی۔
(۱۰) اور ہمارے  دیے  میں سے  کچھ ہماری راہ میں خرچ کرو (ف ۲۴) قبل اس کے  کہ تم میں  کسی کو موت آئے  پھر کہنے  لگے، اے  میرے  رب تو نے  مجھے  تھوڑی مدت تک کیوں مہلت نہ دی کہ میں صدقہ دیتا اور نیکوں میں ہوتا۔
۲۴		یعنی جو صدقات واجب ہیں وہ ادا کرو۔
(۱۱) اور ہرگز اللہ کسی جان کو مہلت نہ دے  گا جب اس کا وعدہ آ جائے  (ف ۲۵) اور اللہ کو تمہارے  کاموں کی خبر ہے۔
۲۵		جو لوحِ محفوظ میں مکتوب ہے۔





سورۂ التغابن

اللہ کے  نام سے  شروع جو نہایت مہربان رحم والا(ف ۱)
۱		سورۂ تغابن اکثر کے نزدیک مدنیّہ ہے اور بعض مفسّرین کا قول ہے کہ مکّیہ ہے سوائے تین آیتوں کے جویٓاَ یّھَُاالَّذِیْنَ اٰمَنُوْ آ اِنَّ مِنْ اَزْوَاجِکُمْ سے شروع ہوتی ہیں، اس سورت میں دو۲ رکوع، اٹّھارہ ۱۸ آیتیں، دو سو اکتالیس۲۴۱ کلمے، ایک ہزار ستّر۱۰۷۰ حرف ہیں۔
(۱) اللہ کی پاکی بولتا ہے  جو کچھ آسمانوں میں ہے  اور جو کچھ زمین میں، اسی کا ملک ہے  اور اسی کی تعریف (ف ۲) اور وہ ہر چیز پر قادر ہے۔
۲		اپنے مُلک میں متصرف ہے، جو چاہتا ہے، جیسا چاہتا ہے کرتا ہے، نہ کوئی شریک، نہ ساجھی، سب نعمتیں اسی کی ہیں۔
(۲) وہی ہے  جس نے  تمہیں پیدا کیا تو تم میں کوئی کافر اور تم میں کوئی مسلمان (ف ۳) اور اللہ تمہارے  کام دیکھ رہا ہے۔
۳		حدیث شریف میں ہے کہ انسان کی سعادت و شقاوت فرشتہ بحکمِ الٰہی اسی وقت لکھ دیتا ہے جب کہ وہ اپنی ماں کے پیٹ میں ہوتا ہے۔
(۳) اس نے  آسمان اور زمین حق کے  ساتھ بنائے  اور تمہاری تصویر کی تو تمہاری اچھی صورت بنائی (ف ۴) اور اسی کی طرف پھرنا ہے  (ف ۵) 
۴		تو لازم ہے کہ تم اپنی سیرت بھی اچھی رکھو۔
۵		آخرت میں۔
(۴) جانتا ہے  جو کچھ آسمانوں اور زمین میں ہے  اور جانتا ہے  جو تم چھپاتے  اور ظاہر کرتے  ہو، اور اللہ دلوں کی بات جانتا ہے۔
(۵) کیا تمہیں (ف ۶) ان کی خبر نہ آئی جنہوں نے  تم سے  پہلے  کفر کیا (ف ۷) اور اپنے  کام کا وبال  چکھا (ف ۸) اور ان کے  لیے  دردناک عذاب ہے  (ف ۹)
۶		اے کفّارِ مکّہ۔
۷		یعنی کیا تمہیں گزری ہوئی امّتوں کے احوال معلوم نہیں جنہوں نے انبیاء کی تکذیب کی۔
۸		دنیا میں اپنے کفر کی سزا پائی۔
۹		آخرت میں۔
(۶) یہ اس لیے  کہ ان کے  پاس ان کے  رسول روشن دلیلیں لاتے  (ف ۱۰) تو بولے، کیا  آدمی ہمیں راہ بتائیں گے  (ف ۱۱) تو کافر ہوئے  (ف ۱۲) اور پھر گئے  (ف ۱۳) اور اللہ نے  بے  نیازی کو کام فرمایا، اور اللہ بے  نیاز ہے  سب خوبیوں سراہا۔
۱۰		معجزے دکھاتے۔
۱۱		یعنی انہوں نے بشر کے رسول ہونے کا انکار کیا اور یہ کمالِ بے عقلی و نا فہمی ہے، پھر بشر کا رسول ہونا تو نہ مانا اور پتّھر کا خدا ہونا تسلیم کر لیا۔
۱۲		رسولوں کا انکار کر کے۔
۱۳		ایمان سے۔
(۷) کافروں نے  بکا کہ وہ ہرگز نہ اٹھائے  جائیں گے، تم فرماؤ کیوں نہیں میرے  رب کی قسم تم ضرور اٹھائے  جاؤ گے  پھر تمہارے  کوتک تمہیں جتا  دیے  جائیں گے، اور یہ اللہ کو آسان ہے۔
(۸) تو ایمان لاؤ اللہ اور اس کے  رسول اور اس نور پر (ف ۱۴)  جو ہم نے  اتارا، اور اللہ تمہارے  کاموں سے  خبردار ہے۔
۱۴		نور سے مراد قرآن شریف ہے کیونکہ اس کی بدولت گمراہی کی تاریکیاں دور ہوتی ہیں اور ہر شے کی حقیقت واضح ہوتی ہے۔
(۹) جس دن تمہیں اکٹھا کرے  گا سب جمع ہونے  کے  دن (ف ۱۵) وہ  دن ہے  ہار  والوں کی ہار کھلنے  کا (ف ۱۶) اور جو اللہ پر ایمان لائے  اور اچھا کام کرے  اللہ اس  کی برائیاں اتار دے  گا اور اسے  باغوں میں لے  جائے  گا جن کے  نیچے  نہریں بہیں کہ وہ ہمیشہ ان میں رہیں، یہی بڑی کامیابی ہے۔
۱۵		یعنی روزِ قیامت، جس میں سب اوّلین و آخرین جمع ہوں گے۔
۱۶		یعنی کافروں کی محرومی ظاہر ہونے کا۔
(۱۰) اور جنہوں نے  کفر کیا اور ہماری آیتیں جھٹلائیں وہ آگ والے  ہیں ہمیشہ اس میں  رہیں، اور کیا ہی برا  انجام۔
(۱۱)  کوئی مصیبت نہیں پہنچتی (ف ۱۷) مگر اللہ کے  حکم سے، اور جو اللہ پر ایمان لائے  (ف ۱۸) اللہ اس کے  دل کو ہدایت فرما دے  گا (ف ۱۹) اور اللہ سب کچھ جانتا ہے۔
۱۷		موت کی، یا مرض کی، یا نقصانِ مال کی، یا اور کوئی۔
۱۸		اور جانے کہ جو کچھ ہوتا ہے اللہ تعالیٰ کی مشیّت اور اس کے ارادے سے ہوتا ہے اور وقتِ مصیبت اِنَّالِلہِ وَ اِنَّآ اِلَیْہِ رَاجِعُوْنَ پڑھے اور اللہ تعالیٰ کی عطا پر شکر اور بَلا پر صبر کرے۔
۱۹		کہ وہ اور زیادہ نیکیوں اور طاعتوں میں مشغول ہو۔
(۱۲) اور اللہ کا حکم مانو  اور  رسول کا حکم مانو، پھر  اگر تم منہ پھیرو  (ف ۲۰) تو جان لو کہ ہمارے  رسول پر صرف صریح پہنچا دینا ہے  (ف ۲۱)  
۲۰		اﷲ تعالیٰ اور ا س کے رسول صلی اللہ علیہ و آلہٖ و سلم کی فرمانبرداری سے۔
۲۱		چنانچہ انہوں نے اپنا فرض ادا کر دیا اور کامل طور پر دِین کی تبلیغ فرما دی۔
(۱۳) اللہ ہے  جس کے  سوا کسی کی بندگی نہیں اور اللہ ہی پر ایمان والے  بھروسہ کریں۔
(۱۴) اے  ایمان والو تمہاری کچھ  بی بیا ں اور بچے  تمہارے  دشمن ہیں (ف ۲۲) تو ان سے  احتیاط رکھو (ف ۲۳) اور اگر معاف کرو  اور درگزرو  اور بخش دو تو بیشک اللہ بخشنے  والا مہربان ہے۔
۲۲		کہ تمہیں نیکی سے روکتے ہیں۔
۲۳		اور ان کے کہنے میں آ کر نیکی سے باز نہ رہو۔ 
شانِ نزول : چند مسلمانوں نے مکّہ مکرّمہ سے ہجرت کا ارادہ کیا تو ان کی بی بی اور بچّوں نے انہیں روکا اور کہا ہم تمہاری جدائی پر صبر نہ کر سکیں گے، تم چلے جاؤ گے ہم تمہارے پیچھے ہلاک ہو جائیں گے، یہ بات ان پر اثر کر گئی اور وہ ٹھہر گئے، کچھ عرصہ کے بعد جب انہوں نے ہجرت کی تو انہوں نے اصحابِ رسول صلی اللہ علیہ و آلہٖ و سلم کو دیکھا کہ وہ دِین میں بڑے ماہر اور فقیہ ہو گئے ہیں، یہ دیکھ کر انہوں نے اپنی بی بی، بچّوں کو سزا دینے کا ارادہ کیا اور یہ قصد کیا کہ ان کا خرچ بند کر دیں کیونکہ وہی لوگ انہیں ہجرت سے مانع ہوئے تھے جس کا یہ نتیجہ ہوا کہ حضور کے ساتھ ہجرت کرنے والے اصحاب علم و فقہ میں ان سے منزلوں آ گے نکل گئے، اس پر یہ آیتِ کریمہ نازل ہوئی اور انہیں اپنے بی بی بچّوں سے درگذر کرنے اور معاف کرنے کی ترغیب فرمائی گئی، چنانچہ آ گے ارشاد فرمایا جاتا ہے۔
(۱۵) تمہارے  مال اور تمہارے  بچے  جانچ  ہی ہیں (ف ۲۴) اور اللہ کے  پاس بڑا ثواب ہے  (ف ۲۵) 
۲۴		کہ کبھی آدمی ان کی وجہ سے گناہ اور معصیّت میں مبتلا ہو جاتا ہے اور ان میں مشغول ہو کر امورِ آخرت کے سر انجام سے غافل ہو جاتا ہے۔
۲۵		تو لحاظ رکھو، ایسا نہ ہو کہ اموال و اولاد میں مشغول ہو کر ثوابِ عظیم کھو بیٹھو۔
(۱۶) تو اللہ سے  ڈرو جہاں تک ہو سکے  (ف ۲۶) اور فرمان سنو اور حکم مانو (ف ۲۷) اور اللہ  کی راہ میں خرچ کرو اپنے  بھلے  کو، اور جو اپنی جان کے  لالچ سے  بچایا گیا (ف ۲۸) تو  وہی فلاح پانے  والے  ہیں۔
۲۶		یعنی بقدر اپنی وسعت و طاقت کے طاعت و عبادت بجا لاؤ، یہ تفسیر ہے اِتَّقُوا اللہَ حَقَّ تُقَاتِہٖ کی۔
۲۷		اللہ تعالیٰ اور اس کے رسول صلی اللہ علیہ و آلہٖ و سلم کا۔
۲۸		اور اس نے اپنے مال کو اطمینان کے ساتھ حکمِ شریعت کے مطابق خرچ کیا۔
(۱۷) اگر تم اللہ کو اچھا قرض دو گے  (ف ۲۹) وہ تمہارے  لیے  اس کے  دونے  کر دے  گا اور تمہیں بخش دے  گا اور اللہ قدر فرمانے  والے  حلم والا ہے 
(۱۸) ہر نہاں اور عیاں کا جاننے  والا عزت والا حکمت والا۔
۲۹		یعنی خوش دلی سے نیک نیتی کے ساتھ مالِ حلال سے صدقہ دو گے، صدقہ دینے کو براہِ لطف و کرم قرض سے تعبیر فرمایا، اس میں صدقہ کی ترغیب ہے کہ صدقہ دینے والا نقصان میں نہیں ہے بالیقین اس کی جزا پائے گا۔



سورۂ طلاق

اللہ کے  نام سے  شروع جو نہایت مہربان رحم والا(ف ۱)
۱		سورۂ طلاق مدنیّہ ہے، اس میں دو۲ رکوع، بارہ ۱۲ آیتیں اور دو سو انچاس ۲۴۹کلمے اور ایک ہزار ساٹھ ۱۰۶۰ حرف ہیں۔
(۱) اے  نبی (ف ۲) جب تم لوگ عورتوں کو طلاق دو تو ان کی عدت کے  وقت پر انہیں طلاق دو  اور  عدت کا شمار  رکھو (ف ۳) اور اپنے  رب اللہ سے  ڈرو، عدت میں انہیں ان کے  گھروں سے  نہ نکالو اور نہ وہ آپ نکلیں (ف ۴) مگر یہ کہ کوئی صریح بے  حیائی کی بات لائیں (ف ۵) اور یہ اللہ کی حدیں ہیں، اور جو اللہ کی حدوں سے  آگے  بڑھا  بیشک اس نے  اپنی جان پر ظلم کیا، تمہیں نہیں معلوم شاید اللہ اس کے  بعد کوئی نیا حکم بھیجے  (ف ۶)
۲		اپنی امّت سے فرما دیجئے۔
۳		شانِ نزول : یہ آیت عبداللہ بن عمر رضی اللہ تعالیٰ عنہما کے حق میں نازل ہوئی، انہوں نے اپنی بی بی کو عورتوں کے ایّامِ مخصوصہ میں طلاق دی تھی، سیّدِ عالَم صلی اللہ علیہ و آلہٖ و سلم نے انہیں حکم دیا کہ رجعت کریں، پھر اگر طلاق دینا چاہیں تو طُہر یعنی پاکی کے زمانہ میں طلاق دیں، اس آیت میں عورتوں سے مراد مدخول بہا عورتیں ہیں (جو اپنے شوہروں کے پاس گئی ہوں) صغیرہ، حاملہ اور آ ئسہ نہ ہوں۔ آئسہ وہ عورت ہے جس کے ایّام بڑھاپے کی وجہ سے بند ہو گئے ہوں، ان کا وقت نہ رہا ہو۔ مسئلہ : غیرِ مدخول بہا پر عدّت نہیں ہے۔ باقی تینوں قِسم کی عورتیں جو ذکر کی گئی تھیں انہیں ایّام نہیں ہوتے تو ان کی عدّت حیض سے شمار نہ ہو گی۔ مسئلہ : غیرِ مدخول بہا کو حیض میں طلاق دینا جائز ہے۔ آیت میں جو حکم دیا گیا اس سے مراد ایسی مدخول بہا عورتیں ہیں جن کی عدّت حیض سے شمار کی جائے انہیں طلاق دینا ہو تو ایسے طُہر میں طلاق دیں جس میں ان سے جماع نہ کیا گیا ہو، پھر عدّت گزرنے تک ان سے تعرّض نہ کریں اس کو طلاقِ احسن کہتے ہیں۔ طلاقِ حسن غیرِ موطوئہ عورت یعنی جس سے شوہر نے قربت نہ کی ہو اس کو ایک طلاق دینا طلاق حسن ہے خواہ یہ طلاق حیض میں ہو۔ اور موطوئہ عورت اگر صاحبِ حیض ہو تو اسے تین طلاقیں ایسے تین طُہروں میں دینا جن میں اس سے قربت نہ کی ہو طلاقِ حسن ہے اور اگر موطوئہ صاحبِ حیض نہ ہو تو اس کو تین طلاقیں تین مہینوں میں دینا طلاقِ حسن ہے، طلاقِ بدعی حالتِ حیض میں طلاق دینا یا ایسے طُہر میں طلاق دینا جس میں قربت کی گئی ہو طلاقِ بدعی ہے، ایسے ہی ایک طُہر میں تین یا دو طلاقیں یکبارگی یا دو مرتبہ میں دینا طلاقِ بِدعی ہے اگرچہ اس طُہر میں وطی نہ کی گئی ہو۔ مسئلہ : طلاقِ بدعی مکروہ ہے مگر واقع ہو جاتی ہے اور ایسی طلاق دینے والا گنہگار ہوتا ہے۔
۴		مسئلہ : عورت کو عدّت شوہر کے گھر پوری کرنی لازم ہے نہ شوہر کو جائز کہ مطلّقہ کو عدّت میں گھر سے نکالے، نہ ان عورتوں کو وہاں سے خود نکلنا روا۔
۵		ان سے کوئی فسق ظاہر صادر ہو جس پر حد آتی ہے مثل زنا اور چوری کے، اس لئے انہیں نکالنا ہی ہو گا۔ 
مسئلہ : اگر عورت فحش بکے اور گھر والوں کو ایذا دے تو اس کو نکالنا جائز ہے کیونکہ وہ ناشزہ کے حکم میں ہے۔ 
مسئلہ : جو عورت طلاقِ رجعی یا بائن کی عدّت میں ہو اس کو گھر سے نکلنا بالکل جائز نہیں اور جو موت کی عدّت میں ہو وہ حاجت پڑے تو دن میں نکل سکتی ہے لیکن شب گزارنا اس کو شوہر کے گھر ہی میں ضروری ہے۔ 
مسئلہ : جو عورت طلاقِ بائن کی عدّت میں ہو اس کے اور شوہر کے درمیان پردہ ضروری ہے اور زیادہ بہتر یہ ہے کہ کوئی اور عورت ان دونوں کے درمیان حائل ہو۔ 
مسئلہ : اگر شوہر فاسق ہو یا مکان بہت تنگ ہو تو شوہر کو اس مکان سے چلا جانا بہتر ہے۔
۶		رجعت کا۔
(۲) تو جب وہ اپنی میعاد تک پہنچنے  کو ہوں (ف ۷) تو انہیں بھلائی کے  ساتھ روک لو یا بھلائی کے  ساتھ جدا کرو (ف ۸) اور اپنے  میں دو  ثقہ کو گواہ کر لو اور اللہ کے  لیے  گواہی قائم کرو (ف ۹) اس سے  نصیحت فرمائی جاتی ہے  اسے  جو اللہ اور پچھلے  دن پر ایمان رکھتا ہو (ف ۱۰) اور جو اللہ  سے  ڈرے  (ف ۱۱) اللہ اس کے  لیے  نجات کی راہ نکال  دے  گا (ف ۱۲) 
۷		یعنی عدّت آخر ہونے کے قریب ہو۔
۸		یعنی تمہیں اختیار ہے اگر تم ان کے ساتھ بحسنِ معاشرت و مرافقت رہنا چاہو تو رجعت کر لو اور دل میں پھر دوبارہ طلاق دینے کا ارادہ نہ رکھو اور اگر تمہیں ان کے ساتھ خوبی سے بسر کر سکنے کی امید نہ ہو تو مَہر وغیرہ ان کے حق ادا کر کے ان سے جدائی کر لو اور انہیں ضرر نہ پہنچاؤ اس طرح کہ آخرِ عدّت میں رجعت کر لو، پھر طلاق دے دو اور اس طرح انہیں ان کی عدّت دراز کر کے پریشانی میں ڈالو ایسا نہ کرو اور خواہ رجعت کرو یا فرقت اختیار کرو دونوں صورتوں میں دفعِ تہمت اور رفعِ نزاع کے لئے دو مسلمانوں کو گواہ کر لینا مستحب ہے۔ چنانچہ ارشاد ہوتا ہے۔
۹		مقصود اس سے اس کی رضا جوئی ہو اور اقامتِ حق و تعمیلِ حکمِ الٰہی کے سوا اپنی کوئی فاسد غرض اس میں نہ ہو۔
۱۰		مسئلہ : اس سے استدلال کیا جاتا ہے کہ کفّار شرائع و احکام کے ساتھ مخاطب نہیں۔
۱۱		اور طلاق دے تو طلاقِ سنّی دے اور معتدّہ کو ضرر نہ پہنچائے، نہ اسے مسکن سے نکالے اور حسبِ حکمِ الٰہی مسلمانوں کو گواہ کر لے۔
۱۲		جس سے وہ دنیا و آخرت کے غموں سے خلاص پائے اور ہر تنگی و پریشانی سے محفوظ رہے۔ سیّدِ عالَم صلی اللہ علیہ و آلہٖ و سلم سے مروی ہے کہ جو شخص اس آیت کو پڑھے اللہ تعالیٰ اس کے لئے شبہاتِ دنیا غمراتِ موت و شدائدِ روزِ قیامت سے خلاص کی راہ نکالے گا اور اس آیت کی نسبت سیّدِ عالَم صلی اللہ علیہ و آلہٖ و سلم نے یہ بھی فرمایا کہ میرے علم میں ایک ایسی آیت ہے جسے لوگ محفوظ کر لیں تو ان کی ہر ضرورت و حاجت کے لئے کافی ہے۔ 
شانِ نزول : عوف بن مالک کے فرزند کو مشرکین نے قید کر لیا تو عوف نبی کریم صلی اللہ علیہ و آلہٖ و سلم کی خدمت میں حاضر ہوئے اور انہوں نے یہ بھی عرض کیا کہ میرا بیٹا مشرکین نے قید کر لیا ہے اور اسی کے ساتھ اپنی محتاجی و ناداری کی شکایت کی، سیّدِ عالَم صلی اللہ علیہ و آلہٖ و سلم نے فرمایا کہ اللہ تعالیٰ کا ڈر رکھو اور صبر کرو اور کثرت سے لاَحَوْلَ وَلَا قُوَّۃَ اِلَّا بِاللّٰہِ الْعَلِیِّ الْعَظِیْم پڑھتے رہو عوف نے گھر آ کر اپنی بی بی سے یہ کہا اور دونوں نے پڑھنا شروع کیا وہ پڑھ ہی رہے تھے کہ بیٹے نے دروازہ کھٹکھٹایا دشمن غافل ہو گیا تھا اس نے موقع پایا قید سے نکل بھاگا اور چلتے ہوئے چار ہزار بکریاں بھی دشمن کی ساتھ لے آیا، عوف نے خدمتِ اقدس میں حاضر ہو کر دریافت کیا کہ یہ بکریاں انکے لئے حلال ہیں ؟ حضور نے اجازت دی اور یہ آیت نازل ہوئی۔
(۳) اور اسے  وہاں سے  روزی دے  گا جہاں اس کا  گمان نہ ہو، اور جو  اللہ پر بھروسہ کرے  تو وہ اسے  کافی ہے  (ف ۱۳) بیشک اللہ اپنا کام پورا کرنے  والا ہے، بیشک اللہ نے  ہر چیز کا ایک اندازہ رکھا ہے۔
۱۳		دونوں جہان میں۔
۱۴(۴) اور تمہاری عورتوں میں جنہیں حیض کی امید نہ رہی (ف ۱۴) اگر تمہیں کچھ شک ہو (ف ۱۵) تو ان کی عدت تین مہینے  ہے  اور ان کی جنہیں ابھی حیض نہ آیا (ف ۱۶) اور حمل وا لیوں کی میعاد یہ ہے  کہ وہ اپنا حمل جَن لیں  (ف ۱۷) اور جو اللہ سے   ڈرے  اللہ اس کے  کام میں آسانی فرما دے  گا۔
		بوڑھی ہو جانے کی وجہ سے کہ وہ سنِّ ایاس کو پہنچ گئی ہوں۔ سنِّ ایاس ایک قول میں پچپن اور ایک قول میں ساٹھ سال کی عمر ہے اور اصح یہ ہے کہ جس عمر میں بھی حیض منقطع ہو جائے وہی سنِّ ایاس ہے۔
۱۵		اس میں کہ ان کا حکم کیا ہے۔ 
شانِ نزول : صحابہ نے رسولِ کریم صلی اللہ علیہ و آلہٖ و سلم سے عرض کیا کہ حیض والی عورتوں کی عدّت تو ہمیں معلوم ہو گئی جو حیض والی نہ ہوں ان کی عدّت کیا ہے؟ اس پر یہ آیت نازل ہوئی۔
۱۶		یعنی وہ صغیرہ ہیں، یا عمر تو بلوغ کی آگئی مگر ابھی حیض نہ شروع ہو ا، ان کی عدّت بھی تین ماہ ہے۔
۱۷		مسئلہ : حاملہ عورتوں کی عدّت وضعِ حمل ہے خواہ وہ عدّت طلاق کی ہو یا وفات کی۔
(۵) یہ (ف ۱۸) اللہ کا حکم ہے  کہ اس نے  تمہاری طرف اتارا، اور جو اللہ سے  ڈرے  (ف ۱۹)  اللہ اس کی برائیاں اتار دے  گا اور اسے  بڑا ثواب دے  گا۔
۱۸		احکام جو مذکور ہوئے۔
۱۹		اور اللہ تعالیٰ کے نازل فرمائے ہوئے احکام پر عمل کرے اور اپنے اوپر جو حقوق واجب ہیں انہیں باحتیاط ادا کرے۔
(۶) عورتوں کو وہاں رکھو جہاں خود رہتے  ہو اپنی طاقت بھر (ف ۲۰) اور انہیں ضرر نہ دو کہ ان پر تنگی کرو (ف ۲۱) اور اگر (ف ۲۲) حمل والیاں ف ہوں تو انہیں نان و نفقہ دو یہاں تک کہ ان کے  بچہ پیدا ہو (ف ۲۳)  پھر اگر وہ تمہارے  لیے  بچہ کو دودھ پلائیں تو انہیں اس کی اجرت دو  (ف ۲۴) اور آپس میں معقول طور پر مشورہ کرو (ف ۲۵) پھر اگر باہم مضائقہ کرو (دشوار سمجھو) (ف ۲۶) تو قریب ہے  کہ اسے  اور دودھ پلانے  وا لی مل جائے  گی۔
۲۰		مسئلہ : طلاق دی ہوئی عورت کو تا عدّت رہنے کے لئے اپنے حسبِ حیثیت مکان دینا شوہر پر واجب ہے اور اس زمانہ میں نفقہ دینا بھی واجب ہے۔
۲۱		جگہ میں ان کے مکان کو گھیر کر، یا کسی ناموافق کو ان کے شریکِ مسکن کر کے، یا اور کوئی ایسی ایذا دے کر، کہ وہ نکلنے پر مجبور ہوں۔
۲۲		وہ مطلّقات۔
۲۳		کیونکہ ان کی عدّت جب ہی تمام ہو گی۔ 
مسئلہ : نفقہ جیسا حاملہ کو دینا واجب ہے ایسا ہی غیرِ حاملہ کو بھی خواہ اس کو طلاقِ رجعی دی ہو یا بائن۔
۲۴		مسئلہ : بچّہ کو دودھ پلانا ماں پر واجب نہیں، باپ کے ذمّہ ہے کہ اجرت دے کر دود ھ پلوائے لیکن اگر بچّہ ماں کے سوا کسی اور عورت کا دود ھ نہ پئے یا باپ فقیر ہو تو اس حالت میں ماں پر دود ھ پلانا واجب ہو جاتا ہے، بچّے کی ماں جب تک اس کے باپ کے نکاح میں ہو یا طلاقِ رجعی کی عدّت میں ایسی حالت میں اس کو دودھ پلانے کی اجرت لینا جائز نہیں بعدِ عدّت جائز ہے۔ 
مسئلہ : کسی عورت کو معیّن اجرت پر دود ھ پلانے کے لئے مقرّر کرنا جائز ہے۔ 
مسئلہ : غیر عورت کی بہ نسبت اجرت پر دود ھ پلانے کی ماں زیادہ مستحق ہے۔ 
مسئلہ : اگر ماں زیادہ اجرت طلب کرے تو پھر غیر زیادہ اولیٰ۔ 
مسئلہ : دود ھ پلائی پر بچّے کو نہلانا، اس کے کپڑے دھونا، اس کے تیل لگانا، اس کی خوراک کا انتظام رکھنا لازم ہے لیکن ان سب چیزوں کی قیمت اس کے والد پر ہے۔ 
مسئلہ : اگر دود ھ پلائی نے بچّے کو بجائے اپنے بکری کا دود ھ پلایا یا کھانے پر رکھا تو وہ اجرت کی مستحق نہیں۔
۲۵		نہ مرد عورت کے حق میں کوتاہی کرے، نہ عورت معاملہ میں سختی۔
۲۶		مثلاً ماں غیرِ عورت کے برابر اجرت پر راضی نہ ہو اور باپ زیادہ دینا نہ چاہے۔
(۷) مقدور  والا (ف ۲۷)  اپنے  مقدور کے  قابل نفقہ دے،  اور جس پر اس کا رزق تنگ کیا گیا  وہ  اس میں سے  نفقہ دے  جو اسے  اللہ نے  دیا، اللہ کسی جان پر بوجھ نہیں رکھتا مگر اسی قابل جتنا اسے   دیا ہے، قریب ہے  اللہ دشواری کے  بعد آسانی فرما دے  گا (ف ۲۸)
۲۷		مطلّقہ عورتوں کو اور دود ھ پلانے والی عورتوں کو۔
۲۸		یعنی تنگیِ معاش کے بعد۔
(۸) اور کتنے  ہی شہر تھے  جنہوں نے  اپنے  رب کے  حکم اور اس کے  رسولوں سے  سرکشی کی تو ہم نے  ان سے  سخت حساب لیا (ف ۲۹) اور انہیں بری مار  دی (ف ۳۰) 
۲۹		اس سے حسابِ آخرت مراد ہے جس کا وقوع یقینی ہے، اس لئے صیغۂ ماضی سے اس کی تعبیر فرمائی گئی۔
۳۰		عذابِ جہنّم کی یاد، دنیا میں قحط و قتل وغیرہ بلاؤں میں مبتلا کر کے۔
(۹)  تو انہوں نے  اپنے  کیے  کا وبال چکھا اور ان کے  کام انجام گھاٹا ہوا۔
(۱۰) اللہ نے  ان کے  لیے  سخت عذاب تیار کر رکھا ہے  تو اللہ سے  ڈرو اے  عقل والو! وہ جو ایمان لائے  ہو، بیشک اللہ نے  تمہارے  لیے  عزت اتاری ہے۔
(۱۱ ) وہ رسول (ف ۳۱) کہ تم پر اللہ کی روشن آیتیں پڑھتا ہے  تاکہ انہیں جو ایمان لائے  اور اچھے  کام کیے  (ف ۳۲) اندھیریوں سے  (ف ۳۳) اجالے  کی طرف لے  جائے، اور  جو اللہ  پر ایمان لائے  اور اچھا کام کرے  وہ اسے  باغوں میں لے  جائے  گا جن کے  نیچے  نہریں بہیں جن میں ہمیشہ ہمیشہ رہیں، بیشک اللہ نے  اس کے  لیے  اچھی روزی رکھی (ف ۳۴) 
۳۱		یعنی وہ عزّت رسولِ کریم محمّد مصطفیٰ صلی اللہ علیہ و آلہٖ و سلم۔
۳۲		کفرو جہل کی۔
۳۳		ایمان و علم کے۔
۳۴		جنّت جس کی نعمتیں ہمیشہ باقی رہیں گی، کبھی منقطع نہ ہوں گی۔
(۱۲) اللہ ہے  جس نے  سات آسمان بنائے  (ف ۳۵) اور انہی کی برابر زمینیں (ف ۳۶) حکم ان کے  درمیان اترتا ہے  (ف ۳۷) تاکہ تم جان لو کہ اللہ سب کچھ کر سکتا ہے، اللہ کا علم ہر چیز کو محیط ہے۔
۳۵		ایک کے اوپر ایک، ہر ایک کی موٹائی پانچ سو برس کی راہ، اور ہر ایک کا دوسرے سے فاصلہ پانچ سو برس کی راہ۔
۳۶		یعنی سات ہی زمینیں۔
۳۷		یعنی اللہ تعالیٰ کا حکم ان سب میں جاری و نافذ ہے یا یہ معنیٰ ہیں کہ جبریلِ امین آسمان سے وحی لے کر زمین کی طرف اترتے ہیں۔




سورۂ التحریم

اللہ کے  نام سے  شروع جو نہایت مہربان رحم والا(ف ۱)
۱		سورۂ تحریم مدنیّہ ہے، اس میں دو۲ رکوع، بارہ۱۲ آیتیں، دو سو سینتالیس۲۴۷ کلمے، ایک ہزار ساٹھ ۱۰۶۰ حرف ہیں۔
(۱) اے  غیب بتا نے   والے   ( نبی  )  تم اپنے   اوپر  کیوں  حرام کئے   لیتے  ہو  وه چیز  جو اللہ نے  تمھارے  لئے   حلال کی  (ف ۲) اپنی  بیبیوں کی مرضی  چاہتے   ہو  اور اللہ بخشنے  والا  ٴ مہربان ہے۔
۲		شانِ نزول: سیّدِ عالَم صلی اللہ علیہ و آلہٖ و سلم حضرت اُمّ المومنین حفصہ رضی اللہ عنہا کے محل میں رونق ا فروز ہوئے، وہ حضور کی اجازت سے اپنے والد حضرت عمر رضی اللہ تعالیٰ عنہ کی عیادت کے لئے تشریف لے گئیں، حضور صلی اللہ علیہ و آلہٖ و سلم نے حضرت ماریہ قبطیہ کو سرفرازِ خدمت کیا، یہ حضرت حفصہ پر گراں گزرا، حضور نے ان کی دلجوئی کے لئے فرمایا کہ میں نے ماریہ کو اپنے اوپر حرام کیا اور میں تمہیں خوش خبری دیتا ہوں کہ میرے بعد امورِ امّت کے مالک ابوبکر و عمر (رضی اللہ تعالیٰ عنہما) ہونگے، وہ اس سے خوش ہو گئیں اور نہایت خوشی میں انہوں نے یہ تمام گفتگو حضرت عائشہ رضی اللہ تعالیٰ عنہا کو سنائی۔ اس پر یہ آیتِ کریمہ نازل ہوئی اور ارشاد فرمایا گیا کہ جو چیز اللہ تعالیٰ نے آپ کے لئے حلال کی یعنی ماریہ قبطیہ آپ انہیں اپنے لئے کیوں حرام کئے لیتے ہیں، اپنی بیبیوں حفصہ و عائشہ (رضی اللہ تعالیٰ عنہما) کی رضا جوئی کے لئے، اور ایک قول اس آیت کی شانِ نزول میں یہ بھی ہے کہ اُمّ المومنین زینب بنتِ حجش کے یہاں جب حضور تشریف لے جاتے تو وہ شہد پیش کرتیں، اس ذریعہ سے ان کے یہاں کچھ زیادہ دیر تشریف فرما رہتے۔ یہ بات حضرت عائشہ و حفصہ رضی اللہ تعالیٰ عنہما وغیرہما کو ناگوار گزری اور انہیں رشک ہوا، انہوں نے باہم مشورہ کیا کہ جب حضور تشریف فرما ہوں تو عرض کیا جائے کہ دہنِ مبارک سے مغافیر کی بُو آتی ہے اور مغافیر کی بُو حضور صلی اللہ علیہ و آلہٖ و سلم کو ناپسند تھی، چنانچہ ایسا کیا گیا، حضور کو ان کا منشاء معلوم تھا، فرمایا مغافیر تو میرے قریب نہیں آیا، زینب کے یہاں شہد میں نے پیا ہے، اس کو میں اپنے اوپر حرام کرتا ہوں۔ مقصود یہ کہ حضرت زینب کے یہاں شہد کا شغل ہونے سے تمہاری دل شکنی ہوتی ہے تو ہم شہد ہی ترک فرمائے دیتے ہیں۔ اس پر یہ آیتِ کریمہ نازل ہوئی۔
(۲) بیشک اللہ نے  تمہارے  لیے  تمہاری قسموں کا اتار مقرر فرما دیا (ف ۳) اور اللہ تمہارا  مولیٰ ہے،  اور اللہ علم و حکمت والا ہے۔
۳		یعنی کَفّارہ تو ماریہ کو خدمت سے سرفراز فرمائیے یا شہد نوش فرمائیے یا قَسم کے اوتار سے یہ مراد ہے کہ قَسم کے بعد انشاء اللہ کہا جائے تاکہ اس کے خلاف کرنے سے حِنْث (قسم شکنی) نہ ہو۔ مقاتل سے مروی ہے کہ سیّدِ عالَم صلی اللہ علیہ و آلہٖ و سلم نے حضرت ماریہ کی تحریم کے کَفّارہ میں ایک غلام آزاد کیا اور حسن رضی اللہ تعالیٰ عنہ سے مروی ہے کہ حضور صلی اللہ علیہ و آلہٖ و سلم نے کفّارہ نہیں دیا کیونکہ آپ مغفور ہیں، کفّارہ کا حکم تعلیمِ امّت کے لئے ہے۔ 
مسئلہ : اس آیت سے ثابت ہوا کہ حلال کو اپنے اوپر حرام کر لینا یمین یعنی قَسم ہے۔
(۳) اور جب نبی نے  اپنی ایک  بی بی (ف ۴) سے  ایک راز کی بات فرمائی (ف ۵) پھر جب وہ (ف ۶) اس کا ذکر کر بیٹھی اور اللہ نے  اسے  نبی پر ظاہر کر دیا تو نبی نے  اسے  کچھ جتایا  اور  کچھ سے   چشم پوشی فرمائی (ف ۷) پھر جب نبی نے  اسے  اس کی خبر دی بولی (ف ۸) حضور کو کس نے  بتایا، فرمایا مجھے  علم والے  خبردار نے  بتایا (ف ۹) 
۴		یعنی حضرت حفصہ۔
۵		ماریہ کو اپنے اوپر حرام کر لینے کی اور اس کے ساتھ یہ فرمایا کہ اس کا کسی پر اظہار نہ کرنا۔
۶		یعنی حضرت حفصہ حضرت عائشہ رضی اللہ تعالیٰ عنہما سے۔
۷		یعنی تحریمِ ماریہ اور خلافتِ شیخین کے متعلق جو دو باتیں فرمائی تھیں، ان میں سے ایک بات کا ذکر فرمایا کہ تم نے یہ بات ظاہر کر دی اور دوسری بات کا ذکر نہ فرمایا۔ یہ شانِ کریمی تھی کہ گرفت فرمانے میں بعض سے چشم پوشی فرمائی۔
۸		حضرت حفصہ رضی اللہ تعالیٰ عنہا۔
۹		جس سے کچھ بھی چھُپا نہیں۔ اس کے بعد اللہ تعالیٰ حضرت عائشہ و حفصہ رضی اللہ تعالیٰ عنہما کو خطاب فرماتا ہے۔
(۴) نبی کی دونوں بیبیو! اگر اللہ کی طرف تم رجوع کرو تو (ف ۱۰) ضرور تمہارے  دل راہ سے  کچھ ہٹ گئے  ہیں (ف ۱۱) اور اگر ان پر زور باندھو (ف ۱۲) تو بیشک اللہ ان کا مددگار ہے  اور جبریل اور نیک ایمان والے، اور اس کے  بعد فرشتے  مدد پر ہیں۔
۱۰		یہ تم پر واجب ہے۔
۱۱		کہ تمہیں وہ بات پسند آئی جو سیّدِ عالَم صلی اللہ علیہ و آلہٖ و سلم کو گراں ہے یعنی تحریمِ ماریہ۔
۱۲		اور باہم مل کر ایسا طریقہ اختیار کرو جو سیّدِ عالَم صلی اللہ علیہ و آلہٖ و سلم کو ناگوار ہو۔
(۵) ان کا رب قریب ہے  اگر وہ تمہیں طلاق دے  دیں کہ انہیں تم سے  بہتر بیبیاں بدل دے  اطاعت والیاں ، ایمان والیاں ، ادب والیاں ، (ف ۱۳) توبہ والیاں ، بندگی والیاں ، (ف ۱۴) روزہ داریں بیاہیاں اور کنواریاں (ف ۱۵) 
۱۳		جو اللہ تعالیٰ اور اس کے رسول صلی اللہ علیہ و آلہٖ و سلم اللہ کی فرمانبردار اور ان کی رضا جو ہوں۔
۱۴		یعنی کثیر العبادت۔
۱۵		یہ تخویف ہے ازواجِ مطہرات کو کہ اگر انہوں نے سیّدِ عالَم صلی اللہ علیہ و آلہٖ و سلم کو آزردہ کیا اور حضور ِ انور صلی اللہ علیہ و آلہٖ و سلم نے انہیں طلاق دی تو حضور ِ انور صلی اللہ علیہ و آلہٖ و سلم کو اللہ تعالیٰ اپنے لطف و کرم سے اور بہتر بیبیاں عطا فرمائے گا۔ اس تخویف سے ازواجِ مطہرات متاثر ہوئیں اور انہوں نے سیّدِ عالَم صلی اللہ علیہ و آلہٖ و سلم کے شرفِ خدمت کو ہر نعمت سے زیادہ سمجھا اور حضور کی دلجوئی اور رضا طلبی مقدّم جانی، لہذا آپ نے انہیں طلاق نہ دی۔
(۶) اے  ایمان والو! اپنی جانوں اور اپنے  گھر والوں کو آگ سے  بچاؤ (ف ۱۶) جس کے  ایندھن آدمی (ف ۱۷) اور پتھر ہیں (ف ۱۸) اس پر سخت کرّے  (طاقتور) فرشتے  مقرر  ہیں (ف ۱۹) جو اللہ کا حکم نہیں ٹالتے  اور جو انہیں حکم ہو وہی کرتے  ہیں (ف ۲۰)
۱۶		اللہ تعالیٰ اور ا س کے رسول کی فرمانبرداری اختیار کر کے، عبادتیں بجا لا کر، گناہوں سے باز رہ کر اور گھر والوں کو نیکی کی ہدایت اور بدی سے ممانعت کر کے،اور انہیں علم و ادب سکھا کر۔
۱۷		یعنی کافر۔
۱۸		یعنی بت وغیرہ، مراد یہ ہے کہ جہنّم کی آگ بہت ہی شدیدُ الحرارت ہے اور جس طرح دنیا کی آگ لکڑی وغیرہ سے جلتی ہے جہنّم کی آگ ان چیزوں سے جلتی ہے جن کا ذکر کیا گیا ہے۔
۱۹		جو نہایت قوی اور زور آور ہیں اور ان کی طبیعتوں میں رحم نہیں۔
۲۰		کافروں سے وقتِ دخولِ دوزخ کہا جائے گا جب کہ وہ آتشِ دوزخ کی شدّت اور اس کا عذاب دیکھیں گے۔
(۷) اے  کافرو!  آج بہانے  نہ بناؤ (ف ۲۱) تمہیں  وہی بدلہ ملے  گا جو تم کرتے  تھے۔
۲۱		کیونکہ اب تمہارے لئے کوئی جائے عذر باقی نہیں رہی، نہ آج کوئی عذر قبول کیا جائے۔
(۸) اے  ایمان  والو! اللہ کی طرف ایسی توبہ کرو جو آگے   کو نصیحت ہو جائے   (ف ۲۲) قریب ہے  تمہارا رب (ف ۲۳)  تمہاری برائیاں تم سے  اتار  دے  اور تمہیں باغوں میں لے  جائے  جن کے  نیچے  نہریں  بہیں جس دن اللہ  رسوا  نہ کرے  گا نبی اور ان کے  ساتھ کے  ایمان والوں کو (ف ۲۴) ان کا نور دوڑتا  ہو گا ان کے  آگے  اور ان کے  دہنے  (ف ۲۵) عرض کریں گے، اے  ہمارے  رب! ہمارے  لیے  ہمارا نور پورا کر دے  (ف ۲۶) اور ہمیں بخش دے، بیشک تجھے  ہر چیز پر قدرت ہے۔
۲۲		یعنی توبۂ صادقہ جس کا اثر توبہ کرنے والے کے اعمال میں ظاہر ہو اور اس کی زندگی طاعتوں اور عبادتوں سے معمور ہو جائے اور وہ گناہوں سے مجتنب رہے حضرت عمر رضی اللہ تعالیٰ عنہ نے ایک اور دوسرے اصحاب نے فرمایا تو بۂ نصوح وہ ہے کہ توبہ کے بعد آدمی پھر گناہ کی طرف نہ لوٹے جیسا کہ نکلا ہوا دودھ پھر تھن میں واپس نہیں ہوتا۔
۲۳		توبہ قبول فرمانے کے بعد۔
۲۴		اس میں کفّار پر تعریض ہے کہ وہ دن ان کی رسوائی کا ہو گا اور نبی کریم صلی اللہ علیہ و آلہٖ و سلم اور حضور کے ساتھ والوں کی عزّت کا۔
۲۵		صراط پر۔ اور جب مومن دیکھیں گے کہ منافقوں کا نور بجھ گیا۔
۲۶		یعنی اس کو باقی رکھ کر دخولِ جنّت تک باقی رہے۔
(۹)  اے  غیب بتانے  والے !  (نبی) (ف ۲۷) کافروں پر اور منافقوں پر (ف ۲۸) جہاد کرو اور ان پر سختی فرماؤ،  اور ان کا ٹھکانا جہنم ہے، اور کیا ہی برا  انجام۔
۲۷		تلوار سے۔
۲۸		قولِ غلیظ اور وعظِ بلیغ اور حجّتِ قوی سے۔
(۱۰) اللہ کافروں کی  مثال دیتا  ہے  (ف ۲۹) نوح کی عورت اور لوط کی عورت، وہ ہمارے  بندوں میں دو  سزا وارِ  (لائق) قرب بندوں کے  نکاح میں تمہیں پھر انہوں نے  ان سے  دغا کی (ف ۳۰) تو وہ اللہ کے  سامنے  انہیں  کچھ کام نہ  آئے   اور  فرما دیا  گیا  (ف ۳۱)  کے  تم دونوں  عورتیں  جہنم  میں جاؤ  جانے   والوں  کے  ساتھ  (ف ۳۲)  
۲۹		اس بات میں کہ انہیں ان کے کفر اور مومنین کی عداوت پر عذاب کیا جائے گا اور اس کفر و عداوت کے ہوتے ہوئے ان کا نسب اور مومنین و مقرّبین کے ساتھ انکی قرابت و رشتہ داری انہیں کچھ نفع نہ دے گی۔
۳۰		دِین میں کہ کفر اختیار کیا، حضرت نوح کی عورت واہلہ اپنی قوم سے حضرت نوح علیہ السلام کی نسبت کہتی تھی کہ وہ مجنون ہیں اور حضرت لوط علیہ السلام کی عورت و اعلہ اپنا نفاق چھُپاتی تھی اور جو مہمان آپ کے یہاں آتے تھے آگ جلا کر اپنی قوم کو ان کے آنے سے خبردار کرتی تھی۔
۳۱		ان سے وقتِ موت یا روزِ قیامت (اور تعبیر صیغۂ ماضی سے) بلحاظِ تحقّقِ وقوع کے ہے۔
۳۲		یعنی اپنی قوموں کے کفّار کے ساتھ کیونکہ تمہارے اور ان انبیاء کے درمیان تمہارے کفر کے باعث علاقہ باقی نہ رہا۔
(۱۱) اور اللہ مسلمانو ں کی مثال بیان فر ماتا ہے   (ف ۳۳) فرعون کی بی بی (ف ۳۴) جب اس نے  عرض کی، اے  میرے  رب! میرے  لیے  اپنے  پاس جنت میں گھر بنا (ف ۳۵) اور مجھے  فرعون اور اس کے  کام سے  نجات دے  (ف ۳۶) اور  مجھے  ظالم لوگوں سے  نجات بخش (ف ۳۷)
۳۳		کہ انہیں دوسرے کی معصیّت ضرر نہیں دیتی۔
۳۴		جن کا نام آسیہ بنتِ مزاحم ہے۔ جب حضرت موسیٰ علیہ السلام نے جادو گروں کو مغلوب کیا تو یہ آسیہ آپ پر ایمان لے آئیں، فرعون کو خبر ہوئی تو اس نے ان پر سخت عذاب کئے انہیں چو میخا کیا، اور بھاری چکّی سینہ پر رکھی اور دھوپ میں ڈال دیا، جب فرعونی ان کے پاس سے ہٹتے تو فرشتہ ان پر سایہ کرتے۔
۳۵		اللہ تعالیٰ نے انکا مکان جو جنّت میں ہے ان پر ظاہر فرمایا اور اس کی مسرت میں فرعون کی سختیوں کی شدّت ان پر سہل ہو گئی۔
۳۶		فرعون کے کام سے یا اس کا شرک و کفر و ظلم مراد ہے یا اس کا قرب۔
(۱۲) اور عمران کی بیٹی مریم جس نے  اپنی پارسائی کی حفاظت کی تو ہم نے  اس میں اپنی طرف کی روح پھونکی اور اس نے  اپنے  رب کی باتوں (ف ۳۸) اور اس کی کتابوں (ف ۳۹) کی تصدیق کی اور فرمانبرداروں میں ہوئی۔
۳۷		یعنی فرعون کے دِین والوں سے، چنانچہ یہ دعا ان کی قبول ہوئی اور اللہ تعالیٰ نے ان کی روح قبض فرمائی اور ابنِ کیسان نے کہا کہ وہ زندہ اٹھا کر جنّت میں داخل کی گئیں۔
۳۸		رب کی باتوں سے شرائع و احکام مراد ہیں جو اللہ تعالیٰ نے اپنے بندوں کے لئے مقرّر فرمائے۔
۳۹		کتابوں سے وہ کتابیں مراد ہیں جو انبیاء علیہم السلام پر نازل ہوئی تھیں۔




سورۂ المُلک

اللہ کے  نام سے  شروع جو نہایت مہربان رحم والا(ف ۱)
۱		سورۃُ المُلک مکّیہ ہے، اس میں دو۲ رکوع، تیس۳۰ آیتیں، تین سو تیس۳۳۰ کلمے، ایک ہزار تین سو تیرہ۱۳۱۳ حرف ہیں۔ 
حدیث میں ہے کہ سورۂ مُلک شفاعت کرتی ہے۔ (ترمذی و ابوداؤد) ایک اور حدیث میں ہے اصحابِ رسول اللہ صلی اللہ علیہ و آلہٖ و سلم نے ایک جگہ خیمہ نصب کیا، وہاں ایک قبر تھی اور انہیں خیال نہ تھا کہ وہ صاحبِ قبر سورۂ مُلک پڑھتے رہے یہاں تک کہ تمام کی، تو خیمہ والے صحابی نے نبی کریم صلی اللہ علیہ و آلہٖ و سلم کی خدمت میں حاضر ہو کر عرض کیا میں نے ایک قبر پر خیمہ لگایا، مجھے خیال نہ تھا کہ یہاں قبر ہے اور تھی وہاں قبر اور صاحبِ قبر سورۂ مُلک پڑھتے تھے، یہاں تک کہ ختم کیا، سیّدِ عالَم صلی اللہ علیہ و آلہٖ و سلم نے فرمایا کہ یہ سورت مانعہ، منجیہ ہے، عذابِ قبر سے نجات دلاتی ہے۔ (الترمذی وقال غریب)
(۱) بڑی برکت والا ہے  وہ جس کے  قبضہ میں سارا  ملک (ف ۲) اور وہ ہر چیز پر قادر ہے۔
۲		جو چاہے کرے، جسے چاہے عزّت دے، جسے چاہے ذلّت۔
(۲) وہ جس نے  موت اور زندگی پیدا کی کہ تمہاری  جانچ ہو (ف ۳) تم میں کس کا کام زیادہ اچھا ہے  (ف ۴)  اور وہی عزت والا بخشش والا ہے۔
۳		دنیا کی زندگی میں۔
۴		یعنی کون زیادہ مطیع و مخلص ہے۔
(۳) جس نے  سات آسمان بنائے  ایک کے  اوپر  دوسرا، تو رحمٰن کے  بنانے  میں کیا فرق دیکھتا ہے  (ف ۵) تو نگاہ اٹھا کر دیکھ (ف ۶) تجھے   کوئی رخنہ نظر آتا ہے۔
۵		یعنی آسمانوں کی پیدائش سے قدرتِ الٰہی ظاہر ہے کہ اس نے کیسے مستحکم، استوار، مستقیم، مستوی، متناسب بنائے۔
۶		آسمان کی طرف بارِ دگر۔
(۴) پھر دوبارہ نگاہ اٹھا (ف ۷) نظر  تیری طرف ناکام پلٹ آئے  گی تھکی  ماندی (ف ۸)
۷		اور بار بار دیکھ۔
۸		کہ بار بار کی جستجو سے بھی کوئی خلل نہ پا سکے گی۔
(۵) اور بیشک ہم نے  نیچے  کے  آسمان کو (ف ۹) چراغوں سے  آراستہ کیا (ف ۱۰) اور انہیں شیطانوں کے  لیے  مار کیا  (ف ۱۱) اور ان کے  لیے  (ف ۱۲) بھڑکتی آگ کا عذاب تیار فرمایا (ف ۱۳)
۹		جو زمین کی طرف سب سے زیادہ قریب ہے۔
۱۰		یعنی ستاروں سے۔
۱۱		کہ جب شیاطین آسمان کی طرف ان کی گفتگو سننے اور باتیں چُرانے پہنچیں تو کواکب سے شعلے اور چنگاریاں نکلیں جن سے انہیں مارا جائے۔
۱۲		یعنی شیاطین کے۔
۱۳		آخرت میں۔
(۶) اور جنہوں نے  اپنے  رب  کے  ساتھ کفر کیا (ف ۱۴) ان کے  لیے  جہنم کا عذاب ہے، اور  کیا ہی برا  انجام۔
۱۴		خواہ وہ انسانوں میں سے ہوں یا جنّوں میں سے۔
(۷) جب اس میں ڈالے  جائیں گے  اس کا رینکنا (چنگھاڑنا) سنیں گے  کہ جوش مارتی ہے 
(۸) معلوم ہوتا ہے  کہ شدت غضب میں پھٹ جائے  گی، جب کبھی کوئی گروہ اس میں ڈالا جائے  گا اس کے  داروغہ (ف ۱۵) ان سے  پوچھیں گے  کیا تمہارے  پاس کوئی ڈر سنانے  والا نہ آیا تھا (ف ۱۶) 
۱۵		مالک اور ان کے اعوان بطریقِ تو بیخ۔
۱۶		یعنی اللہ کا نبی جو تمہیں عذابِ الٰہی کا خوف دلاتا۔
(۹) کہیں گے  کیوں نہیں بیشک ہمارے  پاس ڈر سنانے  والے  تشریف لائے  (ف ۱۷) پھر ہم نے  جھٹلایا اور کہا اللہ نے  کچھ نہیں اُتارا، تم تو نہیں مگر بڑی گمراہی میں۔
۱۷		اور انہوں نے احکامِ الٰہی پہنچائے اور خدا کے غضب اور عذابِ آخرت سے ڈرایا۔
(۱۰) اور کہیں گے  اگر ہم سنتے  یا سمجھتے  (ف ۱۸) تو دوزخ والوں میں نہ ہوتے۔
۱۸		رسولوں کی ہدایت اور اس کو مانتے۔ مسئلہ : اس سے معلوم ہوا کہ تکلیف کا مدار اَدِلّۂ سمعیّہ و عقلیّہ دونوں پر ہے اور دونوں حجّتیں ملزمہ ہیں۔
(۱۱) اب اپنے  گناہ کا اقرار کیا (ف ۱۹) تو پھٹکار ہو  دوزخیوں کو۔
۱۹		کہ رسولوں کی تکذیب کرتے تھے اور اس وقت کا اقرار کچھ نافع نہیں۔
(۱۲) بیشک  جو بے  دیکھے  اپنے  رب سے  ڈرتے  ہیں (ف ۲۰) ان کے  لیے  بخشش اور بڑا ثواب ہے  (ف ۲۱)
۲۰		اور اس پر ایمان لاتے ہیں۔
۲۱		ان کی نیکیوں کی جزاء۔
(۱۳) اور تم اپنی بات آہستہ کہو یا  آواز سے،  وہ تو دلوں کی جانتا ہے  (ف ۲۲) 
۲۲		اس پر کچھ مخفی نہیں۔ شانِ نزول : مشرکین آپس میں کہتے تھے چپکے چپکے بات کرو محمّد (صلی اللہ علیہ و آلہٖ و سلم) کا خدا سن نہ پائے۔ اس پریہ آیت نازل ہوئی اور انہیں بتایا گیا کہ اس سے کوئی چیز چھُپ نہیں سکتی یہ کوشش فضول ہے۔
(۱۴) کیا وہ نہ جانے  جس نے  پیدا کیا؟ (ف ۲۳) اور وہی ہے  ہر باریکی جانتا خبردار۔
۲۳		اپنی مخلوق کے احوال کو۔
(۱۵) وہی ہے  جس نے  تمہارے  لیے  زمین رام (تابع) کر دی  تو اس کے  رستوں میں چلو  اور اللہ کی روزی میں سے  کھاؤ (ف ۲۴) اور اسی کی طرف اٹھنا ہے  (ف ۲۵)
۲۴		جو اس نے تمہارے لئے پیدا فرمائی۔
۲۵		قبروں سے جزا کے لئے۔
(۱۶) کیا تم  اس  سے نڈر ہو گئے  جس کی سلطنت آسمان میں ہے  کہ تمہیں زمین میں دھنسا دے  (ف ۲۶) جبھی وہ کانپتی رہے  (ف ۲۷) 
۲۶		جیسا قارون کو دھنسایا۔
۲۷		تاکہ تم اس کے اسفل میں پہنچو۔
(۱۷) یا تم نڈر ہو گئے  اس سے  جس کی سلطنت آسمان میں ہے  کہ تم پر پتھراؤ بھیجے  (ف ۲۸) تو اب جانو گے  (ف ۲۹) کیسا تھا میرا  ڈرانا۔
۲۸		جیسا لوط علیہ السلام کی قوم پر بھیجا تھا۔
۲۹		یعنی عذاب دیکھ کر۔
(۱۸) اور بیشک ان سے  اگلوں نے  جھٹلایا (ف ۳۰) تو کیسا ہوا میرا  انکار (ف ۳۱) 
۳۰		یعنی پہلی امّتوں نے۔
۳۱		جب میں نے انہیں ہلاک کیا۔
(۱۹) اور کیا انہوں نے  اپنے  اوپر پرندے  نہ دیکھے  پر پھیلاتے  (ف ۳۲) اور سمیٹتے  انہیں کوئی نہیں روکتا  (ف ۳۳) سوا  رحمٰن  کے  (ف ۳۴) بیشک وہ سب کچھ دیکھتا ہے۔
۳۲		ہوا میں اڑتے وقت۔
۳۳		پر پھیلانے اور سمیٹنے کی حالت میں گرنے سے۔
۳۴		یعنی باوجود یہ کہ پرندے بوجھل، موٹے جسیم ہوتے ہیں اور شے ثقیل طبعاً پستی کی طرف مائل ہوتی ہے وہ فضا میں نہیں رک سکتی اللہ تعالیٰ کی قدرت ہے کہ وہ ٹھہرے رہتے ہیں ایسے ہی آسمانوں کو جب تک وہ چاہے رکے ہوئے ہیں اور وہ نہ روکے تو گر پڑیں۔
(۲۰) یا وہ کونسا تمہارا  لشکر ہے  کہ رحمٰن  کے  مقابل تمہاری مدد کرے  (ف ۳۵)  کافر نہیں مگر دھوکے  میں (ف ۳۶)
۳۵		اگر وہ تمہیں عذاب کرنا چاہے۔
۳۶		یعنی کافر شیطان کے اس فریب میں ہیں کہ ان پر عذاب نازل نہ ہو گا۔
(۲۱) یا کونسا ایسا ہے  جو تمہیں روزی دے  اگر وہ اپنی روزی روک لے  (ف ۳۷) بلکہ وہ سرکش اور نفرت میں ڈھیٹ بنے  ہوئے  ہیں (ف ۳۸)
۳۷		یعنی اس کے سوا کوئی روزی دینے والا نہیں۔
۳۸		کہ حق سے قریب نہیں ہوتے۔ اس کے بعد اللہ تعالیٰ نے کافر و مومن کے لئے ایک مثل بیان فرمائی۔
(۲۲) تو کیا وہ جو اپنے  منہ کے  بل اوندھا چلے  (ف ۳۹) زیادہ  راہ پر ہے  یا وہ جو سیدھا چلے  (ف ۴۰) سیدھی راہ پر (ف ۴۱)
۳۹		نہ آگے دیکھے نہ پیچھے نہ دائیں نہ بائیں۔
۴۰		راستہ کو دیکھتا۔
۴۱		جو منزلِ مقصود تک پہنچانے والی ہے، مقصود اس مثل کا یہ ہے کہ کافر گمراہی کے میدان میں اس طرح حیران و سرگرداں جاتا ہے کہ نہ اسے منزل معلوم نہ راہ پہچانے اور مومن آنکھیں کھولے راہِ حق دیکھتا پہچانتا چلتا ہے۔
(۲۳) تم فرماؤ (ف ۴۲) وہی ہے  جس نے  تمہیں پیدا کیا  اور  تمہارے  لیے  کان اور آنکھ اور دل بنائے  (ف ۴۳) کتنا کم حق مانتے  ہو (ف ۴۴)
۴۲		اے مصطفیٰ صلی اللہ عَلَیْکَ وَ سلم مشرکین سے کہ جس خدا کی طرف میں تمہیں دعوت دیتا ہوں وہ۔
۴۳		جو آلاتِ علم ہیں لیکن تم نے ان قویٰ سے فائدہ نہ اٹھایا، جو سنا وہ نہ مانا، جو دیکھا اس سے عبرت حاصل نہ کی، جو سمجھا اس میں غور نہ کیا۔
۴۴		کہ اللہ تعالیٰ کے عطا فرمائے ہوئے قویٰ اور آلاتِ ادراک سے وہ کام نہیں لیتے جس کے لئے وہ عطا ہوئے یہی سبب ہے کہ شرک و کفر میں مبتلا ہوتے ہو۔
(۲۴) تم فرماؤ وہی ہے  جس نے  تمہیں زمین میں پھیلایا اور اسی کی طرف اٹھائے   جاؤ گے  (ف ۴۵) 
۴۵		روزِ قیامت حساب و جزا کے لئے۔
(۲۵)  اور کہتے  ہیں (ف ۴۶) یہ وعدہ (ف ۴۷) کب آئے  گا اگر تم سچے  ہو۔
۴۶		مسلمانوں سے تمسخر و استہزاء کے طور پر۔
۴۷		عذاب یا قیامت کا۔
(۲۶) تم فرماؤ یہ علم تو اللہ کے  پاس ہے، اور میں تو یہی صاف ڈر سنانے  والا ہوں (ف ۴۸) 
۴۸		یعنی عذاب و قیامت کے آنے کا تمہیں ڈر سناتا ہوں اتنے ہی کا مامور ہوں اسی سے میرا فرض ادا ہو جاتا ہے وقت کا بتانا میرے ذمّہ نہیں۔
(۲۷) پھر جب اسے  (ف ۴۹) پاس دیکھیں گے  کافروں کے  منہ بگڑ جائیں گے  (ف ۵۰) اور ان سے  فرما دیا جائے  گا (ف ۵۱) یہ ہے  جو تم مانگتے  تھے  (ف ۵۲) 
۴۹		یعنی عذابِ موعود کو۔
۵۰		چہرے سیاہ پڑ جائیں گے، وحشت و غم سے صورتیں خراب ہو جائیں گی۔
۵۱		جہنّم کے فرشتے کہیں گے۔
۵۲		اور انبیاء علیہم السلام سے کہتے تھے کہ وہ عذاب کہاں ہے ؟ جلدی لاؤ، اب دیکھ لو یہ ہے وہ عذاب جس کی تمہیں طلب تھی۔
(۲۸) تم فرماؤ (ف ۵۳) بھلا دیکھو تو اگر اللہ مجھے  اور میرے  ساتھ والوں کو (ف ۵۴) بلاک کر دے  یا ہم پر رحم فرمائے  (ف ۵۵)  تو وہ کونسا ہے  جو کافروں کو دکھ کے  عذاب سے  بچا لے  گا (ف ۵۶)
۵۳		اے مصطفیٰ صلی اللہ علیہ و آلہٖ و سلم کفّارِ مکّہ سے جو آپ کی موت کی آرزو رکھتے ہیں۔
۵۴		یعنی میرے اصحاب کو۔
۵۵		اور ہماری عمریں دراز کر دے۔
(۲۹) تم فرماؤ وہی رحمٰن  ہے  (ف ۵۷) ہم اس پر ایمان لائے  اور اسی پر بھروسہ کیا، تو اب جان جاؤ گے  (ف ۵۸) کون کھلی گمراہی میں ہے۔
۵۶		تمہیں تو اپنے کفر کے سبب ضرور عذاب میں مبتلا ہونا ہماری موت تمہیں کیا فائدہ دے گی۔
۵۷		جس کی طرف ہم تمہیں دعوت دیتے ہیں۔
۵۸		یعنی وقتِ عذاب۔
(۳۰) تم فرماؤ بھلا دیکھو تو اگر صبح کو تمہارا پانی زمین میں دھنس جائے  (ف ۵۹) تو وہ کون ہے  جو تمہیں پانی لا دے  نگاہ کے  سامنے  بہتا (ف ۶۰)
۵۹		اور اتنی گہرائی میں پہنچ جائے کہ ڈول وغیرہ سے ہاتھ نہ آ سکے۔
۶۰		کہ اس تک ہر ایک کا ہاتھ پہنچ سکے یہ صرف اللہ تعالیٰ ہی کی قدرت میں ہے تو جو کسی چیز پر قدرت نہ رکھے انہیں کیوں عبادت میں اس قادرِ برحق کا شریک کرتے ہو۔




سورۂ قلم

اللہ کے  نام سے  شروع جو نہایت مہربان رحم والا ہے  (ف ۱)
۱		اس سورت کا نام سورۂ نُون و سورۂ قلم ہے، یہ سورۃ مکّیہ ہے، اس میں دو۲ رکوع، باون ۵۲ آیتیں، تین سو ۳۰۰کلمے، ایک ہزار دو سو چھپّن ۱۲۵۶ حرف ہیں۔
(۱) قلم (ف ۲) اور ان کے  لکھے  کی قسم (ف ۳)
۲		اللہ تعالیٰ نے قلم کی قَسم ذکر فرمائی اس قلم سے مراد یا تو لکھنے والوں کے قلم ہیں جن سے دینی دنیوی مصالح و فوائد وابستہ ہیں اور یا قلمِ اعلیٰ مراد ہے جو نوری قلم ہے اور اس کا طول فاصلۂ زمین و آسمان کے برابر ہے اس نے بحکمِ الٰہی لوحِ محفوظ پر قیامت تک ہونے والے تمام امور لکھ دیئے۔
۳		یعنی اعمالِ بنی آدم کے نگہبان فرشتوں کے لکھے کی قَسم۔
(۲) تم اپنے  رب کے  فضل سے  مجنون نہیں (ف ۴)
۴		اس کا لطف و کرم تمہارے شاملِ حال ہے اس نے تم پر انعام و احسان فرمائے نبوّت اور حکمت عطا کی فصاحتِ تامّہ، عقلِ کامل، پاکیزہ خصائل، پسندیدہ اخلاق عطا کئے مخلوق کے لئے جس قدر کمالات امکان میں ہیں سب علیٰ وجہِ الکمال عطا فرمائے، ہر عیب سے ذاتِ عالی صفات کو پاک رکھا۔ اس میں کُفّار کے اس مقولہ کا رد ہے جو انہوں نے کہا تھا۔ یٰۤاَ یُّہَاالَّذِیْ نُزِّلَ عَلَیْہِ الذِّکْرُ اِنَّکَ لَمَجْنُوْن۔
(۳) اور ضرور تمہارے  لیے  بے  انتہا ثواب ہے  (ف ۵)
۵		تبلیغِ رسالت و اظہارِ نبوّت اور خَلق کو اﷲ تعالیٰ کی طرف دعوت دینے اور کفّار کی ان بے ہودہ باتوں اور افتراؤں اور طعنوں پر صبر کرنے کا۔
(۴) اور بیشک تمہاری خُو  بُو (خُلق) بڑی شان کی ہے  (ف ۶) 
۶		حضرت اُمُّ المومنین عائشہ رضی اللہ تعالیٰ عنہا سے دریافت کیا گیا تو آپ نے فرمایا کہ سیّدِ عالَم صلی اللہ علیہ و آلہٖ و سلم کا خُلق قرآن ہے۔ حدیث شریف میں ہے سیّدِ عالَم صلی اللہ علیہ و آلہٖ و سلم نے فرمایا کہ اللہ تعالیٰ نے مجھے مکارمِ اخلاق و محاسنِ افعال کی تکمیل و تتمیم کے لئے مبعوث فرمایا۔
(۵) تو اب کوئی دم جاتا ہے  کہ تم بھی دیکھ لو گے  اور وہ بھی دیکھ لیں گے  (ف ۷) 
۷		یعنی اہلِ مکّہ بھی جب ان پر عذاب نازل ہو گا۔
(۶) کہ تم میں کون مجنون تھا۔
(۷) بیشک تمہارا رب خوب جانتا ہے  جو اس کی راہ  سے  بہکے، اور وہ  خوب جانتا ہے  جو راہ پر ہے۔
(۸) تو جھٹلانے  والوں کی بات نہ سننا۔
(۹) وہ  تو اس آرزو میں ہیں کہ کسی طرح تم نرمی کرو (ف ۸) تو  وہ بھی نرم پڑ جائیں۔
۸		دِین کے معاملہ میں ان کی رعایت کر کے۔
(۱۰) اور ہر ایسے  کی بات نہ سننا جو بڑا قسمیں کھانے  والا (ف ۹) ذلیل
۹		کہ جھوٹی اور باطل باتوں پر قَسمیں کھانے میں دلیر ہے مراد اس سے یا ولید بن مغیرہ ہے یا اسود بن یَغُوث یا  اخنس بن شَریق۔ آگے اس کی صفتوں کا بیان ہوتا ہے۔
(۱۱) بہت طعنے  دینے  والا بہت اِدھر کی اُدھر لگاتا پھرنے  والا (ف ۱۰)
۱۰		تاکہ لوگوں کے درمیان فساد ڈالے۔
(۱۲) بھلائی سے  بڑا روکنے  والا (ف ۱۱) حد سے  بڑھنے  والا گنہگار (ف ۱۲) 
۱۱		بخیل نہ خود خرچ کرے، نہ دوسرے کو نیک کاموں میں خرچ کرنے دے۔ حضرت ابنِ عباس رضی اللہ تعالیٰ عنہما نے اس کے معنیٰ میں یہ فرمایا ہے کہ بھلائی سے روکنے سے مقصود اسلام سے روکنا ہے کیونکہ ولید بن مغیرہ اپنے بیٹوں اور رشتہ داروں سے کہتا تھا کہ اگر تم میں سے کوئی اسلام میں داخل ہوا تو میں اسے اپنے مال میں سے کچھ نہ دوں گا۔
۱۲		فاجر بدکار۔
(۱۳) درشت خُو (ف ۱۳) اس سب پر طرہ یہ کہ اس کی اصل میں خطا (ف ۱۴)
۱۳		بد مزاج، بد زبان۔
۱۴		یعنی بد گوہر تو اس سے افعالِ خبیثہ کا صدور کیا عجب۔ مروی ہے کہ جب یہ آیت نازل ہوئی تو ولید بن مغیرہ نے اپنی ماں سے جا کر کہا کہ محمّد (مصطفیٰ صلی اللہ علیہ و آلہٖ و سلم) نے میرے حق میں دس باتیں فرمائیں ہیں نوکو تومیں جانتا ہوں کہ مجھ میں موجود ہیں لیکن دسویں بات اصل میں خطا ہونے کی اس کا حال مجھے معلوم نہیں یا تو مجھے سچ سچ بتا دے ورنہ میں تیری گردن ماردوں گا اس پر اس کی ماں نے کہا کہ تیرا باپ نامرد تھا مجھے اندیشہ ہوا کہ وہ مر جائے گا تو اس کا مال غیر لے جائیں گے تو میں نے ایک چرواہے کوبلا لیا تو اس سے ہے۔ 
فائدہ : ولید نے نبی کریم صلی اللہ علیہ و آلہٖ و سلم کی شان میں ایک جھوٹا کلمہ کہا تھا مجنون، اس کے جواب میں اللہ تعالیٰ نے اس کے دس واقعی عیوب ظاہر فرما دیئے اس سے سیّدِ عالَم صلی اللہ علیہ و آلہٖ و سلم کی فضیلت اور شانِ محبوبیّت معلوم ہوتی ہے۔
(۱۴) اس پر کہ کچھ مال اور بیٹے  رکھتا ہے۔
(۱۵) جب اس پر ہماری آیتیں پڑھی جائیں (ف ۱۵) کہتا ہے  کہ اگلوں کی کہانیاں ہیں (ف ۱۶)
۱۵		یعنی قرآنِ مجید۔
۱۶		اور اس سے اس کی مراد یہ ہوتی ہے کہ جھوٹ ہے اور اس کا یہ کہنا اس کا نتیجہ ہے کہ ہم نے اس کو مال اور اولاد دی۔
(۱۶) قریب ہے  کہ ہم اس کی سور کی سی تھوتھنی پر داغ دیں گے  (ف ۱۷) 
۱۷		یعنی اس کا چہرہ بگاڑ دیں گے اور اس کی بد باطنی کی علامت اس کے چہرہ پر نمودار کر دیں گے تاکہ اس کے لئے سببِ عار ہو آخرت میں تو یہ سب کچھ ہو گا ہی مگر دنیا میں بھی یہ خبر پوری ہو کر رہی اور اس کی ناک دغیلی ہو گئی کہتے ہیں کہ بدر میں اس کی ناک کٹ گئی کَذَا قِیْلَ خَازِن وَمدَارک وَجَلَالَیْنِ وَ اُعْتُرِاضَ عَلَیْہِ بِاَنَّ وَلِیْداً کَانَ مِنَ المُسْتَہْزِ ئِیۡنَ الَّذِیْنَ مَاتُوْا قَبْلَ بَدْرٍ۔
(۱۷) بیشک ہم نے  انہیں جانچا (ف ۱۸) جیسا اس باغ والوں کو جانچا تھا (ف ۱۹) جب انہوں نے  قسم کھائی کہ ضرور صبح ہوتے   اس کھیت کو کاٹ لیں گے  (ف ۲۰)
۱۸		یعنی اہلِ مکّہ کو نبی کریم صلی اللہ علیہ و آلہٖ و سلم کی دعا سے جو آپ نے فرمائی تھی کہ یارب انہیں ایسی قحط سالی میں مبتلا کر جیسی حضرت یوسف علیہ السلام کے زمانہ میں ہوئی تھی چنانچہ اہلِ مکّہ قحط کی ایسی مصیبت میں مبتلا کئے گئے کہ وہ بھوک کی شدّت میں مردار اور ہڈیاں تک کھا گئے اور اس طرح آزمائش میں ڈالے گئے۔
۱۹		اس باغ کا نام ضردان تھا یہ باغ صنعاء یمن سے دو فرسنگ کے فاصلہ پر سرِ راہ تھا اس کا مالک ایک مردِ صالح تھا جو باغ کے میوے کثرت سے فقراء کو دیتا تھا جب باغ میں جاتا فقراء کو بلا لیتا تمام گرے پڑے میوے فقراء لے لیتے اور باغ میں بستر بچھا دیئے جاتے جب میوے توڑے جاتے تو جتنے میوے بستروں پر گرتے وہ بھی فقراء کو دے دیئے جاتے اور جو خالص اپنا حصّہ ہوتا اس سے بھی دسواں حصّہ فقراء کو دے دیتا اسی طرح کھیتی کاٹتے وقت بھی اس نے فقراء کے حقوق بہت زیادہ مقرر کئے تھے اس کے بعد اس کے تین بیٹے وارث ہوئے انہوں نے باہم مشورہ کیا کہ مال قلیل ہے کنبہ بہت ہے اگر والد کی طرح ہم بھی خیرات جاری رکھیں تو تنگ دست ہو جائیں گے آپس میں مل کر قَسمیں کھائیں کہ صبح تڑکے لوگوں کے اٹھنے سے پہلے باغ چل کر میوے توڑ لیں چنانچہ ارشاد ہوتا ہے۔
۲۰		تاکہ مسکینوں کو خبر نہ ہو۔
(۱۸) اور انشاء اللہ نہ کہا (ف ۲۱) 
۲۱		یہ لوگ تو قَسمیں کھا کر سو گئے۔
(۱۹) تو اس پر (ف ۲۲) تیرے  رب کی طرف سے  ایک پھیری کرنے   والا پھیرا کر گیا (ف ۲۳) اور وہ سوتے  تھے، (۲۰) تو صبح رہ گیا (ف ۲۴) جیسے  پھل ٹوٹا ہوا (ف ۲۵)
۲۲		یعنی باغ پر۔
۲۳		یعنی ایک بَلا آئی بحکمِ الٰہی آگ نازل ہوئی اور باغ کو تباہ کر گئی۔
۲۴		وہ باغ۔
۲۵		اور ان لوگوں کو کچھ خبر نہیں یہ صبح تڑکے اٹھے۔
(۲۱) پھر انہوں نے  صبح ہوتے  ایک دوسرے  کو پکارا۔
(۲۲) کہ تڑکے  اپنی کھیتی چلو اگر تمہیں کاٹنی ہے۔
(۲۳) تو چلے  اور آپس میں آہستہ آہستہ کہتے  جاتے  تھے  کہ
(۲۴) ہرگز آج کوئی مسکین تمہارے  باغ میں آنے  نہ پائے۔
(۲۵) اور تڑکے  چلے  اپنے  اس ارادہ پر قدرت سمجھتے  (ف ۲۶)
۲۶		کہ کسی مسکین کو نہ آنے دیں گے اور وہ تمام میوہ اپنے قبضہ میں لائیں گے۔
(۲۶) پھر جب اسے  (ف ۲۷) بولے  بیشک ہم راستہ بہک گئے  (ف ۲۸) 
۲۷		یعنی باغ کو کہ اس میں میوہ کا نام و نشان نہیں۔
۲۸		یعنی کسی اور باغ پر پہنچ گئے ہمارا باغ تو بہت میوہ دار ہے پھر جب غور کیا اور اس کے درو دیوار کو دیکھا اور پہچانا کہ اپنا ہی باغ ہے تو بولے۔
(۲۷) بلکہ ہم بے  نصیب ہوئے  (ف ۲۹)
۲۹		اس کے منافع سے مسکینوں کو نہ دینے کی نیّت کر کے۔
(۲۸) ان میں جو سب سے  غنیمت تھا بولا کیا میں تم سے  نہیں کہتا تھا کہ تسبیح کیوں نہیں کرتے  (ف ۳۰)
۳۰		اور اس ارادۂ بد سے توبہ کیوں نہیں کرتے اور اللہ تعالیٰ کی نعمت کا شکر کیوں نہیں بجا لاتے۔
(۲۹) بولے  پاکی ہے  ہمارے  رب کو بیشک ہم ظالم تھے۔
(۳۰) اب ایک دوسرے  کی طرف ملامت کرتا متوجہ ہوا (ف ۳۱) 
۳۱		اور آخرِ کار ان سب نے اعتراف کیا کہ ہم سے خطا ہوئی اور ہم حد سے متجاوز ہو گئے۔
(۳۱) بولے  ہائے  خرابی ہماری بیشک ہم سرکش تھے  (ف ۳۲) 
۳۲		کہ ہم نے اللہ تعالیٰ کی نعمت کا شکر نہ کیا اور باپ دادا کے نیک طریقہ کو چھوڑا۔
(۳۲) امید  ہے  ہمیں ہمارا  رب اس سے  بہتر بدل دے  ہم اپنے  رب کی طرف رغبت لاتے  ہیں (ف ۳۳) 
۳۳		اس کے عفوو کرم کی امید رکھتے ہیں ان لوگوں نے صدق و اخلاص سے توبہ کی تو اللہ تعالیٰ نے انہیں اس کے عوض اس سے بہتر باغ عطا فرمایا جس کا نام باغِ حیوان تھا اور اس میں کثرتِ پیداوار اور لطافتِ آب و ہوا کا یہ عالَم تھا کہ اس کے انگوروں کا ایک خوشہ ایک گدھے پر بار کیا جاتا تھا۔
(۳۳) مار ایسی  ہوتی ہے  (ف ۳۴) اور بیشک آخرت کی مار سب سے  بڑی،  کیا اچھا  تھا اگر وہ جانتے  (ف ۳۵)
۳۴		اے کفّارِ مکّہ ہوش میں آؤ یہ تو دنیا کی مار ہے۔
۳۵		عذابِ آخرت کو اور اس سے بچنے کے لئے اللہ تعالیٰ اور رسول کی فرمانبرداری کرتے۔
(۳۴)  بیشک ڈر والوں کے  لیے  ان کے  رب کے  پاس (ف ۳۶) چین کے  باغ ہیں (ف ۳۷)
۳۶		یعنی آخرت میں۔
۳۷		شانِ نزول : مشرکین نے مسلمانوں سے کہا تھا کہ اگر مرنے کے بعد پھر ہم اٹھائے بھی گئے تو وہاں بھی ہم تم سے اچھے رہیں گے اور ہمارا ہی درجہ بلند ہو گا جیسے کہ دنیا میں ہمیں آسائش ہے، اس پر یہ آیت نازل ہوئی جو آگے آتی ہے۔
(۳۵) کیا ہم مسلمانوں کو مجرموں کا  سا  کر دیں (ف ۳۸)
۳۸		اور ان مخلص فرمانبرداروں کو ان معاند باغیوں پر فضیلت نہ دیں گے ہماری نسبت ایسا گمان فاسد۔
(۳۶) تمہیں کیا ہوا کیسا حکم لگاتے  ہو (ف ۳۹)
۳۹		جہالت سے۔
(۳۷) کیا تمہارے  لیے  کوئی کتاب ہے  اس میں پڑھتے  ہو۔
(۳۸) کہ تمہارے  لیے  اس میں جو تم پسند کرو۔
(۳۹) یا تمہارے  لیے  ہم پر کچھ قسمیں ہیں قیامت تک پہنچتی ہوئی (ف ۴۰) کہ تمہیں ملے  گا جو کچھ دعویٰ کرتے  ہو (ف ۴۱) 
۴۰		جو منقطع نہ ہوں اس مضمون کی۔
۴۱		اپنے لئے ا للہ تعالیٰ کے نزدیک خیر و کرامت کا۔ اب اللہ تعالیٰ اپنے حبیب صلی اللہ علیہ و آلہٖ و سلم کو خطاب فرماتا ہے۔
(۴۰) تم ان سے  (ف ۴۲) پوچھو ان میں کون سا اس کا ضامن ہے  (ف ۴۳)
۴۲		یعنی کفّار سے۔
۴۳		کہ آخرت میں انہیں مسلمانوں سے بہتر یا ان کے برابر ملے گا۔
 (۴۱)  یا  ان کے  پاس کچھ شریک ہیں (ف ۴۴) تو اپنے  شریکوں کو لے  کر آئیں اگر سچے  ہیں (ف ۴۵)
۴۴		جو اس دعوے میں ان کی موافقت کریں اور ذمّہ دار بنیں۔
۴۵		حقیقت میں وہ باطل پر ہیں نہ ان کے پاس کوئی کتاب جس میں یہ مذکور ہو جو وہ کہتے ہیں، نہ اللہ تعالیٰ کا کوئی عہد، نہ کوئی ان کا ضامن، نہ موافق۔
(۴۲) جس دن ایک ساق کھولی جائے  گی (جس کے  معنی اللہ ہی جانتا ہے ) (ف ۴۶) اور سجدہ کو بلائے  جائیں گے  (ف ۴۷) تو نہ کر سکیں گے  (ف ۴۸)
۴۶		جمہور کے نزدیک کشفِ ساق شدّت و صعوبتِ امر سے عبارت ہے جو روزِ قیامت حساب و جزا کے لئے پیش آئے گی۔ حضرت ابنِ عباس رضی اللہ تعالیٰ عنہما نے فرمایا کہ قیامت میں وہ بڑا سخت وقت ہے سلف کا یہی طریقہ ہے کہ وہ اس کے معنیٰ میں کلام نہیں کرتے اور یہ فرماتے ہیں کہ ہم اس پر ایمان لاتے ہیں اور اس سے جو مراد ہے وہ اللہ تعالیٰ کی طرف تفویض کرتے ہیں۔
۴۷		یعنی کفّار و منافقین بطریقِ امتحان و توبیخ۔
۴۸		ان کی پشتیں تانبے کے تختے کی طرح سخت ہو جائیں گی۔
(۴۳) نیچی نگاہیں کیے  ہوئے  (ف ۴۹) ان پر خواری چڑھ رہی ہو گی، اور بیشک دنیا میں سجدہ کے  لیے  بلائے  جاتے  تھے  (ف ۵۰) جب تندرست تھے  (ف ۵۱) 
۴۹		کہ ان پر ذلّت و ندامت چھائی ہوئی ہو گی۔
۵۰		اور اذانوں اور تکبیروں میں حَیَّ عَلَی الصَّلٰوۃِ حَیَّ عَلَی الْفَلَاحِ کے ساتھ انہیں نماز و سجدے کی دعوت دی جاتی تھی۔
۵۱		باوجود اس کے سجدہ نہ کرتے تھے اسی کا نتیجہ ہے جو یہاں سجدے سے محروم رہے۔
(۴۴) تو جو اس بات کو (ف ۵۲) جھٹلاتا ہے   اسے  مجھ پر چھوڑ دو (ف ۵۳) قریب ہے  کہ ہم انہیں آہستہ آہستہ لے  جائیں گے  (ف ۵۴) جہاں سے  انہیں خبر نہ ہو گی۔
۵۲		یعنی قرآنِ مجید کو۔
۵۳		میں اس کو سزا دوں گا۔
۵۴		اپنے عذاب کی طرف اس طرح کہ باوجود معصیّتوں اور نافرمانیوں کے انہیں صحت و رزق سب کچھ ملتا رہے گا اور دم بدم عذاب قریب ہوتا جائے گا۔
(۴۵) اور میں انہیں ڈھیل دوں گا، بیشک میری خفیہ تدبیر بہت پکی ہے  (ف ۵۵)
۵۵		میرا عذاب شدید ہے۔
(۲۶)  یا تم ان سے  اجرت مانگتے  ہو (ف ۵۶) کہ وہ چٹی کے  بوجھ میں دبے  ہیں (ف ۵۷)
۵۶		رسالت کی تبلیغ پر۔
۵۷		اور تاوان کا ان پر ایسا بارِ گراں ہے جس کی وجہ سے ایمان نہیں لاتے۔
(۴۷) یا ان کے  پاس غیب ہے  (ف ۵۸) کہ وہ لکھ رہے  ہیں (ف ۵۹) 
۵۸		غیب سے مراد یہاں لوحِ محفوظ ہے۔
۵۹		اس سے جو کچھ کہتے ہیں۔
(۴۸) تو تم اپنے  رب کے  حکم کا انتظار کر و (ف ۶۰)  اور اس مچھلی والے  کی طرح نہ ہونا (ف ۶۱) جب اس حال میں پکارا کہ اس کا دل گھٹ رہا تھا (ف ۶۲)
۶۰		جو وہ ان کے حق میں فرمائے۔ اور چندے ان کی ایذاؤں پر صبر کرو۔ قِیْلَ اِنَّہ مَنْسُوخ بِآٰ یٰۃِ السَّیْفِ
۶۱		قوم پر تعجیلِ غضب میں۔ اور مچھلی والے سے مراد حضرت یونس علیہ السلام ہیں۔
۶۲		مچھلی کے پیٹ میں غم سے۔
(۴۹) اگر اس کے  رب کی نعمت اس کی خبر کو نہ پہنچ جاتی (ف ۶۳) تو ضرور میدان پر پھینک دیا جاتا الزام  دیا ہوا  (ف ۶۴) 
۶۳		اور اللہ تعالیٰ ان کے عذر و دعا کو قبول فرما کر ان پر انعام نہ فرماتا۔
۶۴		لیکن اللہ تعالیٰ نے رحمت فرمائی۔
(۵۰) تو اسے  اس کے  رب نے  چن لیا اور اپنے  قربِ خاص کے  سزاواروں (حقداروں ) میں کر لیا۔
(۵۱) اور ضرور کافر تو ایسے  معلوم ہوتے  ہیں کہ گویا اپنی بد نظر  لگا کر تمہیں گرا دیں گے  جب قرآن سنتے  ہیں (ف ۶۵) اور کہتے  ہیں (ف ۶۶) یہ ضرور عقل سے  دور ہیں۔
۶۵		اور بغض و عداوت کی نگاہوں سے گھور گھور کر دیکھتے ہیں۔ شانِ نزول : منقول ہے کہ عرب میں بعض لوگ نظر لگانے میں شہرۂ آفاق تھے اور ان کی یہ حالت تھی کہ دعویٰ کر کر کے نظر لگاتے تھے اور جس چیز کو انہوں نے گزند پہنچانے کے ارادے سے دیکھا دیکھتے ہی ہلاک ہو گئی، ایسے بہت واقعات ان کے تجربہ میں آچکے تھے کفّار نے ان سے کہا کہ رسولِ کریم صلی اللہ علیہ و آلہٖ و سلم کو نظر لگائیں تو ان لوگوں نے حضور کو بڑی تیز نگاہوں سے دیکھا اور کہا کہ ہم نے اب تک نہ ایسا آدمی دیکھا نہ ایسی دلیلیں دیکھیں اور ان کا کسی چیز کو دیکھ کر حیرت کرنا ہی ستم ہوتا تھا لیکن ان کی یہ تمام جِدّ و جُہد کبھی مثل ان کے اور مکائد کے جو رات دن وہ کرتے رہتے تھے بے کار گئی اور اللہ تعالیٰ نے اپنے نبی صلی اللہ علیہ و آلہٖ و سلم کو ان کے شر سے محفوظ رکھا اور یہ آیت نازل ہوئی۔ حسن رضی اللہ تعالیٰ عنہ نے فرمایا جس کو نظر لگے اس پر یہ آیت پڑھ کر دم کر دی جائے۔
۶۶		براہِ حسد و عناد، اور لوگوں کو نفرت دلانے کے لئے سیّدِ عالَم صلی اللہ علیہ و آلہٖ و سلم کی شان میں جب آپ کو قرآنِ کریم پڑھتے دیکھتے ہیں۔
(۵۲) اور وہ (ف ۶۷) تو نہیں مگر نصیحت سارے   جہاں کے  لیے  (ف ۶۸)
۶۷		یعنی قرآن شریف یا سیّدِ عالَم محمّد مصطفیٰ صلی اللہ علیہ و آلہٖ و سلم۔
۶۸		جنّوں کے لئے بھی اور انسانوں کے لئے بھی یا ذکر معنیٰ فضل و شرف کے ہے اس پر تقدیر پر معنیٰ یہ ہیں کہ سید عالم صلی اللّٰہ تعالیٰ علیہ و سلم تمام جہانوں کے لئے شرف ہیں ان کی طرف جنّوں کی نسبت کرنا کور باطنی ہے (مدارک)




سورۂ الحاقۃ


اللہ کے  نام سے  شروع جو نہایت مہربان رحم والا(ف ۱)
۱		سورۂ حاقّہ مکّیہ ہے، اس میں دو ۲رکوع، باون ۵۲ آیتیں، دو سو چھپّن۲۵۶ کلمے، ایک ہزار چار سو تیئیس ۱۴۲۳حرف ہیں۔
(۱) وہ حق ہونے  وا لی (ف ۲)
۲		یعنی قیامت جو حق و ثابت ہے اور اس کا وقوع یقینی و قطعی ہے جس میں کوئی شک نہیں۔
(۲) کیسی وہ حق ہونے  وا لی (ف ۳)
۳		یعنی وہ نہایت عجیب و عظیم الشان ہے۔
(۳) اور تم نے  کیا جانا کیسی وہ حق ہونے  وا لی (ف ۴) 
۴		جس کے اہوال واحوال اور شدائد تک فکرِ انسانی کا طائر پرواز نہیں کر سکتا۔
(۴) ثمود اور عاد نے  اس سخت  صدمہ دینے  وا لی کو جھٹلایا۔
(۵) تو ثمود تو ہلاک کیے  گئے  حد سے  گزری ہوئی چنگھاڑ سے  (ف ۵)
۵		یعنی سخت ہولناک آواز سے۔
(۶) اور  رہے  عاد وہ  ہلاک کیے  گئے  نہایت سخت گرجتی آندھی سے۔
(۷) وہ ان پر قوت سے  لگا دی سات  راتیں اور آٹھ  دن (ف ۶) لگاتار تو ان لوگوں کو ان میں (ف ۷) دیکھو بچھڑے  ہوئے  (ف ۸) گویا وہ کھجور کے  ڈھنڈ (سوکھے  تنے ) ہیں گرے  ہوئے۔
۶		چہار شنبہ سے چہار شنبہ تک آخرِ ماہ شوال میں نہایت تیز سردی کے موسم میں۔
۷		یعنی ان دنوں میں۔
۸		کہ موت نے انہیں ایسا ڈھا دیا۔
(۸) تو تم ان میں کسی کو بچا ہوا دیکھتے  ہو (ف ۹) 
۹		کہا گیا ہے کہ آٹھویں روز جب صبح کو وہ سب لوگ ہلاک ہو گئے تو ہواؤں نے انہیں اڑا کر سمندر میں پھینک دیا اور ایک بھی باقی نہ رہا۔
(۹) اور  فرعون اور اس سے  اگلے  (ف ۱۰) اور الٹنے  وا لی بستیاں (ف ۱۱) خطا لائے  (ف ۱۲) 
۱۰		ا س سے بھی پہلی امّتوں کے کفّار۔
۱۱		نافرمانیوں کی شامت سے مثلِ قومِ لوط کی بستیوں کے یہ سب۔
۱۲		افعالِ قبیحہ و معاصی و شرک کے مرتکب ہوئے۔
 (۱۰) تو انہوں نے  اپنے   رب کے  رسولوں کا حکم نہ مانا (ف ۱۳) تو اس نے  انہیں بڑھی چڑھی گرفت سے  پکڑا
۱۳		جو ان کی طرف بھیجے گئے تھے۔
 (۱۱) بیشک جب پانی نے  سر اٹھایا تھا (ف ۱۴) ہم نے  تمہیں (ف ۱۵) کشتی میں سوار کیا (ف ۱۶) 
۱۴		اور وہ درختوں، عمارتوں، پہاڑوں اور ہر چیز سے بلند ہو گیا تھا۔ یہ بیان طوفانِ نوح کا ہے علیہ السلام۔
۱۵		جب کہ تم اپنے آباء کے اصلاب میں تھے حضرت نوح علیہ السلام کی۔
۱۶		اور حضرت نوح علیہ السلام کو اور ان کے ساتھ والوں کو جو انپر ایمان لائے تھے نجات دی اور باقیوں کو غرق کیا۔
(۱۲) کہ اسے  (ف ۱۷) تمہارے  لیے  یادگار کریں (ف ۱۸) اور اسے  محفوظ رکھے  وہ کان کہ سن کر محفوظ رکھتا ہو (ف ۱۹)
۱۷		یعنی مومنین کو نجات دینے اور کافروں کے ہلاک فرمانے کو۔
۱۸		کہ سببِ عبرت و نصیحت ہو۔
۱۹		کام کی باتوں کو تاکہ ان سے نفع اٹھائے۔
(۱۳) پھر جب صور پھونک  دیا جائے  ایک دم۔
(۱۴)  اور  زمین اور پہاڑ  اٹھا کر دفعتاً چُورا کر دیے  جائیں۔
(۱۵) وہ دن ہے  کہ ہو پڑے  گی وہ ہونے   وا لی (ف ۲۰) 
۲۰		یعنی قیامت قائم ہو جائے گی۔
(۱۶)  اور آسمان پھٹ جائے  گا تو اس دن اس کا پتلا حال ہو گا (ف ۲۱)
۲۱		یعنی وہ نہایت کمزور ہو گا باوجود اس کے کہ پہلے بہت مضبوط و مستحکم تھا۔
(۱۷) اور فرشتے  اس کے  کناروں پر کھڑے  ہوں گے  (ف ۲۲)  اور اس دن تمہارے  رب کا عرش اپنے  اوپر آٹھ فرشتے  اٹھائیں گے  (ف ۲۳) 
۲۲		یعنی جن فرشتوں کا مسکن آسمان ہے وہ اس کے پھٹنے پر اس کے کناروں پر کھڑے ہوں گے پھر بحکمِ الٰہی اتر کر زمین کا احاطہ کریں گے۔
۲۳		حدیث شریف میں ہے کہ حاملینِ عرش آج کل چار ہیں روزِ قیامت ان کی تائید کے لئے چار کا اور اضافہ کیا جائے گا آٹھ ہو جائیں گے۔ حضرت ابنِ عباس رضی اللہ تعالیٰ عنہما سے مروی ہے کہ اس سے ملائکہ کی آٹھ صفیں مراد ہیں جن کی تعداد اللہ تعالیٰ ہی جانے۔
(۱۸) اس دن تم سب پیش ہو گے  (ف ۲۴) کہ تم میں کوئی چھپنے   وا لی جان  چھپ نہ سکے   گی۔
۲۴		اللہ تعالیٰ کے حضور حساب کے لئے۔
(۱۹) تو وہ جو اپنا نامۂ اعمال دہنے  ہاتھ میں دیا جائے  گا (ف ۲۵) کہے  گا لو میرے  نامۂ اعمال پڑھو۔
۲۵		یہ سمجھ لے گا کہ وہ نجات پانے والوں میں ہے اور نہایت فرح و سرور کے ساتھ اپنی جماعت اور اپنے اہل و اقارب سے۔
(۲۰) مجھے  یقین تھا کہ میں اپنے  حساب کو پہنچوں گا (ف ۲۶)
۲۶		یعنی مجھے دنیا میں یقین تھا کہ آخرت میں مجھ سے حساب لیا جائے گا۔
(۲۱) تو وہ من مانتے  چین میں ہے۔
(۲۲)  بلند باغ  میں۔
(۲۳) جس کے  خوشے  جھکے  ہوئے  (ف ۲۷)  
۲۷		کہ کھڑے بیٹھے لیٹے ہر حال میں بآسانی لے سکیں اور ان لوگوں سے کہا جائے گا۔
(۲۴) کھاؤ اور پیو رچتا  ہوا  صلہ اس کا جو تم نے  گزرے  دنوں میں آگے  بھیجا (ف ۲۸)
۲۸		یعنی جو اعمالِ صالحہ کہ دنیا میں تم نے آخرت کے لئے کئے۔
(۲۵) اور وہ جو اپنا نامۂ اعمال بائیں ہاتھ میں دیا جائے  گا (ف ۲۹) کہے  گا ہائے  کسی طرح مجھے  اپنا نوشتہ نہ دیا جاتا۔
۲۹		جب اپنے نامۂ اعمال کو دیکھے گا اور اس میں اپنے بد اعمال مکتوب پائے گا تو شرمندہ و رسوا ہو کر۔
(۲۶) اور میں نہ جانتا کہ میرا حساب کیا ہے۔
(۲۷)  ہائے  کسی طرح موت ہی قصہ چکا جاتی (ف ۳۰) 
۳۰		اور حساب کے لئے نہ اٹھایا جاتا اور یہ ذلّت و رسوائی پیش نہ آتی۔
(۲۸) میرے  کچھ کام نہ آیا میرا مال (ف ۳۱)
۳۱		جو میں نے دنیا میں جمع کیا تھا وہ ذرا بھی میرا عذاب ٹال نہ سکا۔
(۲۹) میرا سب زور جاتا  رہا (ف ۳۲)
۳۲ٍٍ		اور میں ذلیل و محتاج رہ گیا۔ حضرت ابنِ عباس رضی اللہ تعالیٰ عنہما نے فرمایا کہ اس سے اسکی مراد یہ ہو گی کہ دنیا میں جو حجّتیں میں کیا کرتا تھا وہ سب باطل ہو گئیں اب اللہ تعالیٰ جہنّم کے خازنوں کو حکم دے گا۔
(۳۰) اسے  پکڑو پھر اسے  طوق ڈالو (ف ۳۳) 
۳۳		اس طرح کہ اس کے ہاتھ اس کی گردن سے ملا کر طوق میں باندھ دو۔
(۳۱) پھر اسے  بھڑکتی آگ میں دھنساؤ۔
(۳۲) پھر ایسی زنجیر میں جس کا ناپ ستر ہاتھ ہے  (ف ۳۴) اسے  پُرو دو (ف ۳۵) 
۳۴		فرشتوں کے ہاتھ سے۔
۳۵		یعنی وہ زنجیر اس میں اس طرح داخل کر دو جیسے کسی چیز میں ڈورا پرویا جاتا ہے۔
(۳۳) بیشک وہ عظمت والے  اللہ پر ایمان نہ لاتا تھا (ف ۳۶)
۳۶		اس کی عظمت و وحدانیّت کا معتقد نہ تھا۔
(۳۴) اور مسکین کو کھانے  دینے  کی رغبت نہ دیتا (ف ۳۷)
۳۷		نہ اپنے نفس کو، نہ اپنے اہل کو، نہ دوسروں کو۔ اس میں اشارہ ہے کہ وہ بعث کا قائل نہ تھا کیونکہ مسکین کا کھانا دینے والا مسکین سے تو کسی بدلہ کی امید رکھتا ہی نہیں محض رضائے الٰہی و ثوابِ آخرت کی امید پر مسکین کو دیتا ہے اور جو بعث و آخرت پر ایمان ہی نہ رکھتا ہو اسے مسکین کو کھلانے کی کیا غرض۔
(۳۵) تو آج یہاں (ف ۳۸) اس کا کوئی دوست نہیں (ف ۳۹) 
۳۸		یعنی آخرت میں۔
۳۹		جو اسے کچھ نفع پہنچائے یا شفاعت کرے۔
 (۳۶) اور نہ کچھ کھانے  کو مگر  دوزخیوں کا پیپ۔
(۳۷) اسے  نہ کھائیں گے  مگر خطاکار (ف ۴۰) 
۴۰		کفّارِ بد اطوار۔
(۳۸) تو مجھے  قسم ان چیزوں کی جنہیں تم  دیکھتے   ہو۔
(۳۹)  اور جنہیں تم نہیں دیکھتے  (ف ۴۱) 
۴۱		یعنی تمام مخلوقات کی قَسم جو تمہارے دیکھنے میں آئے اس کی بھی، جو نہ آئے اس کی بھی۔ بعض مفسّرین نے فرمایا کہ مَا تُبْصِرُوْنَ سے دنیا اور مَا لَا تُبْصِرُوْنَ سے آخرت مراد ہے۔ اس کی تفسیر میں مفسّرین کے اور بھی کئی قول ہیں۔
(۴۰) بیشک یہ قرآن ایک کرم والے  رسول (ف ۴۲) سے  باتیں ہیں (ف ۴۳) 
۴۲		محمّد مصطفیٰ حبیبِ خدا صلی اللہ علیہ و آلہٖ و سلم۔
۴۳		جو ان کے رب عزَّ و علا نے فرمائیں۔
 (۴۱)  اور  وہ کسی شاعر کی بات نہیں (ف ۴۴) کتنا کم یقین رکھتے   ہو (ف ۴۵)
۴۴		جیسا کہ کفّار کہتے ہیں۔
۴۵		بالکل بے ایمان ہو اتنا بھی نہیں سمجھتے کہ نہ یہ شِعر ہے، نہ اس میں شعریّت کی کوئی بات پائی جاتی ہے۔
(۴۲) اور نہ کسی کاہن کی بات (ف ۴۶) کتنا کم دھیان کرتے  ہو (ف ۴۷) 
۴۶		جیسا کہ تم میں سے بعضے کافر اس کتابِ الٰہی کی نسبت کہتے ہیں۔
۴۷		نہ اس کتاب کی ہدایات کو دیکھتے ہو، نہ اس کی تعلیموں پر غور کرتے ہو کہ اس میں کیسی روحانی تعلیم ہے نہ اس کی فصاحت و بلاغت اور اعجازِ بے مثالی پر غور کرتے ہو جو یہ سمجھو کہ یہ کلام۔
 (۴۳) اس نے  اتارا ہے  جو سارے  جہان کا رب ہے۔
(۴۴) اور اگر وہ ہم پر ایک بات بھی بنا کر کہتے  (ف ۴۸) 
۴۸		جو ہم نے نہ فرمائی ہوتی تو۔
(۴۵) ضرور ہم ان سے  بقوت بدلہ لیتے۔
(۴۶)  پھر ان کی رگِ دل کاٹ دیتے  (ف ۴۹) 
۴۹		جس کے کاٹتے ہی موت واقع ہو جاتی ہے۔
(۴۷)  پھر تم میں کوئی ان کا بچانے  والا نہ ہوتا۔
(۴۸) اور بیشک یہ قرآن  ڈر والوں کو نصیحت ہے۔
(۴۹) اور ضرور ہم جانتے   ہیں کہ تم کچھ جھٹلانے   والے  ہیں۔
(۵۰) اور بیشک وہ کافروں پر حسرت ہے  (ف ۵۰) 
۵۰		کہ وہ روزِ قیامت جب قرآن پر ایمان لانے والوں کا ثواب اور اس کے انکار کرنے والوں اور جھٹلانے والوں کا عذاب دیکھیں گے تو اپنے ایمان نہ لانے پر افسوس کریں گے اور حسرت و ندامت میں گرفتار ہوں گے۔
(۵۱) اور بیشک وہ یقین حق ہے  (ف ۵۱) 
(۵۲)  تو اے  محبوب تم اپنے  عظمت والے   رب کی پاکی بولو (ف ۵۲)
۵۱		کہ اس میں کوئی شک و شبہ نہیں۔
۵۲		اور اس کا شکر کرو کہ اس نے تمہاری طرف اپنے اس کلامِ جلیل کی وحی فرمائی۔




سورۂ معارج

اللہ کے  نام سے  شروع جو نہایت مہربان رحم والا(ف ۱)
۱		سورۂ معارج مکّیہ ہے، اس میں دو۲ رکوع، چوالیس ۴۴ آیتیں، دو سو چوبیس۲۲۴ کلمے، نو سو انتیس۹۲۹ حرف ہیں۔
(۱) ایک  مانگنے   والا وہ عذاب مانگتا ہے۔
(۲)  جو کافروں پر ہونے  والا ہے، اس کا کوئی ٹالنے  والا نہیں (ف ۲)۔
۲		شانِ نزول : نبی کریم صلی اللہ علیہ و آلہٖ و سلم نے جب اہلِ مکّہ کو عذابِ الٰہی کا خوف دلایا تو وہ آپس میں کہنے لگے کہ اس عذاب کے مستحق کو ن لوگ ہیں ؟ اور یہ کن پر آئے گا ؟ سیّدِ عالَم محمّد مصطفیٰ صلی اللہ علیہ و آلہٖ و سلم سے پوچھو تو انہوں نے حضور سیّدِ عالَم محمّد مصطفیٰ صلی اللہ علیہ و آلہٖ و سلم سے دریافت کیا۔ اس پر یہ آیتیں نازل ہوئیں اور حضور سے سوال کرنے والا نضر بن حارث تھا، اس نے دعا کی تھی کہ یارب اگر یہ قرآن حق ہو اور تیرا کلام ہو تو ہمارے اوپر آسمان سے پتّھر برسا، یا درد ناک عذاب بھیج۔ ان آیتوں میں ارشاد فرمایا گیا کہ کافر طلب کریں یا نہ کریں عذاب جو ان کے لئے مقدر ہے ضرور آنا ہے، اسے کوئی ٹال نہیں سکتا۔
(۳)  وہ ہو گا اللہ کی طرف سے  جو بلندیوں کا مالک ہے  (ف ۳)
۳		یعنی آسمانوں کا۔
(۴)  ملائکہ اور جبریل (ف ۴) اس کی بارگاہ کی طرف عروج کرتے  ہیں (ف ۵)  وہ عذاب اس دن ہو گا جس کی مقدار پچاس ہزار برس ہے  (ف ۶)
۴		جو فرشتوں میں مخصوص فضل و شرف رکھتے ہیں۔
۵		یعنی اس مقامِ قرب کی طرف جو آسمان میں اس کے اوامر کا جائے نزول ہے۔
۶		وہ روزِ قیامت ہے جس کے شدائد کافروں کی نسبت تو اتنے دراز ہوں گے اور مومن کے لئے ایک فرض نماز سے بھی سُبک تر ہو گا۔
(۵) تو تم اچھی طرح صبر کرو۔
(۶) وہ اسے  (ف ۷) دور سمجھ رہے  ہیں (ف ۸)
۷		یعنی عذاب کو۔
۸		اور یہ خیال کرتے ہیں کہ واقع ہونے والا ہی نہیں۔
(۷) اور ہم اسے  نزدیک دیکھ رہے  ہیں (ف ۹)
۹		کہ ضرور ہونے والا ہے۔
(۸) جس دن آسمان ہو گا جیسی گلی چاندی۔
(۹) اور پہاڑ ایسے  ہلکے  ہو جائیں گے  جیسے  اون (ف ۱۰)
۱۰		اور ہوا میں اڑتے پھریں گے۔
(۱۰) اور کوئی دوست کسی دوست کی بات نہ پوچھے  گا (ف ۱۱)
۱۱		ہر ایک کو اپنی ہی پڑی ہو گی۔
(۱۱) ہوں گے  انہیں دیکھتے  ہوئے  (ف ۱۲) مجرم (ف ۱۳) آرزو کرے  گا، کاش! اس دن کے  عذاب سے  چھٹنے  کے  بدلے  میں دے  دے  اپنے  بیٹے۔
۱۲		کہ ایک دوسرے کو پہچانیں گے لیکن اپنے حال میں ایسے مبتلا ہوں گے کہ نہ ان سے حال پوچھیں گے، نہ بات کر سکیں گے۔
۱۳		یعنی کافر۔
(۱۲) اور اپنی جورو اور اپنا بھائی۔
(۱۳) اور اپنا کنبہ جس میں اس کی جگہ ہے۔
(۱۴) اور جتنے  زمین میں ہیں سب پھر یہ بدلہ دنیا  اسے  بچا لے۔
(۱۵) ہرگز نہیں (ف ۱۴) وہ تو بھڑکتی  آگ ہے۔
۱۴		یہ کچھ اس کے کام نہ آئے گا اور کسی طرح وہ عذاب سے بچ نہ سکے گا۔
(۱۶) کھال اتار لینے  وا لی بلا رہی ہے  (ف ۱۵)
۱۵		نام لے لے کر کہ اے کافر میرے پاس آ، اے منافق میرے پاس آ۔
(۱۷) اس کو جس نے   پیٹھ دی اور منہ پھیرا  (ف ۱۶)
۱۶		حق کے قبول کرنے اور ایمان لانے سے۔
(۱۸) اور جوڑ کر سینت  رکھا (محفوظ کر لیا) (ف ۱۷)
۱۷		مال کو، اور اس کے حقوقِ واجبہ ادا نہ کئے۔
(۱۹)  بیشک آدمی بنایا گیا ہے  بڑا بے  صبرا  حریص۔
(۲۰) جب اسے  برائی پہنچے  (ف ۱۸) تو سخت گھبرانے  والا۔
۱۸		تنگ دستی و بیماری وغیرہ کی۔
(۲۱) اور جب بھلائی پہنچے  (ف ۱۹) تو روک  رکھنے   والا (ف ۲۰) 
۱۹		دولت مندی و مال۔
۲۰		یعنی انسان کی حالت یہ ہے کہ اسے کوئی ناگوار حالت پیش آتی ہے تو اس پر صبر نہیں کرتا اور جب مال ملتا ہے تو اس کو خرچ نہیں کرتا۔
(۲۲) مگر نمازی۔
(۲۳)  جو اپنی نماز کے  پابند ہیں (ف ۲۱) 
۲۱		کہ فرائضِ پنجگانہ کو ان کے اوقات میں پابندی سے ادا کرتے ہیں، یعنی مومن ہیں۔
(۲۴)  اور وہ جن کے  مال میں ایک معلوم حق ہے  (ف ۲۲)
۲۲		مراد اس سے زکوٰۃ ہے جس کی مقدار معلوم ہے یا وہ صدقہ جو آدمی اپنے نفس پر معیّن کرے تو اسے معیّن اوقات میں ادا کیا کرے۔ مسئلہ : اس سے معلوم ہوا کہ صدقاتِ مستحبّہ کے لئے اپنی طرف سے وقت معیّن کرنا شرع میں جائز اور قابلِ مدح ہے۔
(۲۵) اس کے  لیے  جو مانگے  اور  جو  مانگ بھی نہ سکے  تو محروم رہے  (ف ۲۳)
۲۳		یعنی دونوں قِسم کے محتاجوں کو دے، انہیں بھی جو حاجت کے وقت سوال کرتے ہیں اور انہیں بھی جو شرم سے سوال نہیں کرتے اور ان کی محتاجی ظاہر نہیں ہوتی۔
(۲۶) اور ہو جو انصاف کا  دن سچ جانتے  ہیں (ف ۲۴) 
۲۴		اور مرنے کے بعد اٹھنے اور حشر و نشر و جزا و قیامت سب پر ایمان رکھتے ہیں۔
(۲۷)  اور وہ جو اپنے  رب کے  عذاب سے   ڈر رہے  ہیں۔
(۲۸) بیشک ان کے  رب کا عذاب  نڈر ہونے  کی چیز نہیں (ف ۲۵) 
۲۵		چاہے آدمی کتنا ہی نیک، پارسا، کثیرُ الطاعۃ والعبادۃ ہو مگر اسے عذابِ الٰہی سے بے خوف ہونا نہ چاہئے۔
(۲۹)  اور ہو جو اپنی شرمگاہوں کی حفاظت کرتے  ہیں۔
(۳۰) مگر اپنی بیبیوں یا اپنے  ہاتھ کے   مال کنیزوں سے  کہ ان پر کچھ ملامت نہیں۔
(۳۱)  تو جو  ان  دو (ف ۲۶) کے  سوا  اور چاہے   وہی حد سے  بڑھنے   والے  ہیں (ف ۲۷) 
۲۶		یعنی زوجات و مملوکات۔
۲۷		کہ حلال سے حرام کی طرف تجاوز کرتے ہیں۔ 
مسئلہ : اس آیت سے متعہ، لواطت، جانوروں کے ساتھ قضائے شہوت اور ہاتھ سے استمناء کی حرمت ثابت ہوتی ہے۔
(۳۲) اور وہ جو اپنی امانتوں اور اپنے  عہد کی حفاظت کرتے  ہیں (ف ۲۸) 
۲۸		شرعی امانتوں کی بھی اور بندوں کی امانتوں کی بھی اور خَلق کے ساتھ جو عہد ہیں ان کی بھی اور حق کے جو عہد ہیں ان کی بھی نذریں اور قَسمیں بھی اس میں داخل ہیں۔
(۳۳)  اور وہ جو اپنی گواہیوں پر قائم ہیں (ف ۲۹) 
۲۹		صدق و انصاف کے ساتھ، نہ اس میں رشتہ داری کا پاس کرتے ہیں، نہ زبردست کو کمزور پر ترجیح دیتے ہیں، نہ کسی صاحبِ حق کا تلفِ حق گوارا کرتے ہیں۔
(۳۴) اور وہ جو اپنی نماز کی حفاظت کرتے  ہیں (ف ۳۰) 
۳۰		نماز کا ذکر مکرّر فرمایا گیا۔ اس میں یہ اظہار ہے کہ نماز بہت اہم ہے یا یہ کہ ایک جگہ فرائض مراد ہیں دوسری جگہ نوافل۔ اور حفاظت سے مراد یہ ہے کہ اس کے ارکان اور واجبات اور سنّتوں اور مستحبّات کو کامل طور پر ادا کرتے ہیں۔
(۳۵)  یہ ہیں جن کا باغوں میں اعزاز ہو گا  (ف ۳۱) 
۳۱		بہشت کے۔
(۳۶)  تو ان کافروں کو کیا ہوا تمہاری طرف تیز  نگاہ سے  دیکھتے  ہیں (ف ۳۲)
۳۲		شانِ نزول: یہ آیت کفّار کی اس جماعت کے حق میں نازل ہوئی جو رسولِ کریم صلی اللہ علیہ و آلہٖ و سلم کے گرد حلقے باندھ کر گروہ کے گروہ جمع ہوتے تھے اور آپ کا کلامِ مبارک سنتے اور اس کو جھٹلاتے اور استہزاء کرتے اور کہتے کہ اگر یہ لوگ جنّت میں داخل ہوں گے جیسا کہ محمّد ( مصطفیٰ صلی اللہ علیہ و آلہٖ و سلم) فرماتے ہیں تو ہم ضرور ان سے پہلے اس میں داخل ہوں گے۔ انکے حق میں یہ آیت نازل ہوئی اور فرمایا گیا کہ ان کافروں کا کیا حال ہے کہ آپ کے پاس بیٹھتے بھی ہیں اور گردنیں اٹھا اٹھا کر دیکھتے بھی ہیں پھر بھی جو آپ سے سنتے ہیں اس سے نفع نہیں اٹھاتے۔
(۳۷) داہنے   اور بائیں گروہ کے  گروہ۔
(۳۸)  کیا ان میں  ہر شخص یہ طمع کرتا ہے  کہ (ف ۳۳) چین کے  باغ میں داخل کیا جائے  ۔
۳۳		ایمان والوں کی طرح۔
(۳۹) ہرگز نہیں، بیشک ہم نے  انہیں اس چیز سے  بنایا جسے  جانتے  ہیں (ف ۳۴) 
۳۴		یعنی نطفہ سے جیسے سب آدمیوں کو پیدا کیا تو اس سبب سے کوئی جنّت میں داخل نہ ہو گا جنّت میں داخل ہونا ایمان پر موقوف ہے۔
(۴۰) تو مجھے  قسم ہے  اس کی جو سب پُوربوں سب پچھموں کا مالک ہے  (ف ۳۵) کہ ضرور ہم قادر ہیں۔
۳۵		یعنی آفتاب کے ہر جائے طلوع اور ہر جائے غروب کا یا ہر ہر ستارہ کے مشرق و مغرب کا، مقصد اپنی ربوبیّت کی قَسم یاد فرمانا ہے۔
(۴۱) کہ ان سے  اچھے  بدل دیں (ف ۳۶)  اور ہم سے  کوئی نکل کر نہیں جا سکتا (ف ۳۷)
۳۶		اس طرح کہ انہیں ہلاک کر دیں اور بجائے ان کے اپنی فرمانبردار مخلوق پیدا کریں۔
۳۷		اور ہماری قدرت کے احاطہ سے باہر نہیں ہو سکتا۔
(۴۲) تو انہیں چھوڑ  دو ان کی بیہودگیوں میں پڑے  اور کھیلتے  ہوئے  یہاں تک کہ اپنے  اس (ف ۳۸) دن سے  ملیں جس کا انہیں وعدہ دیا جاتا ہے۔
۳۸		عذاب کے۔
(۴۳) جس دن قبروں سے  نکلیں گے  جھپٹتے  ہوئے  (ف ۳۹) گویا  وہ نشانیوں کی طرف لپک رہے  ہیں (ف ۴۰)  (۴۴) آنکھیں نیچی کیے  ہوئے  ان پر ذلت سوار،  یہ ہے  ان کا وہ دن (ف ۴۱) جس کا ان سے  وعدہ تھا (ف ۴۲)
۳۹		محشر کی طرف۔
۴۰		جیسے جھنڈے والے اپنے جھنڈے کی طرف دوڑتے ہیں۔
۴۱		یعنی روزِ قیامت۔
۴۲		دنیا میں اور وہ اس کو جھٹلاتے تھے۔



سورۂ نوح

اللہ کے  نام سے  شروع جو نہایت مہربان رحم والا(ف ۱)
۱		سورۂ نوح مکّیہ ہے، اس میں دو۲ رکوع، اٹھائیس ۲۸ آیتیں، دو سو چوبیس۲۲۴ کلمے، نو سو ننانوے ۹۹۹ حرف ہیں۔
(۱) بیشک ہم نے  نوح کو اس کی قوم کی طرف بھیجا کہ ان کو  ڈرا اس سے  پہلے  کہ ان پر دردناک عذاب آئے  (ف ۲)
۲		دنیا و آخرت کا۔
(۲) اس نے  فرمایا  اے  میری قوم! میں تمہارے  لیے  صریح ڈر سنانے  والا ہوں۔
(۳) کہ اللہ کی بندگی کرو (ف ۳)  اور اس سے  ڈرو (ف ۴) اور میرا حکم مانو۔
۳		اور اس کا کسی کو شریک نہ بناؤ۔
۴		نافرمانیوں سے بچ کر تا کہ وہ غضب نہ فرمائے۔
(۴) وہ تمہارے  کچھ گناہ بخش دے  گا (ف ۵) اور ایک مقرر میعاد تک (ف ۶) تمہیں مہلت دے  گا (ف ۷) بیشک اللہ کا وعدہ جب آتا ہے  ہٹایا نہیں جاتا کسی طرح تم جانتے  (ف ۸) 
۵		جو تم سے وقتِ ایمان تک صادر ہوئے ہوں گے یا جو بندوں کے حقوق سے متعلق نہ ہوں گے۔
۶		یعنی وقتِ موت تک۔
۷		کہ اس دوران میں تم پر عذاب نہ فرمائے گا۔
۸		اس کو اور ایمان لے آتے۔
(۵) عرض کی (ف ۹)  اے  میرے  رب! میں نے  اپنی قوم کو رات دن بلایا (ف ۱۰) 
۹		حضرت نوح علیہ السلام نے۔
۱۰		ایمان و طاعت کی طرف۔
(۶) تو میرے  بلانے  سے  انہیں بھاگنا  ہی بڑھا (ف ۱۱)
۱۱		اور جتنی انہیں ایمان لانے کی ترغیب دی گئی اتنی ہی ان کی سرکشی بڑھتی گئی۔
(۷) اور میں نے  جتنی بار انہیں بلایا (ف ۱۲) کہ تو ان کو بخشے  انہوں نے  اپنے  کانوں میں انگلیاں دے  لیں (ف ۱۳) اور اپنے  کپڑے  اوڑھ لیے  (ف ۱۴) اور ہٹ کی (ف ۱۵) اور بڑا  غرور کیا (ف ۱۶) 
۱۲		تجھ پر ایمان لانے کی طرف۔
۱۳		تاکہ میری دعوت کو نہ سنیں۔
۱۴		اور منھ چھُپا لئے تاکہ مجھے نہ دیکھیں کیونکہ انہیں دِینِ الٰہی کی طرف نصیحت کرنے والے کو دیکھنا بھی گوارا نہ تھا۔
۱۵		اپنے کفر پر۔
۱۶		اور میری دعوت کو قبول کرنا اپنی شان کے خلاف جانا۔
(۸) پھر میں نے  انہیں علانیہ بلایا (ف ۱۷)
۱۷		ببانگِ بلند محفلوں میں۔
(۹) پھر میں نے  ان سے  با علان بھی کہا (ف ۱۸)  اور آہستہ خفیہ بھی کہا (ف ۱۹) 
۱۸		اور دعوت بالاعلان کی تکرار بھی کی۔
۱۹		ایک ایک سے، اور کوئی دقیقہ دعوت کا اٹھا نہ رکھا قوم زمانۂ دراز تک حضرت نو ح علیہ السلام کی تکذیب ہی کرتی رہی تو اللہ تعالیٰ نے ان سے بارش روک دی اور ان کی عورتوں کو بانجھ کر دیا، چالیس سال تک انکے مال ہلاک ہو گئے، جانور مر گئے جب یہ حال ہوا تو حضرت نوح علیہ السلام نے انہیں استغفار کا حکم دیا۔
(۱۰) تو میں نے  کہا اپنے  رب سے  معافی مانگو (ف ۲۰) وہ بڑا معاف فرمانے  والا ہے  (ف ۲۱) 
۲۰		کفر و شرک سے، اور ایمان لا کر مغفرت طلب کرو تاکہ اللہ تعالیٰ تم پر اپنی رحمتوں کے دروازے کھولے کیونکہ طاعات میں مشغول ہونا خیر و برکت اور وسعتِ رزق کا سبب ہوتا ہے۔
۲۱		توبہ کرنے والوں کو اگر تم ایمان لائے اور تم نے توبہ کی تو وہ۔
(۱۱) تم پر شراٹے  کا (موسلا دھار) مینھ بھیجے  گا۔
(۱۲) اور مال اور  بیٹوں سے  تمہاری مدد کرے  گا (ف ۲۲) اور تمہارے  لیے  باغ بنا دے  گا اور تمہارے  لیے  نہریں بنائے  گا (ف ۲۳)
۲۲		مال و اولاد بکثرت عطا فرمائے گا۔
۲۳		حضرت حسن رضی اللہ تعالیٰ عنہ سے مروی ہے ایک شخص آپ کے پاس آیا اور اس نے قلّتِ بارش کی شکایت کی، آپ نے استغفار کا حکم دیا، دوسرا آیا، اس نے تنگ دستی کی شکایت کی، اسے بھی یہی حکم فرمایا، پھر تیسرا آیا، اس نے قلّتِ نسل کی شکایت کی، اس سے بھی یہی فرمایا، پھر چوتھا آیا، اس نے اپنی زمین کی قلّتِ پیداوار کی شکایت کی، اس سے بھی یہی فرمایا، ربیع بن صبیح جو حاضر تھے انھوں نے عرض کیا چند لوگ آئے قِسم قِسم کی حاجتیں انہوں نے پیش کیں، آپ نے سب کو ایک ہی جواب دیا کہ استغفار کرو تو آپ نے یہ آیت پڑھی۔ ( ان حوائج کے لئے یہ قرآنی عمل ہے)
(۱۳) تمہیں کیا ہوا اللہ سے  عزت حاصل کرنے  کی امید نہیں کرتے  (ف ۲۴)
۲۴		اس طرح کہ اس پر ایمان لاؤ۔
(۱۴) حالانکہ اس نے  تمہیں طرح طرح بنایا (ف ۲۵) 
۲۵		کبھی نطفہ، کبھی علقہ، کبھی مضغہ، یہاں تک کہ تمہاری خلقت کا مل کی، اس کی آفرینش میں نظر کرنا، اس کی خالقیّت و قدرت اور اس کی وحدانیّت پر ایمان لانے کو و اجب کرتا ہے۔
(۱۵) کیا تم نہیں دیکھتے  اللہ نے  کیونکر سات آسمان بنائے  ایک پر ایک۔
(۱۶)  اور ان میں چاند کو روشن کیا  (ف ۲۶) اور سورج کو چراغ (ف ۲۷) 
۲۶		حضرت ابنِ عباس و ابنِ عمر رضی اللہ تعالیٰ عنہم سے مروی ہے کہ آفتاب و ماہتاب کے چہرے تو آسمانوں کی طرف ہیں اور ہر ایک کی پشت زمین کی طرف تو آسمانوں کی لطافت کے باعث ان کی روشنی تمام آسمانوں میں پہنچتی ہے اگر چہ چاند آسمانِ دنیا میں ہے۔
۲۷		کہ دنیا کو روشن کرتا ہے اور اس کی روشنی چاند کے نور سے قوی تر ہے اور آفتاب چوتھے آسمان میں ہے۔
(۱۷) اور اللہ نے  تمہیں سبزے  کی طرح زمین سے  اُگایا (ف ۲۸) 
۲۸		تمہارے باپ حضرت آدم کو اس سے پیدا کر کے۔
(۱۸) پھر تمہیں اسی میں لے  جائے  گا (ف ۲۹) اور دوبارہ نکالے  گا (ف ۳۰)
۲۹		موت کے بعد۔
۳۰		اس سے روزِ قیامت۔
(۱۹) اور اللہ نے  تمہارے  لیے  زمین کو بچھونا بنایا۔
(۲۰) کہ اس کے  وسیع راستوں میں چلو۔
(۲۱) نوح نے  عرض کی، اے  میرے  رب! انہوں نے  میری نافرمانی کی (ف ۳۱) اور (ف ۳۲) ایسے  کے  پیچھے  ہولیے  جیسے  اس کے  مال اور اولاد نے  نقصان ہی بڑھایا (ف ۳۳)
۳۱		اور میں نے جو ایمان و استغفار کا حکم دیا تھا، اس کو انہوں نے نہ مانا۔
۳۲		ان کے عوام، غرباء اور چھوٹے لوگ، سرکش رؤساء اور اصحابِ اموال و اولاد کے تابع ہوئے۔
۳۳		اور وہ غرورِ مال میں مست ہو کر کفر و طغیان میں بڑھتا رہا۔
(۲۲) اور (ف ۳۴) بہت بڑا  داؤ  ں  کھیلے  (ف ۳۵) 
۳۴		وہ رؤساء۔
۳۵		کہ انہوں نے حضرت نوح علیہ السلام کی تکذیب کی اور انہیں اور ان کے متّبعین کو ایذائیں پہنچائیں۔
(۲۳) اور بولے  (ف ۳۶) ہرگز  نہ چھوڑنا اپنے  خداؤں کو (ف ۳۷) اور ہرگز نہ چھوڑنا  ودّ اور سواع  اور یغوث  اور  یعوق اور نسر کو (ف ۳۸)  
۳۶		رؤسائے کفّار اپنے عوام سے۔
۳۷		یعنی ان کی عبادت ترک نہ کرنا۔
۳۸		یہ ان کے بتوں کے نام ہیں جنہیں وہ پوجتے تھے بت تو ان کے بہت تھے مگر یہ پانچ ان کے نزدیک بڑی عظمت والے تھے وَدّ تو مرد کی صورت پر تھا اور سُواع عورت کی صورت پر اور یغوث شیر کی شکل اور یعوق گھوڑے کی اور نسر کرگس کی، یہ بت قومِ نوح سے منتقل ہو کر عرب میں پہنچے اور مشرکین کے قبائل سے ایک ایک نے ایک ایک کو اپنے لئے خاص کر لیا۔
(۲۴) اور بیشک انہوں نے  بہتوں کو بہکایا (ف ۳۹) اور تو ظالموں کو (ف ۴۰) زیادہ نہ کرنا مگر گمراہی (ف ۴۱) 
۳۹		یعنی یہ بت بہت سے لوگوں کے لئے گمراہی کا سبب ہوئے یا یہ معنیٰ ہیں کہ رؤسائے قوم نے بتوں کی عبادت کا حکم کر کے بہت سے لوگوں کو گمراہ کر دیا۔
۴۰		جو بتوں کو پوجتے ہیں۔
۴۱		یہ حضرت نوح علیہ السلام کی دعا ہے جب انہیں وحی سے معلوم ہوا کہ جو لوگ ایمان لا چکے قوم میں انکے سوا اور لوگ ایمان لانے والے نہیں تب آپ نے یہ دعا کی۔
(۲۵) اپنی کیسی خطاؤں پر ڈبوئے  گئے  (ف ۴۲) پھر آگ میں داخل کیے  گئے  (ف ۴۳)  تو انہوں نے  اللہ کے  مقابل اپنا کوئی مددگار نہ پایا (ف ۴۴)
۴۲		طوفان میں۔
۴۳		بعد غرق ہونے کے۔
۴۴		جو انہیں عذابِ الٰہی سے بچا سکتا۔
(۲۶) اور نوح نے  عرض کی، اے  میرے  رب! زمین پر کافروں میں سے  کوئی بسنے  والا نہ چھوڑ۔
(۲۷) بیشک اگر تو انہیں رہنے  دے  گا (ف ۴۵) تو تیرے  بندوں کو گمراہ کر دیں گے  اور ان کے  اولاد  ہو گی تو وہ بھی نہ ہو گی مگر بدکار بڑی ناشکر (ف ۴۶)
۴۵		اور ہلاک نہ فرمائے گا۔
۴۶		یہ حضرت نوح علیہ السلام کو وحی سے معلوم ہو چکا تھا اور حضرت نوح علیہ السلام نے اپنے اور اپنے والدین اور مومنین و مومنات کے لئے دعا فرمائی۔
(۲۸) اے  میرے  رب مجھے  بخش دے  اور میرے  ماں باپ کو (ف ۴۷) اور اسے  جو ایمان کے  ساتھ میرے  گھر میں ہے   اور سب مسلمان مردوں اور سب مسلمان عورتوں کو، اور کافروں کو نہ بڑھا  مگر تباہی (ف ۴۸)
۴۷		کہ وہ دونوں مومن تھے۔
۴۸		اللہ تعالیٰ نے حضرت نوح علیہ السلام کی دعا قبول فرمائی اوران کی قوم کے تمام کفّار کو عذاب سے ہلاک کر دیا۔




سورۂ جِنّ

اللہ کے  نام سے  شروع جو نہایت مہربان رحم والا(ف ۱)
۱		سورۂ جِنّ مکّیہ ہے، اس میں دو۲رکوع، اٹھائیس ۲۸ آیتیں، دو سو پچاس۲۵۰ کلمے، آٹھ سو ستّر ۸۷۰ حرف ہیں۔
(۱) تم فرماؤ (ف ۲) مجھے  وحی ہوئی کہ کچھ جنوں نے  (ف ۳) میرا  پڑھنا کان  لگا کر سنا (ف ۴) تو بولے  (ف ۵) ہم نے  ایک عجیب قرآن  سنا (ف ۶)
۲		اے مصطفیٰ صلی اللہ علیہ و آلہٖ و سلم۔
۳		نصیبین کے۔ جن کی تعداد مفسّرین نے نو۹ بیان کی۔
۴		نمازِ فجر میں بمقامِ نخلہ مکّہ مکرّمہ و طائف کے درمیان۔
۵		وہ جنّ اپنی قوم میں جا کر۔
۶		جو اپنی فصاحت و بلاغت و خوبیِ مضامین و علوِّ معنیٰ میں ایسا نادر ہے کہ مخلوق کا کوئی کلام اس سے کوئی نسبت نہیں رکھتا اور اس کی یہ شان ہے۔
(۲) کہ بھلائی کی راہ بتا تا ہے  (ف ۷) تو ہم اس پر ایمان لائے،  اور ہم ہرگز کسی کو اپنے  رب کا شریک نہ کریں گے۔
۷		یعنی توحید و ایمان کی۔
(۳) اور یہ کہ ہمارے  رب کی شان بہت بلند ہے  نہ اس نے  عورت اختیار کی اور نہ بچہ (ف ۸)
۸		جیسا کہ کفّار جنّ و انس کہتے ہیں۔
(۴) اور یہ کہ ہم میں کا بے  وقوف اللہ پر بڑھ کر بات کہتا تھا  (ف ۹)  
۹		جھوٹ بولتا تھا، بے ادبی کرتا تھا کہ اس کے لئے شریک و اولاد اور بی بی بتاتا تھا۔
(۵) اور یہ کہ ہمیں خیال تھا کہ ہرگز آدمی اور جِن اللہ پر جھوٹ نہ باندھیں گے  (ف ۱۰)
۱۰		اور اس پر افتراء نہ کریں گے اس لئے ہم ان کی باتوں کی تصدیق کرتے تھے جو کچھ وہ شانِ الٰہی میں کہتے تھے اور خداوندِ عالَم کی طرف بی بی اور بچّے کی نسبت کرتے تھے یہاں تک کہ قرآنِ کریم کی ہدایت سے ہمیں ان کا کذب و بہتان ظاہر ہو گیا۔
(۶) اور یہ کہ آدمیوں میں کچھ مرد جنوں کے  کچھ مردوں کے  پناہ لیتے  تھے  (ف ۱۱) تو اس سے  اور بھی ان کا تکبر  بڑھا۔
۱۱		جب سفر میں کسی خوفناک مقام پر اترتے تو کہتے ہم اس جگہ کے سردار کی پناہ چاہتے ہیں یہاں کے شریروں سے۔
(۷) اور یہ کہ انہوں نے   (ف ۱۲) گمان کیا جیسا تمہیں گمان ہے  (ف ۱۳) کہ اللہ ہرگز کوئی رسول نہ بھیجے  گا ۔
۱۲		یعنی کفّارِ قریش نے۔
۱۳		اے جنّات۔
(۸) اور یہ کہ ہم نے  آسمان کو چھوا (ف ۱۴) تو اسے  پایا کہ (ف ۱۵) سخت پہرے  اور آگ کی چن گاریوں سے  بھر دیا گیا ہے  (ف ۱۶) 
۱۴		یعنی اہلِ آسمان کا کلام سننے کے لئے آسمانِ دنیا پر جانا چاہا۔
۱۵		فرشتوں کے۔
(۹) اور یہ کہ ہم (ف ۱۷) پہلے  آسمان میں سننے  کے  لیے  کچھ موقعوں پر بیٹھا کرتے  تھے، پھر اب  (ف ۱۸) جو کوئی سنے  وہ اپنی تاک میں آگ کا  لُوکا (لپٹ) پائے  (ف ۱۹)
۱۶		تاکہ جنّات کو اہلِ آسمان کی باتیں سننے کے لئے آسمان تک پہنچنے سے روکا جائے۔
۱۷		نبی کریم صلی اللہ علیہ و آلہٖ و سلم کی بعثت سے۔
۱۸		نبی کریم صلی اللہ علیہ و آلہٖ و سلم کی بعثت کے بعد۔
۱۹		جس سے اس کو مارا جائے۔
(۱۰) اور یہ کہ ہمیں نہیں معلوم کہ (ف ۲۰)  زمین والوں سے  کوئی برائی کا ارادہ فرمایا گیا ہے  یا ان کے  نے  کوئی بھلائی چاہی ہے۔
۲۰		ہماری اس بندش اور روک سے۔
(۱۱)  اور یہ کہ ہم میں (ف ۲۱) کچھ نیک ہیں (ف ۲۲) اور کچھ دوسری طرح کے  ہیں، ہم کئی راہیں پھٹے  ہوئے  ہیں (ف ۲۳) 
۲۱		قرآنِ کریم سننے کے بعد۔
۲۲		مومنِ مخلص، متّقی و ابرار۔
۲۳		فرقے فرقے، مختلف۔
(۱۲) اور یہ کہ ہم کو یقین ہوا کہ ہر گز زمین اللہ کے  قابو سے  نہ نکل سکیں گے  اور نہ بھاگ کر اس کے  قبضہ سے  باہر ہوں۔
(۱۳)  اور یہ کہ ہم نے  جب ہدایت سنی (ف ۲۴) اس پر ایمان لائے، تو جو اپنے  رب پر ایمان لائے  اسے  نہ کسی کمی کا خوف (ف ۲۵) اور نہ زیادتی کا (ف ۲۶) 
۲۴		یعنی قرآنِ پاک۔
۲۵		یعنی نیکیوں یا ثواب کی کمی کا۔
۲۶		بدیوں کی۔
(۱۴) اور یہ کہ ہم میں کچھ مسلمان ہیں اور کچھ ظالم (ف ۲۷) تو جو اسلام لائے  انہوں نے  بھلائی سوچی (ف ۲۸)
۲۷		حق سے پھرے ہوئے کافر۔
۲۸		اور ہدایت و راہِ حق کو اپنا مقصود ٹھہرایا۔
(۱۵) اور رہے  ظالم (ف ۲۹)  وہ جہنم کے  ایندھن ہوئے  (ف ۳۰)
۲۹		کافر راہِ حق سے پھرنے والے۔
۳۰		اس آیت سے ثابت ہوتا ہے کہ کافر جنّ آتشِ جہنّم کے عذاب میں گرفتار کئے جائیں گے۔
(۱۶) اور فرماؤ کہ مجھے  یہ وحی ہوئی ہے  کہ اگر وہ (ف ۳۱)  راہ پر سیدھے   رہتے  (ف ۳۲) تو ضرور ہم انہیں  وافر پانی دیتے  (ف ۳۳) 
۳۱		یعنی انسان۔
۳۲		یعنی دِینِ حق و طریقۂ اسلام پر۔
۳۳		کثیر۔ مراد وسعتِ رزق ہے اور یہ واقعہ اس وقت کا ہے جب کہ سات برس تک وہ بارش سے محروم کر دیئے گئے تھے، معنیٰ یہ ہیں کہ اگر وہ لوگ ایمان لاتے تو ہم دنیا میں ان پر رزق وسیع کرتے اور انہیں کثیر پانی اور فراخیِ عیش عنایت فرماتے۔
 (۱۷)  کہ اس پر انہیں جانچیں (ف ۳۴) اور جو اپنے  رب کی یاد سے  منہ پھیرے  (ف ۳۵) وہ اسے   چڑھتے  عذاب میں ڈالے  گا (ف ۳۶)
۳۴		کہ وہ کیسی شکر گذاری کرتے ہیں۔
۳۵		قرآن سے یا توحید یا عبادت سے۔
۳۶		جس کی شدّت دم بدم بڑھے گی۔
(۱۸) اور یہ کہ مسجدیں (ف ۳۷) اللہ ہی کی ہیں  تو اللہ کے  ساتھ کسی کی بندگی نہ کرو (ف ۳۸) 
۳۷		یعنی وہ مکان جو نماز کے لئے بنائے گئے۔
۳۸		جیسا کہ یہود و نصاریٰ کا طریقہ تھا کہ وہ اپنے گرجاؤں اور عبادت خانوں میں شرک کرتے تھے۔
(۱۹)  اور یہ کہ جب اللہ کا بندہ  (ف ۳۹) اس کی بندگی کرنے  کھڑا ہوا (ف ۴۰) تو قریب تھا کہ وہ جن اس پر ٹھٹھ  کے  ٹھٹھ ہو جائیں (ف ۴۱) 
۳۹		یعنی سیّدِ عالَم محمّد مصطفیٰ صلی اللہ علیہ و آلہٖ و سلم بطنِ نخلہ میں وقتِ فجر۔
۴۰		یعنی نماز پڑھنے۔
۴۱		کیونکہ انہیں نبی کریم صلی اللہ علیہ و آلہٖ و سلم کی عبادت و تلاوت اور آپ کے اصحاب کی اقتداء نہایت عجیب اور پسندیدہ معلو م ہوئی، اس سے پہلے انہوں نے کبھی ایسا منظر نہ دیکھا تھا اور ایسا بے مثل کلام نہ سنا تھا۔
(۲۰)  تم فرماؤ میں تو اپنے  رب ہی کی بندگی کرتا ہوں اور کسی کو اس کا شریک نہیں  ٹھہراتا۔
(۲۱) تم فرماؤ میں تمہارے  کسی برے   بھلے  کا مالک نہیں۔
(۲۲) تم فرماؤ ہرگز مجھے  اللہ سے  کوئی نہ بچائے  گا  (ف ۴۲) اور ہرگز اس کے  سوا کوئی پناہ نہ پاؤں گا۔
۴۲		جیسا کہ حضرت صالح علیہ السلام نے فرمایا تھا فَمَنْ یَّنْصُرُنِیْ مِنَ اللّٰہِ اِنْ عَصَیْتُہ۔
(۲۳)  مگر اللہ کے  پیام پہنچاتا اور اس کی رسالتیں (ف ۴۳) اور جو اللہ اور اس کے  رسول کا حکم نہ مانے  (ف ۴۴) تو بیشک ان کے  لیے  جہنم کی آگ ہے  جس میں ہمیشہ ہمیشہ رہیں۔
۴۳		یہ میرا فرض ہے جس کو انجام دیتا ہوں۔
۴۴		اور ان پر ایمان نہ لائے۔
(۲۴) یہاں تک کہ جب دیکھیں گے  (ف ۴۵) جو وعدہ دیا جاتا ہے  تو اب جان جائیں گے  کہ کس ک  مددگار کمزور اور کس کی گنتی کم (ف ۴۶) 
۴۵		وہ عذاب۔
۴۶		کافر کی یا مومن کی، یعنی اس روز کافر کا کوئی مددگار نہ ہو گا اور مومن کی مدد اللہ تعالیٰ اور اس کے انبیاء اور ملائکہ سب فرمائیں گے۔ شانِ نزول : نضر بن حارث نے کہا تھا کہ یہ وعدہ کب پورا ہو گا اس کے جواب میں اگلی آیت نازل ہوئی۔
(۲۵) تم فرماؤ میں نہیں جانتا  آیا  نزدیک ہے   وہ جس کا تمہیں  وعدہ دیا جاتا ہے  یا میرا  رب اسے  کچھ وقفہ دے  گا (ف ۴۷)
۴۷		یعنی وقتِ عذاب کا علم غیب ہے جسے اللہ تعالی ہی جانے۔
(۲۶) غیب کا جاننے   والا تو اپنے  غیب پر (ف ۴۸) کسی کو مسلط نہیں کرتا (ف ۴۹) 
۴۸		یعنی اپنے غیبِ خاص پر جس کے ساتھ وہ منفرد ہے۔ (خازن و بیضاوی وغیرہ)
۴۹		یعنی اطلاعِ کامل نہیں دیتا جس سے حقائق کا کشفِ تام اعلیٰ درجۂ یقین کے ساتھ حاصل ہو۔
(۲۷)  سوائے   اپنے  پسندیدہ رسولوں کے   (ف ۵۰) کہ ان کے  آگے  پیچھے  پہرا مقرر کر دیتا ہے  (ف ۵۱)
۵۰		تو انہیں غیوب پر مسلط کرتا ہے اور اطلاعِ کامل اور کشفِ تام عطا فرماتا ہے اور یہ علمِ غیب ان کے لئے معجزہ ہوتا ہے، اولیاء کو بھی اگرچہ غیوب پر اطلاع دی جاتی ہے مگر انبیاء کا علم باعتبارِ کشف و انجلاء اولیاء کے علم سے بہت بلند و بالا  و ارفع و اعلیٰ ہے اور اولیاء کے علوم انبیاء ہی کے وساطت اور انہیں کے فیض سے ہوتے ہیں۔ معتزلہ ایک گمراہ فرقہ ہے وہ اولیاء کے لئے علمِ غیب کا قائل نہیں اس کا خیال باطل اور احادیثِ کثیرہ کے خلاف ہے اور اس آیت سے ان کا تمسّک صحیح نہیں۔ بیانِ مذکورہ بالا میں اس کا اشارہ کر دیا گیا ہے سیّد الرُّسُل خاتمُ الانبیاء محمّد مصطفیٰ صلی اللہ علیہ و آلہٖ و سلم مرتضیٰ رسولوں میں سب سے اعلیٰ ہیں اللہ تعالیٰ نے آپ کو تمام اشیاء کے علوم عطا فرمائے جیسا کہ صحاح کی معتبر احادیث سے ثابت ہے اور یہ آیت حضور کے اور تمام مرتضیٰ رسولوں کے لئے غیب کا علم ثابت کرتی ہے۔
۵۱		فرشتوں کو جو ان کی حفاظت کرتے ہیں۔
(۲۸) تا کہ دیکھ لے  کہ انہوں نے  اپنے   رب کے  پیام پہنچا  دیے   اور جو کچھ ان کے  پاس سب اس کے  علم میں ہے  اور اس نے  ہر چیز کی گنتی شمار کر  رکھی ہے  (ف ۵۲)
۵۲		اس سے ثابت ہوا کہ جمیع اشیاء محدود و محصور و متناہی ہیں۔




سورۂ مزّمّل

اللہ کے  نام سے  شروع جو نہایت مہربان رحم والا(ف ۱)
۱		سورۂ مزّمّل مکّیہ ہے، اس میں دو ۲رکوع، بیس ۲۰آیتیں، دو سو پچاسی۲۸۵ کلمے، آٹھ سو اڑتیس ۸۳۸حرف ہیں۔
(۱) اے  جھرمٹ مارنے  والے  (ف ۲)
۲		یعنی اپنے کپڑوں سے لپٹنے والے۔ اس کے شانِ نزول میں کئی قول ہیں بعض مفسّرین نے کہا کہ ابتدائے زمانۂ وحی میں سیّدِ عالَم صلی اللہ علیہ و آلہٖ و سلم خوف سے اپنے کپڑوں میں لپٹ جاتے تھے، ایسی حالت میں آپ کو حضرت جبریل نے یٰۤاَ یّھَُاالْمُزَّمِّلُ کہہ کر ندا کی۔ ایک قول یہ ہے کہ سیّدِ عالَم صلی اللہ علیہ و آلہٖ و سلم چادر شریف میں لپٹے ہوئے آرام فرما رہے تھے، اس حالت میں آپ کو ندا کی گئی یٰۤاَ یّھَُاالْمُزَّمِّلُ بہرحال یہ ندا بتاتی ہے کہ محبوب کی ہر ادا پیاری ہے اور یہ بھی کہا گیا ہے کہ اس کے معنیٰ یہ ہیں کہ ردائے نبوّت و چادرِ رسالت کے حامل و لائق۔
(۲) رات میں قیام فرما (ف ۳) سوا  کچھ رات کے  (ف ۴)  
۳		نماز اور عبادت کے ساتھ۔
(۳) آدھی رات یا اس سے  کچھ تم کرو۔
(۴) یا  اس پر کچھ بڑھاؤ  (ف ۵) اور قرآن خوب ٹھہر ٹھہر کر پڑھو (ف ۶) 
۴		یعنی تھوڑا حِصّہ آرام کے لئے ہو، باقی شب عبادت میں گزاریئے۔ اب وہ باقی کتنی ہو اس کی تفصیل آگے ارشاد فرمائی جاتی ہے۔
۵		مراد یہ ہے کہ آپ کو اختیار دیا گیا ہے کہ خواہ قیام نصف شب سے کم ہو یا نصف شب یا اس سے زیادہ ہو (بیضاوی) مراد اس قیام سے تہجّد ہے جو ابتدائے اسلام میں واجب و بقولے فرض تھا، نبی کریم صلی اللہ علیہ و آلہٖ و سلم اور آپ کے اصحاب شب کو قیام فرماتے اور لوگ نہ جانتے کہ تہائی رات یا آدھی رات یا دو تہائی رات کب ہوئی تو وہ تمام شب قیام میں رہتے اور صبح تک نمازیں پڑھتے، اس اندیشہ سے کہ قیام قدرِ واجب سے کم نہ ہو جائے یہاں تک کہ ان حضرات کے پاؤں سوج جاتے تھے، پھر یہ حکم ایک سال کے بعد منسوخ ہو گیا اور اس کا ناسخ بھی اسی سورت میں ہے فَاقْرَءُ وْا مَا تَیَسَّرَ مِنْہُ۔
۶		رعایتِ وقوف اور ادائے مخارج کے ساتھ اور حروف کو مخارج کے ساتھ تا بہ امکانِ صحیح ادا کرنا نماز میں فرض ہے۔
(۵) بیشک عنقریب ہم تم پر  ایک بھاری بات ڈالیں گے  (ف ۷) 
۷		یعنی نہایت جلیل و با عظمت۔ مراد اس سے قرآنِ مجید ہے یہ بھی کہا گیا ہے کہ معنیٰ یہ ہیں کہ ہم آپ پر قرآن نازل فرمائیں گے جس میں اوامر، نواہی اور تکالیفِ شاقّہ ہیں جو مکلّفین پر بھاری ہوں گے۔
(۶) بیشک رات کا اٹھنا (ف ۸) وہ زیادہ  دباؤ ڈالتا ہے  (ف ۹) اور بات خوب سیدھی نکلتی ہے  (ف ۱۰) 
۸		سونے کے بعد۔
۹		بہ نسبت دن کی نماز کے۔
۱۰		کیونکہ وہ وقت سکون و اطمینان کا ہے، شور و شغب سے امن ہوتی ہے، اخلاص تام و کامل ہوتا ہے، ریاء و نمائش کا موقع نہیں ہوتا۔
(۷) بیشک  دن میں تو تم کو بہت سے  کام ہیں (ف ۱۱)
۱۱		شب کا وقت عبادت کے لئے خوب فراغت کا ہے۔
(۸) اور اپنے  رب کا نام یاد کرو (ف ۱۲) اور سب سے  ٹوٹ کر اسی کے  ہو  رہو (ف ۱۳)
۱۲		رات و دن کے جملہ اوقات میں تسبیح، تہلیل، نماز، تلاوتِ قرآن شریف، درسِ علم وغیرہ کے ساتھ اور یہ بھی کہا گیا ہے کہ اس کے معنیٰ یہ ہیں کہ اپنی قرأت کی ابتداء میں بِسْمِ اللّٰہِ الرَّحْمٰنِ الرَّحِیْمِ پڑھو۔
۱۳		یعنی عبادت میں انقطاع کی صفت ہو کہ دل اللہ تعالیٰ کے سوا اور کسی طرف مشغول نہ ہو، سب علاقہ قطع ہو جائیں، اسی کی طرف توجہ رہے۔
(۹) وہ پورب کا رب اور پچھم کا رب اس کے  سوا کوئی معبود نہیں تو تم اسی کو اپنا کارساز بناؤ (ف ۱۴)
۱۴		اور اپنے کام اسی کی طرف تفویض کرو۔
(۱۰) اور کافروں کی باتوں پر صبر فرماؤ اور انہیں اچھی طرح چھوڑ دو (ف ۱۵)
۱۵		وھٰذَامَنْسُوْخ بِآ یَۃِ الْقِتَالِ۔
(۱۱) اور مجھ پر چھوڑو ان جھٹلانے  والے  مالداروں کو اور انہیں تھوڑی مہلت دو (ف ۱۶) 
۱۶		بدر تک یا روزِ قیامت تک۔
(۱۲) بیشک ہمارے  پاس (ف ۱۷) بھاری بیڑیاں ہیں اور بھڑکتی آگ۔
۱۷		آخرت میں۔
(۱۳) اور گلے  میں پھنستا کھانا اور دردناک عذاب (ف ۱۸)
۱۸		ان کے لئے جنہوں نے نبی کریم صلی اللہ علیہ و آلہٖ و سلم کی تکذیب کی۔
(۱۴) جس دن تھرتھرائیں گے  زمین اور پہاڑ (ف ۱۹) اور پہاڑ ہو جائیں گے  ریتے  کا ٹیلہ بہتا ہوا۔
۱۹		وہ قیامت کا دن ہو گا۔
(۱۵) بیشک ہم نے  تمہاری طرف ایک رسول بھیجے  (ف ۲۰) کہ تم پر حاضر ناظر ہیں (ف ۲۱) جیسے  ہم نے  فرعون کی طرف رسول بھیجے  (ف ۲۲)
۲۰		سیّدِ عالَم محمّد مصطفیٰ صلی اللہ علیہ و آلہٖ و سلم۔
۲۱		مومن کے ایمان اور کافر کے کفر کو جانتے ہیں۔
۲۲		حضرت موسیٰ علیہ السلام۔
(۱۶) تو فرعون نے  اس رسول کا حکم نہ مانا تو ہم نے  اسے  سخت گرفت سے  پکڑا۔
(۱۷) پھر کیسے  بچو گے  (ف ۲۳) اگر (ف ۲۴) کفر کرو اس دن (ف ۲۵) جو بچوں کو بوڑھا کر دے  گا (ف ۲۶) 
۲۳		عذابِ الٰہی سے۔
۲۴		دنیا میں۔
۲۵		یعنی قیامت کے دن جو نہایت ہولناک ہو گا۔
۲۶		اپنے شدّتِ دہشت سے۔
(۱۸) آسمان اس کے  صدمے  سے  پھٹ جائے  گا،  اللہ کا وعدہ  ہو کر رہنا۔
(۱۹) بیشک یہ نصیحت ہے، تو جو چاہے  اپنے  رب کی طرف راہ لے  (ف ۲۷) 
۲۷		ایمان و طاعت اختیار کر کے۔
(۲۰) بیشک تمہارا رب جانتا ہے  کہ تم قیام کرتے  ہو کبھی دو تہائی رات کے  قریب،  کبھی آدمی رات، کبھی  تہائی اور ایک جماعت تمہارے  ساتھ وا لی (ف ۲۸) اور اللہ رات اور دن کا اندازہ فرماتا ہے، اسے  معلوم ہے  کہ اے  مسلمانو! تم سے  رات کا شمار نہ ہو سکے  گا (ف ۲۹) تو اس نے  اپنی مہر سے  تم پر رجوع فرمائی اب قرآن میں سے  جتنا تم پر آسان ہو اتنا پڑھو (ف ۳۰) اسے  معلوم ہے  کہ عنقریب کچھ تم میں سے  بیمار ہوں گے  اور کچھ زمین میں سفر کریں گے  اللہ کا فضل تلاش کرنے  (ف ۳۱) اور کچھ اللہ کی راہ میں لڑتے  ہوں گے  (ف ۳۲) تو جتنا قرآن میسر ہو پڑھو (ف ۳۳)  اور نماز قائم رکھو (ف ۳۴) اور زکوٰۃ دو اور اللہ کو اچھا قرض دو (ف ۳۵)  اور اپنے  لیے  جو بھلائی آگے  بھیجو گے  اسے  اللہ کے  پاس بہتر اور بڑے  ثواب کی پاؤ گے، اور اللہ سے  بخشش مانگو، بیشک اللہ بخشنے  والا مہربان ہے۔
۲۸		تمہارے اصحاب کی، وہ بھی قیامِ لیل میں آپ کا اتباع کرتے ہیں۔
۲۹		اور ضبطِ اوقات نہ کر سکو گے۔
۳۰		یعنی شب کا قیام معاف فرمایا۔ مسئلہ : اس آیت سے نماز میں مطلق قراء ت کی فرضیّت ثابت ہوئی۔ 
مسئلہ : اقل درجۂ قراء ت مفروض ایک بڑی آیت یا تین چھوٹی آیتیں ہیں۔
۳۱		یعنی تجارت یا طلبِ علم کے لئے۔
۳۲		ان سب پر رات کا قیام دشوار ہو گا۔
۳۳		اس سے پہلا حکم منسوخ کیا گیا اور یہ بھی پنج گانہ نمازوں سے منسوخ ہو گیا۔
۳۴		یہاں نماز سے فرض نمازیں مراد ہیں۔
۳۵		حضرت ابنِ عباس رضی اللہ تعالیٰ عنہما نے فرمایا کہ اس قرض سے مراد زکوٰۃ کے سوا راہِ خدا میں خرچ کرنا ہے، صلہ رحمی میں اور مہمان داری میں اور یہ بھی کہا گیا کہ اس سے تمام صدقات مراد ہیں جنہیں اچھی طرح مالِ حلال سے خوش دِلی کے ساتھ راہِ خد امیں خرچ کیا جائے۔




سورۂ مدّثّر

اللہ کے  نام سے  شروع جو نہایت مہربان رحم والا(ف ۱)
۱		سورۂ مدّثّر مکّیہ ہے، اس میں دو۲ رکوع، چھپّن ۵۶ آیتیں، دو سو پچپن۲۵۵ کلمے، ایک ہزار دس۱۰۱۰ حرف ہیں۔
(۱) اے  بالا پوش اوڑھنے  والے ! (ف ۲)
۲		یہ خطاب حضور سیّدِ عالَم صلی اللہ علیہ و آلہٖ و سلم کو ہے۔
 شانِ نزول : حضرت جابر رضی اللہ تعالیٰ عنہ سے مروی ہے سیّدِ عالَم صلی اللہ علیہ و آلہٖ و سلم نے فرمایا میں کوہِ حرا پر تھا کہ مجھے ندا کی گئی یَامُحَمَّدْ اِنِّکَ رَسُوْلُ اللّٰہِ میں نے اپنے دائیں بائیں دیکھا کچھ نہ پایا، اوپر دیکھا، ایک شخص آسمان زمین کے درمیان بیٹھا ہے (یعنی وہی فرشتہ جس نے ندا کی تھی ) یہ دیکھ کر مجھ پر رعب ہوا اور میں خدیجہ کے پاس آیا اور میں نے کہا کہ مجھے بالا پوش اڑھاؤ انھوں نے اڑھا دیا تو جبریل آئے، انھوں نے کہا یٰاَ یّھَُاالْمُدَّثِّرُ۔
(۲) کھڑے  ہو جاؤ (ف ۳) پھر ڈر سناؤ (ف ۴)
۳		اپنی خواب گاہ سے۔
۴		قوم کو عذابِ الٰہی کا ایمان نہ لانے پر۔
(۳) اور اپنے  رب ہی کی بڑائی بولو (ف ۵)
۵		جب یہ آیت نازل ہوئی تو سیّدِ عالَم صلی اللہ علیہ و آلہٖ و سلم نے اللہ اکبر فرمایا، حضرت خدیجہ نے بھی حضور کی تکبیر سن کر تکبیر کہی اور خوش ہوئیں اور انہیں یقین ہوا کہ وحی آئی۔
(۴) اور اپنے  کپڑے  پاک رکھو (ف ۶)
۶		ہر طرح کی نجاست سے کیونکہ نماز کے لئے طہارت ضروری ہے اور نماز کے سوا اور حالتوں میں بھی کپڑے پاک رکھنا بہتر ہے یا یہ معنیٰ ہیں کہ اپنے کپڑے کو تاہ کیجئے، ایسے دراز نہ ہوں جیسی کہ عربوں کی عادت ہے کیونکہ بہت زیادہ دراز ہونے سے چلنے پھرنے میں نجس ہونے کا احتمال رہتا ہے۔
(۵) اور بتوں سے  دور رہو۔
(۶) اور زیادہ لینے  کی نیت سے  کسی پر احسان نہ کرو (ف ۷)
۷		یعنی جیسے کہ دنیا میں ہدیئے اور نیوتے دینے کا دستور ہے کہ دینے والا یہ خیال کرتا ہے کہ جس کو میں نے دیا ہے وہ اس سے زیادہ مجھے دے دے گا، اس قِسم کے نیوتے اور ہدیئے شرعاً جائز ہیں مگر نبی کریم صلی اللہ علیہ و آلہٖ و سلم کو اس سے منع فرمایا گیا کیونکہ شانِ نبوّت بہت ارفع و اعلیٰ ہے اور اس منصبِ عالی کے لائق یہی ہے کہ جس کو جو دیں وہ محض کرم ہو اس سے لینے یا نفع حاصل کرنے کی نیت نہ ہو۔
(۷) اور اپنے  رب کے  لیے  صبر کیے  رہو (ف ۸) 
۸		اوامر و نواہی اور ان ایذاؤں پر جو دِین کی خاطر آپ کو برداشت کرنی پڑیں۔
(۸)  پھر جب صور پھونکا جائے  گا (ف ۹)
۹		مراد اس سے بقولِ صحیح نفخۂ ثانیہ ہے۔
(۹) تو وہ دن کڑا (سخت) دن ہے۔
(۱۰) کافروں پر آسان نہیں (ف ۱۰) 
۱۰		اس میں اشارہ ہے کہ وہ دن بفضلِ الٰہی مومنین پر آسان ہو گا۔
(۱۱)  اسے  مجھ پر چھوڑ جسے  میں نے  اکیلا پیدا کیا (ف ۱۱)
۱۱		اس کی ماں کے پیٹ میں بغیر مال و اولاد کے۔ 
شانِ نزول : یہ آیت ولید بن مغیرہ مخزومی کے حق میں نازل ہوئی وہ اپنی قوم میں وحید کے لقب سے ملقّب تھا۔
(۱۲) اور اسے  وسیع مال دیا (ف ۱۲) 
۱۲		کھیتیاں اور کثیر مویشی اور تجارتیں۔ مجاہد سے منقول ہے کہ وہ ایک لاکھ دینار نقد کی حیثیّت رکھتا تھا اور طائف میں اس کا ایسا بڑا باغ تھا جو سال کے کسی وقت پھلوں سے خالی نہ ہوتا تھا۔
(۱۳) اور بیٹے  دیے  سامنے  حاضر رہتے  (ف ۱۳)
۱۳		جن کی تعداد دس تھی اور چونکہ مالدار تھے انہیں کسبِ معاش کے لئے سفر کی حاجت نہ تھی اس لئے سب باپ کے سامنے رہتے، ان میں تین مشرّف بہ اسلام ہوئے، خالد اور ہشام اور ولید ابنِ ولید۔
(۱۴) اور میں نے  اس کے  لیے  طرح طرح کی تیاریاں کیں (ف ۱۴) 
۱۴		جاہ بھی دیا اور ریاست بھی عطا فرمائی، عیش بھی دیا اور طولِ عمر بھی۔
(۱۵) پھر یہ طمع کرتا ہے  کہ میں اور زیادہ دوں (ف ۱۵)
۱۵		باوجود ناشکری کے۔
(۱۶)  ہرگز نہیں (ف ۱۶) وہ تو میری آیتوں سے  عناد رکھتا ہے۔
۱۶		یہ نہ ہو گا۔ چنانچہ اس آیت کے نزول کے بعد ولید کے مال و اولاد و جاہ میں کمی شروع ہوئی یہاں تک کہ ہلاک ہو گیا۔
(۱۷) قریب ہے  کہ میں اسے  آگ کے  پہاڑ صعود پر چڑھاؤں۔
(۱۸) بیشک وہ سوچا اور دل میں کچھ بات ٹھہرائی
(۱۹) تو اس پر لعنت ہو کیسی ٹھہرائی۔
(۲۰) پھر اس پر لعنت ہو کیسی ٹھہرائی۔
(۲۱)  پھر نظر اٹھا کر دیکھا۔
(۲۲)  پھر تیوری چڑھائی اور منہ بگاڑا۔
(۲۳) پھر پیٹھ پھیری اور تکبر کیا۔
(۲۴) پھر بولا یہ تو وہی جادو ہے  اگلوں سے  سیکھا۔
(۲۵) یہ نہیں مگر آدمی کا کلام (ف ۱۷)
۱۷		شانِ نزول : جب حٰمۤ تَنْزِیْلُ الْکِتَابِ مِنَ اللہِ الْعَزِیْزِ الْعَلِیْمِ نازل ہوئی اور سیّدِ عالَم صلی اللہ علیہ و آلہٖ و سلم نے مسجد میں تلاوت فرمائی، ولید نے سنا اور اس قوم کی مجلس میں آ کر اس نے کہا کہ خدا کی قَسم میں نے محمّد صلی اللہ علیہ و آلہٖ و سلم سے ابھی ایک کلام سنا، نہ وہ آدمی کا، نہ جن کا، بخدا اس میں عجیب شیرینی اور تازگی اور فوائد و دلکشی ہے، وہ کلام سب پر غالب رہے گا، قریش کو اس کی ان باتوں سے بہت غم ہوا اور ان میں مشہور ہو گیا کہ ولید آبائی دِین سے برگشتہ ہو گیا، ابوجہل نے ولید کو ہموار کرنے کا ذمّہ لیا اور اس کے پاس آ کر بہت غمزدہ صورت بنا کر بیٹھ گیا، ولید نے کہا کیا غم ہے ؟ ابوجہل نے کہا، غم کیسے نہ ہو تو بوڑھا ہو گیاہے، قریش تیرے خرچ کے لئے روپیہ جمع کر دیں گے، انہیں خیال ہے کہ تو نے محمّد (مصطفیٰ صلی اللہ علیہ و آلہٖ و سلم) کے کلام کی تعریف اس لئے کی ہے کہ تجھے ان کے دستر خوان کا بچا کھانا مل جائے، اس پر اسے بہت طیش آیا اور کہنے لگا کہ کیا قریش کو میرے مال و دولت کا حال معلوم نہیں ہے اور کیا محمّد ( صلی اللہ علیہ و آلہٖ و سلم) اور ان کے اصحاب نے کبھی سیر ہو کر کھانا بھی کھایا ہے، ان کے دستر خوان پر کیا بچے گا، پھر ابوجہل کے ساتھ اٹھا اور قوم میں آ کر کہنے لگا تمہیں خیال ہے کہ محمّد (صلی اللہ علیہ و آلہٖ و سلم) مجنون ہیں، کیا تم نے ان میں کبھی دیوانگی کی کوئی بات دیکھی ؟ سب نے کہا ہر گز نہیں،کہنے لگا تم انہیں کاہن سمجھتے ہو، کیا تم نے انہیں کبھی کہانت کرتے دیکھا ہے ؟ سب نے کہا نہیں، کہا تم انہیں شاعر گمان کرتے ہو،کیا تم نے کبھی انہیں شعر کہتے پایا ؟ سب نے کہا نہیں،کہنے لگا تم انہیں کذّاب کہتے ہو،کیا تمہارے تجربہ میں کبھی انہوں نے جھوٹ بولا ؟ سب نے کہا نہیں، اور قریش میں آپ کا صدق و دیانت ایسا مشہور تھا کہ قریش آپ کو امین کہا کرتے تھے، یہ سن کر قریش نے کہا، پھر بات کیا ہے تو ولید سوچ کر بولا کہ بات یہ ہے کہ وہ جادو گر ہیں، تم نے دیکھا ہو گا کہ انکی بدولت رشتہ دار رشتہ دار سے، باپ بیٹے سے جدا ہو جاتے ہیں، بس یہی جادو گر کا کام ہے اور جو قرآن وہ پڑھتے ہیں وہ دل میں اثر کر جاتا ہے، اس کا باعث یہ ہے کہ وہ جادو ہے۔ اس آیتِ کریمہ میں اس کا ذکر فرمایا گیا۔
(۲۶) کوئی دم جاتا ہے  کہ میں اسے  دوزخ میں دھنساتا ہوں۔
(۲۷) اور تم نے  کیا جانا دوزخ کیا ہے۔
(۲۸) نہ چھوڑے  نہ لگی رکھے  (ف ۱۸)
۱۸		یعنی نہ کسی مستحقِ عذاب کو چھوڑے، نہ کسی کے جسم پر گوشت پوست کھال لگی رہنے دے، بلکہ مستحقِ عذاب کو گرفتار کرے اور گرفتار کو جَلائے اور جب جل جائیں پھر ویسے ہی کر دیئے جائیں۔
(۲۹) آدمی کی کھال اتار لیتی  ہے  (ف ۱۹) 
۱۹		جَلا کر۔
(۳۰)  اس پر  اُنیس داروغہ ہیں (ف ۲۰)
۲۰		فرشتے۔ ایک مالک اور اٹھارہ ان کے ساتھی۔
(۳۱) اور ہم نے  دوزخ کے  داروغہ نہ کیے  مگر فرشتے، اور ہم نے  ان کی یہ گنتی نہ رکھی مگر کافروں کی جانچ کو (ف ۲۱) اس لیے  کہ کتاب والوں کو یقین آئے  (ف ۲۲) اور ایمان والوں کا ایمان بڑھے  (ف ۲۳) اور کتاب والوں اور مسلمانوں کو کوئی شک نہ رہے  اور دل کے  روگی  (مریض) (ف ۲۴) اور کافر کہیں اس اچنبھے  کی بات میں اللہ کا کیا مطلب ہے، یونہی اللہ گمراہ کرتا ہے  جسے  چاہے  اور ہدایت فرماتا ہے  جسے  چاہے، اور تمہارے  رب کے  لشکروں کو اس کے  سوا کوئی نہیں جانتا، اور وہ (ف ۲۵) تو نہیں مگر آدمی کے  لیے  نصیحت۔
۲۱		کہ حکمتِ الٰہی پر اعتماد نہ کر کے اس تعداد میں کلام کریں اور کہیں انیس کیوں ہوئے۔
۲۲		یعنی یہود کو یہ تعداد اپنی کتابوں کے موافق دیکھ کر سیّدِ عالَم صلی اللہ علیہ و آلہٖ و سلم کے صدق کا یقین حاصل ہو۔
۲۳		یعنی اہلِ کتاب میں سے جو ایمان لائے ان کا اعتقاد سیّدِ عالَم صلی اللہ علیہ و آلہٖ و سلم کے ساتھ اور زیادہ ہو اور جان لیں کہ حضور جو کچھ فرماتے ہیں وہ وحیِ الٰہی ہے اس لئے کُتُبِ سابقہ سے مطابق ہوتی ہے۔
۲۴		جن کے دلوں میں نفاق ہے۔
۲۵		یعنی جہنّم اور اس کی صفت یا آیاتِ قرآن۔
(۳۲) ہاں ہاں چاند کی قسم۔
(۳۳) اور رات کی جب پیٹھ پھیرے۔
(۳۴) اور صبح کی جب اجالا ڈالے  (ف ۲۶) 
۲۶		خوب روشن ہو جائے۔
(۳۵)  بیشک دوزخ بہت بڑی چیزوں میں کی ایک ہے۔
(۳۶)  آدمیوں کو ڈراؤ ۔
(۳۷)  اسے  جو تم میں چاہے، کہ آگے  آئے  (ف ۲۷) یا پیچھے   رہے  (ف ۲۸) 
۲۷		خیر یا جنّت کی طرف ایمان لا کر۔
۲۸		کفر اختیار کر کے اور برائی و عذاب میں گرفتار ہو۔
(۳۸)  ہر جان اپنی کرنی (اعمال) میں گروی ہے۔
(۳۹) مگر دہنی طرف والے  (ف ۲۹) 
۲۹		یعنی مومنین وہ گروی نہیں، وہ نجات پانے والے ہیں اور انہوں نے نیکیاں کر کے اپنے آپ کو آزاد کرا لیا ہے وہ اپنے رب کی رحمت سے منتفع ہیں۔
(۴۰)  باغوں میں پوچھتے  ہیں۔
(۴۱) مجرموں سے ۔
(۴۲)  تمہیں کیا بات دوزخ میں لے  گئی۔
(۴۳) وہ بولے  ہم (ف ۳۰) نماز نہ پڑھتے  تھے۔
۳۰		دنیا میں۔
(۴۴) اور مسکین کو کھانا نہ دیتے  تھے  (ف ۳۱) 
۳۱		یعنی مساکین پر صدقہ نہ کرتے تھے۔
(۴۵)  اور بیہودہ فکر والوں کے  ساتھ بیہودہ فکریں کرتے  تھے۔
(۴۶) اور ہم انصاف کے  دن کو (ف ۳۲) جھٹلاتے  رہے۔
۳۲		جس میں اعمال کا حساب ہو گا اور جزا دی جائے گی۔ مراد اس سے روزِ قیامت ہے۔
(۴۷) یہاں تک کہ ہمیں موت آئی۔
(۴۸) تو انہیں سفارشیوں کی سفارش کام نہ دے  گی (ف ۳۳)
۳۳		یعنی انبیاء، ملائکہ، شہداء، صالحین جنہیں اللہ تعالیٰ نے شافع کیا ہے، وہ ایمانداروں کی شفاعت کریں گے، کافروں کی شفاعت نہ کریں گے، تو جو ایمان نہیں رکھتے انہیں شفاعت بھی میسّر نہ آئے گی۔
(۴۹) تو انہیں کیا ہوا نصیحت سے  منہ پھیرتے  ہیں (ف ۳۴) 
۳۴		یعنی مواعظِ قرآن سے اعراض کرتے ہیں۔
(۵۰) گویا وہ بھڑکے  ہوئے  گدھے  ہوں۔
(۵۱) کہ شیر سے  بھاگے  ہوں (ف ۳۵) 
۳۵		یعنی مشرکین نادانی و بے وقوفی میں گدھے کی مثل ہیں، جس طرح شیر کو دیکھ کر وہ بھاگتا ہے اسی طرح یہ نبی کریم صلی اللہ علیہ و آلہٖ و سلم کی تلاوتِ قرآن سن کر بھاگتے ہیں۔
(۵۲)  بلکہ ان میں کا ہر شخص چاہتا ہے  کہ کھلے  صحیفے  اس کے  ہاتھ میں دے  دیے  جائیں (ف ۳۶)
۳۶		کفّارِ قریش نے نبی کریم صلی اللہ علیہ و آلہٖ و سلم سے کہا تھا کہ ہم ہر گز آپ کا اتباع نہ کریں گے جب تک کہ ہم میں ہر ایک کے پاس اللہ تعالیٰ کی طرف سے ایک ایک کتاب نہ آئے جس میں لکھا ہو کہ یہ اللہ تعالیٰ کی کتاب ہے، فلاں بن فلاں کے نام، ہم اس میں تمہیں رسول اﷲ صلی اللہ علیہ و آلہٖ و سلم کے اتباع کا حکم دیتے ہیں۔
(۵۳) ہرگز نہیں بلکہ ان کو آخرت کا  ڈر نہیں (ف ۳۷)
۳۷		کیونکہ اگر انہیں آخرت کا خوف ہوتا تو اَدِلّہ قائم ہونے اور معجزات ظاہر ہونے کے بعد اس قِسم کی سرکشانہ حیلہ بازیاں نہ کرتے۔
(۵۴) ہاں ہاں بیشک وہ (ف ۳۸) نصیحت  ہے ۔
(۵۵)  تو جو چاہے  اس سے  نصیحت لے۔
(۵۶) اور وہ کیا نصیحت مانیں مگر جب اللہ چاہے، وہی  ہے   ڈرنے  کے  لائق اور اسی کی شان ہے  مغفرت فرمانا۔
۳۸		قرآن شریف۔



سورۂ قیامہ


اللہ کے  نام سے  شروع جو نہایت مہربان رحم والا(ف ۱)
۱		سورۂ قیامہ مکّیہ ہے، اس میں دو۲ رکوع، چالیس ۴۰ آیتیں، ایک سو ننانوے ۱۹۹کلمے، چھ سو بانوے ۲۹۶حرف ہیں۔
(۱) روزِ قیامت کی قسم! یاد  فرماتا ہوں۔
(۲)  اور اس جان کی قسم! جو اپنے  اوپر ملامت کرے  (ف ۲)
۲		باوجود متّقی و کثیر الطاعۃ ہونے کے کہ تم مرنے کے بعد ضرور اٹھائے جاؤ گے۔
(۳) کیا آدمی (ف ۳)  یہ سمجھتا ہے  کہ ہم ہرگز اس کی ہڈیاں جمع نہ فرمائیں گے۔
۳		یہاں آدمی سے مراد کافر منکِرِ بعث ہے۔ 
شانِ نزول : یہ آیت عدی بن ربیعہ کے حق میں نازل ہوئی جس نے نبی کریم صلی اللہ علیہ و آلہٖ و سلم سے کہا تھا کہ اگر میں قیامت کا دن دیکھ بھی لوں جب بھی نہ مانوں اور آپ پر ایمان نہ لاؤں کیا اللہ تعالیٰ بکھری ہوئی ہڈیاں جمع کر دے گا۔ اس پر یہ آیت نازل ہوئی جس کے معنیٰ یہ ہیں کہ کیا اس کافر کا یہ گمان ہے کہ ہڈیاں بکھرنے اور گلنے اور ریزہ ریزہ ہو کر مٹی میں ملنے اور ہواؤں کے ساتھ اڑ کر دور دراز مقامات میں منتشر ہو جانے سے ایسی ہو جاتی ہیں کہ ان کا جمع کرنا کافر ہماری قدرت سے باہر سمجھتا ہے؟ یہ خیالِ فاسد اس کے دل میں کیوں آیا اور اس نے کیوں نہیں جانا کہ جو پہلی بار پیدا کرنے پر قادر ہے وہ مرنے کے بعد دوبارہ پیدا کرنے پر ضرور قادر ہے ؟۔
(۴) کیوں نہیں ہم قادر ہیں کہ اس کے  پور ٹھیک بنا دیں (ف ۴) 
۴		یعنی اس کی انگلیاں جیسی تھیں بغیر فرق کے ویسی ہی کر دیں اور ان کی ہڈیاں ان کے موقع پر پہنچا دیں، جب چھوٹی چھوٹی ہڈیاں اس طرح ترتیب دے دی جائیں تو بڑی کا کیا کہنا۔
(۵)  بلکہ آدمی چاہتا ہے  کہ اس کی نگاہ کے  سامنے  بدی کرے  (ف ۵) 
۵		انسان کا انکارِ بعث اشتباہ اور عدمِ دلیل کے باعث نہیں ہے بلکہ حال یہ ہے کہ وہ بحالِ سوال بھی اپنے فجور پر قائم رہنا چاہتا ہے کہ بطریقِ استہزاء پوچھتا ہے، قیامت کا دن کب ہو گا (جمل) حضرت ابنِ عباس رضی اللہ تعالیٰ عنہما نے اس آیت کے معنیٰ میں فرمایا کہ آدمی بعث و حساب کو جھٹلاتا ہے جو اس کے سامنے ہے۔ سعید بن جبیر نے کہا کہ آدمی گناہ کو مقدّم کرتا ہے اور توبہ کو مؤخر، یہی کہتا رہتا ہے اب توبہ کروں گا، اب عمل کروں گا، یہاں تک کہ موت آ جاتی ہے اور وہ اپنی بدیوں میں مبتلا ہوتا ہے۔
(۶)  پوچھتا ہے  قیامت کا دن کب ہو گا۔
(۷) پھر جس دن آنکھ چوندھیائے  گی (ف ۶)
۶		اور حیرت دامن گیر ہو گی۔
(۸) اور چاند کہے  گا (ف ۷) 
۷		تاریک ہو جائے گا اور روشنی زائل ہو جائے گی۔
(۹) اور سورج اور چاند ملا دیے  جائیں گے  (ف ۸)
۸		یہ ملا دینا یا طلوع میں ہو گا دونوں مغرب سے طلوع کریں گے یا بے نور ہونے میں۔
(۱۰) اس دن آدمی کہے  گا کدھر بھاگ کر جاؤں (ف ۹)
۹		جو اس حال و دہشت سے رہائی ملے۔
(۱۱) ہرگز نہیں کوئی پناہ نہیں۔
(۱۲) اس دن تیرے  رب ہی کی طرف جا کر ٹھہرنا ہے  (ف ۱۰)
۱۰		تمام خَلق اس کے حضور حاضر ہو گی، حساب کیا جائے گا، جزا دی جائے گی، جسے چاہے گا اپنی رحمت سے جنّت میں داخل کرے گا، جسے چاہے گا اپنے عدل سے جہنّم میں ڈالے گا۔
(۱۳) اس دن آدمی کو اس کا سب اگلا پچھلا جتا دیا جائے  گا (ف ۱۱)
۱۱		جو اس نے کیا ہے۔
(۱۴) بلکہ آدمی خود ہی اپنے  حال پر پوری نگاہ رکھتا ہے ۔
(۱۵) اور اگر اس کے  پاس جتنے  بہانے  ہوں سب لا  ڈالے۔
(۱۶) جب بھی نہ سنا جائے  گا تم یاد کرنے  کی جلدی میں قرآن کے  ساتھ اپنی زبان کو حرکت نہ دو (ف ۱۲)
۱۲		شانِ نزول : سیّدِ عالَم صلی اللہ علیہ و آلہٖ و سلم جبریلِ امین کے وحی پہنچا کر فارغ ہونے سے قبل یاد فرمانے کی سعی فرماتے تھے اور جلد جلد پڑھتے اور زبانِ اقدس کو حرکت دیتے اللہ تعالیٰ نے سیّدِ عالَم صلی اللہ علیہ و آلہٖ و سلم کی مشقّت گوارا نہ فرمائی اور قرآنِ کریم کا سینہ پاک میں محفوظ کرنا اور زبانِ اقدس پر جاری فرمانا اپنے ذمّۂ کرم پر لیا اور یہ آیتِ کریمہ نازل فرما کر حضور کو مطمئن فرما دیا۔
(۱۷) بیشک اس کا محفوظ  کرنا (ف ۱۳) اور پڑھنا (ف ۱۴) ہمارے  ذمہ ہے۔
۱۳		آپ کے سینۂ پاک میں۔
۱۴		آپ کا۔
(۱۸) تو جب ہم اسے  پڑھ چکیں (ف ۱۵) اس وقت اس پڑھے  ہوئے  کی اتباع کرو (ف ۱۶)
۱۵		یعنی آپ کے پاس وحی آ چکے۔
۱۶		اس آیت کے نازل ہونے کے بعد نبی کریم صلی اللہ علیہ و آلہٖ و سلم وحی کو باطمینان سنتے اور جب وحی تمام ہو جاتی تب پڑھتے تھے۔
(۱۹) پھر بیشک اس کی باریکیوں کا تم پر ظاہر فرمانا ہمارے  ذمہ ہے ۔
(۲۰) کوئی نہیں بلکہ اے  کافرو! تم پاؤں تلے  کی (دنیاوی فائدے  کو) عزیز دوست رکھتے  ہو (ف ۱۷)
۱۷		یعنی تمہیں دنیا کی چاہت ہے۔
(۲۱) اور آخرت کو چھوڑ بیٹھے  ہو۔
(۲۲) کچھ منہ  اس دن (ف ۱۸) تر و تازہ ہوں گے  (ف ۱۹)
۱۸		یعنی روزِ قیامت۔
۱۹		اللہ تعالیٰ کے نعمت و کرم پر مسرور چہروں سے انوارِ تاباں یہ مومنین کا حال ہے۔
(۲۳) اپنے  رب کا دیکھتے  (ف ۲۰) 
۲۰		انہیں دیدارِ الٰہی کی نعمت سے سرفراز فرمایا جائے گا۔ 
مسئلہ : اس آیت سے ثابت ہوا کہ آخرت میں مومنین کو دیدارِ الٰہی میسّر آئے گا، یہی اہلِ سنت کا عقیدہ و قرآن و حدیث و اجماع کے دلائلِ کثیرہ اس پر قائم ہیں اور یہ دیدار بے کیف اور بے جہت ہو گا۔
(۲۴)  اور کچھ منہ اس دن بگڑے  ہوئے  ہوں گے  (ف ۲۱) 
۲۱		سیاہ تاریک غمزدہ مایوس۔ یہ کفّار کا حال ہے۔
(۲۵) سمجھتے  ہوں گے  کہ ان کے  ساتھ وہ کی جائے  گی جو کمر کو توڑ دے  (ف ۲۲)
۲۲		یعنی وہ شدّتِ عذاب اور ہولناک مصائب میں گرفتار کئے جائیں گے۔
(۲۶) ہاں ہاں جب جان گلے  کو پہنچ جائے  گی (ف ۲۳)
۲۳		وقتِ موت۔
(۲۷) اور کہیں گے  (ف ۲۴) کہ ہے  کوئی جھاڑ پھونک کرے  (ف ۲۵)
۲۴		جو اس کے قریب ہوں گے۔
۲۵		تاکہ اس کو شفا حاصل ہو۔
(۲۸) سمجھ لے  گا (ف ۲۶) کہ یہ جدائی کی گھڑی ہے  (ف ۲۷) 
۲۶		یعنی مرنے والا۔
۲۷		کہ اہلِ مکّہ اور دنیا سب سے جدا ئی ہوتی ہے۔
(۲۹) اور پنڈلی سے  پنڈلی لپٹ جائے  گی (ف ۲۸) 
۲۸		یعنی موت کی کرب و سختی سے پاؤں باہم لپٹ جائیں گے، یا یہ معنیٰ ہیں کہ دونوں پاؤں کفن میں لپیٹے جائیں گے، یا یہ معنیٰ ہیں کہ شدّت پر شدّت ہو گی ایک دنیا کی جدائی کی سختی اس کے ساتھ موت کی کرب یا ایک موت کی سختی اور اس کے ساتھ آخرت کی سختیاں۔
(۳۰)  اس دن تیرے  رب ہی کی طرف ہانکنا ہے  (ف ۲۹)
۲۹		یعنی بندوں کا رجوع اسی کی طرف ہے، وہی ان میں فیصلہ فرمائے گا۔
(۳۱) اس نے  (ف ۳۰) نہ تو سچ مانا (ف ۳۱) اور نہ نماز پڑھی۔
۳۰		یعنی انسان نے۔ مراد اس سے ابوجہل ہے۔
۳۱		رسالت اور قرآن کو۔
(۳۲) ہاں جھٹلایا اور منہ پھیرا  (ف ۳۲)
۳۲		ایمان لانے سے۔
(۳۳) پھر اپنے  گھر کو اکڑتا  چلا (ف ۳۳) 
۳۳		متکبّرانہ شان سے۔ اب اس سے خطاب فرمایا جاتا ہے۔
(۳۴)  تیری خرابی آ  لگی اب آ  لگی۔
(۳۵) پھر تیری خرابی آ لگی اب آ  لگی، (ف ۳۴)
۳۴		جب یہ آیت نازل ہوئی نبی کریم صلی اللہ علیہ و آلہٖ و سلم نے بطحا میں ابوجہل کے کپڑے پکڑ کر اس سے فرمایا اَوْلیٰ لَکَ فَاَوْلیٰ ثُمَّ اَوْلیٰ لَکَ فَاَوْلیٰ یعنی تیری خرابی آ لگی، اب آ لگی، پھر تیری خرابی آ لگی، اب آ لگی تو ابوجہل نے کہا اے محمّد (صلی اللہ علیہ و آلہٖ و سلم) کیا تم مجھے دھمکاتے ہو تم اور تمہارا رب میرا کچھ نہیں بگاڑ سکتے، مکّہ کے پہاڑوں کے درمیان میں سب سے زیادہ قوی، زور آور، صاحبِ شوکت و قوّت ہوں مگر قرآنی خبر ضرور پوری ہونی تھی اور رسولِ کریم صلی اللہ علیہ و آلہٖ و سلم کا فرمان ضرور پورا ہونے والا تھا چنانچہ ایسا ہی ہوا اور جنگِ بدر میں ابوجہل ذلّت و خواری کے ساتھ بُری طرح مارا گیا نبی کریم صلی اللہ علیہ و آلہٖ و سلم نے فرمایا : ہر امّت میں ایک فرعون ہوتا ہے، میری امّت کا فرعون ابوجہل ہے، اس آیت میں اس کی خرابی کا ذکر چار مرتبہ فرمایا گیا ہے، پہلی خرابی بے ایمانی کی حالت میں ذلّت کی موت، دوسری خرابی قبر کی سختیاں اور وہاں کی شدّتیں، تیسری خرابی مرنے کے بعد اٹھنے کے وقت گرفتارِ مصائب ہونا، چوتھی خرابی عذابِ جہنّم۔
(۳۶) کیا آدمی اس گھمنڈ میں ہے  کہ آزاد چھوڑ دیا جائے  گا (ف ۳۵)
۳۵		کہ نہ اس پر امر و نہی وغیرہ کے احکام ہوں، نہ وہ مرنے کے بعد اٹھایا جائے، نہ اس سے اعمال کا حساب لیا جائے، نہ اسے آخرت میں جزا دی جائے ایسا نہیں۔
(۳۷) کیا وہ ایک بوند نہ تھا اس منی کا کہ گرائی جائے  (ف ۳۶) 
۳۶		رحم میں۔ تو جو ایسے گندے پانی سے پیدا کیا گیا اس کا تکبّر کرنا اترانا اور پیدا کرنے والے کی نافرمانی کرنا نہایت بے جا ہے۔
(۳۸) پھر خون کی پھٹک ہوا تو اس نے  پیدا فرمایا (ف ۳۷) پھر ٹھیک بنایا (ف ۳۸) 
۳۷		انسان بنایا۔
۳۸		اس کے اعضاء کو کامل کیا، اس میں روح ڈالی۔
(۳۹)  تو اس سے  (ف ۳۹) دو جوڑ بنائے  (ف ۴۰) مرد اور عورت۔
(۴۰) کیا جس نے  یہ کچھ کیا  وہ مردے  نہ جِلا سکے  گا۔
۳۹		یعنی منی سے یا انسان سے۔
۴۰		دو صفتیں پیدا کیں۔



سورۂ دہر


اللہ کے  نام سے  جو نہایت مہربان رحم والا(ف ۱)
۱		سورۂ دہر اس کا نام سورۂ انسان بھی ہے، مجاہد و قتادہ اور جمہور کے نزدیک یہ سورت مدنیّہ ہے، بعض نے اس کو مکّیہ کہا ہے، اس میں دو۲ رکوع، اکتّیس۳۱ آیتیں، دو سو چالیس ۴۰ ۲کلمے اور ایک ہزار چوّن ۱۰۵۴ حرف ہیں۔
(۱) بیشک آدمی پر (ف ۲) ایک وقت وہ گزرا کہ کہیں اس کا نام بھی نہ تھا (ف ۳) 
۲		یعنی حضرت آدم علیہ السلام پر نفخِ روح سے پہلے چالیس سال کا۔
۳		کیونکہ وہ ایک مٹی کا خمیر تھا، نہ کہیں اس کا ذکر تھا، نہ اس کو کوئی جانتا تھا، نہ کسی کو اس کی پیدائش کی حکمتیں معلوم تھیں۔ اس آیت کی تفسیر میں یہ بھی کہا گیا ہے انسان سے جنس مراد ہے اور وقت سے اس کے حمل میں رہنے کا زمانہ۔
(۲) بیشک ہم نے  آدمی کو کیا ملی ہوئی منی سے  (ف ۴) کہ وہ اسے  جانچیں (ف ۵) تو اسے  سنتا دیکھتا کر دیا (ف ۶) 
۴		مردو عورت کی۔
۵		مکلّف کر کے اپنے امرو نہی سے۔
۶		تاکہ دلائل کا مشاہدہ اور آیات کا استماع کر سکے۔
(۳)  بیشک ہم نے   اسے  راہ بتائی (ف ۷) یا حق مانتا (ف ۸) یا ناشکری کرتا (ف ۹) 
۷		دلائل قائم کر کے، رسول بھیج کر،کتابیں نازل فرما کر، تاکہ ہو۔
۸		یعنی مومن سعید۔
۹		کافر شقی۔
(۴) بیشک ہم نے  کافروں کے  لیے  تیار  کر رکھی ہیں زنجیریں (ف ۱۰) اور طوق (ف ۱۱) اور بھڑکتی آگ (ف ۱۲) 
۱۰		جنہیں باندھ کر دوزخ کی طرف گھسیٹے جائیں گے۔
۱۱		جو گلوں میں ڈالے جائیں گے۔
۱۲		جس میں جَلائے جائیں گے۔
(۵) بیشک نیک پئیں گے  اس جام میں سے  جس کی ملونی کافور ہے  وہ کافور کیا ایک چشمہ ہے   (ف ۱۳) 
۱۳		جنّت میں۔
(۶)  جس میں سے  اللہ کے  نہایت خاص بندے  پئیں گے  اپنے  محلوں میں اسے  جہاں چاہیں بہا کر لے  جائیں گے  (ف ۱۴)
۱۴		ابرار کے ثواب بیان فرمانے کے بعد ان کے اعمال کا ذکر فرمایا جاتا ہے، جو اس ثواب کا سبب ہوئے۔
(۷) اپنی منتیں پوری کرتے  ہیں (ف ۱۵) اور اس دن سے  ڈرتے  ہیں جس کی برائی (ف ۱۶) پھیلی ہوئی ہے  (ف ۱۷)
۱۵		مَنّت یہ ہے کہ جو چیز آدمی پر واجب نہیں ہے وہ کسی شرط سے اپنے اوپر واجب کرے، مثلاً یہ کہے کہ اگر میرا مریض اچھا ہو یا میرا مسافر بخیر واپس آئے تو میں راہِ خدا میں اس قدر صدقہ دوں گا یا اتنی رکعتیں نماز پڑھوں گا۔ اس نذر کی وفا واجب ہوتی ہے۔ معنیٰ یہ ہیں کہ وہ لوگ طاعت و عبادت اور شرع کے واجبات کے عامل ہیں حتّیٰ کہ جو طاعاتِ غیرِ واجبہ اپنے اوپر نذر سے واجب کر لیتے ہیں، اس کو بھی ادا کرتے ہیں۔
۱۶		یعنی شدّت اور سختی۔
۱۷		قتادہ نے کہا کہ اس دن کی شدّت اس قدر پھیلی ہوئی ہے کہ آسمان پھٹ جائیں گے، ستارے گِر پڑیں گے، چاند سورج بے نور ہو جائیں گے، پہاڑ ریزہ ریزہ ہو جائیں گے، کوئی عمارت باقی نہ رہے گی۔ اس کے بعد یہ بتایا جاتا ہے کہ ان کے اعمال ریا و نمائش سے خالی ہیں۔
(۸) اور کھانا کھلاتے  ہیں اس کی محبت پر (ف ۱۸) مسکین اور یتیم اور اسیر کو۔
۱۸		یعنی ایسی حالت میں جب کہ خود انہیں کھانے کی حاجت و خواہش ہو اور بعض مفسّرین نے اس کے یہ معنیٰ لئے ہیں کہ اللہ تعالیٰ کی محبّت میں کھلاتے ہیں۔ شانِ نزول: یہ آیت حضرت علیِ مرتضیٰ رضی اللہ تعالیٰ عنہ اور حضرت فاطمہ رضی اللہ تعالی عنہا اور ان کی کنیز فضّہ کے حق میں نازل ہوئی، حسنینِ کریمین رضی اللہ تعالیٰ عنہما بیمار ہوئے، ان حضرات نے ان کی صحت پر تین روزوں کی نذر مانی، اللہ تعالیٰ نے صحت دی، نذر کی وفا کا وقت آیا، سب صاحبوں نے روزے رکھے، حضرت علیِ مرتضیٰ رضی اللہ تعالیٰ عنہ ایک یہودی سے تین صاع (صاع ایک پیمانہ ہے) جَو لائے، حضرت خاتونِ جنّت نے ایک ایک صاع تینوں دن پکایا لیکن جب افطار کاوقت آیا اور روٹیاں سامنے رکھیں تو ایک روز مسکین، ایک روز یتیم، ایک روز اسیر آیا اور تینوں روز یہ سب روٹیاں ان لوگوں کو دے دی گئیں اور صرف پانی سے افطار کر کے اگلا روزہ رکھ لیا گیا۔
(۹) ان سے  کہتے  ہیں ہم تمہیں خاص اللہ کے  لیے  کھانا دیتے ہیں تم سے  کوئی بدلہ یا شکر گزاری نہیں مانگتے۔
(۱۰) بیشک ہمیں اپنے  رب سے  ایک ایسے  دن کا ڈر ہے  جو بہت ترش نہایت سخت ہے  (ف ۱۹) 
۱۹		لہذا ہم اپنے عمل کی جزاء یا شکر گزاری تم سے نہیں چاہتے۔ یہ عمل اس لئے ہے کہ ہم اس دن خوف سے امن میں رہیں۔
(۱۱)  تو انہیں اللہ نے  اس دن کے  شر سے  بچا لیا اور انہیں تازگی اور شادمانی دی۔
(۱۲) اور ان کے  صبر پر انہیں جنت اور ریشمی کپڑے  صلہ میں دیے۔
(۱۳)  جنت میں تختوں پر تکیہ لگائے  ہوں گے، نہ اس میں دھوپ دیکھیں گے  نہ ٹھٹر (سخت سردی) (ف ۲۰)
۲۰		یعنی گرمی یا سردی کی کوئی تکلیف وہاں نہ ہو گی۔
(۱۴) اور اس کے  (ف ۲۱)  سائے  ان پر جھکے  ہوں گے  اور اس کے  گچھے  جھکا کر نیچے  کر دیے   گئے  ہوں گے  (ف ۲۲) 
۲۱		یعنی بہشتی درختوں کے۔
۲۲		کہ کھڑے، بیٹھے، لیٹے، ہر حال میں خوشے باآسانی لے سکیں۔
(۱۵) اور ان پر چاندی کے  برتنوں اور کوزوں کا دور ہو گا جو شیشے  کے  مثل ہو رہے  ہوں  گے۔
(۱۶) کیسے  شیشے  چاندی کے  (ف ۲۳) ساقیوں نے  انہیں  پورے  اندازہ پر رکھا ہو گا (ف ۲۴) 
۲۳		جنّتی برتن چاندی کے ہوں گے اور چاندی کے رنگ اور اس کے حسن کے ساتھ مثل آبگینہ کے صاف شفاف ہوں گے،کہ ان میں جو چیز پی جائے گی وہ باہر سے نظر آئے گی۔
۲۴		یعنی پینے والوں کی رغبت کی قدر، نہ اس سے کم، نہ زیادہ۔ یہ سلیقہ جنّتی خدام کے ساتھ خاص ہے دنیا کے ساقیوں کو میسّر نہیں۔
(۱۷)  اور اس میں وہ جام پلائے  جائیں گے  (ف ۲۵) جس کی ملونی ادرک ہو گی (ف ۲۶)
۲۵		شرابِ طہور کے۔
۲۶		اس کی آمیزش سے شراب کی لذّت اور زیادہ ہو جائے گی۔
(۱۸) وہ ادرک کیا ہے  جنت میں ایک چشمہ ہے  جسے  سلسبیل کہتے  ہیں (ف ۲۷) 
(۱۹)  اور ان کے  آس پاس خدمت میں پھریں گے  ہمیشہ رہنے  والے  لڑکے  (ف ۲۸) جب تو انہیں دیکھے  تو انہیں سمجھے  کہ موتی ہیں بکھیرے  ہوئے  (ف ۲۹)
۲۷		مقرّبین تو خالص اسی کو پئیں گے اور باقی اہلِ جنّت کی شرابوں میں اس کی آمیزش ہو گی۔ یہ چشمہ زیرِ عرش سے جنّتِ عدن ہوتا ہوا تمام جنّتوں میں گزرتا ہے۔
۲۸		جو نہ کبھی مریں گے، نہ بوڑھے ہوں گے، نہ ان میں کوئی تغیّر آئے گا، نہ خدمت سے اکتائیں گے، ان کے حسن کا یہ عالَم ہو گا۔
۲۹		یعنی جس طرح فرشِ مصفّیٰ پر گوہرِ آبدار غلطاں ہو اس حسن و صفا کے ساتھ جنّتی غلمان مشغولِ خدمت ہوں گے۔
(۲۰) اور جب تو ادھر نظر اٹھائے  ایک چین دیکھے  (ف ۳۰) اور بڑی سلطنت (ف ۳۱)
۳۰		جس کا وصف بیان میں نہیں آ سکتا۔
۳۱		جس کی حدّ و نہایت نہیں، نہ اس کو زوال، نہ جنّتی کو وہاں سے انتقال۔ وسعت کا یہ عالَم کہ ادنیٰ مرتبہ کا جنّتی جب اپنے مِلک میں نظر کرے گا تو ہزار برس کی راہ تک ایسے ہی دیکھے گا جیسے اپنے قریب کی جگہ دیکھتا ہو، شوکت و شکوہ یہ ہو گا کہ ملائکہ بے اجازت نہ آئیں گے۔
(۲۱) ان کے  بدن پر ہیں کریب کے  سبز کپڑے  (ف ۳۲) اور قنا  ویز کے  (ف ۳۳) اور انہیں چاندی کے  کنگن پہنائے  گئے  (ف ۳۴) اور انہیں ان کے  رب نے  ستھری شراب پلائی (ف ۳۵) 
۳۲		یعنی باریک ریشم کے۔
۳۳		یعنی دبیز ریشم کے۔
۳۴		حضرت ابنِ مسیّب رضی اللہ تعالیٰ عنہ نے فرمایا کہ ہر ایک جنّتی کے ہاتھ میں تین گنگن ہوں گے، ایک چاندی کا، ایک سونے کا، ایک موتی کا۔
۳۵		جو نہایت پاک صاف، نہ اسے کسی کا ہاتھ لگا، نہ کسی نے چھوا، نہ وہ پینے کے بعد شرابِ دنیا کی طرح جسم کے اندر سڑ کر بول بنے، بلکہ اس کی صفائی کا یہ عالَم ہے کہ جسم کے اندر اتر کر پاکیزہ خوشبو بن کر جسم سے نکلتی ہے اہلِ جنّت کو کھانے کے بعد شراب پیش کی جائے گی، اس کو پینے سے ان کے پیٹ صاف ہو جائیں گے اور جو انہوں نے کھایا ہے وہ پاکیزہ خوشبو بن کر ان کے جسموں سے نکلے گا اور ان کی خواہشیں اور رغبتیں پھر تازہ ہو جائیں گی۔
(۲۲)  ان سے  فرمایا جائے  گا یہ تمہارا صلہ ہے  (ف ۳۶) اور تمہاری محنت ٹھکانے  لگی (ف ۳۷)
۳۶		یعنی تمہاری اطاعت اور فرمانبرداری کا۔
۳۷		کہ تم سے تمہارا رب راضی ہوا اور اس نے تمہیں ثوابِ عظیم عطا فرمایا۔
(۲۳) بیشک ہم نے  تم پر (ف ۳۸) قرآن بتدریج اتارا (ف ۳۹) 
۳۸		اے سیّدِ عالَم صلی اللہ علیہ و آلہٖ و سلم۔
۳۹		آیت آیت کر کے اور اس میں اللہ تعالیٰ کی بڑی حکمتیں ہیں۔
(۲۴)  تو اپنے  رب کے  حکم پر صابر رہو (ف ۴۰) اور ان میں کسی گنہگار یا ناشکرے  کی بات نہ سنو (ف ۴۱) 
۴۰		رسالت کی تبلیغ فرما کر اور اس میں مشقّتیں اٹھا کر اور دشمنانِ دِین کی ایذائیں برداشت کر کے۔
۴۱		شانِ نزول : عتبہ بن ربیعہ اور ولید ابنِ مغیرہ یہ دونوں نبی کریم صلی اللہ علیہ و آلہٖ و سلم کے پاس آئے اور کہنے لگے آپ اس کام سے باز آئیے یعنی دِین سے، عتبہ نے کہا کہ آپ ایسا کریں تو میں اپنی بیٹی آپ کو بیاہ دوں اور بغیر مَہر کے آپ کی خدمت میں حاضر کر دوں، ولید نے کہا کہ میں آپ کو اتنا مال دے دوں کہ آپ راضی ہو جائیں۔ اس پریہ آیت نازل ہوئی۔
(۲۵)  اور اپنے  رب کا نام صبح و شام یاد کرو (ف ۴۲)
۴۲		نماز میں صبح کے ذکر سے نمازِ فجر اور شام کے ذکر سے ظہر اور عصر مراد ہیں۔
(۲۶) اور کچھ میں اسے  سجدہ کرو (ف ۴۳) اور بڑی رات تک اس کی پاکی بولو (ف ۴۴)
۴۳		یعنی مغرب و عشاء کی نمازیں پڑھو۔ اس آیت میں پانچوں نمازوں کا ذکر فرمایا گیا۔
۴۴		یعنی فرائض کے بعد نوافل پڑھتے رہو، اس میں نمازِ تہجد آ گئی۔ بعض مفسّرین نے فرمایا ہے کہ مراد ذکرِ لسانی ہے مقصود یہ ہے کہ روز و شب کے تمام اوقات میں دل اور زبان سے ذکرِ الٰہی میں مشغول رہو۔
(۲۷) بیشک یہ لوگ (ف ۴۵) پاؤں تلے  کی (دنیاوی فائدے  کو) عزیز رکھتے  ہیں (ف ۴۶) اور اپنے   پیچھے  ایک بھاری دن کو چھوڑ بیٹھے  ہیں (ف ۴۷) 
۴۵		یعنی کفّار۔
۴۶		یعنی محبّتِ دنیا میں گرفتار ہیں۔
۴۷		یعنی روزِ قیامت کو جس کے شدائد کفّار پر بہت بھاری ہوں گے، نہ اس پر ایمان لاتے ہیں، نہ اس دن کے لئے عمل کرتے ہیں۔
(۲۸)  ہم نے  انہیں پیدا کیا اور ان کے  جوڑ بند مضبوط کیے  اور ہم جب چاہیں (ف ۴۸) ان جیسے  اور بدل دیں (ف ۴۹) 
۴۸		انہیں ہلاک کر دیں اور بجائے ان کے۔
۴۹		جو اطاعت شعار ہوں۔
(۲۹)  بیشک یہ نصیحت ہے  (ف ۵۰) تو جو چاہے  اپنے  رب کی طرف راہ لے  (ف ۵۱) 
۵۰		مخلوق کے لئے۔
۵۱		اس کی طاعت بجا لا کر اور اس کے رسول کا اتباع کر کے۔
(۳۰)  اور تم کیا چاہو مگر یہ کہ اللہ چاہے  (ف ۵۲) بیشک وہ علم و حکمت والا ہے۔
۵۲		کیونکہ جو کچھ ہوتا ہے اسی کی مشیّت سے ہوتا ہے۔
(۳۱) اپنی رحمت میں لیتا ہے  (ف ۵۳) جسے  چاہے  (ف ۵۴) اور ظالموں کے  لیے  اس نے  دردناک عذاب تیار  کر رکھا ہے  (ف ۵۵)
۵۳		یعنی جنّت میں داخل فرماتا ہے۔
۵۴		ایمان عطا فرما کر۔
۵۵		ظالموں سے مراد کافر ہیں۔



سورۂ المرسلٰت

اللہ کے  نام سے  جو نہایت مہربان رحم والا(ف ۱)
۱		سورۂ مرسلات مکّیہ ہے، اس میں دو۲ رکوع، پچاس۵۰ آیتیں، ایک سو اسّی۱۸۰ کلمے، آٹھ سو سولہ۸۱۶ حرف ہیں۔ شانِ نزول : حضرت ابنِ مسعود رضی اللہ تعالیٰ عنہ نے فرمایا کہ والمرسلات شبِ جنّ میں نازل ہوئی، ہم سیّدِ عالَم صلی اللہ علیہ و آلہٖ و سلم کی رکابِ سعادت میں تھے، جب مِنیٰ کے غار میں پہنچے والمرسلات نازل ہوئی، ہم حضور سے اس کو پڑھتے تھے اور حضور اس کی تلاوت فرماتے تھے، اچانک ایک سانپ نے جست کی، ہم اس کو مارنے کے لئے لپکے، وہ بھاگ گیا، حضور نے فرمایا تم اس کی برائی سے بچائے گئے، وہ تمہاری برائی سے، یہ غار مِنیٰ میں غارِ والمرسلات کے نام سے مشہور ہے۔
(۱) قسم ان کی جو بھیجی جاتی ہیں لگاتار (ف ۲)
۲		ان آیتوں میں جو قَسمیں مذکور ہیں وہ پانچ صفات ہیں جن کے موصوفات ظاہر میں مذکور نہیں اسی لئے مفسّرین نے ان کی تفسیر میں بہت وجوہ ذکر کئے ہیں بعض نے یہ پانچوں صفتیں ہواؤں کی قرار دی ہیں، بعض نے ملائکہ کی، بعض نے آیاتِ قرآن کی، بعض نے نفوسِ کاملہ کی جو استکمال کے لئے ابدان کی طرف بھیجے جاتے ہیں، پھر وہ ریاضتوں کے جھونکوں سے ماسوائے حق کو اڑا دیتے ہیں، پھر تمام اعضا ء میں اس اثر کو پھیلاتے ہیں، پھر حق بالذات اور باطل فی نفسہٖ میں فرق کرتے ہیں اور ذاتِ الٰہی کے سوا ہر شے کو ہالک دیکھتے ہیں، پھر ذکر کا القاء کرتے ہیں اس طرح کہ دلوں میں اور زبانوں پر اللہ تعالیٰ کا ذکر ہی ہوتا ہے اور ایک وجہ یہ ذکر کی ہے کہ پہلی تین صفتوں سے ہوائیں مراد ہیں اور باقی دو سے فرشتے۔ اس تقدیر پر معنیٰ یہ ہیں کہ قَسم ان ہواؤں کی جو لگاتار بھیجی جاتی ہیں پھر زور سے جھونکے دیتی ہیں ان سے مراد عذاب کی ہوائیں ہیں۔ (خازن و جمل وغیرہ)
(۲) پھر زور سے  جھونکا دینے  والیاں ۔
(۳) پھر ابھار کر اٹھانے  والیاں (ف ۳)  
۳		یعنی وہ رحمت کی ہوائیں جو بادلوں کو اٹھاتی ہیں۔ اس کے بعد جو صفتیں مذکور ہیں وہ قولِ اخیر پر جماعاتِ ملائکہ کی ہیں۔ ابنِ کثیر نے کہا کہ فارقات و ملقیات سے جماعاتِ ملائکہ مراد ہونے پر اجماع ہے۔
(۴) پھر حق ناحق کو خوب جدا کرنے  والیاں ۔
(۵) پھر ان کی قسم جو  ذکر کا  لقا کرتی ہیں (ف ۴)
۴		انبیاء و مرسلین کے پاس وحی لا کر۔
(۶)  حجت تمام کرنے  یا ڈرانے  کو۔
(۷) بیشک جس بات کا تم وعدہ دیے  جاتے  ہو (ف ۵) ضرور ہونی ہے  (ف ۶) 
۵		یعنی بعث و عذاب اور قیامت کے آنے کا۔
۶		کہ اس کے ہونے میں کچھ بھی شک نہیں۔
(۸)  پھر جب تارے  محو کر دیے  جائیں۔
(۹) اور جب آسمان میں رخنے  پڑیں۔
(۱۰) اور جب پہاڑ غبار کر کے  اڑا دیے  جائیں۔
(۱۱) اور جب رسولوں کا وقت آئے  (ف ۷) 
۷		کہ وہ امّتوں پر گواہی دینے کے لئے جمع کئے جائیں۔
(۱۲)  کس دن کے  لیے  ٹھہرائے  گئے  تھے۔
(۱۳) روز فیصلہ کے  لیے۔
(۱۴) اور تو کیا جانے  وہ روز فیصلہ کیا ہے   (ف ۸) 
۸		اور اس کے ہول و شدّت کا کیا عالَم ہے۔
(۱۵) جھٹلانے  والوں کی اس دن خرابی (ف ۹) 
۹		جو دنیا میں توحید و نبوّت اور روزِ آخرت اور بعث و حساب کے منکِر تھے۔
(۱۶)  کیا ہم نے  اگلوں کو ہلاک نہ فرمایا (ف ۱۰)
۱۰		دنیا میں عذاب نازل کر کے جب انہوں نے رسولوں کو جھٹلایا۔
(۱۷)  پھر پچھلوں کو ان کے  پیچھے  پہنچائیں گے  (ف ۱۱)
۱۱		یعنی جو پہلی امّتوں کے مکذِّبین کی راہ اختیار کر کے سیّدِ عالَم محمّد مصطفیٰ صلی اللہ علیہ و آلہٖ و سلم کی تکذیب کرتے ہیں انہیں بھی پہلوں کی طرح ہلاک فرمائیں گے۔
(۱۸) مجرموں کے  ساتھ ہم ایسا ہی کرتے  ہیں۔
(۱۹) اس دن جھٹلانے  والوں کی خرابی۔
(۲۰)  کیا ہم نے  تمہیں ایک بے  قدر  پانی سے  پیدا  نہ فرمایا (ف ۱۲)
۱۲		یعنی نطفہ سے۔
(۲۱) پھر اسے  ایک محفوظ جگہ میں رکھا (ف ۱۳)
۱۳		یعنی رحم میں۔
(۲۲) ایک معلوم اندازہ تک (ف ۱۴) 
۱۴		وقتِ ولادت تک جس کو اللہ تعالیٰ جانتا ہے۔
(۲۳)  پھر ہم نے  اندازہ فرمایا، تو ہم کیا ہی اچھے  قادر (ف ۱۵)
۱۵		اندازہ فرمانے پر۔ ( جمل)
(۲۴) اس دن جھٹلانے  والوں کی خرابی۔
(۲۵) کیا ہم نے  زمین کو جمع کرنے  وا لی نہ کیا۔
(۲۶) تمہارے  زندوں اور مردوں کی (ف ۱۶) 
۱۶		کہ زندے اس کی پشت پر جمع رہتے ہیں اور مردے اس کے بطن میں۔
(۲۷)  اور ہم نے  اس میں اونچے  اونچے  لنگر ڈالے  (ف ۱۷) اور ہم نے  تمہیں خوب میٹھا پانی پلایا (ف ۱۸)
۱۷		بلند پہاڑوں کے۔
۱۸		زمین میں چشمے اور منبع پیدا کر کے یہ تمام باتیں مُردوں کو زندہ کرنے سے زیادہ عجیب ہیں۔
(۲۸) اس دن جھٹلانے  والوں کی خرابی (ف ۱۹) 
۱۹		اور روزِ قیامت کافروں سے کہا جائے گا کہ جس آگ کا تم انکار کرتے تھے اس کی طرف جاؤ۔
(۲۹)  چلو اس کی طرف (ف ۲۰) جسے  جھٹلاتے  تھے۔
۲۰		یعنی اس عذاب کی طرف۔
(۳۰) چلو اس دھوئیں کے  سائے  کی طرف جس کی تین شاخیں (ف ۲۱)
۲۱		اس سے جہنّم کا دھواں مراد ہے جو اونچا ہو کر تین شاخیں ہو جائے گا ایک کُفّار کے سروں پر ایک ان کے دائیں اور ایک ان کے بائیں اور حساب سے فارغ ہونے تک انہیں اسی دھوئیں میں رہنے کا حکم ہو گا جب کہ اللہ تعالیٰ کے پیارے بندے اس کے عرش کے سایہ میں ہوں گے۔ اس کے بعد جہنّم کے دھوئیں کی شان بیان فرمائی جاتی ہے کہ وہ ایسا ہے کہ۔
(۳۱) نہ سایہ دے  (ف ۲۲) نہ لپٹ سے  بچائے  (ف ۲۳)
۲۲		جس سے اس دن کی گرمی سے کچھ امن پا سکیں۔
۲۳		آتشِ جہنّم کی۔
(۳۲) بیشک دوزخ چنگاریاں اڑاتی ہے  (ف ۲۴) 
۲۴		اتنی اتنی بڑی۔
(۳۳) جیسے  اونچے  محل گویا وہ زرد رنگ کے  اونٹ ہیں۔
(۳۴) اس دن جھٹلانے  والوں کی خرابی۔
(۳۵) یہ دن ہے  کہ وہ بول نہ سکیں گے  (ف ۲۵)
۲۵		نہ کوئی ایسی حجّت پیش کر سکیں گے جو انہیں کام دے۔ حضرت ابنِ عباس رضی اللہ تعالیٰ عنہما نے فرمایا کہ روزِ قیامت بہت سے موقع ہوں گے بعض میں کلام کریں گے بعض میں کچھ بول نہ سکیں گے۔
(۳۶) اور نہ انہیں اجازت ملے  کہ عذر کریں (ف ۲۶) 
۲۶		اور درحقیقت ان کے پاس کوئی عذر ہی نہ ہو گا کیونکہ دنیا میں حجّتیں تمام کر دی گئیں اور آخرت کے لئے کوئی جائے عذر باقی نہیں رکھی گئی، البتہ انہیں یہ خیالِ فاسد آئے گا کہ کچھ حیلے بہانے بنائیں، یہ حیلے پیش کرنے کی اجازت نہ ہو گی۔ جنید رضی اللہ تعالیٰ عنہ نے فرمایا کہ اس کو عذر ہی کیا ہے جس نے نعمت دینے والے سے رو گردانی کی اس کی نعمتوں کو جھٹلایا اس کے احسانوں کی نا سپاسی کی۔
(۳۷)  اس دن جھٹلانے  والوں کی خرابی۔
(۳۸) یہ ہے  فیصلہ کا دن، ہم نے  تمہیں جمع کیا (ف ۲۷) اور  سب اگلوں کو (ف ۲۸)
۲۷		اے سیّدِ عالَم محمّد مصطفیٰ صلی اللہ علیہ و آلہٖ و سلم کی تکذیب کرنے والو۔
۲۸		جو تم سے پہلے انبیاء کی تکذیب کرتے تھے تمہارا، ان کا، سب کا حساب کیا جائے گا اور تمہیں، انہیں، سب کو عذاب کیا جائے گا۔
(۳۹) اب اگر تمہارا کوئی داؤ ہو تو مجھ پر چل لو (ف ۲۹)
۲۹		اور کسی طرح اپنے آپ کو عذاب سے بچا سکو تو بچا لو، یہ انتہا درجہ کی توبیخ ہے کیونکہ یہ تو وہ یقینی جانتے ہوں گے کہ نہ آج کوئی مَکَر چل سکتا ہے نہ کوئی حیلہ کام دے سکتا ہے۔
(۴۰)  اس دن جھٹلانے  والوں کی خرابی۔
(۴۱)  بیشک ڈر والے  (ف ۳۰) سایوں اور چشموں میں ہیں۔
۳۰		جو عذابِ الٰہی کا خوف رکھتے تھے جنّتی درختوں کے۔
(۴۲) اور میووں میں جو ان کا جی چاہے  (ف ۳۱)
۳۱		اس سے لذّت اٹھاتے ہیں۔ اس آیت سے ثابت ہوا کہ اہلِ جنّت کو ان کے حسبِ مرضی نعمتیں ملیں گی بخلاف دنیا کے کہ یہاں آدمی کو جو میسّر آتا ہے اسی پر راضی ہونا پڑتا ہے اور اہلِ جنّت سے کہا جائے گا۔
(۴۳) کھاؤ اور پیو رچتا ہوا (ف ۳۲) اپنے  اعمال کا صلہ (ف ۳۳)
۳۲		لذیذ خالص جس میں ذرا بھی تنغُّص کا شائبہ نہیں۔
۳۳		ان طاعات کا جو تم دنیا میں بجا لائے تھے۔
(۴۴) بیشک نیکوں کو ہم ایسا ہی بدلہ دیتے  ہیں۔
(۴۵) اس دن جھٹلانے  والوں کی خرابی (ف ۳۴) 
۳۴		اس کے بعد تہدید کے طور پر کفّار کو خطاب کیا جاتا ہے کہ اے دنیا میں تکذیب کرنے والو تم دنیا میں۔
(۴۶)  کچھ دن کھالو اور برت لو (ف ۳۵) ضرور تم مجرم ہو (ف ۳۶) 
۳۵		اپنی موت کے وقت تک۔
۳۶		کافر ہو دائمی عذاب کے مستحق ہو۔
(۴۷)  اس دن جھٹلانے  والوں کی خرابی۔
(۴۸) اور جب ان سے  کہا جائے  کہ نماز پڑھو تو نہیں پڑھتے۔
(۴۹) اس دن جھٹلانے  والوں کی خرابی۔
(۵۰)  پھر اس (ف ۳۷) کے  بعد کون سی بات پر ایمان لائیں گے  (ف ۳۸)
۳۷		قرآن شریف۔
۳۸		یعنی قرآن شریف کُتُبِ الٰہیہ میں سب سے آخر کتاب ہے اور بہت ظاہر معجزہ ہے اس پر ایمان نہ لائے تو پھر ایمان لانے کی کوئی صورت نہیں۔



سورۂ نباء

اللہ کے  نام سے  شروع جو نہایت مہربان رحم والا(ف ۱)
۱		سورۂ نباء اس کو سورۂ تساؤل اور سورۂ عَمَّ یَتَسَآءَ لُوْنَ بھی کہتے ہیں، یہ سورت مکّیہ ہے، اس میں دو۲ رکوع، چالیس ۴۰یا اکتالیس۴۱ آیتیں، ایک سو تہتّر کلمے۱۷۳ نو سو ستّر۹۷۰ حرف ہیں۔
(۱)  یہ (ف ۲)  آپس میں کاہے  کی پوچھ گچھ کر رہے  ہیں (ف ۳) 
۲		کفّارِ قریش۔
۳		نبی کریم صلی اللہ علیہ و آلہٖ و سلم نے جب اہلِ مکّہ کو توحید کی دعوت دی اور مرنے کے بعد زندہ کئے جانے کی خبر دی اور قرآنِ کریم کی تلاوت فرما کر انہیں سنایا تو ان میں باہم گفتگوئیں شروع ہوئیں اور ایک دوسرے سے پوچھنے لگے کہ محمّد صلی اللہ علیہ و آلہٖ و سلم کیا دِین لائے ہیں اس آیت میں ان کی گفتگوؤں کا بیان ہے اور تفخیمِ شان کے لئے استفہام کے پیرایہ میں بیان فرمایا، یعنی وہ کیا عظیمُ الشان بات ہے جس میں یہ لوگ ایک دوسرے سے پوچھ گچھ کر رہے ہیں۔ اس کے بعد وہ بات بیان فرمائی جاتی ہے۔
(۲) بڑی خبر  کی (ف ۴) 
۴		بڑی خبر سے مراد یا قرآن ہے یا سیّدِ عالَم صلی اللہ علیہ و آلہٖ و سلم کی نبوّت اور آپ کا دِین یا مرنے کے بعد زندہ کئے جانے کا مسئلہ۔
(۳)  جس میں وہ کئی راہ ہیں (ف ۵)
۵		کہ بعضے تو قطعی انکار کرتے ہیں، بعضے شک میں ہیں اور قرآنِ کریم کو ان میں سے کوئی تو سِحر کہتا ہے، کوئی شِعر، کوئی کہانت اور کوئی اور کچھ۔ اسی طرح سیّدِ عالَم صلی اللہ علیہ و آلہٖ و سلم کو کوئی ساحر کہتا، ہے، کوئی شاعر، کوئی کاہن۔
(۴) ہاں ہاں اب جائیں گے۔
(۵) پھر ہاں ہاں جان جائیں گے  (ف ۶) 
۶		اس تکذیب و انکار کے نتیجہ کو۔ اس کے بعد اللہ تعالیٰ نے اپنے عجائبِ قدرت میں سے چند چیزیں ذکر فرمائیں تاکہ یہ لوگ ان کی دلالت سے اللہ تعالیٰ کی توحید کو جانیں اور یہ سمجھیں کہ اللہ تعالیٰ عالَم کو پیدا کرنے اور اس کے بعد اس کو فنا کرنے اور بعدِ فنا پھر حساب و جزا کے لئے پیدا کرنے پر قادر ہے۔
(۶)  کیا ہم نے  زمین کو بچھونا نہ کیا (ف ۷)
۷		کہ تم اس میں رہو اور وہ تمہاری قرار گاہ ہو۔
(۷) اور پہاڑوں کو میخیں (ف ۸)
۸		جن سے زمین ثابت و قائم رہے۔
(۸) اور تمہیں جوڑے  بنایا (ف ۹)
۹		مرد و عورت۔
(۹ ) اور تمہاری نیند کو آرام کیا (ف ۱۰)
۱۰		تمہارے جسموں کے لئے تاکہ اس سے کوفت اور تکان دور ہو اور راحت حاصل ہو۔
(۱۰) اور رات کو پردہ پوش کیا (ف ۱۱) 
۱۱		جو اپنی تاریکی سے ہر چیز کو چھُپاتی ہے۔
(۱۱) اور دن کو روزگار کے  لیے  بنایا (ف ۱۲) 
۱۲		کہ تم اس میں اللہ تعالیٰ کا فضل اور اپنی روزی تلاش کرو۔
(۱۲) اور تمہارے  اوپر سات مضبوط چنائیاں چنیں (تعمیر کیں ) (ف ۱۳) 
۱۳		جن پر زمانہ گزرنے کا اثر نہیں ہوتا اور کہنگی و بوسیدگی ان تک راہ نہیں پاتی، مراد ان چنائیوں سے سات آسمان ہیں۔
(۱۳) اور ان میں ایک نہایت چمکتا چراغ رکھا (ف ۱۴)
۱۴		یعنی آفتاب جس میں روشنی بھی ہے اور گرمی بھی۔
(۱۴) اور پھر بدلیوں سے  زور کا پانی اتارا۔
(۱۵) کہ اس سے  پیدا  فرمائیں اناج اور سبزہ۔
(۱۶) اور گھنے  باغ (ف ۱۵) 
۱۵		تو جس نے اتنی چیزیں پیدا کر دیں وہ انسان کو مرنے کے بعد زندہ کرے تو کیا تعجّب نیز ان اشیاء کا پیدا کرنا حکیم کا فعل ہے اور حکیم کا فعل ہر گز عبث اور بے کار نہیں ہوتا اور مرنے کے بعد اٹھنے اور سزا و جزا کے انکار کرنے سے لازم آتا ہے کہ منکِر کے نزدیک تمام افعال عبث ہوں اور عبث ہونا باطل تو بعث و جزا کا انکار بھی باطل۔ اس برہانِ قوی سے ثابت ہو گیا کہ مرنے کے بعد اٹھنا اور حساب و جزا ضرور ہے اس میں شک نہیں۔
(۱۷) بیشک فیصلہ کا دن (ف ۱۶) ٹھہرا ہوا وقت ہے۔
۱۶		ثواب و عذاب کے لئے۔
(۱۸) جس دن صور  پھونکا جائے  گا (ف ۱۷) تو تم چلے  آؤ گے  (ف ۱۸) فوجوں کی فوجیں۔
۱۷		مراد اس سے نفخۂ اخیرہ ہے۔
۱۸		اپنی قبروں سے حساب کے لئے موقف کی طرف۔
(۱۹) اور آسمان کھولا جائے  گا کہ دروازے  ہو جائے  گا (ف ۱۹)
۱۹		اور اس میں راہیں بن جائیں گی ان سے ملائکہ اتریں گے۔
(۲۰) اور پہاڑ چلائے  جائیں گے  کہ ہو جائیں گے  جیسے  چمکتا ریتا  دور سے  پانی کا دھوکا دیتا۔
(۲۱) بیشک جہنم تاک میں ہے۔
(۲۲) سرکشوں کا ٹھکانا۔
(۲۳) اس میں قرنوں (مدتوں ) رہیں گے  (ف ۲۰)
۲۰		جن کی نہایت نہیں یعنی ہمیشہ رہیں گے۔
(۲۴) اس میں کسی طرح کی ٹھنڈک کا مزہ نہ پائیں گے  اور نہ کچھ پینے  کو۔
(۲۵) مگر کھولتا پانی اور دوزخیوں کا جلتا پیپ۔
(۲۶)  جیسے  کو تیسا بدلہ (ف ۲۱) 
۲۱		جیسے عمل ویسی جزا، جیسا کفر بدترین جُرم ہے ویسا ہی سخت ترین عذاب ان کو ہو گا۔
(۲۷) بیشک انہیں حساب کا خوف نہ تھا (ف ۲۲)
۲۲		کیونکہ وہ مرنے کے بعد اٹھنے کے منکِر تھے۔
(۲۸) اور انہوں نے  ہماری آیتیں حد بھر جھٹلائیں۔
(۲۹) اور ہم نے  (ف ۲۳) ہر چیز لکھ کر شمار کر رکھی ہے  (ف ۲۴)
۲۳		لوحِ محفوظ میں۔
۲۴		ان کے تمام نیک و بد اعمال ہمارے علم میں ہیں ہم ان پر جزا دیں گے۔ اور آخرت میں وقتِ عذاب ان سے کہا جائے گا۔
(۳۰) اب چکھو کہ ہم تمہیں نہ بڑھائیں گے  مگر عذاب۔
(۳۱) بیشک ڈر والوں کو کامیابی کی جگہ ہے  (ف ۲۵) 
۲۵		جنّت میں جہاں انہیں عذاب سے نجات ہو گی اور ہر مراد حاصل ہو گی۔
(۳۲) باغ ہیں (ف ۲۶)  اور انگور۔
۲۶		جن میں قِسم قِسم کے نفیس پھلوں والے درخت۔
(۳۳) اور اٹھتے  جوبن والیاں ایک عمر کی۔
(۳۴) اور چھلکتا جام (ف ۲۷) 
۲۷		شرابِ نفیس کا۔
(۳۵)  جس میں نہ کوئی بیہودہ بات سنیں نہ جھٹلانا (ف ۲۸)
۲۸		یعنی جنّت میں نہ کوئی بے ہودہ بات سننے میں آئے گی نہ وہاں کوئی کسی کو جھٹلائے گا۔
(۳۶)  صلہ تمہارے  رب کی طرف سے  (ف ۲۹) نہایت کافی عطا۔
۲۹		تمہارے اعمال کا۔
(۳۷) وہ جو رب ہے  آسمانوں کا اور زمین کا اور جو کچھ ان کے  درمیان ہے  رحمن کہ اس سے  بات کرنے  کا اختیار نہ رکھیں گے  (ف ۳۰)
۳۰		بسبب اس کے خوف کے۔
(۳۸) جس دن جبریل کھڑا ہو گا اور سب فرشتے  پرا  باندھے  (صفیں بنائے ) کوئی نہ بول سکے  گا (ف ۳۱) مگر جسے  رحمن نے  اذن دیا (ف ۳۲) اور اس نے  ٹھیک بات کہی (ف ۳۳)
۳۱		اس کے رعب و جلال سے۔
۳۲		کلام یا شفاعت کا۔
۳۳		دنیا میں اور اسی کے مطابق عمل کیا۔ بعض مفسّرین نے فرمایا کہ ٹھیک بات سے کلمۂ طیّبہ لَااِلٰہَ اِلَّا اللہُ مراد ہے۔
(۳۹) وہ سچا دن ہے  اب جو چاہے  اپنے  رب کی طرف راہ بنا لے  (ف ۳۴)
۳۴		عملِ صالح کر کے تاکہ عذاب سے محفوظ رہے۔
(۴۰)  ہم تمہیں (ف ۳۵) ایک عذاب سے  ڈراتے  ہیں کہ نزدیک آگیا (ف ۳۶) جس دن آدمی دیکھے  گا جو کچھ اس کے  ہاتھوں نے  آگے  بھیجا (ف ۳۷) اور کافر کہے  گا ہائے  میں کسی طرح خاک ہو جاتا (ف ۳۸)
۳۵		اے کافرو۔
۳۶		مراد اس سے عذابِ آخرت ہے۔
۳۷		یعنی ہر نیکی بدی اس کے نامۂ اعمال میں درج ہو گی جس کو وہ روزِ قیامت دیکھے گا۔
۳۸		تاکہ عذاب سے محفوظ رہتا۔ حضرت ابنِ عمر رضی اللہ تعالیٰ عنہما نے فرمایا کہ روزِ قیامت جب جانوروں اور چوپایوں کو اٹھایا جائے گا اور انہیں ایک دوسرے سے بدلہ دلایا جائے گا اگر سینگ والے نے بے سینگ والے کو مارا ہو گا تو اسے بدلہ دلایا جائے گا، اس کے بعد وہ سب خاک کر دیئے جائیں گے یہ دیکھ کر کافر تمنّا کرے گا کہ کاش میں بھی خاک کر دیا جاتا۔ بعض مفسّرین نے اس کے یہ معنیٰ بیان کئے ہیں کہ مومنین پر اللہ تعالیٰ کے انعام دیکھ کر کافر تمنّا کرے گا کہ کاش وہ دنیا میں خاک ہوتا یعنی متواضع ہوتا متکبر و سرکش نہ ہوتا۔ ایک قول مفسّرین کا یہ بھی ہے کہ کافر سے مراد ابلیس ہے جس نے حضرت آدم علیہ السلام پر طعنہ کیا تھا کہ وہ مٹی سے پیدا کئے گئے اور اپنے آگ سے پیدا کئے جانے پر افتخار کیا تھا جب وہ حضرت آدم اور ان کی ایماندار اولاد کے ثواب کو دیکھے گا اور اپنے آپ کو شدّتِ عذاب میں مبتلا پائے گا تو کہے گا کاش میں مٹی ہوتا یعنی حضرت آدم کی طرح مٹی سے پیدا کیا ہوا ہوتا۔



سورۂ نٰزِعٰت

اللہ کے  نام سے  شروع جو نہایت مہربان رحم والا(ف ۱)
۱		سورۂ النازعات مکّیہ ہے، اس میں دو۲ رکوع، چھیالیس۴۶ آیتیں، ایک سو ستانوے۱۹۷ کلمے، سات سو ترپّن ۷۵۳ حرف ہیں۔
(۱) قسم ان کی (ف ۲) کہ سختی سے  جان کھینچیں (ف ۳) 
۲		یعنی ان فرشتوں کی۔
۳		کافروں کی۔
(۲) اور نرمی سے  بند کھولیں ) (ف ۴) 
۴		یعنی مومنین کی جانیں نرمی کے ساتھ قبض کریں۔
(۳) اور آسانی سے  پیریں (ف ۵) 
۵		جسم کے اندر یا آسمان و زمین کے درمیان مومنین کی روحیں لے کر۔ (کماروی عن علی رضی اللہ تعالیٰ عنہ)
(۴) پھر آگے  بڑھ کر جلد پہنچیں (ف ۶) 
۶		اپنی خدمت پر جس کے مامور ہیں۔ (روح البیان)
(۵) پھر کام کی تدبیر کریں (ف ۷)
۷		یعنی امورِ دنیویہ کے انتظام جو ان سے متعلق ہیں ان کے سر انجام کریں۔ یہ قَسم اس پر ہے۔
(۶) کہ کافروں پر ضرور عذاب ہو گا جس دن تھرتھرائے  گی تھرتھرانے  وا لی (ف ۸) 
۸		زمین اور پہاڑ اور ہر چیز نفخۂ اولیٰ سے اضطراب میں آ جائے گی اور تمام خَلق مر جائے گی۔
(۷)  اس کے  پیچھے  آئے  گی پیچھے   آنے  وا لی (ف ۹) 
۹		یعنی نفخۂ ثانیہ ہو گا، جس سے ہر شے باذنِ الٰہی زندہ کر دی جائے گی، ان دونوں نفخوں کے درمیان چالیس سال کا فاصلہ ہو گا۔
(۸) کتنے  دل اس دن دھڑکتے  ہوں گے۔
(۹) آنکھ اوپر نہ اٹھا سکیں گے  (ف ۱۰) 
۱۰		اس دن کی ہول اور دہشت سے۔ یہ حال کفّار کا ہو گا۔
(۱۰) کافر (ف ۱۱) کہتے  ہیں کیا ہم پھر الٹے  پاؤں پلٹیں گے  (ف ۱۲)
۱۱		جو مرنے کے بعد اٹھنے کے منکِر ہیں جب ان سے کہا جاتا ہے کہ تم مرنے کے بعد اٹھائے جاؤ گے تو۔
۱۲		یعنی موت کے بعد پھر زندگی کی طرف واپس کئے جائیں گے۔
 (۱۱) کیا ہم جب گلی ہڈیاں ہو جائیں گے  (ف ۱۳)
۱۳		ریزہ ریزہ بکھری ہوئی، پھر بھی زندہ کئے جائیں گے۔
(۱۲) بولے  یوں تو یہ پلٹنا تو  نرا نقصان ہے  (ف ۱۴) 
۱۴		یعنی اگر موت کے بعد زندہ کیا جانا صحیح ہے اور ہم مرنے کے بعد اٹھائے گئے تو اس میں ہمارا بڑا نقصان ہے کیونکہ ہم دنیا میں اس کی تکذیب کرتے رہے، یہ مقولہ ان کا بطریقِ استہزاء تھا، اس پر انہیں بتایا گیا کہ تم مرنے کے بعد زندہ کئے جانے کو یہ نہ سمجھو کہ اللہ تعالیٰ کے لئے کچھ دشوار ہے کیونکہ قادرِ برحق پر کچھ بھی دشوار نہیں۔
(۱۳) تو وہ (ف ۱۵) نہیں مگر ایک جھڑکی (ف ۱۶) 
۱۵		نفخۂ اخیرہ۔
۱۶		جس سے سب جمع کر لئے جائیں گے اور جب نفخۂ اخیرہ ہو گا۔
(۱۴) جبھی وہ کھلے  میدان میں آ پڑے  ہوں گے  (ف ۱۷) 
۱۷		زندہ ہو کر۔
(۱۵)  کیا تمہیں موسیٰ کی خبر آئی (ف ۱۸) 
۱۸		یہ خطاب ہے سیّدِ عالَم صلی اللہ علیہ و آلہٖ و سلم کو جب قوم کا تکذیب کرنا آپ کو شاق اور ناگوار گزرا تو اللہ تعالیٰ نے آپ کی تسکین کے لئے حضرت موسیٰ علیہ السلام کا ذکر فرمایا جنہوں نے اپنی قوم سے بہت تکلیفیں پائی تھیں مراد یہ ہے کہ انبیاء کو یہ باتیں پیش آتی رہتی ہیں۔ آپ اس پر غمگین نہ ہوں۔
(۱۶) جب اسے  اس کے  رب نے  پاک جنگل طویٰ میں (ف ۱۹) ندا  فرمائی۔
۱۹		جو مُلکِ شام میں طور کے قریب ہے۔
(۱۷) کہ فرعون کے  پاس جا  اس نے  سر اٹھایا (ف ۲۰)
۲۰		اور وہ کفر و فساد میں حد سے گذر گیا۔
(۱۸) اس سے  کہہ کیا تجھے  رغبت اس طرف ہے  کہ ستھرا ہو (ف ۲۱)
۲۱		کفرو شرک اور معصیّت و نافرمانی سے۔
(۱۹) اور تجھے  تیرے  رب کی طرف (ف ۲۲) راہ بتاؤں کہ تو ڈرے  (ف ۲۳)
۲۲		یعنی اس کی ذات و صفات کی معرفت کی طرف۔
۲۳		اس کے عذاب سے۔
(۲۰) پھر موسیٰ نے  اسے  بہت بڑی نشانی دکھائی (ف ۲۴)
۲۴		یدِ بیضا اور عصا۔
(۲۱) اس پر اس نے  جھٹلایا (ف ۲۵) اور نافرمانی کی۔
۲۵		حضرت موسیٰ علیہ السلام کو۔
(۲۲) پھر پیٹھ دی (ف ۲۶) اپنی کوشش میں لگا (ف ۲۷)
۲۶		یعنی ایمان سے اعراض کیا۔
۲۷		فساد انگیزی کی۔
(۲۳) تو لوگوں کو جمع کیا (ف ۲۸) پھر پکارا۔
۲۸		یعنی جادو گروں کو اور اپنے لشکروں کو۔
(۲۴) پھر بولا میں تمہارا سب سے  اونچا رب ہوں (ف ۲۹) 
۲۹		یعنی میرے اوپر اور کوئی رب نہیں۔
(۲۵) تو اللہ نے  اسے  دنیا و  آخرت دونوں کے  عذاب میں پکڑا  (ف ۳۰) 
۳۰		دنیا میں غرق کیا اور آخرت میں دوزخ میں داخل فرمائے گا۔
(۲۶) بیشک اس میں سیکھ ملتا ہے  اسے  جو ڈرے  (ف ۳۱) 
۳۱		اللہ عزَّوجلَّ سے۔ اس کے بعد منکِرینِ بعث کو عتاب فرمایا جاتا ہے۔
(۲۷) کیا تمہاری سمجھ کے  مطابق تمہارا بنانا (ف ۳۲) مشکل یا  آسمان کا اللہ نے  اسے  بنایا۔
۳۲		تمہارے مرنے کے بعد۔
(۲۸) اس کی چھت اونچی کی (ف ۳۳) پھر اسے  ٹھیک کیا (ف ۳۴) 
۳۳		بغیر ستون کے۔
۳۴		ایسا کہ اس میں کہیں کوئی خلل نہیں۔
(۲۹)  اس کی رات اندھیری کی اور اس کی روشنی چمکائی (ف ۳۵) 
۳۵		نورِ آفتاب کو ظاہر فرما کر۔
(۳۰)  اور اس کے  بعد زمین پھیلائی (ف ۳۶)
۳۶		جو پیدا تو آسمان سے پہلے فرمائی گئی تھی مگر پھیلائی نہ گئی تھی۔
(۳۱) اس میں سے  (ف ۳۷) اس کا پانی اور چارہ نکا  لا (ف ۳۸) 
۳۷		چشمے جاری فرما کر۔
۳۸		جسے جاندار کھاتے ہیں۔
(۳۲) اور پہاڑوں کو جمایا (ف ۳۹) 
۳۹		روئے زمین پر تاکہ اس کو سکون ہو۔
(۳۳) تمہارے  اور تمہارے  چوپایوں کے  فائدہ کو۔
(۳۴) پھر جب آئے  گی وہ عام مصیبت سب سے  بڑی (ف ۴۰)
۴۰		یعنی نفخۂ ثانیہ ہو گا جس میں مردے اٹھائے جائیں گے۔
(۳۵) اس دن آدمی یاد کرے  گا جو کوشش کی تھی (ف ۴۱)
۴۱		دنیا میں نیک یا بد۔
(۳۶) اور جہنم ہر دیکھنے  والے  پر ظاہر کی جائے  گی (ف ۴۲) 
۴۲		اور تمام خَلق اس کو دیکھے۔
(۳۷) تو وہ جس نے  سرکشی کی (ف ۴۳)
۴۳		حد سے گزرا اور کفر اختیار کیا۔
(۳۸) اور دنیا کی زندگی کو ترجیح دی (ف ۴۴)
۴۴		آخرت پر اور شہوات کا تابع ہوا۔
(۳۹) تو بیشک جہنم ہی اس کا ٹھکانا ہے ۔
(۴۰) اور وہ جو اپنے  رب کے  حضور کھڑے  ہونے  سے  ڈرا (ف ۴۵) اور نفس کو خواہش سے  روکا (ف ۴۶)
۴۵		اور اس نے جانا کہ اسے روزِ قیامت اپنے رب کے حضور حساب کے لئے حاضر ہونا ہے۔
۴۶		حرام چیزوں کی۔
(۴۱)  تو بیشک جنت ہی ٹھکانا ہے  (ف ۴۷) 
۴۷		اے سیّدِ عالَم صلی اللہ علیہ و آلہٖ و سلم مکّہ کے کافر۔
(۴۲) تم سے  قیامت کو  پوچھتے  ہیں کہ وہ کب کے  لیے  ٹھہری ہوئی ہے۔
(۴۳) تمہیں اس کے  بیان سے  کیا تعلق (ف ۴۸)
۴۸		اور اس کا وقت بتانے سے کیا غرض۔
(۴۴) تمہارے  رب ہی تک اس کی انتہا ہے۔
(۴۵) تم تو فقط اسے  ڈرا  نے  والے  ہو جو اس سے  ڈرے۔
(۴۶) گویا جس دن وہ اسے  دیکھیں گے  (ف ۴۹)  دنیا میں نہ رہے  تھے  مگر ایک شام یا اس کے  دن چڑھے۔
۴۹		یعنی کافر قیامت کو جس کا انکار کرتے ہیں تو اس کے ہول و دہشت سے اپنی زندگانی کی مدّت بھول جائیں گے اور خیال کریں گے کہ۔




سورۂ عَبَس


اللہ کے  نام سے  شروع جو نہایت مہربان رحم والا(ف ۱)
۱		سورۂ عبس مکّیہ ہے، اس میں ایک ۱رکوع، بیالیس ۴۲ آیتیں، ایک سو تیس۱۳۰ کلمے، پانچ سو تینتیس۵۳۳ حرف ہیں۔
(۱) تیوری چڑھائی  اور منہ پھیرا  (ف ۲)
۲		نبی کریم صلی اللہ علیہ و آلہٖ و سلم نے۔
(۲) اس پر کہ اس کے  پاس وہ نابینا  حاضر ہوا  (ف ۳) 
۳		یعنی عبداللہ بن اُمِّ مکتوم۔ شانِ نزول : نبی کریم صلی اللہ علیہ و آلہٖ و سلم عتبہ بن ربیعہ ابوجہل بن ہشام اور عبا س بن عبدالمطلب اور اُ بَی بن خلف اور اُمیّہ بن خلف اشرافِ قریش کو اسلام کی دعوت فرما رہے تھے۔ اس درمیان میں عبداللہ ابنِ اُمِّ مکتوم نابینا حاضر ہوئے اور انہوں نے نبی کریم صلی اللہ علیہ و آلہٖ و سلم کو بار بار ندا کر کے عرض کیا کہ جو اللہ تعالیٰ نے آپ کو سکھایا ہے مجھے تعلیم فرمائیے، ابنِ اُمِّ مکتوم نے یہ نہ سمجھا کہ حضور دوسروں سے گفتگو فرما رہے ہیں اس سے قطعِ کلام ہو گا یہ بات حضور ِ اقدس صلی اللہ علیہ و آلہٖ و سلم کو گراں گزری اور آثارِ ناگواری چہرۂ اقدس پر نمایاں ہوئے اور حضور صلی اللہ علیہ و آلہٖ و سلم اپنی دولت سرائے اقدس کی طرف واپس ہوئے اس پر یہ آیات نازل ہوئیں۔ اور نابینا فرمانے میں عبداللہ بن اُمِّ مکتوم کی معذوری کی طرف اشارہ ہے کہ قطعِ کلام ان سے اس وجہ سے واقع ہوا، اس آیت کے نزول کے بعد سیّدِ عالَم صلی اللہ علیہ و آلہٖ و سلم عبداللہ بن اُمِّ مکتوم کا اکرام فرماتے تھے۔
(۳)  اور تمہیں کیا معلوم شاید وہ ستھرا ہو (ف ۴) 
۴		گناہوں سے آپ کا ارشاد سن کر۔
(۴) یا نصیحت لے  تو اسے  نصیحت فائدہ دے۔
(۵) وہ جو بے  پرواہ بنتا ہے  (ف ۵) 
۵		اللہ تعالیٰ سے اور ایمان لانے سے بسبب اپنے مال کے۔
(۶)  تم اس کے  تو پیچھے  پڑتے  ہو (ف ۶) 
۶		اور اس کے ایمان لانے کی طمع میں اس کے درپے ہوتے ہو۔
(۷)  اور تمہارا کچھ زیاں نہیں اس میں کہ وہ ستھرا نہ ہو (ف ۷)
۷		ایمان لا کر اور ہدایت پا کر کیونکہ آپ کے ذمّہ دعوت دینا اور پیامِ الٰہی پہنچا دینا ہے۔
(۸) اور وہ جو تمہارے  حضور ملکتا (ناز سے  دوڑتا ہوا)  آتا (ف ۸) 
۸		یعنی ابنِ اُمِّ مکتوم۔
(۹) اور وہ  ڈر رہا ہے  (ف ۹)
۹		اللہ عزَّوجلَّ سے۔
(۱۰) تو اسے  چھوڑ کر اور طرف مشغول ہوتے  ہو۔
(۱۱) یوں نہیں (ف ۱۰) یہ تو سمجھانا ہے  (ف ۱۱)
۱۰		ایسا نہ کیجئے۔
۱۱		یعنی آیاتِ قرآن مخلوق کے لئے نصیحت ہیں۔
(۱۲) تو جو چاہے  اسے  یا د کرے  (ف ۱۲)
۱۲		اور اس سے پند پذیر ہو۔
(۱۳) ان صحیفوں میں کہ عزت والے  ہیں (ف ۱۳)
۱۳		اللہ تعالیٰ کے نزدیک۔
(۱۴) بلندی والے  (ف ۱۴) پاکی والے  (ف ۱۵) 
۱۴		رفیعُ القدر۔
(۱۵)  ایسوں کے  ہاتھ لکھے  ہوئے۔
(۱۶) جو کرم والے  نکوئی والے  (ف ۱۶) 
۱۵		کہ انہیں پاکوں کے سوا کوئی نہ چھوئے۔
۱۶		اللہ تعالیٰ کے فرمانبردار، اور وہ فرشتے ہیں جو اس کو لوحِ محفوظ سے نقل کرتے ہیں۔
(۱۷)  آدمی مارا  جائیو کیا ناشکر ہے  (ف ۱۷)
۱۷		کہ اللہ تعالیٰ کی کثیر نعمتوں اور بے نہایت احسانوں کے باوجود کفر کرتا ہے۔
(۱۸) اسے  کاہے  سے  بنایا۔
(۱۹)  پانی کی بوند سے  اسے  پیدا فرمایا، پھر اسے  طرح طرح کے  اندازوں پر رکھا (ف ۱۸)
۱۸		کبھی نطفہ کی شکل میں، کبھی علقہ کی صورت میں، کبھی مضغہ کی شان میں، تکمیلِ آفرینش تک۔
(۲۰) پھر اسے  راستہ آسان کیا (ف ۱۹) 
۱۹		ماں کے پیٹ سے برآمد ہونے کا۔
(۲۱) پھر اسے  موت دی پھر قبر میں رکھوایا (ف ۲۰) 
۲۰		کہ بعدِ موت بے عزّت نہ ہو۔
(۲۲) پھر جب چاہا اسے  باہر نکالا (ف ۲۱) 
۲۱		یعنی بعدِ موت حساب و جزا کے لئے پھر اس کے واسطے زندگانی مقرّر کی۔
(۲۳) کوئی نہیں،  اس نے  اب تک پورا  نہ کیا جو اسے  حکم ہوا تھا (ف ۲۲)  
۲۲		اس کے رب کا یعنی کافر ایمان لا کر حکمِ الٰہی کو بجا نہ لایا۔
(۲۴)  تو آدمی کو چاہیے  اپنے  کھانوں کو دیکھے  (ف ۲۳)  
۲۳		جنہیں کھاتا ہے اور جو اسکی حیات کا سبب ہیں کہ ان میں اس کے رب کی قدرت ظاہر ہے کس طرح جزوِ بدن ہوتے ہیں اور کس نظامِ عجیب سے کام میں آتے ہیں اور کس طرح رب عزَّوجلَّ عطا فرماتا ہے ان حکمتوں کا بیان فرمایا جاتا ہے۔
(۲۵) کہ ہم نے  اچھی طرح پانی ڈالا (ف ۲۴) 
۲۴		بادل سے۔
(۲۶) پھر زمین کو خوب چیرا۔
(۲۷) تو اس میں اُگایا اناج۔
(۲۸) اور انگور اور چارہ۔
(۲۹) اور زیتون اور کھجور۔
(۳۰) اور گھنے  باغیچے۔
(۳۱) اور میوے  اور  دُوب  ( گھاس)  
(۳۲) تمہارے  فائدے  کو اور تمہارے  چوپایوں کے۔
(۳۳)  پھر جب آئے  گی وہ کان پھاڑنے  وا لی چنگھاڑ (ف ۲۵)
۲۵		یعنی قیامت کے نفخۂ ثانیہ کی ہولناک آواز جو مخلوق کو بہرا کر دے گی۔
(۳۴) اس دن  آدمی بھاگے  گا اپنے  بھائی۔
(۳۵) اور ماں اور باپ۔
(۳۶)  اور جُورو اور  بیٹوں  سے  (ف ۲۶)
۲۶		ان میں سے کسی کی طرف ملتفت نہ ہو گا، اپنی ہی پڑی ہو گی۔
(۳۷) ان میں سے  ہر ایک کو اس دن ایک فکر ہے  کہ وہی اسے  بس ہے  (ف ۲۷)
۲۷		قیامت کا حال اور اس کے اہوال بیان فرمانے کے بعد مکلّفین کا ذکر فرمایا جاتا ہے کہ وہ دو قِسم ہیں سعید اور شقی، جو سعید ہیں ان کا حال ارشاد ہوتا ہے۔
(۳۸)  کتنے  منہ اس دن روشن ہوں گے  (ف ۲۸) 
۲۸		نورِ ایمان سے یا شب کی عبادتوں سے یا وضو کے آثارسے۔
(۳۹) ہنستے  خوشیاں مناتے  (ف ۲۹) 
۲۹		اللہ تعالیٰ کے نعمت و کرم اور اس کی رضا پر۔ اس کے بعد اشقیا کا حال بیان فرمایا جاتا ہے۔
(۴۰)  اور کتنے  مونہوں پر اس دن گرد پڑی ہو گی۔
(۴۱) ان پر سیاہی چڑھ رہی ہے  (ف ۳۰)
(۴۲) یہ وہی ہیں کافر بدکار۔
۳۰		ذلیل حال، وحشت زدہ صورت۔



سورۂ کوّرت

اللہ کے  نام سے  شروع جو نہایت مہربان رحم والا(ف ۱)
۱		سورۂ کوّرت مکّیہ ہے، اس میں ایک ۱رکوع، انتیس ۲۹ آیتیں، ایک سو چار۱۰۴ کلمے، پانچ سو تیس ۵۳۰ حرف ہیں۔ حدیث شریف میں ہے سیّدِ عالَم صلی اللہ علیہ و آلہٖ و سلم نے فرمایا کہ جسے پسند ہو کہ روزِ قیامت کو ایسا دیکھے گویا کہ وہ نظر کے سامنے ہے تو چاہئے کہ سورۂ اِذَاالشَّمْسُ کُوِّرَتْ اور سورۂ اِذَاالسَّمَآءُ انْفَطَرَتْ اور سورۂ اِذَا السَّمَآءُ انْشَقَّتْ پڑھے۔ (ترمذی)
(۱) جب دھوپ لپیٹی جائے  (ف ۲) 
۲		یعنی آفتاب کا نور زائل ہو جائے۔
(۲) اور جب تارے  جھڑ پڑیں (ف ۳)
۳		بارش کی طرح آسمان سے زمین پر گر پڑیں اور کوئی تارا اپنی جگہ باقی نہ رہے۔
(۳) اور جب پہاڑ چلائے  جائیں (ف ۴)
۴		اور غبار کیطرح ہوا میں اڑتے پھریں۔
(۴) اور جب تھلکی (گابھن) اونٹنیاں (ف ۵) چھوٹی پھریں (ف ۶)
۵		جن کے حمل کو دس مہینے گذر چکے ہوں اور بیاہنے کا وقت قریب آگیا ہو۔
۶		نہ ان کا کوئی چرانے والا ہو، نہ نگران اس روز کی دہشت کا یہ عالَم ہو اور لوگ اپنے حال میں ایسے مبتلا ہوں کہ ان کی پرواہ کرنے والا کوئی نہ ہو۔
(۵) اور جب وحشی جانور جمع کیے  جائیں (ف ۷)
۷		روزِ قیامت بعدِ بعث، کہ ایک دوسرے سے بدلہ لیں، پھر خاک کر دیئے جائیں۔
(۶) اور جب سمندر سلگائے  جائیں (ف ۸)
۸		پھر وہ خاک ہو جائیں۔
(۷)  اور جب جانوں کے  جوڑ بنیں (ف ۹)
۹		اس طرح کہ نیک نیکوں کے ساتھ ہوں اور بد بدوں کے ساتھ، یا یہ معنیٰ کہ جانیں اپنے جسموں سے ملا دی جائیں، یا یہ کہ اپنے عملوں سے ملا دی جائیں، یا یہ کہ ایمانداروں کی جانیں حوروں کے اور کافروں کی جانیں شیاطین کے ساتھ ملا دی جائیں۔
(۸) اور جب زندہ  دبائی ہوئی سے  پوچھا جائے  (ف ۱۰)
۱۰		یعنی اس لڑکی سے جو زندہ دفن کی گئی ہو، جیسا کہ عرب کا دستور تھا کہ زمانۂ جاہلیّت میں لڑکیوں کو زندہ دفن کر دیتے تھے۔
(۹) کس خطا پر ماری گئی (ف ۱۱)
۱۱		یہ سوال قاتل کی توبیخ کے لئے ہے تاکہ و ہ لڑکی جواب دے کہ میں بے گناہ ماری گئی۔
(۱۰)  اور جب نامۂ اعمال کھولے  جائیں۔
(۱۱) اور جب آسمان جگہ سے  کھینچ لیا جائے  (ف ۱۲) 
۱۲		جیسے ذبح کی ہوئی بکری کے جسم سے کھال کھینچ لی جاتی ہے۔
(۱۲) اور جب جہنم بھڑکایا جائے  (ف ۱۳) 
۱۳		دشمنانِ خدا کے لئے۔
(۱۳) اور جب جنت پاس لائی جائے  (ف ۱۴)
۱۴		اللہ تعالیٰ کے پیاروں کے۔
(۱۴) ہر جان کو معلوم ہو جائے  گا جو حاضر لائی (ف ۱۵)
۱۵		نیکی یا بدی۔
(۱۵) تو قسم ہے  ان (ف ۱۶) کی جو الٹے  پھریں۔
۱۶		ستاروں۔
(۱۶)  سیدھے  چلیں تھم رہیں (ف ۱۷)
۱۷		یہ پانچ ستارے ہیں جنہیں خمسۂ متحیّرہ کہتے ہیں (۱)زحل(۲) مشتری (۳)مریخ(۴) زہرہ(۵) عطارد۔ (کذاروی عن علی بن ابی طالب رضی اللہ تعالیٰ عنہ)
(۱۸)  اور صبح کی (ف۱۸)جب دم لے  (ف ۱۹)
۱۸		اور اس کی تاریکی ہلکی پڑے۔
۱۹		اور اس کی روشنی خوب پھیلے۔
 (۱۹) بیشک یہ (ف ۲۰) عزت والے  رسول (ف ۲۱) کا پڑھنا ہے ۔
۲۰		قرآن شریف۔
۲۱		حضرت جبریل علیہ السلام۔
(۲۰) جو قوت والا ہے  مالک عرش کے  حضور عزت والا وہاں اس کا حکم  مانا جاتا ہے  (ف ۲۲)
۲۲		یعنی آسمانوں میں فرشتے اس کی اطاعت کرتے ہیں۔
(۲۱) امانت دار ہے  (ف ۲۳)
۲۳		وحیِ الٰہی کا۔
(۲۲)  اور تمہارے  صاحب (ف ۲۴) مجنون نہیں (ف ۲۵)
۲۴		حضرت محمّد مصطفیٰ صلی اللہ علیہ و آلہٖ و سلم۔
۲۵		جیسا کہ کفّارِ مکّہ کہتے ہیں۔
(۲۳) اور بیشک انہوں نے  اسے  (ف ۲۶) روشن کنارہ پر دیکھا (ف ۲۷) 
۲۶		یعنی جبریلِ امین کو ان کی اصلی صورت میں۔
۲۷		یعنی آفتاب کے جائے طلوع پر۔
(۲۴) اور یہ نبی غیب بتانے  میں بخیل نہیں۔
(۲۵) اور قرآن، مردود شیطان کا پڑھا ہوا نہیں۔
(۲۶) پھر کدھر جاتے  ہو (ف ۲۸)
۲۸		اور کیوں قرآن سے اعراض کرتے ہو۔
(۲۷) وہ تو نصیحت ہی ہے  سارے  جہان کے  لیے۔
(۲۸)  اس کے  لیے  جو تم میں سیدھا ہونا  چاہے  (ف ۲۹) 
(۲۹) اور تم کیا چا ہو مگر یہ کہ چاہے  اللہ سارے  جہان کا رب۔
۲۹		یعنی جس کو حق کا اتباع اور اس پر قیام منظور ہو۔



سورۂ انفطار

اللہ کے  نام سے  شروع جو نہایت مہربان رحم والا(ف ۱)
۱		سورۂ انفطار مکّیہ ہے، اس میں ایک ۱رکوع، انیس۱۹ آیتیں، اسّی ۸۰کلمے، تین سو ستائیس۳۲۷ حرف ہیں۔
(۱) جب آسمان پھٹ پڑے۔
(۲) اور جب تارے  جھڑ پڑیں۔
(۳) اور جب سمندر بہا دیے  جائیں (ف ۲)
۲		اور شیریں و شور سب مل کر ایک ہو جائیں۔
(۴) اور جب قبریں کریدی جائیں (ف ۳)
۳		اور ان کے مردے زندہ کر کے نکالے جائیں۔
(۵) ہر جان، جان لے  گی جو اس نے  آگے  بھیجا (ف ۴) اور جو پیچھے  (ف ۵)
۴		عملِ نیک یا بد۔
۵		چھوڑی، نیکی یا بدی اور ایک قول یہ ہے کہ جو آگے بھیجا اس سے صدقات مراد ہیں اور جو پیچھے چھوڑا اس سے میراث۔
(۶) اے  آدمی! تجھے  کس چیز نے  فریب دیا اپنے  کرم والے  رب سے  (ف ۶) 
۶		کہ تو نے باوجود اس کے نعمت و کرم کے اس کا حق نہ پہچانا اور اس کی نافرمانی کی۔
(۷) جس نے  تجھے  پیدا کیا (ف ۷) پھر ٹھیک بنایا (ف ۸) پھر ہموار فرمایا (ف ۹)
۷		اور نیست سے ہست کیا۔
۸		سالمُ  الاعضاء سنتا، دیکھتا۔
۹		اعضاء میں مناسبت رکھی۔
(۸) جس صورت میں چاہا تجھے  ترکیب دیا (ف ۱۰) 
۱۰		لمبا یا ٹھنگنا، خوب رویا کم رو، گورا یا کالا، مرد یا عورت۔
(۹) کوئی نہیں (ف ۱۱) بلکہ تم انصاف ہونے  کو جھٹلاتے  ہو (ف ۱۲) 
۱۱		تمہیں اپنے رب کے کرم پر مغرور نہ ہونا چاہئے۔
۱۲		اور روزِ جزا کے منکِر ہو۔
(۱۰) اور بیشک تم پر کچھ نگہبان ہیں (ف ۱۳)
۱۳		تمہارے اعمال و اقوال کے اور وہ فرشتے ہیں۔
(۱۱) معزز لکھنے  والے  (ف ۱۴) 
۱۴		تمہارے عملوں کے۔
(۱۲) جانتے  ہیں جو کچھ تم کرو (ف ۱۵)
۱۵		نیکی یا بدی ان سے تمہارا کوئی عمل چھُپا نہیں۔
(۱۳)  بیشک نِکو کار (ف ۱۶) ضرور چین میں ہیں (ف ۱۷) 
۱۶		یعنی مومنین صادقُ الایمان۔
۱۷		جنّت میں۔
(۱۴) اور بیشک بدکار (ف ۱۸) ضرور دوزخ میں ہیں۔
۱۸		کافر۔
(۱۵) انصاف کے  دن اس میں جائیں گے۔
(۱۶) اور اس سے  کہیں چھپ نہ سکیں گے۔
(۱۷) اور تو کیا جانیں کیسا انصاف کا دن۔
(۱۸) پھر تو کیا جانے  کیسا انصاف کا دن۔
(۱۹) جس دن کوئی جان کسی جان کا کچھ اختیار نہ رکھے  گی (ف ۱۹) اور سارا حکم اس دن اللہ کا ہے۔
۱۹		یعنی کوئی کافر کسی کافر کو نفع نہ پہنچاسکے گا۔ (خازن)




سورۂ مطفّفّین

اللہ کے  نام سے  شروع جو نہایت مہربان رحم والا(ف ۱)
۱		سورۂ مطفّفّین ایک قول میں مکّیہ ہے اور ایک میں مدنیّہ، اور ایک قول یہ ہے کہ زمانۂ ہجرت میں مکّہ مکرّمہ و مدینہ طیّبہ کے درمیان نازل ہوئی۔ اس سورت میں ایک ۱ رکوع، چھتّیس ۳۶ آیتیں، ایک سو انہتّر۱۶۹ کلمے اور سات سو تیس۷۳۰ حرف ہیں۔ شانِ نزول : رسولِ کریم صلی اللہ علیہ و آلہٖ و سلم جب مدینہ طیّبہ تشریف فرما ہوئے تو یہاں کے لوگ پیمانہ میں خیانت کرتے تھے، بالخصوص ایک شخص ابوجہینہ ایسا تھا کہ وہ دو پیمانے رکھتا تھا لینے کا اور دینے کا، اور ان لوگوں کے حق میں یہ آیتیں نازل ہوئیں اور انہیں پیمانے میں عدل کرنے کا حکم دیا گیا۔
(۱)  کم تولنے  والوں کی خرابی ہے۔
(۲) وہ کہ جب اوروں سے  ناپ لیں پورا لیں۔
(۳) اور جب انہیں ناپ تول کر دی کم کر دیں۔
(۴) کیا ان لوگوں کو گمان نہیں کہ انہیں اٹھنا ہے۔
(۵) ایک عظمت والے  دن کے  لیے  (ف ۲) 
۲		یعنی روزِ قیامت۔ اس روز ذرّہ ذرّہ کا حساب کیا جائے گا۔
(۶) جس دن سب لوگ (ف ۳) رب العالمین کے  حضور کھڑے  ہوں گے۔
۳		اپنی قبروں سے اٹھ کر۔
(۷)  بیشک کافروں کی لکھت (ف ۴) سب سے  نیچی جگہ سجین میں ہے  (ف ۵)
۴		یعنی ان کے اعمال نامے۔
۵		سجّین ساتویں زمین کے اسفل میں ایک مقام ہے جو ابلیس اور اس کے لشکروں کا محل ہے۔
(۸) اور تو کیا جانے  سجین کیسی ہے  (ف ۶) 
۶		یعنی وہ نہایت ہی ہول و ہیبت کا مقام ہے۔
(۹) وہ لکھت ایک مہر کیا نوشتہ ہے  (ف ۷) 
۷		جو نہ مٹ سکتا ہے، نہ بدل سکتا ہے۔
(۱۰)  اس دن (ف ۸) جھٹلانے  والوں کی خرابی ہے۔
۸		جب کہ وہ نوشتہ نکالا جائے گا۔
(۱۱) جو انصاف کے  دن کو جھٹلاتے  ہیں (ف ۹)
۹		اور روزِ جزا یعنی قیامت کے منکِر ہیں۔
(۱۲) اور اسے  نہ جھٹلائے  گا مگر ہر سرکش (ف ۱۰)
۱۰		حد سے گزرنے والا۔
(۱۳) جب اس پر ہماری آیتیں پڑھی جائیں کہے  (ف ۱۱) اگلوں کی کہانیاں ہیں۔
۱۱		ان کی نسبت کہ یہ۔
(۱۴) کوئی نہیں (ف ۱۲) بلکہ ان کے  دلوں پر زنگ چڑھا دیا ہے  ان کی کمائیوں نے  (ف ۱۳) 
۱۲		اس کا کہنا غلط ہے۔
۱۳		ان معاصی اور گناہوں نے جو وہ کرتے ہیں یعنی اپنے اعمالِ بد کی شامت سے ان کے دل زنگ خوردہ اور سیاہ ہو گئے۔ حدیث شریف میں ہے کہ سیّدِ عالَم صلی اللہ علیہ و آلہٖ و سلم نے فرمایا جب بندہ کوئی گناہ کرتا ہے اس کے دل میں ایک نقطۂ سیاہ پیدا ہوتا ہے، جب اس گناہ سے باز آتا ہے اور توبہ و استغفار کرتا ہے تو دل صاف ہو جاتا ہے اور اگر پھر گناہ کرتا ہے تو وہ نقطہ بڑھتا ہے یہاں تک کہ تمام قلب سیاہ ہو جاتا ہے اور یہی رَین یعنی وہ زنگ ہے جس کا آیت میں ذکر ہوا۔ (ترمذی)
(۱۵) ہاں ہاں بیشک وہ اس دن (ف ۱۴) اپنے  رب کے  دیدار سے  محروم ہیں (ف ۱۵) 
۱۴		یعنی روزِ قیامت۔
۱۵		جیسا کہ دنیا میں اس کی توحید سے محروم رہے۔ مسئلہ : اس آیت سے ثابت ہوا کہ مومنین کو آخرت میں دیدارِ الٰہی کی نعمت میسّر آئے گی کیونکہ محرومی دیدار سے کفّار کی وعید میں ذکر کی گئی اور جو چیز کفّار کے لئے وعید و تہدید ہو وہ مسلمان کے حق میں ثابت ہو نہیں سکتی تو لازم آیا کہ مومنین کے حق میں یہ محرومی ثابت نہ ہو، حضرت امام مالک رضی اللہ تعالیٰ عنہ نے فرمایا کہ جب اس نے اپنے دشمنوں کو اپنے دیدار سے محروم کیا تو دوستوں کو اپنی تجلّی سے نوازے گا اور اپنے دیدار سے سرفراز فرمائے گا۔
(۱۶) پھر بیشک انہیں جہنم میں داخل ہونا۔
(۱۷)  پھر کہا جائے  گا، یہ ہے  وہ (ف ۱۶) جسے  تم جھٹلاتے  تھے  (ف ۱۷) 
۱۶		عذاب۔
۱۷		دنیا میں۔
(۱۸) ہاں ہاں بیشک نیکوں کی لکھت (ف ۱۸) سب سے  اونچا محل علیین میں ہے  (ف ۱۹)
۱۸		یعنی مومنینِ صادقین کے اعمال نامے۔
۱۹		علیّین ساتویں آسمان میں زیرِ عرش ہے۔
(۱۹) اور تو کیا جانے  علیین کیسی ہے  (ف ۲۰) 
۲۰		یعنی اس کی شان عجیب عظمت والی ہے۔
(۲۰) وہ لکھت ایک مہر کیا نوشتہ ہے  (ف ۲۱) 
۲۱		علیّین میں، اس میں ان کے اعمال لکھے ہیں۔
(۲۱) کہ مقرب (ف ۲۲) جس کی زیارت کرتے  ہیں۔
۲۲		فرشتے۔
(۲۲) بیشک نیکوکار ضرور چین میں ہیں۔
(۲۳) تختوں پر دیکھتے  ہیں (ف ۲۳)
۲۳		اللہ تعالیٰ کے اکرام اور اس کی نعمتوں کو جو اس نے انہیں عطا فرمائیں اور اپنے دشمنوں کو جو طرح طرح کے عذاب میں گرفتار ہیں۔
(۲۴) تو ان کے  چہروں میں چین کی تازگی پہنچانے  (ف ۲۴)
۲۴		کہ وہ خوشی سے چمکتے دمکتے ہوں گے اور سرورِ قلب کے آثار ان چہروں پر نمایاں ہوں گے۔
(۲۵) نتھری شراب پلائے  جائیں گے  جو مُہر کی ہوئی رکھی ہے  (ف ۲۵) 
۲۵		کہ ابرار ہی اس کی مُہر توڑیں گے۔
(۲۶)  اس کی مہُر مشک پر ہے، اور اسی پر چاہیے  کہ للچائیں للچانے  والے  (ف ۲۶)
۲۶		طاعات کی طرف سبقت کر کے اور برائیوں سے باز رہ کر۔
(۲۷) اور اس کی ملونی تسنیم سے  ہے  (ف ۲۷)
۲۷		جو جنّت کی شرابوں میں اعلیٰ ہے۔
(۲۸) وہ چشمہ جس سے  مقربانِ بارگاہ  پیتے  ہیں (ف ۲۸) 
۲۸		یعنی مقرّبین خالص شرابِ تسنیم پیتے ہیں اور باقی جنّتیوں کی شرابوں میں شرابِ تسنیم ملائی جاتی ہے۔
(۲۹) بیشک مجرم لوگ (ف ۲۹) ایمان والوں سے  (ف ۳۰) ہنسا کرتے  تھے۔
۲۹		مثل ابوجہل اور ولید بن مغیرہ اور عاص بن وائل وغیرہ رؤساء کفّار کے۔
۳۰		مثل حضرت عمّار و خبّاب و صہیب و بلال وغیرہ فقرائے مومنین کے۔
(۳۰) اور جب وہ (ف ۳۱) ان پر گزرتے  تو یہ آپس میں ان پر آنکھوں سے  اشارے  کرتے  (ف ۳۲) 
۳۱		مومنین۔
۳۲		بطریقِ طعن و عیب کے۔ شانِ نزول : منقول ہے کہ حضرت علیِ مرتضیٰ رضی اللہ تعالیٰ عنہ مسلمانوں کی ایک جماعت میں تشریف لے جا رہے تھے، منافقین نے انہیں دیکھ کر آنکھوں سے اشارے کئے اور مسخرگی سے ہنسے اور آپس میں ان حضرات کے حق میں بے ہودہ کلمات کہے تو اس سے پہلے کہ علیِ مرتضیٰ رضی اللہ تعالیٰ عنہ سیّدِ عالَم صلی اللہ علیہ و آلہٖ و سلم کی خدمت میں پہنچیں یہ آیتیں نازل ہوئیں۔
(۳۱) اور جب (ف ۹۳۳ اپنے  گھر پلٹتے  خوشیاں کرتے  پلٹتے  (ف ۳۴)
۳۳		کفّار۔
۳۴		یعنی مسلمانوں کو بُرا کہہ کر آپس میں ان کی ہنسی بناتے اور خوش ہوتے ہوئے۔
(۳۲) اور جب مسلمانوں کو دیکھتے  کہتے  بیشک یہ لوگ بہکے  ہوئے  ہیں (ف ۳۵)
۳۵		کہ سیّدِ عالَم محمّد مصطفیٰ صلی اللہ علیہ و آلہٖ و سلم پر ایمان لائے اور دنیا کی لذّتوں کو آخرت کی امیدوں پر چھوڑ دیا، اللہ تعالیٰ فرماتا ہے۔
(۳۳) اور یہ (ف ۳۶) کچھ ان پر نگہبان بنا کر نہ بھیجے  گئے  (ف ۳۷) 
۳۶		کفّار۔
۳۷		کہ ان کے احوال و اعمال پر گرفت کریں بلکہ انہیں اپنی اصلاح کا حکم دیا گیا ہے وہ اپنا حال درست کریں، دوسروں کو بے وقوف بتانے اور انکی ہنسی اڑانے سے کیا فائدہ اٹھا سکتے ہیں۔
(۳۴) تو آج (ف ۳۸) ایمان والے  کافروں سے  ہنستے  ہیں (ف ۳۹)
۳۸		یعنی روزِ قیامت۔
۳۹		جیسا کافر دنیا میں مسلمانوں کی غربت و محنت پر ہنستے تھے، یہاں معاملہ برعکس ہے مومن دائمی عیش و راحت میں ہیں اور کافر ذلّت و خواری کے دائمی عذاب میں، جہنّم کا دروازہ کھولا جاتا ہے، کافر اس سے نکلنے کے لئے دروازے کی طرف دوڑتے ہیں، جب دروازہ کے قریب پہنچتے ہیں دروازہ بند ہو جاتا ہے، بار بار ایسا ہی ہوتا ہے، کافروں کی یہ حالت دیکھ کر مسلمان ان سے ہنسی کرتے ہیں اور مسلمانوں کا حال یہ ہے کہ وہ جنّت میں جواہرات کے۔
(۳۵) تختوں پر بیٹھے   دیکھتے  ہیں (ف ۴۰) 
۴۰		کفّار کی ذلّت و رسوائی اور شدّتِ عذاب کو اور اس پر ہنستے ہیں۔
(۳۶)  کیوں کچھ بدلا ملا کافروں کو اپنے  کیے  کا (ف ۴۱)
۴۱		یعنی ان اعمال کا جو انہوں نے دنیا میں کئے تھے۔



سورۂ اِنشِقاق

اللہ کے  نام سے  شروع جو نہایت مہربان رحم والا(ف ۱)
۱		سورۂ انشقّت جس کو سورۂ انشقاق بھی کہتے ہیں مکّیہ ہے، اس میں ایک ۱ رکوع، پچّیس ۲۵ آیتیں، ایک سو سات۱۰۷ کلمات، چار سو تیس ۴۳۰ حرف ہیں۔
(۱)  جب آسمان شق ہو (ف ۲) 
۲		قیامت قائم ہونے کے وقت۔
(۲)  اور اپنے  رب کا حکم سنے  (ف ۳) اور اسے  سزاوار ہی یہ ہے۔
۳		اپنے شق ہونے کے متعلق اور اس کی اطاعت کرے۔
(۳) اور جب زمین دراز کی جائے  (ف ۴)
۴		اور اس پر کوئی عمارت اور پہاڑ باقی نہ رہے۔
(۴) اور جو کچھ اس میں ہے  (ف ۵) ڈال دے  اور خا لی ہو جائے۔
۵		یعنی اس کے بطن میں خزانے اور مردے سب کو باہر۔
(۵) اور اپنے  رب کا حکم سنے  (ف ۶)  اور اسے  سزاوار ہی یہ ہے  (ف ۷) 
۶		اپنے اندر کی چیزیں باہر پھینک دینے کے متعلق اور اس کی اطاعت کرے۔
۷		اس وقت انسان اپنے عمل کے نتائج دیکھے گا۔
(۶)  اے  آدمی! بیشک تجھے  اپنے  رب کی طرف (ف ۸) ضرور دوڑنا ہے  پھر اس سے  ملنا (ف ۹) 
۸		یعنی اس کے حضور حاضری کے لئے، مراد اس سے موت ہے۔ (مدارک)
۹		اور اپنے عمل کی جزا پانا۔
(۷) تو وہ وہ اپنا نامۂ اعمال دہنے  ہاتھ میں دیا جائے  (ف ۱۰)
۱۰		اور وہ مومن ہے۔
(۸) اس سے  عنقریب سہل حساب لیا جائے  گا (ف ۱۱)
۱۱		سہل حساب یہ ہے کہ اس پر اس کے اعمال پیش کئے جائیں، وہ اپنی طاعت و معصیّت کو پہنچانے پھر طاعت پر ثواب دیا جائے اور معصیّت سے تجاوز فرمایا جائے، یہ سہل حساب ہے، نہ اس میں شدّتِ مناقشہ، نہ یہ کہا جائے کہ ایسا کیوں کیا، نہ عذر کی طلب ہو، نہ اس پر حجّت قائم کی جائے کیونکہ جس سے مطالبہ کیا گیا اسے کوئی عذر ہاتھ نہ آئے گا اور وہ کوئی حجّت نہ پائے گا، رسوا ہو گا۔ (اللہ تعالیٰ مناقشۂ حساب سے پناہ دے)
(۹) اور اپنے  گھر والوں کی طرف (ف ۱۲) شاد شاد  پلٹے  گا (ف ۱۳)
۱۲		گھر والوں سے جنّتی گھر والے مراد ہیں خواہ وہ حوروں میں سے ہوں یا انسانوں میں سے۔
۱۳		اپنی اس کامیابی پر۔
 (۱۰) اور وہ جس کا نامۂ اعمال اس کی پیٹھ کے  پیچھے  دیا جائے  (ف ۱۴) 
۱۴		اور وہ کافر ہے جس کا داہنا ہاتھ تو اس کی گردن کے ساتھ ملا کر طوق میں باندھ دیا جائے گا اور بایاں ہاتھ پسِ پشت کر دیا جائے گا، اس میں اس کا نامۂ اعمال دیا جائے گا، اس حال کو دیکھ کر وہ جان لے گا کہ وہ اہلِ نار میں سے ہے تو۔
(۱۱) وہ عنقریب موت مانگے  گا (ف ۱۵)
۱۵		اور یا ثبوراہ کہے گا۔ ثبور کے معنیٰ ہلاکت کے ہیں۔
(۱۲) اور بھڑکتی  آ گ میں جائے  گا۔
(۱۳) بیشک وہ اپنے  گھر میں (ف ۱۶) خوش تھا (ف ۱۷) 
۱۶		دنیا کے اندر۔
۱۷		اپنی خواہشوں اور شہوتوں میں اور متکبّر و مغرور۔
(۱۴)  وہ سمجھا کہ اسے  پھرنا نہیں (ف ۱۸) 
۱۸		اپنے رب کی طرف اور وہ مرنے کے بعد اٹھایا نہ جائے گا۔
(۱۵) ہاں کیوں نہیں (ف ۱۹) بیشک اس کا رب اسے  دیکھ رہا ہے۔
۱۹		ضرور اپنے رب کی طرف رجوع کرے گا، اور مرنے کے بعد اٹھایا جائے گا اور حساب کیا جائے گا۔
(۱۶) تو مجھے  قسم ہے  شام کے  اجالے  کی (ف ۲۰) 
۲۰		جو سرخی کے بعد نمودار ہوتا ہے اور جس کے غائب ہونے پر امام صاحب کے نزدیک وقتِ عشاء شروع ہوتا ہے۔ یہی قول ہے کثیر صحابہ کا اور بعض علماء شفق سے سرخی مراد لیتے ہیں۔
(۱۷) اور رات کی اور جو چیزیں اس میں جمع ہوتی ہیں (ف ۲۱)
۲۱		مثل جانوروں کے جو دن میں منتشر ہوتے ہیں اور شب میں اپنے آشیانوں اور ٹھکانوں کی طرف چلے آتے ہیں اور مثل تاریکی کے اور ستاروں اور ان اعمال کے جو شب میں کئے جاتے ہیں مثل تہجّد کے۔
(۱۸)  اور چاند کی جب پورا  ہو (ف ۲۲) 
۲۲		اور اس کا نور کامل ہو جائے اور یہ ایّامِ بیض یعنی تیرھویں، چودھویں، پندرھویں تاریخوں میں ہوتا ہے۔
(۱۹) ضرور تم منزل بہ منزل چڑھو گے  (ف ۲۳)
۲۳		یہ خطاب یا تو انسانوں کو ہے اس تقدیر پر معنیٰ یہ ہیں کہ تمہیں حال کے بعد حال پیش آئے گا، حضرت ابنِ عباس رضی اللہ تعالیٰ عنہما نے فرمایا کہ موت کے شدائد و اہوال، پھر مرنے کے بعد اٹھنا، پھر موقفِ حساب میں پیش ہونا۔ اور یہ بھی کہا گیا ہے کہ انسان کے حالات میں تدریج ہے، ایک وقت دودھ پیتا بچّہ ہوتا ہے، پھر دودھ چھوٹتا ہے، پھر لڑکپن کا زمانہ آتا ہے، پھر جوان ہوتا ہے، پھر جوانی ڈھلتی ہے، پھر بوڑھا ہوتا ہے۔ اور ایک قول یہ ہے کہ یہ خطاب نبی کریم صلی اللہ علیہ و آلہٖ و سلم کو ہے کہ آپ شبِ معراج ایک آسمان پر تشریف لے گئے، پھر دوسرے پر، اسی طرح درجہ بدرجہ، مرتبہ بمرتبہ، منازلِ قرب میں واصل ہوئے۔ بخاری شریف میں حضرت ابنِ عباس رضی اللہ تعالیٰ عنہما سے مروی ہے کہ اس آیت میں نبی کریم صلی اللہ علیہ و آلہٖ و سلم کا حال بیان فرمایا گیا ہے معنیٰ یہ ہیں آپ کو مشرکین پر فتح و ظفر حاصل ہو گی اور انجام بہت بہتر ہو گا، آپ کفّار کی سرکشی اور ان کی تکذیب سے غمگین نہ ہوں۔
(۲۰) تو کیا ہوا  انہیں ایمان نہیں لاتے  (ف ۲۴)
۲۴		یعنی اب ایمان لانے میں کیا عذر ہے باوجود دلائل ظاہر ہونے کے کیوں ایمان نہیں لاتے۔
(۲۱) اور جب قرآن پڑھا جائے  سجدہ نہیں کرتے  (ف ۲۵) السجدۃ ۔۱۳
۲۵		مراد اس سے سجدۂ تلاوت ہے۔ 
شانِ نزول : جب سورۂ اقراء میں وَاسْجُدْوَاقْتَرِبْ نازل ہوا تو سیّدِ عالَم صلی اللہ علیہ و آلہٖ و سلم نے یہ آیت پڑھ کر سجدہ کیا مومنین نے آپ کے ساتھ سجدہ کیا اور کفّارِ قریش نے سجدہ نہ کیا، ان کے اس فعل کی برائی میں یہ آیت نازل ہوئی کہ کفّار پر جب قرآن پڑھا جاتا ہے تو وہ سجدۂ تلاوت نہیں کرتے۔ 
مسئلہ : اس آیت سے ثابت ہوا کہ سجدۂ تلاوت واجب ہے سننے والے پر اور حدیث سے ثابت ہے کہ پڑھنے والے سننے والے دونوں پر سجدہ واجب ہو جاتا ہے۔ قرآنِ کریم میں سجدہ کی چودہ آیتیں ہیں جن کو پڑھنے یا سننے سے سجدہ واجب ہو جاتا ہے، خواہ سننے والے نے سننے کا ارادہ کیا ہو یا نہ کیا ہو۔ 
مسئلہ : سجدۂ تلاوت کے لئے بھی وہی شرطیں ہیں جو نماز کے لئے مثلِ طہارت اور قبلہ رو ہونے اور سترِ عورت وغیرہ کے۔ 
مسئلہ : سجدہ کے اوّل و آخر اللہ اکبر کہنا چاہئے۔ 
مسئلہ : امام نے آیتِ سجدہ پڑھی تو اس پر اور مقتدیوں پر اور جو شخص نماز میں نہ ہو اور سن لے اس پر سجدہ واجب ہے۔ 
مسئلہ : سجدہ کی جتنی آیتیں پڑھی جائیں گی، اتنے ہی سجدے واجب ہوں گے، اگر ایک ہی آیت ایک مجلس میں بار بار پڑھی گئی تو ایک ہی سجدہ واجب ہوا۔ والتفصیل فی کتب الفقہ۔ (تفسیر احمدی)
(۲۲) بلکہ کافر جھٹلا رہے  ہیں (ف ۲۶) 
۲۶		قرآن کو اور مرنے کے بعد اٹھنے کو۔
(۲۳)  اور اللہ خوب جانتا ہے  جو اپنے  جی میں رکھتے  ہیں (ف ۲۷)
۲۷		کفر اور نبی کریم صلی اللہ علیہ و آلہٖ و سلم کی تکذیب۔
(۲۴)  تو تم انہیں دردناک عذاب کی بشارت دو (ف ۲۸) 
(۲۵) مگر جو ایمان لائے  اور اچھے  کام کیے  ان کے  لیے  وہ ثواب ہے  جو کبھی ختم نہ ہو گا۔
۲۸		ان کے کفر و عناد پر۔




سورۂ بروج

اللہ کے  نام سے  شروع جو نہایت مہربان رحم والا(ف ۱)
۱		سورۂ بروج مکّیہ ہے، اس میں ایک رکوع، بائیس۲۲ آیتیں، ایک سو نوّ ے۱۹۰ کلمے، چار سو پینسٹھ۴۶۵ حروف ہیں۔
(۱)  قسم آسمان کی، جس میں برج ہیں (ف ۲)
۲		جن کی تعداد بارہ ہے اور ان میں عجائبِ حکمتِ الٰہی نمودار ہیں، آفتابِ ماہتاب اور کواکب کی سیر ان میں معیّن اندازے پر ہے جس میں اختلاف نہیں ہوتا۔
(۲) اور اس دن کی جس کا وعدہ ہے  (ف ۳)
۳		وہ روزِ قیامت ہے۔
(۳) اور اس دن کی جو گواہ ہے  (ف ۴) اور اس دن کی جس میں حاضر ہوتے  ہیں (ف ۵)
۴		مراد اس سے روزِ جمعہ ہے جیسا کہ حدیث شریف میں ہے۔
۵		آدمی اور فرشتے۔ مراد اس سے روزِ عرفہ ہے۔
(۴) کھائی والوں پر لعنت ہو (ف ۶) 
۶		مروی ہے کہ پہلے زمانے میں ایک بادشاہ تھا، جب اس کا جادوگر بوڑھا ہوا تو اس نے بادشاہ سے کہا کہ میرے پاس ایک لڑکا بھیج، جسے میں جادو سکھا دوں، بادشاہ نے ایک لڑکا مقرّر کر دیا، وہ جادو سیکھنے لگا، راہ میں ایک راہب رہتا تھا، اس کے پاس بیٹھنے لگا اور اس کا کلام اس کے دلنشین ہوتا گیا، اب آتے جاتے اس نے راہب کی صحبت میں بیٹھنا مقرّر کر لیا، ایک روز راستہ میں ایک مہیّب جانور مِلا، لڑکے نے ایک پتّھر ہاتھ میں لے کر یہ دعا کی کہ یارب اگر راہب تجھے پیارا ہو تو میرے پتّھر سے اس جانور کو ہلاک کر دے، وہ جانور اس کے پتّھر سے مر گیا، اس کے بعد لڑکا مستجاب الدعوۃ ہوا اور اس کی دعا سے کوڑھی اور اندھے اچھے ہونے لگے، بادشاہ کا ایک مصاحب نابینا ہو گیا تھا، وہ آیا لڑکے نے دعا کی وہ اچھا ہو گیا اور اللہ تعالیٰ پر ایمان لے آیا اور بادشاہ کے دربار میں پہنچا، اس نے کہا تجھے کس نے اچھا کیا،کہا میرے رب نے، بادشاہ نے کہا میرے سوا اور بھی کوئی رب ہے، یہ کہہ کر اس نے اس پر سختیاں شروع کیں، یہاں تک کہ اس نے لڑکے کا پتا بتایا، لڑکے پر سختیاں کیں اور اس نے راہب کا پتہ بتایا، راہب پر سختیاں کیں اور اس سے کہا اپنا دِین ترک کر، اس نے انکار کیا تو اس کے سر پر آرا رکھ کر چِروا دیا، پھر مصاحب کو بھی چروا دیا، پھر لڑکے کو حکم دیا کہ پہاڑ کی چوٹی سے گرا دیا جائے، سپاہی اس کو پہاڑ کی چوٹی پر لے گئے، اس نے دعا کی، پہاڑ میں زلزلہ آیا سب گر کر ہلاک ہو گئے، لڑکا صحیح و سلامت چلا آیا، بادشاہ نے کہا سپاہی کیا ہوئے، کہا سب کو خدا نے ہلاک کر دیا، پھر بادشاہ نے لڑکے کو سمندر میں غرق کرنے کے لئے بھیجا، لڑکے نے دعا کی، کَشتی ڈوب گئی، تمام شاہی آدمی ڈوب گئے، لڑکا صحیح و سلامت بادشاہ کے پاس آگیا، بادشاہ نے کہا وہ آدمی کیا ہوئے، کہا سب کو اللہ تعالیٰ نے ہلاک کر دیا اور تو مجھے قتل کر ہی نہیں سکتا جب تک وہ کام نہ کرے جو میں بتاؤں، کہا وہ کیا ؟ لڑکے نے کہا ایک میدان میں سب لوگوں کو جمع کر اور مجھے کھجور کے ڈھنڈ پر سولی دے، پھر میرے ترکش سے ایک تیر نکال کر بسم اللہ رب الغلام کہہ کر مار، ایسا کرے گاتو مجھے قتل کر سکے گا، بادشاہ نے ایسا ہی کیا، تیر لڑکے کی کنپٹی پر لگا، اس نے اپنا ہاتھ اس پر رکھا اور واصلِ بحق ہو گیا، یہ دیکھ کر تمام لوگ ایمان لے آئے اس سے بادشاہ کو اور زیادہ صدمہ ہوا اور اس نے ایک خندق کھدوائی اور اس میں آگ جلوائی اور حکم دیا جو دِین سے نہ پھرے، اسے اس آگ میں ڈال دو، لوگ ڈالے گئے، یہاں تک کہ ایک عورت آئی، اس کی گود میں بچّہ تھا، وہ ذرا جھجکی، بچّہ نے کہا اے ماں صبر کر، نہ جھجک تو سچّے دِین پر ہے، وہ بچّہ اور ماں بھی آگ میں ڈال دیئے گئے۔ یہ حدیث صحیح ہے مسلم نے اس کی تخریج کی، اس سے اولیاء کی کرامتیں ثابت ہوتی ہیں۔ آیت میں اس واقعہ کا ذکر ہے۔
(۵)  اس بھڑکتی آ گ  والے۔
(۶) جب وہ اس کے   کناروں پر بیٹھے  تھے  (ف ۷) اور وہ خود  گواہ ہیں  (ف ۸) جو کہ مسلمانوں کے  ساتھ کر رہے   تھے  (ف ۹)
۷		کرسیاں بچھائے اور مسلمانوں کو آگ میں ڈال رہے تھے۔
۸		شاہی لوگ بادشاہ کے پاس آ کر ایک دوسرے کے لئے گواہی دیتے تھے کہ انہوں نے تعمیلِ حکم میں کوتاہی نہیں کی، ایمانداروں کو آگ میں ڈال دیا۔ مروی ہے کہ جو مومن آگ میں ڈالے گئے، اللہ تعالی نے انکے آگ میں پڑنے سے قبل ان کی روحیں قبض فرما کر انہیں نجات دی اور آگ نے خندق کے کناروں سے باہر نکل کر کنارے پر بیٹھے ہوئے کفّار کو جَلا دیا۔ 
فائدہ : اس واقعہ میں مومنین کو صبر اور اہلِ مکّہ کی ایذا رسانیوں پر تحمّل کرنے کی ترغیب فرمائی گئی۔
۹		آ گ میں جَلا کر۔
(۸) اور  انھیں  مسلمانوں  کا کیا  برا لگا  یہی  نہ  کہ  وہ  ایمان لائے   اللہ  والے   سب خوبیوں سرا ہے   پر۔
(۹) کہ  اس کے   لئے   آسمانوں  اور  زمین  کی  سلطنت  ہے  اور  اللہ  ہر  چیز  پر گواہ  ہے ۔
(۱۰)  بے  شک  جنھوں نے  ایذا دی  مسلمان  مردوں اور مسلمان عورتوں کو پھر تو بہ  نہ کی  (ف ۱۰) ان کے   لئے  جہنم  کا  عذاب ہے  (ف ۱۱)  اور ان کے  لئے  آگ کا عذاب (ف ۱۲) 
۱۰		اور اپنے کفر سے باز نہ آئے۔
۱۱		آخرت میں بدلہ ان کے کفر کا۔
۱۲		دنیا میں کہ اسی آگ نے انہیں جَلا ڈالا۔ یہ بدلہ ہے مسلمانوں کو آگ میں ڈالنے کا۔
(۱۱) بے  شک  جو ایما ن  لائے   اور اچھے   کام کئے  ان کے  لئے   باغ  ہیں جن کے  نیچے   نہریں  رواں  یہی  بڑی  کامیابی ہے۔
(۱۲) بے  شک تیرے  رب  کی  گرفت  بہت  سخت  ہے   (ف ۱۳)
۱۳		جب وہ ظالموں کو عذاب میں پکڑے۔
(۱۳) بے  شک  وه  پہلے   اور  پھر  کرے   (ف ۱۴)
۱۴		یعنی پہلے دنیا میں پیدا کرے، پھر قیامت میں اعمال کی جزا دینے کے لئے موت کے بعد دوبارہ زندہ کرے۔
(۱۴) اور وہی  ہے   بخشنے   والا  اپنے   نیک  بندوں  پر پیارا۔
(۱۵) عزت  والے   عرش  کا  مالک ۔
(۱۶) ہمیشہ  جو چاہے   کہ  لینے   والا ۔
(۱۷) کیا  تمھارے   پاس  لشکروں  کے  بات  آئی  (ف ۱۵)
۱۵		جن کو کافر انبیاء علیہم السلام کے مقابل لائے۔
(۱۸) وه لشکر  کون  فرعون  اور  ثمود  (ف ۱۶)
۱۶		جو اپنے کفر کے سبب ہلاک کئے گئے۔
(۱۹) بلکہ (ف ۱۷) کافر  جھٹلا نے   میں  ہیں  (ف ۱۸)
۱۷		اے سیّدِ عالَم صلی اللہ علیہ و آلہٖ و سلم آپ کی امّت کے۔
۱۸		آپ کو اور قرآنِ پاک کو جیسا کہ پہلے کافروں کا دستور تھا۔
(۲۰) اور اللہ  ان  کے   پیچھے   سے   انھیں  گھیرے   ہوئے   ہے   (ف ۱۹)
(۲۱) بلکہ  وه  کمال  شرف  والا قرآن  ہے۔
(۲۲) لو ح  محفوظ  میں ۔
۱۹		اس سے انہیں کوئی بچانے والا نہیں۔




سورۂ طارق

اللہ کے  نام سے  شروع جو نہایت مہربان رحم والا(ف ۱)
۱	سورۃ الطارق مکّیہ ہے۔ اس میں ایک۱ رکوع، سترہ ۱۷ آیتیں، اکسٹھ ۶۱کلمے، دو سو انتالیس۲۴۹ حرف ہیں 
(۱) آسمان  کی  قسم  اور رات  کے  آنے   والے   کی،(ف ۲)
۲	یعنی ستارے کی جو رات کو چمکتا ہے۔ شانِ نزول : ایک شب سیّدِ عالَم صلی اللہ علیہ و آلہٖ و سلم کی خدمت میں ابو طالب کچھ ہدیہ لائے، حضور صلی اللہ علیہ و آلہٖ و سلم اس کو تناول فرما رہے تھے، اس درمیان میں ایک تارا ٹوٹا اور تمام فضا آ گ سے بھر گئی ابو طالب گھبرا کر کہنے لگے یہ کیا ہے، سیّدِ عالَم صلی اللہ علیہ و آلہٖ و سلم نے فرمایا یہ ستارہ ہے، جس سے شیاطین مارے جاتے ہیں اور یہ قدرتِ الٰہی کی نشانیوں میں سے ہے، ابو طالب کو اس سے تعجّب ہوا اور یہ سورت نازل ہوئی۔
(۲) اور  کچھ  تم نے  جا نا  وه رات  کو  آنے   والا  کیا  ہے۔
(۳) خوب  چمکتا  تارا۔
(۴) کوئی  جان  نہیں  جس پر نگہبان  نہ  ہو  (ف ۳)
۳	اس کے رب کی طرف سے جو اس کے اعمال کی نگہبانی کرے اور اس کی نیکی بدی سب لکھ لے، حضرت ابنِ عباس رضی اللہ تعالیٰ عنہما نے فرمایا کہ مراد اس سے فرشتے ہیں۔
(۵)  تو چاہئے   کہ  آدمی  غور  کرے   کہ  کس  چیز  سے   بنا یا  گیا  (ف ۴)
۴	تاکہ وہ جانے کہ اس کا پیدا کرنے والا اس کو بعدِ موت جزا کے لئے زندہ کرنے پر قادر ہے۔ پس اس کو روزِ جزا کے لئے عمل کرنا چاہئے۔
(۶)  جَست  کرتے   ( اوچھلتے  ہوئے   )  پانی سے ،(ف ۵)
۵	یعنی مرد و عورت کے نطفوں سے، جو رحم میں مل کر ایک ہو جاتے ہیں۔
(۷) جو نکلتا  ہے   پیٹھ  اور  سینوں  کے   بیچ  سے   (ف ۶)
۶	یعنی مرد کی پشت سے اور عورت کے سینہ کے مقام سے۔ حضرت ابنِ عباس نے فرمایا سینہ کے اس مقام سے جہاں ہار پہنا جاتا ہے اور انہیں سے منقول ہے کہ عورت کی دونوں چھاتیوں کے درمیان سے، یہ بھی کہا گیا ہے کہ منی انسان کے تمام اعضاء سے برآمد ہوتی ہے اور اس کا زیادہ حصّہ دماغ سے مرد کی پشت میں آتا ہے اور عورت کے بدن کے اگلے حصّہ کی بہت سی رگوں میں جو سینہ کے مقام پر ہیں نازل ہوتا ہے، اسی لئے ان دونوں مقاموں کا ذکر خصوصیّت سے فرمایا گیا۔
(۸)  بے   شک  اللہ  اس  کے   واپس  کرنے   پر(ف ۷) قادر  ہے 
۷	یعنی موت کے بعد زندگی کی طرف لوٹا دینے پر۔
(۹)  جس دن چھپی باتوں کی جانچ ہو گی (ف ۸) 
۸	چھُپی باتوں سے مراد عقائد اور نیّتیں اور وہ اعمال ہیں جن کو آدمی چھُپاتا ہے، روزِ قیامت اللہ تعالیٰ ان سب کو ظاہر کر دے گا۔
(۱۰) تو آدمی کے  پاس نہ کچھ زور ہو گا  نہ کوئی مددگار (ف ۹) 
۹	یعنی جو آدمی منکِرِ بعث ہے، نہ اس کو ایسی قوّت ہو گی جس سے عذاب کو روک سکے، نہ اس کا کوئی ایسا مددگار ہو گا جو اسے بچا سکے۔
(۱۱) آسمان کی قسم! جس سے  مینھ اترتا ہے  (ف ۱۰) 
۱۰	جو ارضی پیداوار نبات و اشجار کے لئے، مثل باپ کے ہے۔
(۱۲) اور زمین کی جو اس سے  کھلتی ہے  (ف ۱۱)
۱۱	اور نباتات کے لئے، مثل ماں کے ہے اور یہ دونوں اللہ تعالیٰ کی عجیب نعمتیں ہیں اور ان میں قدرتِ الٰہی کے بے شمار آثار نمودار ہیں جن میں غور کرنے سے آدمی کو بعث بعد الموت کے بہت سے دلائل ملتے ہیں۔
(۱۳) بیشک قرآن ضرور فیصلہ کی بات ہے  (ف ۱۲)
۱۲	کہ حق و باطل میں فرق و امتیاز کر دیتا ہے۔
(۱۴) اور کوئی ہنسی کی بات نہیں (ف ۱۳) 
۱۳	جو نکمی اور بے کار ہو۔
(۱۵) بیشک کافر اپنا سا داؤ چلتے  ہیں (ف ۱۴)
۱۴	اور دِینِ الٰہی کے مٹانے اور نورِ حق کو بجھانے اور سیّدِ عالَم صلی اللہ علیہ و آلہٖ و سلم کو ایذا پہنچانے کے لئے طرح طرح کے داؤں کرتے ہیں۔
(۱۶) اور میں اپنی خفیہ تدبیر فرماتا ہوں (ف ۱۵) 
۱۵	جس کی انہیں خبر نہیں۔
(۱۷) تو تم کافروں کو ڈھیل دو (ف ۱۶) انہیں کچھ تھوڑی مہلت دو (ف ۱۷)
۱۶	اے سیّدِ انبیاء صلی اللہ علیہ و آلہٖ و سلم۔
۱۷	چند روز کہ وہ عنقریب ہلاک کئے جائیں گے چنانچہ ایسا ہی ہوا اور بدر میں انہیں عذابِ الٰہی نے پکڑا۔ ( وَنُسِخَ الْاِمْہَالُ بِآیَۃِ السَّیْفِ)



سورۂ الاعلٰی

اللہ کے  نام سے  شروع جو نہایت مہربان رحم والا(ف ۱)
۱	سورۃ الاعلٰی مکّیہ ہے، اس میں ایک ۱ رکوع، انیس۱۹ آیتیں، بہتّر ۲ ۷کلمے، دو سو اکانوے ۲۹۱ حرف ہیں
(۱)  اپنے  رب کے  نام کی پاکی بولو جب سے  بلند ہے  (ف ۲) 
۲	یعنی اس کا ذکر عظمت و احترام کے ساتھ کرو۔ حدیث میں ہے جب یہ آیت نازل ہوئی سیّدِ عالَم صلی اللہ علیہ و آلہٖ و سلم نے فرمایا اس کو اپنے سجدہ میں داخل کرو یعنی سجدہ میں سُبْحَانَ رَبِّیَ الْاَعْلٰی کہو۔ (ابوداؤد)
(۲)  جس نے  بنا کر ٹھیک کیا (ف ۳) 
۳	یعنی ہر چیز کی پیدائش ایسی مناسب فرمائی جو پیدا کرنے والے کے علم و حکمت پر دلالت کرتی ہے۔
(۳) اور جس نے  اندازہ پر رکھ کر راہ دی (ف ۴) 
۴	یعنی امور کو ازل میں مقدر کیا اور اس کی طرف راہ دی، یا یہ معنٰی ہیں کہ روزیاں مقدر کیں اور ان کے طریقِ کسب کی راہ بتائی۔
(۴) اور جس نے  چارہ نکالا۔
(۵)  پھر اسے  خشک سیاہ کر دیا۔
(۶) اب ہم تمہیں پڑھائیں گے  کہ تم نہ بھولو گے   (۵) 
۵	یہ اللہ تعالیٰ کی طرف سے اپنے نبی کریم صلی اللہ علیہ و آلہٖ و سلم کو بشارت ہے کہ آپ کو حفظِ قرآن کی نعمت بے محنت عطا ہوئی اور یہ آپ کا معجزہ ہے کہ اتنی بڑی کتابِ عظیم بغیر محنت و مشقّت اور بغیر تکرار و دور کے آپ کو حفظ ہو گئی۔ (جمل)
(۷) مگر جو اللہ چاہے  (ف ۶) بیشک وہ جانتا ہے  ہر کھلے  اور چھپے  کو۔
۶	مفسّرین نے فرمایا کہ یہ استثناء واقع نہ ہوا اور اللہ تعالیٰ نے نہ چاہا کہ آپ کچھ بھولیں۔ (خازن)
(۸) اور ہم تمہارے  لیے  آسانی کا سامان کر دیں گے  (ف ۷) 
۷	کہ وحی تمہیں بے محنت یاد رہے گی۔ مفسّرین کا ایک قول یہ ہے کہ آسانی کے سامان سے شریعتِ اسلام مراد ہے جو نہایت سہل و آسان ہے۔
(۹)  تو تم نصیحت فرماؤ (ف ۸) اگر نصیحت کام دے  (ف ۹) 
۸	اس قرآنِ مجید سے۔
۹	اور کچھ لوگ اس سے منتفع ہوں۔
(۱۰) عنقریب نصیحت مانے  گا جو ڈرتا ہے  (ف ۱۰) 
۱۰	اللہ تعالیٰ سے۔
(۱۱)  اور اس (ف ۱۱) سے  وہ بڑا بدبخت دور رہے  گا۔
۱۱	پند و نصیحت۔
(۱۲) جو سب سے  بڑی آگ میں جائے  گا (ف ۱۲) 
۱۲	شانِ نزول : بعض مفسّرین نے فرمایا کہ یہ آیت ولید بن مغیرہ اور عتبہ بن ربیعہ کے حق میں نازل ہوئی۔
(۱۳) پھر نہ اس میں مرے  (ف ۱۳) اور نہ جیے  (ف ۱۴) 
۱۳	کہ مر کر ہی عذاب سے چھوٹ سکے۔
۱۴	ایسا جینا جس سے کچھ بھی آرام پائے۔
(۱۴) بیشک مراد کو پہنچا جو ستھرا ہوا (ف ۱۵)
۱۵	ایمان لا کر، یا یہ معنٰی ہیں کہ اس نماز کے لئے طہارت کی، اس تقدیر پر آیت سے نماز کے لئے وضو اور غسل ثابت ہوتا ہے۔ (تفسیر احمدی)
(۱۵) اور اپنے  رب کا نام لے  کر (ف ۱۶) نماز پڑھی (ف ۱۷) 
۱۶	یعنی تکبیرِ افتتاح کہہ کر۔
۱۷	پنج گانہ۔ مسئلہ : اس آیت سے تکبیر افتتاح ثابت ہوئی اور یہ بھی ثابت ہوا کہ وہ نماز کا جزو نہیں ہے کیونکہ نماز کا اس پر عطف کیا گیا ہے اور یہ بھی ثابت ہوا کہ افتتاح نماز کا اللہ تعالیٰ کے ہر نام سے جائز ہے اس آیت کی تفسیر میں یہ کہا گیا ہے کہ تَزکّٰی سے صدقۂ فطر دینا اور رب کا نام لینے سے عید گاہ کے راستہ میں تکبیریں کہنا اور نماز سے نمازِ عید مراد ہے۔ (تفسیر مدارک و احمدی )
(۱۶) بلکہ تم جیتی دنیا کو ترجیح دیتے  ہو (ف ۱۸)
۱۸	آخرت پر۔ اسی لئے وہ عمل نہیں کرتے جو وہاں کام آئیں۔
(۱۷) اور آخرت بہتر اور باقی رہنے  وا لی۔
(۱۸) بیشک یہ (ف ۱۹) اگلے  صحیفوں میں ہے  (ف ۲۰) 
(۱۹) ابراہیم اور موسیٰ کے  صحیفوں میں۔
۱۹	یعنی ستھروں کا مراد کو پہنچنا اور آخرت کا بہتر ہونا۔
۲۰	جو قرآنِ کریم سے پہلے ناز ل ہوئے۔



سورۂ غاشیہ

اللہ کے  نام سے  شروع جو نہایت مہربان رحم والا(ف ۱)
۱	سورۂ غاشیہ مکّیہ ہے، اس میں ایک ۱رکوع، چھبّیس۲۶ آیتیں، بانوے۹۲ کلمے، تین سو اکیاسی ۳۸۱ حرف ہیں۔
(۱) بیشک تمہارے  پاس (ف ۲) اس مصیبت کی خبر آئی جو چھا جائے  گی (ف ۳) 
۲	اے سیّدِ عالَم صلی اللہ علیہ و آلہٖ و سلم۔
۳	خَلق پر مراد اس سے قیامت ہے، جس کے شدائد وا ہوال ہر چیز پر چھا جائیں گے۔
(۲)  کتنے  ہی منہ اس دن ذلیل ہوں گے۔
(۳) کام کریں مشقت جھیلیں۔
(۴) جائیں بھڑکتی آگ میں (ف ۴) 
۴	حضرت ابنِ عباس رضی اللہ تعالیٰ عنہما نے فرمایا اس سے وہ لوگ مراد ہیں جو دِینِ اسلام پر نہ تھے، بت پرست تھے، یا کتابی کافر، مثل راہبوں اور پجاریوں کے، انہوں نے محنتیں بھی اٹھائیں، مشقّتیں بھی جھیلیں اور نتیجہ یہ ہوا کہ جہنّم میں گئے۔
(۵) نہایت جلتے  چشمہ کا پانی پلائے  جائیں۔
(۶) ان کے  لیے  کچھ کھانا نہیں مگر آگ کے  کانٹے  (ف ۵) 
۵	عذاب طرح طرح کا ہو گا اور جو لوگ عذاب دیئے جائیں گے، ان کے بہت طبقے ہوں گے، بعض کو زقوم کھانے کو دیا جائے گا، بعض کوغِسْلِیْن (دوزخیوں کی پیپ) بعض آ گ کے کانٹے۔
(۷)  کہ نہ فربہی لائیں اور نہ بھوک میں کام دیں (ف ۶) 
۶	یعنی ان سے غذا کا نفع حاصل نہ ہو گا کیونکہ غذا کے دوہی فائدے ہیں، ایک یہ کہ بھوک کی تکلیف رفع کرے، دوسرے یہ کہ بدن کو فربہ کرے، یہ دونوں وصف جہنّمیوں کے کھانے میں نہیں بلکہ وہ شدید عذاب ہے۔
(۸) کتنے  ہی منہ اس دن چین میں ہیں (ف ۷) 
۷	عیش و خوشی میں اور نعمت و کرامت میں۔
(۹)  اپنی کوشش پر راضی (ف ۸)
۸	یعنی اس عمل و طاعت پر جو دنیا میں بجا لائے تھے۔
(۱۰) بلند باغ میں۔
(۱۱) کہ اس میں کوئی بیہودہ بات نہ سنیں گے ۔
(۱۲) اس میں رواں چشمہ ہے۔
(۱۳) اس میں بلند تخت ہیں۔
(۱۴) اور چنے  ہوئے  کوزے  (ف ۹)
۹	چشمے کے کناروں پر جن کے دیکھنے سے بھی لذّت حاصل ہو اور جب پینا چاہیں تو وہ بھرے ملیں۔
(۱۵) اور برابر برابر بچھے  ہوئے  قا لین
(۱۶) اور پھیلی ہوئی چاندنیاں (ف ۱۰) 
۱۰	اس سورت میں جنّت کی نعمتوں کا ذکر سن کر کفّار نے تعجّب کیا اور جھٹلایا تو اللہ تعالیٰ انہیں اپنے عجائبِ صنعت میں نظر کرنے کی ہدایت فرماتا ہے تاکہ وہ سمجھیں کہ جس قادرِ حکیم نے دنیا میں ایسی عجیب و غریب چیزیں پیدا کی ہیں، اس کی قدرت سے جنّتی نعمتوں کا پیدا فرمانا کسی طرح قابلِ تعجّب و لائقِ انکار ہو سکتا ہے۔ چنانچہ ارشاد فرماتا ہے۔
(۱۷) تو کیا اونٹ کو نہیں دیکھتے  کیسا بنایا گیا۔
(۱۸)  اور آسمان کو کیسا اونچا کیا گیا (ف ۱۱)
۱۱	بغیر ستون کے۔
(۱۹) اور پہاڑوں کو، کیسے  قائم کیے  گئے۔
(۲۰) اور زمین کو،  کیسے   بچھائی گئی۔
(۲۱) تو تم نصیحت سناؤ (ف ۱۲)  تم تو یہی نصیحت سنانے  والے  ہو۔
۱۲	اللہ تعالیٰ کی نعمتوں اور اس کے دلائلِ قدرت بیان فرما کر۔
(۲۲) تم کچھ ان پر کڑ وڑا  (ضامن) نہیں (ف ۱۳) 
۱۳	کہ جبر کرو۔ (ہٰذہ الآیۃ نسخت بآیۃ القتال)
(۲۳)  ہاں جو منہ پھیرے   (ف ۱۴) اور کفر کرے  (ف ۱۵) 
۱۴	ایمان لانے سے۔
۱۵	بعد نصیحت کے۔
(۲۴)  تو اسے  اللہ بڑا عذاب دے  گا (ف ۱۶)
۱۶	آخرت میں کہ اسے جہنّم میں داخل کرے گا۔
(۲۵) بیشک ہماری ہی طرف ان کا پھرنا (ف ۱۷)  
(۲۶) پھر بیشک ہماری ہی طرف ان کا حساب ہے۔
۱۷	بعد موت کے۔




سورۂ الفجر

اللہ کے  نام سے  شروع جو نہایت مہربان رحم والا(ف ۱)
۱	سورۂ الفجر مکّیہ ہے، اس میں ایک ۱ رکوع، انتیس ۲۹ یا تیس۳۰ آیتیں، ایک سو انتالیس۱۳۹ کلمے، پانچ سو ستانوے۵۹۷ حرف ہیں۔
(۱)  اس صبح کی قسم (ف ۲)
۲	مراد اس سے یا یکم محرم کی صبح ہے جس سے سال شروع ہوتا ہے، یا یکم ذی الحجّہ کی جس سے دس راتیں ملی ہوئی ہیں، یا عیدالاضحٰی کی صبح۔ اور بعض مفسّرین نے فرمایا کہ مراد اس سے ہر دن کی صبح ہے کیونکہ وہ رات کے گزرنے اور روشنی کے ظاہر ہونے اور تمام جانداروں کے طلبِ رزق کے لئے منتشر ہونے کا وقت ہے اور یہ مُردوں کے قبروں سے اٹھنے کے وقت کے ساتھ مشابہت و مناسبت رکھتا ہے۔
(۲) اور دس راتوں کی (ف ۳)
۳	حضرت ابنِ عباس رضی اللہ تعالیٰ عنہما سے مروی ہے کہ مراد ان سے ذی الحجّہ کی پہلی دس راتیں ہیں کیونکہ یہ زمانہ اعمالِ حج میں مشغول ہونے کا زمانہ ہے اور حدیث شریف میں اس عشرہ کی بہت فضیلتیں وارد ہوئی ہیں۔ اور یہ بھی مروی ہے کہ رمضان کے عشرۂ اخیرہ کی راتیں مراد ہیں یا محرّم کے پہلے عشرہ کی۔
(۳) اور جفت اور طاق کی (ف ۴) 
۴	ہر چیز کے یا ان راتوں کے یا نمازوں کے، اور یہ بھی کہا گیا ہے کہ جفت سے مراد خَلق اور طاق سے مراد اللہ تعالیٰ ہے۔
(۴) اور رات کی جب چل دے  (ف ۵) 
۵	یعنی گذرے۔ یہ پانچویں قَسم ہے عام رات کی، اس سے پہلے دس خاص راتوں کی قَسم ذکر فرمائی گئی۔ بعض مفسّرین فرماتے ہیں کہ اس سے خاص شبِ مزدلفہ مراد ہے جس میں بندگانِ خدا طاعتِ الٰہی کے لئے جمع ہوتے ہیں، ایک قول یہ ہے کہ اس سے شبِ قدر مراد ہے جس میں رحمت کا نزول ہوتا ہے اور جو کثرتِ ثواب کے لئے مخصوص ہے۔
(۵) کیوں اس میں عقلمند کے  لیے  قسم ہوئی (ف ۶) 
۶	یعنی یہ امور اربابِ عقل کے نزدیک ایسی عظمت رکھتے ہیں کہ خبروں کوان کے ساتھ موکّد کرنا شایاں ہے کیونکہ یہ ایسے عجائب و دلائل پر مشتمل ہیں جو اللہ تعالیٰ کی توحید اور اس کی ربوبیّت پر دلالت کرتے ہیں اور جوابِ قَسم یہ ہے کہ کافر ضرور عذاب کئے جائیں گے، اس جواب پر اگلی آیتیں دلالت کرتی ہیں۔
(۶)  کیا تم نے  نہ دیکھا (ف ۷) تمہارے  رب نے  عاد کے  ساتھ کیسا کیا۔
۷	اے سیّدِ عالَم صلی اللہ علیہ و آلہٖ و سلم۔
(۷)  وہ  اِرم حد سے  زیادہ طول والے  (ف ۸) 
۸	جن کے قد بہت دراز تھے انہیں عادِ ارم اور عادِ اولٰی کہتے ہیں، مقصود اس سے اہلِ مکّہ کو خوف دلانا ہے کہ عادِ اولٰی جن کی عمریں بہت زیادہ اور قد بہت طویل اور نہایت قوی و توانا تھے انہیں اللہ تعالیٰ نے ہلاک کردیا تو یہ کافر اپنے آ پ کو کیا سمجھتے ہیں اور عذابِ الٰہی سے کیوں بے خوف ہیں۔
(۸) کہ اس جیسا شہروں میں پیدا  نہ ہوا (ف ۹)
۹	زور و قوّت اور طولِ قامت میں۔ عاد کے بیٹوں میں سے شدّاد بھی ہے جس نے دنیا پر بادشاہت کی اور تمام بادشاہ اس کے مطیع ہو گئے اور اس نے جنّت کا ذکر سن کر براہِ سرکشی دنیا میں جنّت بنانی چاہی اور اس ارادہ سے ایک شہرِ عظیم بنایا، جس کے محل سونے، چاندی کی اینٹوں سے تعمیر کئے گئے اور زبر جداور یاقوت کے ستون اس کی عمارتوں میں نصب ہوئے اور ایسے ہی فرش مکانوں اور رستوں میں بنائے گئے، سنگریزوں کی جگہ آبدار موتی بچھائے گئے، ہر محل کے گرد جواہرات پر نہریں جاری کی گئیں، قِسم قِسم کے درخت حسنِ تزئین کے ساتھ لگائے گئے، جب یہ شہر مکمل ہوا تو شدّاد بادشاہ اپنے اعیانِ سلطنت کے ساتھ اس کی طرف روانہ ہوا، جب ایک منزل فاصلہ باقی رہا تو آسمان سے ایک ہولناک آواز آئی، جس سے اللہ تعالیٰ نے ان سب کو ہلاک کر دیا، حضرت امیرِ معاویہ کے عہد میں حضرت عبداللہ بن قلابہ صحرائے عدن میں اپنے گمے ہوئے اونٹ کو تلاش کرتے ہوئے اس شہر میں پہنچے اور اس کی تمام زیب و زینت دیکھی اور کوئی رہنے بسنے والا نہ پایا، تھوڑے سے جواہرات وہاں سے لے کر چلے آئے، یہ خبر امیرِ معاویہ کو معلوم ہوئی، انہوں نے انہیں بلا کر حال دریافت کیا، انہوں نے تمام قصّہ سنایا تو امیرِ معاویہ نے کعب احبار کو بلاکر دریافت کیا کہ کیا دنیا میں کوئی ایسا شہر ہے، انہوں نے فرمایا ہاں جس کا ذکر قرآنِ پاک میں بھی آیا ہے، یہ شہر شدّاد بن عاد نے بنایا تھا، وہ سب عذابِ الٰہی سے ہلاک ہو گئے ان میں سے کوئی باقی نہ رہا اور آپ کے زمانہ میں ایک مسلمان سرخ رنگ، کبود چشم، قصیر القامت جس کی ابرو، پر ایک تل ہو گا، اپنے اونٹ کی تلاش میں داخل ہو گا، پھر عبداللہ بن قلابہ کو دیکھ کر فرمایا بخدا وہ شخص یہی ہے۔
(۹) اور ثمود جنہوں نے  وادی میں (ف ۱۰)  پتھر کی چٹانیں کاٹیں (ف ۱۱) 
۱۰	یعنی وادی القرٰی میں۔
۱۱	اور مکان بنائے، انہیں اللہ تعالیٰ نے کس طرح ہلاک کیا۔
(۱۰)  اور فرعون کہ چومیخا کرتا (سخت سزائیں دیتا) (ف ۱۲) 
۱۲	اس کو جس پر غضبناک ہوتا تھا۔ اب عاد و ثمود و فرعون ان سب کی نسبت ارشاد ہوتا۔
(۱۱) جنہوں نے  شہروں میں سرکشی کی (ف ۱۳) 
۱۳	اور معصیّت و گمراہی میں انتہا کو پہنچے اور عبدیّت کی حد سے گذر گئے۔
(۱۲)  پھر ان میں بہت فساد پھیلایا (ف ۱۴)
۱۴	کفر اور قتل اور ظلم کر کے۔
(۱۳) تو ان پر تمہارے  رب نے  عذاب کا کوڑا  بقوت مارا۔
(۱۴) بیشک تمہارے  رب کی نظر سے  کچھ غائب نہیں۔
(۱۵) لیکن آدمی تو جب اسے  اس کا رب آزمائے  کہ اس کو جاہ اور نعمت دے، جب تو کہتا ہے  میرے  رب نے  مجھے  عزت دی۔
(۱۶) اور اگر آزمائے  اور اس کا رزق اس پر تنگ کرے، تو کہتا ہے  میرے  رب نے  مجھے  خوار کیا۔
(۱۷) یوں نہیں (ف ۱۵) بلکہ تم یتیم کی عزت نہیں کرتے  (ف ۱۶) 
۱۵	یعنی عزّت و ذلّت دولت و فقر پر نہیں، یہ اس کی حکمت ہے کبھی دشمن کو دولت دیتا ہے، کبھی بندۂ مخلص کو فقر میں مبتلا کرتا ہے، عزّت و ذلّت طاعت و معصیّت پر ہے، کفّار اس حقیقت کو نہیں سمجھتے۔
۱۶	اور باوجود دولت مند ہونے کے ان کے ساتھ اچھے سلوک نہیں کرتے اور انہیں ان کے حقوق نہیں دیتے جن کے وہ وارث ہیں۔ مقاتل نے کہا کہ اُمیّہ بن خلف کے پاس قدامہ بن مظعون یتیم تھے، وہ انہیں انکا حق نہیں دیتا تھا۔
(۱۸) اور آپس میں ایک دوسرے  کو مسکین کے  کھلانے  کی رغبت نہیں دیتے۔
(۱۹) اور میراث کا مال ہپ ہپ کھاتے  ہو (ف ۱۷)
۱۷	اور حلال و حرام کا امتیاز نہیں کرتے اور عورتوں اور بچّوں کو ورثہ نہیں دیتے، ان کے حصّے خود کھا جاتے ہو، جاہلیّت میں یہی دستور تھا۔
(۲۰) اور مال کی نہایت محبت رکھتے  ہو (ف ۱۸) 
۱۸	اس کو خرچ کرنا ہی نہیں چاہتے۔
(۲۱) ہاں ہاں جب زمین ٹکرا کر پاش پاش کر دی جائے  (ف ۱۹)
۱۹	اور اس پر پہاڑ اور عمارت کسی چیز کا نام و نشان نہ رہے۔
(۲۲) اور تمہارے  رب کا حکم آئے  اور فرشتے  قطار قطار۔
(۲۳) اور اس دن جہنم لائے  جائے  (ف ۲۰) اس دن آدمی سوچے  گا (ف ۲۱) اور اب اسے  سوچنے  کا وقت کہاں (ف ۲۲) 
۲۰	جہنّم کی ستّر ہزار باگیں ہوں گی، ہر باگ پر ستّر ہزار فرشتے جمع ہو کر اس کو کھینچیں گے اور وہ جوش و غضب میں ہو گی، یہاں تک کہ فرشتے اس کو عرش کے بائیں جانب لائیں گے، اس روز سب نفسی نفسی کہتے ہوں گے، سوائے حضورِ پُر  نور حبیبِ خدا سیّدِ انبیاء صلی اللہ علیہ و آلہٖ و سلم کے، کہ حضور یارب امّتی امّتی فرماتے ہوں گے، جہنّم حضور سے عرض کرے گی کہ اے سیّدِ عالَم صلی اللہ علیہ و آلہٖ و سلم آپ کا میرا کیا واسطہ اللہ تعالیٰ نے آپ کو مجھ پر حرام کیا ہے۔ (جمل)
۲۱	اور اپنی تقصیر کو سمجھے گا۔
۲۲	اس وقت کا سوچنا، سمجھنا کچھ بھی مفید نہیں۔
(۲۴) کہے  گا ہائے  کسی طرح میں نے  جیتے  جی نیکی آگے  بھیجی ہوتی۔
(۲۵) تو اس دن اس کا سا عذاب (ف ۲۳) کوئی  نہیں کرتا۔
۲۳	یعنی اللہ کا سا۔
(۲۶) اور اس کا سا  باندھنا کوئی نہیں باندھتا۔
(۲۷) اے  اطمینان وا لی جان (ف ۲۴) 
(۲۸) اپنے  رب کی طرف واپس ہو یوں کہ تو اس سے  راضی وہ تجھ سے  راضی۔
(۲۹) پھر میرے  خاص بندوں میں داخل ہو۔
(۳۰) اور میری جنت میں آ۔
۲۴	جو ایمان و ایقان پر ثابت رہی اور اللہ تعالیٰ کے حکم کے حضور سرِ طاعت خم کرتی رہی، یہ مومن سے وقتِ موت کہا جائے گا جب دنیا سے اس کے سفر کرنے کا وقت آئے گا۔



سورۂ بلد

اللہ کے  نام سے  شروع جو نہایت مہربان رحم والا(ف ۱)
۱	سورۂ بلد مکّیہ ہے، اس میں ایک ۱ رکوع، بیس۲۰ آیتیں، بیاسی۸۲کلمے، تین سو بیس۳۲۰ حرف ہیں 
(۱) مجھے  اس شہر کی قسم (ف ۲)
۲	یعنی مکّہ مکرّمہ کی۔
(۳) اور تمہارے  باپ ابراہیم کی قسم اور اس کی اولاد کی کہ تم ہو (ف ۴) 
۳	اس آیت سے معلوم ہوا کہ یہ عظمت مکّہ مکرّمہ کو سیّدِ عالَم صلی اللہ علیہ و آلہٖ و سلم کی رونق افروزی کی بدولت حاصل ہوئی۔
۴	ایک قول یہ بھی ہے والد سے سیّدِ عالَم صلی اللہ علیہ و آلہٖ و سلم اور اولاد سے آپ کی امّت مراد ہے۔(حسینی)
(۴) بیشک ہم نے  آدمی کو مشقت میں رہتا پیدا کیا (ف ۵)
۵	کہ حمل میں ایک تنگ و تاریک مکان میں رہے، ولادت کے وقت تکلیف اٹھائے، دودھ پینے، دودھ چھوڑنے، کسبِ معاش اور حیات و موت کی مشقّتوں کو برداشت کر لے۔
(۵) کیا آدمی یہ سمجھتا ہے  کہ ہرگز اس پر کوئی قدرت نہیں پائے  گا (ف ۶) 
۶	یہ آیت ابوالاشد اسید بن کلدہ کے حق میں نازل ہوئی وہ نہایت قوی اور زور آور تھا اور اس کی طاقت کا یہ عالَم تھا کہ چمڑہ پاؤں کے نیچے دبا لیتا تھا دس دس آدمی اس کو کھینچتے اور وہ پھٹ کر ٹکڑے ٹکڑے ہو جاتا مگر جتنا اس کے پاؤں کے نیچے ہوتا ہر گز نہ نکل سکتا۔ اور ایک یہ قول ہے کہ یہ آیت ولید بن مغیرہ کے حق میں نازل ہوئی معنٰی یہ ہیں کہ یہ کافر اپنی قوّت پر مغرور مسلمانوں کو کمزور سمجھتا ہے کس گمان میں ہے اللہ قادرِ برحق کی قدرت کو نہیں جانتا۔ اس کے بعد اس کا مقولہ نقل فرمایا۔
(۶) کہتا ہے  میں نے  ڈھیروں مال فنا کر دیا (ف ۷) 
۷	سیّدِ عالَم صلی اللہ علیہ و آلہٖ و سلم کی عداوت میں لوگوں کو رشوتیں دے دے کر تاکہ حضور صلی اللہ علیہ و آلہٖ و سلم کو آزار پہنچائیں۔
(۷) کیا آدمی یہ سمجھتا ہے  کہ اسے  کسی نے  نہ دیکھا (ف ۸)
۸	یعنی کیا اس کا یہ گمان ہے کہ اسے اللہ تعالیٰ نے نہیں دیکھا اور اللہ تعالیٰ اس سے نہیں سوال کرے گا کہ اس نے یہ مال کہاں سے حاصل کیا کس کام میں خرچ کیا۔ اس کے بعد اللہ تعالیٰ اپنی نعمتوں کا ذکر فرماتا ہے تاکہ اس کو عبرت حاصل کرنے کا موقع ملے۔
(۸)  کیا ہم نے  اس کی دو آنکھیں نہ بنائیں (ف ۹) 
۹	جن سے دیکھتا ہے۔
(۹)  اور زبان (ف ۱۰) اور دو ہونٹ (ف ۱۱) 
۱۰	جس سے بولتا ہے اور اپنے دل کی بات بیان میں لاتا ہے۔
۱۱	جن سے منہ کو بند کرتا ہے اور بات کرنے اور کھانے اور پینے اور پھونکنے میں ان سے کام لیتا ہے۔
(۱۰) اور اسے  دو  ابھری چیزوں کی راہ بتائی (ف ۱۲) 
۱۲	یعنی چھاتیوں کی کہ پیدا ہونے کے بعد ان سے دودھ پیتا اور غذا حاصل کرتا رہا، مراد یہ کہ اللہ تعالیٰ کی نعمتیں ظاہر و وافر ہیں ان کا شکر لازم۔
(۱۱) پھر بے  تامل گھاٹی میں نہ کودا (ف ۱۳) 
۱۳	یعنی اعمالِ صالحہ بجا لا کر ان جلیل نعمتوں کا شکر ادا نہ کیا، اس کو گھاٹی میں کودنے سے تعبیر فرمایا اس مناسبت سے کہ اس راہ میں چلنا نفس پر شاق ہے۔ (ابوالسعود)
(۱۲)  اور تو نے  کیا جانا وہ گھاٹی کیا ہے  (ف ۱۴) 
۱۴	اور اس میں کودنا کیا۔ یعنی اس سے اس کے ظاہری معنٰی مراد نہیں بلکہ اس کی تفسیر وہ ہے جو اگلی آیتوں میں ارشاد ہوتی ہے۔
(۱۳)  کسی بندے  کی گردن چھڑانا (ف ۱۵)
۱۵	غلامی سے خواہ اس طرح ہو کہ کسی غلام کو آزاد کر دے یا اس طرح کہ مکاتب کو اتنا مال دے جس سے وہ آزادی حاصل کر سکے یا کسی غلام کو آزاد کرانے میں مدد کرے یا کسی اسیر یا مدیون کے رہا کرانے میں اعانت کرے، اور یہ معنٰی بھی ہو سکتے ہیں کہ اعمالِ صالحہ اختیار کر کے اپنی گردن عذابِ آخرت سے چھڑائے۔ (روح البیان)
(۱۴) یا بھوک کے  دن کھانا دینا (ف ۱۶)
۱۶	یعنی قحط و گرانی کے وقت کہ اس وقت مال نکالنا نفس پر بہت شاق اور اجرِ عظیم کا موجِب ہوتا ہے۔
(۱۵) رشتہ دار  یتیم کو۔
(۱۶)  یا خاک نشین مسکین کو (ف ۱۷)
۱۷	جو نہایت تنگ دست اور درماندہ، نہ اس کے پاس اوڑھنے کو ہو، نہ بچھانے کو۔ حدیث شریف میں ہے یتیموں اور مسکینوں کی مدد کرنے والا جہاد میں سعی کرنے والے اور بے تکان شب بیداری کرنے والے اور مدام روزہ رکھنے والے کی مثل ہے۔
(۱۷) پھر ہو ان سے  جو ایمان لائے  (ف ۱۸) اور انہوں نے  آپس میں صبر کی وصیتیں کیں (ف ۱۹) اور آپس میں مہربانی کی وصیتیں کیں (ف ۲۰) 
۱۸	یعنی یہ تمام عمل جب مقبول ہیں کہ عمل کرنے والا ایماندار ہو اور جب ہی اس کو کہا جائے گا کہ گھاٹی میں کودا اور اگر ایمان دار نہیں تو کچھ نہیں سب عمل بےکار۔
۱۹	معصیّتوں سے باز رہنے اور طاعتوں کے بجا لانے اور ان مشقّتوں کے برداشت کرنے پر جن میں مومن مبتلا ہو۔
۲۰	کہ مومنین ایک دوسرے کے ساتھ شفقت و محبّت کا برتاؤ کریں۔
(۱۸) یہ دہنی طرف والے  ہیں (ف ۲۱)
۲۱	جنہیں ان کے نامۂ  اعمال داہنے ہاتھ میں دیئے جائیں گے اور عرش کے داہنے جانب سے جنّت میں داخل ہوں گے۔
(۱۹) اور جنہوں نے  ہماری آیتوں سے  کفر کیا وہ بائیں طرف والے  (ف ۲۲)
۲۲	کہ انہیں ان کے نامۂ  اعمال بائیں ہاتھ میں دیئے جائیں گے اور عرش کے بائیں جانب سے جہنّم میں داخل کئے جائیں گے۔
(۲۰) ان پر آگ ہے  کہ اس میں ڈال کر اوپر سے  بند کر دی گئی (ف ۲۳)
۲۳	کہ نہ اس میں باہر سے ہوا آ سکے، نہ اندر سے دھواں باہر جا سکے۔
     


     
سورۂ شمس
     
اللہ کے  نام سے  شروع جو نہایت مہربان رحم والا(ف ۱)
۱	سورۃ الشمس مکّیہ ہے، اس میں ایک رکوع، پندرہ۱۵ آیتیں، چوّن ۵۴کلمے، دو سو سینتالیس۲۴۷ حرف ہیں۔
(۱) سورج اور اس کی روشنی کی قسم۔
(۲) اور چاند کی جب اس کے  پیچھے  آئے  (ف ۲)
۲	یعنی غروبِ آفتاب کے بعد طلوع کرے، یہ قمری مہینے کے پہلے پندرہ دن میں ہوتا ہے۔
(۳) اور دن کی جب اسے  چمکائے  (ف ۳) 
۳	یعنی آفتاب کو خوب واضح کرے کیونکہ دن نورِ آفتاب کا نام ہے تو جتنا دن زیادہ روشن ہو گا اتنا ہی آفتاب کا ظہور زیادہ ہو گا کیونکہ اثر کی قوّت اور اس کا کمال مؤثر کے قوّت و کمال پر دلالت کرتا ہے یا یہ معنٰی ہیں کہ جب دن دنیا کو یا زمین کو روشن کرے یا شب کی تاریکی کو دور کرے۔
(۴) اور رات کی جب اسے  چھپائے  (ف ۴)
۴	یعنی آفتاب کو اور آفاق ظلمت و تاریکی سے بھر جائیں یا یہ معنٰی کہ جب رات دنیا کو چھُپائے۔
(۵) اور آسمان  اور اس کے  بنانے  والے  کی قسم۔
(۶) اور زمین اور اس کے  پھیلانے  والے  کی قسم۔
(۷) اور جان کی اور اس  کی جس نے  اسے  ٹھیک بنایا (ف ۵)
۵	اور قوائے کثیرہ عطا فرمائے، نطق، سمع، بصر، فکر، خیال، علم، فہم سب کچھ عطا فرمایا۔
(۸) پھر اس کی بدکاری اور اس کی پرہیز گاری دل میں ڈالی (ف ۶) 
۶	خیر و شر اور طاعت و معصیّت سے اسے باخبر کر دیا اور نیک و بد بتا دیا۔
(۹) بیشک مراد کو پہنچایا جس نے  اسے  (ف ۷) ستھرا کیا (ف ۸) 
۷	یعنی نفس کو۔
۸	برائیوں سے۔
(۱۰) اور نامراد ہوا جس نے  اسے  معصیت میں چھپایا۔
(۱۱) ثمود نے  اپنی سرکشی سے  جھٹلایا (ف ۹) 
۹	اپنے رسول حضرت صالح علیہ السلام کو۔
(۱۲)  جبکہ اس کا سب سے  بدبخت (ف ۱۰) اٹھ کھڑا ہوا۔
۱۰	قدار بن سالف ان سب کی مرضی سے ناقہ کی کو چیں کاٹنے کے لئے۔
(۱۳) تو ان سے  اللہ کے  رسول (ف ۱۱) نے  فرمایا اللہ کے  ناقہ (ف ۱۲)  اور اس کی پینے  کی باری سے  بچو (ف ۱۳) (۱۴) تو انہوں نے  اسے  جھٹلایا پھر ناقہ کی کوچیں کاٹ دیں تو ان پر ان کے  رب نے  ان کے  گناہ کے  سبب (ف ۱۴) تباہی ڈال کر وہ بستی برابر کر دی (ف ۱۵)
۱۱	حضرت صالح علیہ السلام۔
۱۲	کے درپے ہونے۔
۱۳	یعنی جو دن اس کے پینے کا مقرر ہے اس روز پانی میں تعرّض نہ کرو تاکہ تم پر عذاب نہ آئے۔
۱۴	یعنی حضرت صالح علیہ السلام کی تکذیب اور ناقہ کی کوچیں کاٹنے کے سبب۔
۱۵	اور سب کو ہلاک کر دیا، ان میں سے کوئی نہ بچا۔
(۵) اور اس کے  پیچھا کرنے  والے  کا اسے  خوف نہیں (ف ۱۶)
۱۶	جیسا بادشاہوں کو ہوتا ہے کیونکہ وہ مالکُ المُلک ہے جو چاہے کرے کسی کو مجالِ دم زدن نہیں۔ بعض مفسّرین نے اس کے معنٰی یہ بھی بیا ن کئے ہیں کہ حضرت صالح علیہ السلام کو ان میں سے کسی کا خوف نہیں کہ نزولِ عذاب کے بعد انہیں ایذا پہنچا سکے۔




سورۂ والیل

اللہ کے  نام سے  شروع جو نہایت مہربان رحم والا(ف ۱)
۱		سورۂ والیل مکّیہ ہے، اس میں ایک رکوع، اکیس۲۱ آیتیں، اکہتّر۷۱ کلمے، تین سو دس۳۱۰ حرف ہیں۔
(۱) اور  رات کی قسم جب چھائے  (ف ۲)
۲		جہاں پر اپنی تاریکی سے، کہ وہ وقت ہے خَلق کے سکون کا ہر جاندار اپنے ٹھکانے پر آتا ہے اور حرکت و اضطراب سے ساکن ہوتا ہے اور مقبولانِ حق صدقِ نیاز سے مشغولِ مناجات ہوتے ہیں۔
(۲) اور دن کی جب چمکے  (ف ۳)
۳		اور رات کے اندھیرے کو دور کرے کہ وہ وقت ہے سوتوں کے بیدار ہونے کا اور جانداروں کے حرکت کرنے کا اور طلبِ معاش میں مشغول ہونے کا۔
(۳) اور اس (ف ۴) کی جس نے  نر  و مادہ  بنائے  (ف ۵)
۴		قادر، عظیم القدرت۔
۵		ایک ہی پانی سے۔
(۴) بیشک تمہاری کوشش مختلف ہے  (ف ۶) 
۶		یعنی تمہارے اعمال جداگانہ ہیں، کوئی طاعت بجا لا کر جنّت کے لئے عمل کرتا ہے، کوئی نافرمانی کر کے جہنّم کے لئے۔
(۵) تو وہ جس نے  دیا (ف ۷) اور پرہیز گاری کی (ف ۸) 
۷		اپنا مال راہِ خدا میں اور اللہ تعالیٰ کے حق کو ادا کیا۔
۸		ممنوعات و محرمات سے بچا۔
(۶) اور سب سے  اچھی کو سچ مانا (ف ۹) 
۹		یعنی ملّتِ اسلام کو۔
(۷) تو بہت جلد ہم اسے  آسانی مہیا کر دیں گے  (ف ۱۰)
۱۰		جنّت کے لئے اور اسے ایسی خصلت کی توفیق دیں گے جو اس کے لئے سببِ آسانی و راحت ہو اور وہ ایسے عمل کرے جن سے اس کا رب راضی ہو۔
(۸) اور وہ جس نے  بخل کیا (ف ۱۱)  اور بے  پرواہ بنا  (ف ۱۲) 
۱۱		اور مال نیک کاموں میں خرچ نہ کیا اور اللہ تعالیٰ کے حق ادا نہ کئے۔
۱۲		ثواب اور نعمتِ آخرت سے۔
(۹) اور سب سے  اچھی کو جھٹلایا (ف ۱۳) 
۱۳		یعنی ملّتِ اسلام کو۔
(۱۰) تو بہت جلد ہم اسے  دشواری مہیا کر دیں گے  (ف ۱۴)
۱۴		یعنی ایسی خصلت جو اس کے لئے دشواری و شدّت کا سبب ہو اور اسے جہنّم میں پہنچائے۔ شانِ نزول : یہ آیتیں حضرت ابوبکر صدیق رضی اللہ تعالیٰ عنہ اور اُمیّہ بن خلف کے حق میں نازل ہوئیں جن میں سے ایک حضرت صدیق ا تقی ہیں اور دوسرا اُمیّہ اشقی۔ اُمیّہ ا بنِ خلف حضرت بلال کو جو اس کی مِلک میں تھے دِین سے منحرف کرنے کے لئے طرح طرح کی تکلیفیں دیتا تھا۔ اور انتہائی ظلم اور سختیاں کرتا تھا ایک روز حضرت صدیق رضی اللہ تعالیٰ عنہ نے دیکھا کہ اُمیّہ نے حضرت بلال کو گرم زمین پر ڈال کر تپتے ہوئے پتّھر ان کے سینہ پر رکھے ہیں اور اس حال میں کلمۂ ایمان ان کی زبان پر جاری ہے، آپ نے اُمیّہ سے فرمایا اے بدنصیب ایک خدا پرست پر یہ سختیاں اس نے کہا آپ کو اس کی تکلیف ناگوار ہو تو خرید لیجئے آپ نے گراں قیمت پر ان کو خرید کر آزاد کر دیا اس پر یہ سورت نازل ہوئی اس میں بیان فرمایا گیا کہ تمہاری کوششیں مختلف ہیں یعنی حضرت ابوبکر صدیق رضی اللہ تعالیٰ عنہ کی کوشش اور اُمیّہ کی اور حضرت صدیق رضی اللہ تعالیٰ عنہ رضائے الٰہی کے طالب ہیں اُمیّہ حق کی دشمنی میں اندھا۔
(۱۱) اور اس کا مال اسے  کام نہ آئے  گا جب ہلاکت میں پڑے  گا (ف ۱۵)
۱۵		مر کر گور میں جائے گا یا قعرِ جہنّم میں پہنچے گا۔
(۱۲) بیشک ہدایت فرمانا (ف ۱۶) ہمارے  ذمہ ہے۔
۱۶		یعنی حق اور باطل کی راہوں کو واضح کر دینا اور حق پر دلائل قائم کرنا اور احکام بیان فرمانا۔
(۱۳) اور بیشک آخرت اور دنیا دونوں کے  ہمیں مالک ہیں۔
(۱۴) تو میں تمہیں ڈراتا ہوں اس آگ سے  جو  بھڑک  رہی ہے۔
(۱۵) نہ جائے  گا اس میں (ف ۱۷) مگر بڑا بدبخت۔
۱۷		بطریقِ لزوم و دوام۔
(۱۶) جس نے  جھٹلایا (ف ۱۸) اور منہ پھیرا (ف ۱۹) 
۱۸		رسول صلی اللہ علیہ و آلہٖ و سلم کو۔
۱۹		ایمان سے۔
(۱۷)  اور بہت اس سے   دور رکھا جائے  گا جو سب سے  زیادہ پرہیزگار۔
(۱۸) جو اپنا مال دیتا ہے  کہ ستھرا ہو (ف ۲۰)
۲۰		اللہ تعالیٰ کے نزدیک یعنی اس کا خرچ کرنا ریا و نمائش سے پاک ہے۔
(۱۹) اور کسی کا اس پر کچھ احسان نہیں جس کا بدلہ دیا جائے  (ف ۲۱)
۲۱		شانِ نزول : جب حضرت صدیق اکبر رضی اللہ تعالیٰ عنہ نے حضرت بلال کو بہت گراں قیمت پر خرید کر آزاد کیا تو کفّار کو حیرت ہوئی اور انہوں نے کہا حضرت صدیق رضی اللہ تعالیٰ عنہ نے ایسا کیوں کیا ؟ شاید بلال کا ان پر کوئی احسان ہو گا جو انہوں نے اتنی گراں قیمت دے کر خریدا اور آزاد کیا، اس پر یہ آیت نازل ہوئی اور ظاہر فرما دیا گیا کہ حضرت صدیق رضی اللہ تعالیٰ عنہ کا یہ فعل محض اللہ تعالیٰ کی رضا کے لئے ہے کسی کے احسان کا بدلہ نہیں اور نہ ان پر حضرت بلال وغیرہ کا کوئی احسان ہے۔ حضرت صدیق اکبر رضی اللہ تعالیٰ عنہ نے بہت لوگوں کو ان کے اسلام کے سبب خرید کر آزاد کیا۔
(۲۰) صرف اپنے  رب کی رضا چاہتا ہے  جو سب سے  بلند ہے۔
(۲۱) اور بیشک قریب ہے  کہ وہ راضی ہو گا (ف ۲۲)
۲۲		اس نعمت و کرم سے جو اللہ تعالیٰ ان کو جنّت میں عطا فرمائے گا۔




سورۂ والضحیٰ

اللہ کے  نام سے  شروع جو نہایت مہربان رحم والا(ف ۱)
۱		سورۂ والضحیٰ مکّیہ ہے، اس میں ایک ۱رکوع، گیارہ ۱۱ آیتیں، چالیس۴۰ کلمے، ایک سو بہتّر۱۷۲ حرف ہیں۔ شانِ نزول : ایک مرتبہ ایسا اتفاق ہوا کہ چند روز وحی نہ آئی تو کفّار نے بطریقِ طعن کہا کہ محمّد صلی اللہ علیہ و آلہٖ و سلم کو ان کے رب نے چھوڑ دیا اور مکروہ جانا۔ اس پر والضحیٰ نازل ہوئی۔
(۱)  چاشت کی قسم (ف ۲)
۲		جس وقت کہ آفتاب بلند ہو کیونکہ یہ وقت وہی ہے جس میں اللہ تعالیٰ نے حضرت موسیٰ علیہ السلام کو اپنے کلام سے مشرف کیا اور اسی وقت جادو گر سجدے میں گرے۔ مسئلہ : چاشت کی نماز سنّت ہے اور اس کا وقت آفتاب کے بلند ہونے سے قبل زوال تک ہے۔ امام صاحب کے نزدیک چاشت کی نماز دو رکعتیں ہیں یا چار ایک سلام کے ساتھ۔ بعض مفسّرین نے فرمایا ہے کہ ضحیٰ سے دن مراد ہے۔
(۲) اور رات کی جب پردہ ڈالے  (ف ۳)
۳		اور اس کی تاریکی عام ہو جائے۔ امام جعفر صادق رضی اللہ تعالیٰ عنہ نے فرمایا کہ چاشت سے مراد وہ چاشت ہے جس میں اللہ تعالیٰ نے حضرت موسیٰ علیہ السلام سے کلام فرمایا۔ بعض مفسّرین نے فرمایا کہ چاشت سے اشارہ ہے نورِ جمالِ مصطفیٰ صلی اللہ علیہ و آلہٖ و سلم کی طرف اور شب کنایہ ہے آپ کے گیسوئے عنبرین سے۔ (روح البیان)
(۳) کہ تمہیں تمہارے  رب نے  نہ چھوڑا،  اور نہ مکروہ جانا۔
(۴) اور بیشک پچھلی تمہارے  لیے  پہلی سے  بہتر ہے  (ف ۴)
۴		یعنی آخرت دنیا سے بہتر کیونکہ وہاں آپ کے لئے مقامِ محمود و حوضِ مورود و خیرِ موعود اور تمام انبیاء و رُسل پر تقدم اور آپ کی امّت کا تمام امّتوں پر گواہ ہونا اور آپ کی شفاعت سے مومنین کے مرتبے اور درجے بلند ہونا اور بے انتہا عزّتیں اور کرامتیں ہیں جو بیان میں نہیں آتیں۔ اور مفسّرین نے اس کے یہ معنیٰ بھی بیان فرمائے ہیں کہ آنے والے احوال آپ کے لئے گذشتہ سے بہتر و برتر ہیں گویا کہ حق تعالیٰ کا وعدہ ہے کہ وہ روز بروز آپ کے درجے بلند کرے گا اور عزّت پر عزّت اور منصب پر منصب زیادہ فرمائے گا اور ساعت بساعت آپ کے مراتب ترقیوں میں رہیں گے۔
(۵) اور بیشک قریب ہے  کہ تمہارا رب تمہیں (ف ۵) اتنا دے  گا کہ تم راضی ہو جاؤ گے  (ف ۶) 
۵		دنیا و آخرت میں۔
۶		اللہ تعالیٰ کا اپنے حبیب صلی اللہ علیہ و آلہٖ و سلم سے یہ وعدۂ کریمہ ان نعمتوں کو بھی شامل ہے جو آپ کو دنیا میں عطا فرمائیں۔ کمالِ نفس اور علومِ اوّلین و آخرین اور ظہورِ امر اور اعلائے دِین اور وہ فتوحات جو عہدِ مبارک میں ہوئیں اور عہدِ صحابہ میں ہوئیں اور تا قیامت مسلمانوں کو ہوتی رہیں گی اور دعوت کا عام ہونا اور اسلام کا مشارق و مغارب میں پھیل جانا اور آپ کی امّت کا بہترینِ اُمَم ہونا اور آپ کے وہ کرامات و کمالات جن کا اللہ ہی عالِم ہے اور آخرت کی عزّت و تکریم کو بھی شامل ہے کہ اللہ تعالیٰ نے آپ کو شفاعتِ عامّہ و خاصّہ اور مقامِ محمود و غیرہ جلیل نعمتیں عطا فرمائیں۔ مسلم شریف کی حدیث میں ہے نبی کریم صلی اللہ علیہ و آلہٖ و سلم نے دونوں دستِ مبارک اٹھا کر امّت کے حق میں رو کر دعا فرمائی اور عرض کیا اَللّٰھُمَّ اُمَّتِیْ اُمَّتِیْ، اللہ تعالیٰ نے جبریل کو حکم دیا کہ محمّد( مصطفیٰ صلی اللہ علیہ و آلہٖ و سلم) کی خدمت میں جا کر دریافت کرو رونے کا کیا سبب ہے باوجود یہ کہ اللہ تعالیٰ دانا ہے، جبریل نے حسبِ حکم حاضر ہو کر دریافت کیا سیّدِ عالَم صلی اللہ علیہ و آلہٖ و سلم نے انہیں تمام حال بتایا اور غمِ امّت کا اظہار فرمایا، جبریلِ امین نے بارگاہِ الٰہی میں عرض کیا کہ تیرے حبیب یہ فرماتے ہیں باوجود یہ کہ وہ خوب جاننے والا ہے۔ اللہ تعالیٰ نے جبریل کو حکم دیا جاؤ اور میرے حبیب (صلی اللہ علیہ و آلہٖ و سلم) سے کہو کہ ہم آپ کو آپ کی امّت کے بارے میں عنقریب راضی کریں گے اور آپ کو گراں خاطر نہ ہونے دیں گے، حدیث شریف میں ہے کہ جب یہ آیت نازل ہوئی سیّدِ عالَم صلی اللہ علیہ و آلہٖ و سلم نے فرمایا کہ جب تک میرا ایک امّتی بھی دوزخ میں رہے میں راضی نہ ہوں گا۔ آیتِ کریمہ صاف دلالت کرتی ہے کہ اللہ تعالیٰ وہی کرے گا جس میں رسول راضی ہوں اور احادیثِ شفاعت سے ثابت ہے کہ رسول صلی اللہ علیہ و آلہٖ و سلم کی رضا اسی میں ہے کہ سب گنہگار انِ امّت بخش دیئے جائیں تو آیت و احادیث سے قطعی طور پر یہ نتیجہ نکلتا ہے کہ حضور صلی اللہ علیہ و آلہٖ و سلم کی شفاعت مقبول اور حسبِ مرضیِ مبارک گنہگارانِ امّت بخشے جائیں گے، سبحان اللہ کیا رتبۂ عُلیا ہے کہ جس پروردگار کو راضی کرنے کے لئے تمام مقرّبین تکلیفیں برداشت کرتے اور محنتیں اٹھاتے ہیں، وہ اس حبیبِ اکرم صلی اللہ علیہ و آلہٖ و سلم کو راضی کرنے کے لئے عطا عام کرتا ہے۔ اس کے بعد اللہ تعالیٰ نے ان نعمتوں کا ذکر فرمایا جو آپ کے ابتدائے حال سے آپ پر فرمائیں۔
(۶) کیا اس نے  تمہیں یتیم نہ پایا پھر جگہ دی (ف ۷)
۷		سیّدِ عالَم صلی اللہ علیہ و آلہٖ و سلم ابھی والدۂ ماجدہ کے بطن میں تھے، حمل دو ماہ کا تھا، آپ کے والد صاحب نے مدینہ شریفہ میں وفات پائی اور نہ کچھ مال چھوڑا، نہ کوئی جگہ چھوڑی، آپ کی خدمت کے متکفّل آپ کے دادا عبدالمطلب ہوئے، جب آپ کی عمر شریف چار یا چھ سال کی ہوئی تو والدہ صاحبہ نے بھی وفات پائی، جب عمر شریف آٹھ سال کی ہوئی تو آپ کے دادا عبدالمطلب نے بھی وفات پائی، انہوں نے اپنی وفات سے پہلے اپنے فرزند ابوطالب کو جو آپ کے حقیقی چچا تھے آپ کی خدمت و نگرانی کی وصیّت کی ابوطالب آپ کی خدمت میں سرگرم رہے، یہاں تک کہ آپ کو اللہ تعالیٰ نے نبوّت سے سرفراز فرمایا۔ اس آیت کی تفسیر میں مفسّرین نے ایک معنیٰ یہ بیان کئے ہیں کہ یتیم معنیٰ یکتا و بے نظیر کے ہے جیسے کہ کہا جاتا ہے درِّ یتیمہ۔ اس تقدیر پر آیت کے معنیٰ یہ ہیں کہ اللہ تعالیٰ نے آپ کو عزّ و شرف میں یکتا و بے نظیر پایا اور آپ کو مقامِ قرب میں جگہ دی اور اپنی حفاظت میں آپ کے دشمنوں کے اندر آپ کی پرورش فرمائی اور آپ کو نبوّت و اصطفا و رسالت کے ساتھ مشرف کیا۔ (خازن و جمل روح البیان)
(۷) اور تمہیں اپنی محبت میں خود رفتہ پایا تو اپنی طرف راہ دی (ف ۸)
۸		اور غیب کے اسرار آپ پر کھول دیئے اور علومِ ما کان  و ما یکون عطا کئے، اپنی ذات و صفات کی معرفت میں سب سے بلند مرتبہ عنایت کیا۔ مفسّرین نے ایک معنیٰ اس آیت کے یہ بھی بیان کئے ہیں کہ اللہ تعالیٰ نے آپ کو ایسا وارفتہ پایا کہ آپ اپنے نفس اور اپنے مراتب کی خبر بھی نہیں رکھتے تھے تو آپ کو آپ کے ذات و صفات اور مراتب و درجات کی معرفت عطا فرمائی۔ مسئلہ : انبیاء علیہ السلام سب معصوم ہوتے ہیں نبوّت سے قبل بھی، نبوّت سے بعد بھی اور اللہ تعالیٰ کی توحید اور اس کے صفات کے ہمیشہ سے عارف ہوتے ہیں۔
(۸) اور تمہیں حاجت مند پایا پھر غنی کر دیا (ف ۹) 
۹		دولت، قناعت عطا فرما کر۔ بخاری و مسلم کی حدیث میں ہے کہ تونگری کثرتِ مال سے حاصل نہیں ہوتی حقیقی تونگری نفس کا بے نیاز ہونا۔
(۹) تو یتیم پر دباؤ نہ ڈالو (ف ۱۰)
۱۰		جیسا کہ اہلِ جاہلیّت کا طریقہ تھا کہ یتیموں کو دباتے اور ان پر زیادتی کرتے تھے۔ حدیث شریف میں سیّدِ عالَم صلی اللہ علیہ و آلہٖ و سلم نے فرمایا مسلمانوں کے گھروں میں وہ بہت اچھا گھر ہے جس میں یتیم کے ساتھ اچھا سلوک کیا جاتا ہو اور وہ بہت برا گھر ہے جس میں یتیم کے ساتھ بُرا برتاؤ کیا جاتا ہے۔
(۱۰) اور منگتا کو نہ جھڑکو (ف ۱۱)
۱۱		یا کچھ دے دو یا حسنِ اخلاق اور نرمی کے ساتھ عذر کر دو۔ یہ بھی کہا گیا ہے کہ سائل سے طا لبِ علم مراد ہے اس کا اکرام کرنا چاہئے اور جو اس کی حاجت ہو اس کا پورا کرنا اور اس کے ساتھ ترش روئی و بدخُلقی نہ کرنا چاہئے۔
(۱۱) اور اپنے  رب کی نعمت کا خوب چرچا کرو (ف ۱۲)
۱۲		نعمتوں سے مراد وہ نعمتیں ہیں جو اللہ تعالیٰ نے اپنے حبیب صلی اللہ علیہ و آلہٖ و سلم کو عطا فرمائیں اور وہ بھی جن کا حضور سے وعدہ فرمایا۔ نعمتوں کے ذکر کا اس لئے حکم فرمایا کہ نعمت کا بیان کرنا شکر گذاری ہے۔




سورۂ الم نشرح
اللہ کے  نام سے  شروع جو نہایت مہربان رحم والا(ف ۱)
۱		سورۂ الم نشرح مکّیہ ہے، اس میں ایک ۱ رکوع، آٹھ ۸ آیتیں، ستائیس۲۷ کلمے، ایک سو تین۱۰۳ حرف ہیں۔
(۱)  کیا ہم نے  تمہارا سینہ کشادہ نہ کیا (ف ۲) 
۲		یعنی ہم نے آپ کے سینہ کو کشادہ اور وسیع کیا ہدایت و معرفت اور موعظت و نبوّت اور علم و حکمت کے لئے یہاں تک کہ عالِمِ غیب و شہادت اس کی وسعت میں سما گئے اور علائقِ جسمانیہ، انوارِ روحانیہ کے لئے مانع نہ ہو سکے اور علومِ لدنّیہ و حکمِ الٰہیہ و معارفِ ربانیّہ و حقائقِ رحمانیہ سینۂ پاک میں جلوہ نما ہوئے۔ اور ظاہری شرحِ صدر بھی بار بار ہوا ابتدائے عمر شریف میں اور ابتدائے نزولِ وحی کے وقت اور شبِ معراج جیسا کہ احادیث میں آیا ہے، اس کی شکل یہ تھی کہ جبریلِ امین نے سینۂ پاک کو چاک کر کے قلبِ مبارک نکالا اور زریں طشت میں آبِ زمزم سے غسل دیا اور نور و حکمت سے بھر کر اس کو اس کی جگہ رکھ دیا۔
(۲) اور تم پر سے  تمہارا بوجھ اتار لیا۔
(۳)  جس نے  تمہاری پیٹھ توڑی تھی (ف ۳) 
۳		اس بوجھ سے مراد یا وہ غم ہے جو آپ کو کفّار کے ایمان نہ لانے سے رہتا تھا یا امّت کے گناہوں کا غم جس میں قلبِ مبارک مشغول رہتا تھا، مراد یہ ہے کہ ہم نے آپ کو مقبول الشفاعت کر کے وہ بارِ غم دور کر دیا۔
(۴) اور ہم نے  تمہارے  لیے  تمہارا ذکر بلند کر دیا (ف ۴)
۴		حدیث شریف میں ہے سیّدِ عالَم صلی اللہ علیہ و آلہٖ و سلم نے حضرت جبریل سے اس آیت کو دریافت فرمایا تو انہوں نے کہا اللہ تعالیٰ فرماتا ہے کہ آپ کے ذکر کی بلندی یہ ہے کہ جب میرا ذکر کیا جائے میرے ساتھ آپ کا بھی ذکر کیا جائے۔ حضرت ابنِ عباس رضی اللہ تعالیٰ عنہما فرماتے ہیں کہ مراد اس سے یہ ہے کہ اذان میں، تکبیر میں، تشہد میں، منبروں پر، خطبوں میں۔ تو اگر کوئی اللہ تعالیٰ کی عبادت کرے ہر بات میں اس کی تصدیق کرے اور سیّدِ عالَم صلی اللہ علیہ و آلہٖ و سلم کی رسالت کی گواہی نہ دے تو یہ سب بے کار وہ کافر ہی رہے گا۔ قتادہ نے کہا کہ اللہ تعالیٰ نے آپ کا ذکر دنیا و آخرت میں بلند کیا ہر خطیب ہر تشہد پڑھنے والا اَشْھَدُاَنْ لَّا اِلٰہَ اِلَّا اللہُ کے ساتھ اَشْھَدُاَنَّ مُحَمَّدًا رَّسُوْلُ اللہِ پکارتا ہے۔ بعض مفسّرین نے فرمایا کہ آپ کے ذکر کی بلندی یہ ہے کہ اللہ تعالیٰ نے انبیاء سے آپ پر ایمان لانے کا عہد لیا۔
(۵) تو بیشک دشواری کے  ساتھ آسانی ہے۔
(۶) بیشک دشواری کے  ساتھ آسانی ہے  (ف ۵) 
۵		یعنی جو شدّت و سختی کہ آپ کفّار کے مقابلے میں برداشت فرما رہے ہیں اس کے ساتھ ہی آسانی ہے کہ ہم آپ کو ان پر غلبہ عطا فرمائیں گے۔
(۷)  تو جب تم نماز سے  فارغ ہو تو دعا میں (ف ۶)  محنت  کرو  (ف ۷)
۶		یعنی آخرت کی۔
۷		کہ دعا بعدِ نماز مقبول ہوتی ہے، اس دعا سے مراد آخرِ نماز کی وہ دعا ہے جو نماز کے اندر ہو یا وہ دعا جو سلام کے بعد ہو، اس میں اختلاف ہے۔
(۸) اور اپنے  رب ہی کی طرف رغبت کرو (ف ۸)  
۸		اسی کے فضل کے طالب رہو اور اسی پر توکل کرو۔




سورۂ والتین

اللہ کے  نام سے  شروع جو نہایت مہربان رحم والا(ف ۱)
۱		سورۂ والتین مکّیہ ہے، اس میں ایک ۱ رکوع، آٹھ ۸ آیتیں، چونتیس ۳۴کلمے، ایک سو پانچ ۱۰۵ حرف ہیں۔
(۱) انجیر کی قسم اور زیتون (ف ۲)
۲		انجیر نہایت عمدہ میوہ ہے جس میں فضلہ نہیں، سریع الہضم،کثیر النفع، ملیّن، محلّل، دافعِ ریگ، مُفْتِحِ سدّہ، جگر، بدن کا فربہ کرنے والا، بلغم کو چھانٹنے والا۔ زیتون ایک مبارک درخت ہے اس کا تیل روشنی کے کام لایا جاتا ہے اور بجائے سالن کے بھی کھایا جاتا ہے۔ یہ وصف دنیا کے کسی تیل میں نہیں، اس کا درخت خشک پہاڑوں میں پیدا ہوتا ہے جن میں دہنیّت کا نام و نشا ن نہیں، بغیر خدمت کے پرورش پاتا ہے، ہزاروں برس رہتا ہے، ان چیزوں میں قدرتِ الٰہی کے آثار ظاہر ہیں۔
(۲) اور طور سینا (ف ۳)
۳		یہ وہ پہاڑ ہے جس پر اللہ تعالیٰ نے حضرت موسیٰ علیہ السلام کو کلام سے مشرف فرمایا اور سینا اس جگہ کا نام ہے جہاں یہ پہاڑ واقع ہے یا بمعنیٰ خوش منظر کے ہے جہاں کثرت سے پھل دار درخت ہوں۔
(۳) اور اس امان والے  شہر کی (ف ۴) 
۴		یعنی مکّہ مکرّمہ کی۔
(۴) بیشک ہم نے  آدمی کو اچھی صورت پر بنایا۔
(۵) پھر اسے  ہر نیچی سے  نیچی حالت کی طرف پھیر دیا (ف ۵) 
۵		یعنی بڑھاپے کی طرف جب کہ بدن ضعیف، اعضاء ناکارہ، عقل ناقص، پشت خم، بال سفید ہو جاتے ہیں، جلد میں جھریاں پڑ جاتی ہیں، اپنے ضروریات انجام دینے میں مجبور ہو جاتا ہے یا یہ معنیٰ ہیں کہ جب اس نے اچھی شکل و صورت کی شکر گذاری نہ کی اور نافرمانی پر جما رہا اور ایما ن نہ لایا تو جہنّم کے اسفل ترین درکات کو ہم نے اس کا ٹھکانا کرد یا۔
(۶) مگر جو ایمان لائے  اور اچھے  کام کیے  کہ انہیں بے  حد ثواب ہے  (ف ۶) 
۶		اگرچہ ضعف پیری کے باعث وہ جوانی کی طرح کثیر طاعتیں بجا نہ لا سکیں اور ان کے عمل کم ہو جائیں لیکن کرمِ الٰہی سے انہیں وہی اجر ملے گا جو شباب اور قوّت کے زمانہ میں عمل کرنے سے ملتا تھا اور اتنے ہی عمل ان کے لکھے جائیں گے۔
(۷)  تو  اب (ف ۷) کیا چیز تجھے  انصاف کے  جھٹلانے  پر باعث ہے  (ف ۸) 
(۸)  کیا اللہ سب حاکموں سے  بڑھ کر حاکم نہیں۔
۷		اس بیانِ قاطع و برہانِ ساطع کے بعد اے کافر۔
۸		اور تو اللہ تعالیٰ کی یہ قدرتیں دیکھنے کے باوجود کیوں بعث و حساب و جزا کا انکار کرتا ہے۔




سورۂ اقراء

اللہ کے  نام سے  شروع جو نہایت مہربان رحم والا(ف ۱)
۱		سورۂ اقراء اس کو سورۂ علق بھی کہتے ہیں مکّیہ ہے، اس میں ایک ۱رکوع، انیس۱۹ آیتیں، بانوے۹۲ کلمے، دو سو اسّی ۲۸۰ حرف ہیں۔ اکثر مفسّرین کے نزدیک یہ سورت سب سے پہلے نازل ہوئی اور اس کی پہلی پانچ آیتیں مَالَمْ یَعْلَمْ تک غارِ حرا میں نازل ہوئیں فرشتے نے آ کر حضرت سیّدِ عالَم صلی اللہ علیہ و آلہٖ و سلم سے عرض کیا اِقْرَ اۡ یعنی پڑھئیے، فرمایا ہم پڑھے نہیں، اس نے سینہ سے لگا کر بہت زور سے دبایا، پھر چھوڑ کر اِقْرَاۡ کہا آپ نے وہی جواب دیا، تین مرتبہ ایسا ہی ہوا پھر اس کے ساتھ ساتھ آپ نے مَالَمْ یَعْلَمْ تک پڑھا۔
(۱) پڑھو اپنے  رب کے  نام سے  (ف ۲) جس نے  پیدا کیا (ف ۳)
۲		یعنی قراء ت کی ابتداء ادباً اللہ تعالیٰ کے نام سے ہو۔ اس تقدیر پر آیت سے ثابت ہوتا ہے کہ قراء ت کی ابتداء بسم اللہ کے ساتھ مستحب ہے۔
۳		تمام خَلق کو۔
(۲) آدمی کو خون کی پھٹک سے  بنایا، پڑھو (ف ۴)
۴		دوبارہ پڑھنے کا حکم تاکید کے لئے ہے۔ اور یہ بھی کہا گیا ہے کہ دوبارہ قراء ت کے حکم سے مراد یہ ہے کہ تبلیغ اور امّت کے تعلیم کے لئے پڑھئیے۔
(۳) اور تمہارا رب ہی سب سے  بڑا کریم۔
(۴) جس نے  قلم سے  لکھنا سکھایا (ف ۵)
۵		اس سے کتابت کی فضیلت ثابت ہوئی اور درحقیقت کتابت میں بڑے منافع ہیں،کتابت ہی سے علوم ضبط میں آتے ہیں گذرے ہوئے لوگوں کی خبریں اور ان کے احوال اور ان کے کلام محفوظ رہتے ہیں۔ کتابت نہ ہوتی تو دِین و دنیا کے کام قائم نہ رہ سکتے۔
(۵) آدمی کو سکھایا جو نہ جانتا تھا (ف ۶)
۶		آدمی سے مراد یہاں حضرت آدم ہیں اور جو انہیں سکھایا اس سے مراد علمِ اسماء۔ اور ایک قول یہ ہے کہ انسان سے مراد یہاں سیّدِ عالَم صلی اللہ علیہ و آلہٖ و سلم ہیں کہ آپ کو اللہ تعالیٰ نے جمیع اشیاء کے علوم عطا فرمائے۔ (معالم و خازن)
(۶) ہاں ہاں بیشک آدمی سرکشی کرتا  ہے۔
(۷) اس پر کہ اپنے  آپ کو غنی سمجھ لیا (ف ۷) 
۷		یعنی غفلت کا سبب دنیا کی محبّت اور مال پر تکبر ہے۔ یہ آیتیں ابوجہل کے حق میں نازل ہوئیں اس کو کچھ مال ہاتھ آگیا تھا تو اس نے لباس اور سواری اور کھانے پینے میں تکلّفات شروع کئے اور اس کا غرور و تکبر بہت بڑھ گیا۔
(۸) بیشک تمہارے  رب ہی کی طرف پھرنا ہے  (ف ۸)
۸		یعنی انسان کو یہ بات پیشِ نظر رکھنی چاہئے اور سمجھنا چاہئے کہ اسے اللہ کی طرف رجوع کرنا ہے تو سرکشی و طغیان اور غرور و تکبر کا انجام عذاب ہو گا۔
(۹) بھلا دیکھو تو جو منع کرتا ہے ۔
(۱۰) بندے  کو جب وہ نماز پڑھے  (ف ۹)
۹		شانِ نزول : یہ آیت بھی ابوجہل کے حق میں نازل ہوئی اس نے نبی کریم صلی اللہ علیہ و آلہٖ و سلم کو نماز پڑھنے سے منع کیا تھا اور لوگوں سے کہا تھا کہ اگر میں انہیں ایسا کرتا دیکھوں گا تو ( معاذ اللہ) گردن پاؤں سے کچل ڈالوں گا اور چہرہ خاک میں ملا دوں گا، پھر وہ اسی ارادۂ فاسدہ سے حضور صلی اللہ علیہ و آلہٖ و سلم کے نماز پڑھتے میں آیا اور حضور صلی اللہ علیہ و آلہٖ و سلم کے قریب پہنچ کر الٹے پاؤں پیچھے بھاگا، ہاتھ آگے بڑھائے ہوئے جیسے کوئی کسی مصیبت کو روکنے کے لئے ہاتھ آگے بڑھاتا ہے، چہرہ کا رنگ اڑ گیا، اعضاء کانپنے لگے، لوگوں نے کہا کیا حال ہے، کہنے لگا میرے اور محمّد (مصطفیٰ صلی اللہ علیہ و آلہٖ و سلم) کے درمیان ایک خندق ہے جس میں آگ بھری ہوئی ہے اور دہشت ناک پرند بازو پھیلائے ہوئے ہیں سیّدِ عالَم صلی اللہ علیہ و آلہٖ و سلم نے فرمایا اگر وہ میرے قریب آتا تو فرشتے اس کا عضو عضو جدا کر ڈالتے۔
(۱۱) بھلا دیکھو تو اگر وہ ہدایت پر  ہوتا ۔
(۱۲) یا پرہیز گاری بتاتا تو کیا خوب تھا۔
(۱۳) بھلا دیکھو تو اگر جھٹلایا (ف ۱۰) اور منہ پھیرا (ف ۱۱) 
۱۰		نبی کریم صلی اللہ علیہ و آلہٖ و سلم کو۔
۱۱		ایمان لانے سے۔
(۱۴)  تو کیا حال ہو گا کیا نہ جانا (ف ۱۲) کہ اللہ دیکھ رہا ہے  (ف ۱۳)
۱۲		ابوجہل نے۔
۱۳		اس کے فعل کو۔ پس جزا دے گا۔
(۱۵) ہاں ہاں اگر باز نہ آیا  (ف ۱۴)  تو ضرور ہم پیشانی کے  بال پکڑ کر کھینچیں گے  (ف ۱۵)
۱۴		سیّدِ عالَم صلی اللہ علیہ و آلہٖ و سلم کی ایذا اور آپ کی تکذیب سے۔
۱۵		اور اس کو جہنّم میں ڈالیں گے۔
(۱۶) کیسی پیشانی جھوٹی خطاکار۔
(۱۷) اب پکارے  اپنی مجلس کو (ف ۱۶)
۱۶		شانِ نزول : جب ابوجہل نے نبی کریم صلی اللہ علیہ و آلہٖ و سلم کو نماز سے منع کیا تو حضور صلی اللہ علیہ و آلہٖ و سلم نے اس کو سختی سے جھڑک دیا اس پر اس نے کہا کہ آپ مجھے جھڑکتے ہیں خدا کی قَسم میں آپ کے مقابل نوجوان سواروں اور پیدلوں سے اس جنگل کو بھر دوں گا، آپ جانتے ہیں کہ مکّہ مکرّمہ میں مجھ سے زیادہ بڑے جتھے اور مجلس والا کوئی نہیں ہے۔
(۱۸) ابھی ہم سپاہیوں کو بلاتے  ہیں (ف ۱۷)
۱۷		یعنی عذاب کے فرشتوں کو۔ حدیث شریف میں ہے کہ اگر وہ اپنی مجلس کو بلا تا تو فرشتے اس کو بالاعلان گرفتار کرتے۔
(۱۹) ہاں ہاں، اس کی نہ سنو اور سجدہ کرو (ف ۱۸) اور ہم سے  قریب ہو جاؤ،  (السجدۃ۔۱۴)
۱۸		یعنی نماز پڑھتے رہو۔


سورۃ القدر

اللہ کے  نام سے  شروع جو نہایت مہربان رحم والا(ف ۱)
۱		سورۃ القدر مدنیّہ و بقولے مکّیہ ہے، اس میں ایک ۱ رکوع، پانچ ۵ آیتیں، تیس ۳۰کلمے، ایک سو بارہ۱۱۲ حرف ہیں۔
(۱) بیشک ہم نے  اسے  (ف ۲) شبِ قدر میں اتارا (ف ۳)
۲		یعنی قرآنِ مجید کو لوحِ محفوظ سے آسمانِ دنیا کی طرف یکبارگی۔
۳		شبِ قدر شرف و برکت والی رات ہے اس کو شبِ قدر اس لئے کہتے ہیں کہ اس شب میں سال بھر کے احکام نافذ کئے جاتے ہیں اور ملائکہ کو سال بھر کے وظائف و خدمات پر مامور کیا جاتا ہے۔ یہ بھی کہا گیا ہے کہ اس رات کی شرافت و قدر کے باعث اس کو شبِ قدر کہتے ہیں۔ اور یہ بھی منقول ہے کہ چونکہ اس شب میں اعمالِ صالحہ منقول ہوتے ہیں اور بارگاہِ الٰہی میں ان کی قدر کی جاتی ہے اس لئے اس کو شبِ قدر کہتے ہیں۔ احادیث میں اس شب کی بہت فضیلتیں وارد ہوئی ہیں بخاری و مسلم کی حدیث میں ہے کہ جس نے اس رات میں ایمان و اخلاص کے ساتھ شب بیداری کر کے عبادت کی اللہ تعالیٰ اس کے سال بھر کے گناہ بخش دیتا ہے آدمی کو چاہئے کہ اس شب میں کثرت سے استغفار کرے اور رات عبادت میں گزارے سال بھر میں شبِ قدر ایک مرتبہ آتی ہے اور روایاتِ کثیرہ سے ثابت ہے کہ وہ رمضان المبارک کے عشر ۂ اخیرہ میں ہوتی ہے اور اکثر اس کی بھی طاق راتوں میں سے کسی رات میں۔ بعض علماء کے نزدیک رمضان المبارک کی ستائیسویں رات شبِ قدر ہوتی ہے یہی حضرت امام اعظم رضی اللہ تعالیٰ عنہ سے مروی ہے۔ اس رات کے فضائلِ عظیمہ اگلی آیتوں میں ارشاد فرمائے جاتے ہیں۔
(۲) اور تم نے  کیا جانا کیا شبِ قدر۔
(۳) شبِ قدر ہزار مہینوں سے  بہتر (ف ۴)
 ۴		جو شبِ قدر سے خالی ہوں، اس ایک رات میں نیک عمل کرنا ہزار راتوں کے عمل سے بہتر ہے حدیث شریف میں ہے کہ نبی کریم صلی اللہ علیہ و آلہٖ و سلم نے اممِ گذشتہ کے ایک شخص کا ذکر فرمایا جو تمام رات عبادت کرتا تھا اور تمام دن جہاد میں مصروف رہتا تھا، اس طرح اس نے ہزار مہینے گزارے تھے مسلمانوں کو اس سے تعجّب ہوا تو اللہ تعالیٰ نے آپ کو شبِ قدر عطا فرمائی اور یہ آیت نازل کی کہ شبِ قدر ہزار مہینوں سے بہتر ہے۔ (اخرجہ ابن جریر عن طریق مجاہد) یہ اللہ تعالیٰ کا اپنے حبیب پر کرم ہے کہ آپ کے امّتی شبِ قدر کی ایک رات عبادت کریں تو ان کا ثواب پچھلی امّت کے ہزار ماہ عبادت کرنے والوں سے زیادہ ہو۔
(۴) اس میں فرشتے  اور جبریل اترتے  ہیں (ف ۵) اپنے  رب کے  حکم سے  ہر کام کے  لیے  (ف ۶)
۵		زمین کی طرف اور جو بندہ کھڑا یا بیٹھا یادِ الٰہی میں مشغول ہوتا ہے اس کو سلام کرتے ہیں اور اس کے حق میں یہ دعا و استغفار کرتے ہیں۔
۶		جو اللہ تعالیٰ نے اس سال کے لئے مقدر فرمایا۔
(۵) وہ سلامتی ہے، صبح چمکتے  تک (ف ۷)
۷		بلاؤں اور آفتوں سے۔



سورۂ بیّنہ

اللہ کے  نام سے  شروع جو نہایت مہربان رحم والا(ف ۱)
۱		سورۂ لم یکن اس کو سورۂ بیّنہ بھی کہتے ہیں، جمہور کے نزدیک یہ سورت مدنیّہ ہے اور حضرت ابنِ عباس رضی اللہ تعالیٰ عنہما کی ایک روایت یہ ہے کہ مکّیہ ہے، اس سورت میں ایک ۱ رکوع، آٹھ ۸ آیتیں، چورانوے ۹۴کلمے، تین سو ننانوے ۳۹۹ حرف ہیں۔
(۱)  کتابی کافر (ف ۲) اور مشرک (ف ۳) اپنا دین چھوڑنے  کو نہ تھے  جب تک ان کے  پاس روشن دلیل نہ آئے  (ف ۴)
۲		یہود و نصاریٰ۔
۳		بت پرست۔
۴		یعنی سیّدِ انبیاء محمّد مصطفیٰ صلی اللہ علیہ و آلہٖ و سلم جلوہ افروز ہوں کیونکہ حضور ِ اقدس علیہ الصلوٰۃ و التسلیمات کی تشریف آوری سے پہلے یہ تمام یہی کہتے تھے کہ ہم اپنا دِین چھوڑنے والے نہیں جب تک کہ وہ نبیِ موعود تشریف فرما نہ ہوں جن کا ذکر توریت و انجیل میں ہے۔
(۲) وہ کون وہ اللہ کا رسول (ف ۵) کہ پاک صحیفے  پڑھتا ہے  (ف ۶) 
۵		یعنی سیّدِ عالَم محمّد صلی اللہ علیہ و آلہٖ و سلم۔
۶		یعنی قرآنِ مجید۔
(۳) ان میں سیدھی باتیں لکھی ہیں (ف ۷)
۷		حق و عدل کی۔
(۴) اور پھوٹ نہ پڑی کتاب والوں میں مگر بعد اس کے  کہ وہ روشن دلیل (ف ۸) ان کے  پاس تشریف لائے  (ف ۹) (۵)  اور ان لوگوں کو تو (ف ۱۰) یہی حکم ہوا کہ اللہ کی بندگی کریں نرے  اسی پر عقیدہ لاتے  (ف ۱۱) ایک طرف کے  ہو کر (ف ۱۲) اور نماز قائم کریں اور زکوٰۃ دیں اور یہ سیدھا دین ہے۔
۸		یعنی سیّدِ عالَم محمّد مصطفیٰ صلی اللہ علیہ و آلہٖ و سلم۔
۹		مراد یہ ہے کہ پہلے سے تو سب اس پر متفق تھے کہ جب نبیِ موعود تشریف لائیں تو ہم ان پر ایمان لائیں گے لیکن جب وہ نبیِ مکرّم صلی اللہ علیہ و آلہٖ و سلم جلوہ افروز ہوئے تو بعض تو آپ پر ایمان لائے اور بعض نے حسداً و عناداً کفر اختیار کیا۔
۱۰		توریت و انجیل میں۔
۱۱		اخلاص کے ساتھ شرک و نفاق سے دور رہ کر۔
۱۲		یعنی تمام دِینوں کو چھوڑ کر خالص اسلام کے متّبع ہو کر۔
(۶) بیشک جتنے  کافر ہیں کتابی اور مشرک سب جہنم کی آگ میں ہیں ہمیشہ اس میں رہیں گے، وہی تمام مخلوق میں بدتر ہیں۔
(۷) بیشک جو ایمان لائے  اور اچھے  کام کیے  وہی تمام مخلوق ہیں بہتر ہیں۔
(۸) ان کا صلہ ان کے  رب کے  پاس بسنے  کے  باغ ہیں جن کے  نیچے  نہریں بہیں ان میں ہمیشہ ہمیشہ رہیں، اللہ ان سے  راضی (ف ۱۳) اور وہ اس سے  راضی (ف ۱۴) یہ اس کے  لیے  ہے  جو اپنے  رب سے  ڈرے  (ف ۱۵)
۱۳		اور ان کے اطاعت و اخلاص سے۔
۱۴		اور اس کے کرم و عطا سے۔
۱۵		اور اس کی نافرمانی سے بچے۔



سورۂ زلزال

اللہ کے  نام سے  شروع جو نہایت مہربان رحم والا(ف ۱)
۱		سورۂ اذا زلزلت جس کو سورۂ زلزلہ بھی کہتے ہیں مکّیہ و بقولے مدنیّہ ہے۔ اس میں ایک ۱ رکوع، آٹھ۸ آیتیں، پینتیس۳۵کلمے اور ایک سو انتالیس ۱۳۹ حرف ہیں۔
(۱) جب زمین تھرتھرا دی جائے  (ف ۲) جیسا اس کا تھرتھرانا ٹھہرا ہے  (ف ۳) 
۲		قیامت قائم ہونے کے نزدیک یا روزِ قیامت۔
۳		اور زمین پر کوئی درخت، کوئی عمارت، کوئی پہاڑ باقی نہ رہے، ہر چیز ٹوٹ پھوٹ جائے۔
 (۲)  اور زمین اپنے  بوجھ باہر پھینک دے  (ف ۴)
۴		یعنی خزانے اور مردے جو اس میں ہیں وہ سب نکل کر باہر آپڑیں۔
(۳) اور آدمی کہے  اسے  کیا ہوا (ف ۵) 
۵		کہ ایسی مضطرب ہوئی اور اتنا شدید زلزلہ آیا کہ جو کچھ اس کے اندر تھا سب باہر پھینک دیا۔
 (۴) اس  دن وہ اپنی خبریں بتائے  گی (ف ۶)
۶		اور جو نیکی بدی اس پر کی گئی سب بیان کرے گی۔ حدیث شریف میں ہے کہ ہر مرد، عورت نے جو کچھ اس پر کیا اس کی گواہی دے گی، کہے گی فلاں روز یہ کیا، فلاں روز یہ۔ ( ترمذی)
(۵) اس لیے  کہ تمہارے  رب  نے  اسے  حکم بھیجا (ف ۷)
۷		کہ اپنی خبریں بیان کرے اور عمل اس پر کئے گئے ہیں ان کی خبریں دے۔
(۶) اس دن لوگ اپنے  رب کی طرف پھریں گے  (ف ۸) کئی راہ ہو کر (ف ۹) تاکہ اپنا کیا (ف ۱۰) دکھائیں جائیں تو، 
۸		موقفِ حساب سے۔
۹		کوئی د ہنی طرف سے ہو کر جنّت کی طرف جائے گا، کوئی بائیں جانب سے دوزخ کی طرف۔
۱۰		یعنی اپنے اعمال کی جزا۔
(۷) جو ایک ذرہ بھر بھلائی کرے  اسے  دیکھے  گا۔
(۸)  اور جو ایک ذرہ بھر برائی کرے  اسے  دیکھے  گا (ف ۱۱)
۱۱		حضرت ابنِ عباس رضی اللہ تعالیٰ عنہما نے فرمایا کہ ہر مومن و کافر کو روزِ قیامت اس کے نیک و بد اعمال دکھائے جائیں گے مومن کو اس کی نیکیاں اور بدیاں دکھا کر اللہ تعالیٰ بدیاں بخش دے گا اور نیکیوں پر ثواب عطا فرمائے گا اور کافر کی نیکیاں رد کر دی جائیں گی کیونکہ کفر کے سبب اکارت ہو چکیں اور بدیوں پر اس کو عذاب کیا جائے گا۔ محمّد بن کعب قرظی نے فرمایا کہ کافر نے ذرّہ بھر نیکی کی ہو گی تووہ اس کی جزا دنیا ہی میں دیکھ لے گا یہاں تک کہ جب دنیا سے نکلے گا تو اس کے پاس کوئی نیکی نہ ہو گی اور مومن اپنی بدیوں کی سز ا دنیا میں پائے گا تو آخرت میں اس کے ساتھ کوئی بدی نہ ہو گی۔ اس آیت میں ترغیب ہے کہ نیکی تھوڑی سی بھی کارآمد ہے اور ترہیب ہے کہ گناہ چھوٹا سا بھی وبال ہے۔ بعض مفسّرین نے فرمایا ہے کہ پہلی آیت مومنین کے حق میں ہے اور پچھلی کفّار کے۔




سورۂ عادیات

اللہ کے  نام سے  شروع جو نہایت مہربان رحم والا(ف ۱)
۱		سورۂ والعٰدیٰت بقولِ حضرت ابنِ مسعود رضی اللہ تعالیٰ عنہ مکّیہ ہے، اور بقولِ حضرت ابنِ عباس رضی اللہ تعالیٰ عنہما مدنیّہ۔ اس میں ایک ۱ رکوع، گیارہ ۱۱ آیتیں، چالیس ۴۰کلمے، ایک سو ترسٹھ ۱۶۳ حرف ہیں۔
(۱)  قسم ان کی جو دوڑتے  ہیں سینے  سے  آواز نکلتی ہوئی (ف ۲) 
۲		مراد ان سے غازیوں کے گھوڑے ہیں جو جہاد میں دوڑتے ہیں تو ان کے سینوں سے آوازیں نکلتی ہیں۔
(۲) پھر پتھروں سے  آگ نکالتے  ہیں سم مارکر (ف ۳) 
۳		جب پتّھریلی زمین پر چلتے ہیں۔
(۳)  پھر صبح ہوتے  تاراج کرتے  ہیں (ف ۴)
۴		دشمن کو۔
(۴) پھر اس وقت غبار اڑاتے  ہیں۔
(۵)  پھر دشمن کے  بیچ لشکر میں جاتے  ہیں۔
(۶) بیشک آدمی اپنے  رب کا بڑا ناشکرا ہے  (ف ۵)
۵		کہ اس کی نعمتوں سے مُکَر جاتا ہے۔
(۷) اور بیشک وہ اس پر (۶) خود گواہ ہے۔
۶		اپنے عمل سے۔
(۸) اور بیشک وہ مال کی چاہت میں ضرور کرّا (تیز) ہے  (ف ۷) 
۷		نہایت قوی و توانا ہے اور عبادت کے لئے کمزور۔
(۹) تو کیا نہیں جانتا جب اٹھائے  جائیں گے  (ف ۸) جو قبروں میں ہیں۔
۸		مردے۔
(۱۰)  اور کھول دی جائے  گی (ف ۹) جو سینوں میں ہے۔
۹		وہ حقیقت یا وہ نیکی و بدی۔
(۱۱) بیشک ان کے  رب کو اس دن (ف ۱۰) ان کی سب خبر ہے  (ف ۱۱)
۱۰		یعنی روزِ قیامت جو فیصلہ کا دن ہے۔
۱۱		جیسی کہ ہمیشہ ہے تو انہیں اعمالِ نیک و بدکا بدلہ دے گا۔



سورۂ القارعہ

اللہ کے  نام سے  شروع جو نہایت مہربان رحم والا(ف ۱)
۱		سورۂ القارعہ مکّیہ ہے، اس میں ایک ۱رکوع، آٹھ۸ آیتیں، چھتّیس ۳۶کلمے، ایک سو باون۱۵۲ حرف ہیں۔
(۱)  دل دہلانے  وا لی۔
(۲)  کیا وہ دہلانے  وا لی۔
(۳) اور تو نے  کیا جانا کیا ہے  دہلانے  وا لی (ف ۲)
۲		مراد اس سے قیامت ہے جس کی ہول و ہیبت سے دل دہلیں گے۔ اور قارعہ قیامت کے ناموں سے ایک نام ہے۔
(۴) جس دن آدمی ہوں گے  جیسے  پھیلے  پتنگے  (ف ۳)
۳		یعنی جس طرح پتنگے شعلے پر گرنے کے وقت منتشر ہوتے ہیں اور ان کے لئے کوئی ایک جہت معیّن نہیں ہوتی ہر ایک دوسرے کے خلافِ جہت سے جاتا ہے یہی حال روزِ قیامت خَلق کے انتشار کا ہو گا۔
(۵) اور پہاڑ ہوں گے  جیسے  دھنکی اون (ف ۴)
۴		جس کے اجزاء متفرق ہو کر اڑتے ہیں یہی حال قیامت کے ہول و دہشت سے پہاڑوں کا ہو گا۔
(۶) تو جس کی تولیں بھاری ہوئیں (ف ۵) 
۵		اور وزن دار عمل یعنی نیکیاں زیادہ ہوئیں۔
(۷) وہ تو من مانتے  عیش میں ہیں (ف ۶) 
۶		یعنی جنّت میں مومن کی نیکیاں اچھی صورت میں لا کر میزان میں رکھی جائیں گی تو اگر وہ غالب ہوئیں تو اس کے لئے جنّت ہے اور کافر کی برائیاں بدترین صورت میں لا کر میزان میں رکھی جائیں گی اور تول ہلکی پڑے گی کیونکہ کفّار کے اعمال باطل ہیں ان کا کچھ وزن نہیں تو انہیں جہنّم میں داخل کیا جائے گا۔
(۸)  اور جس کی تولیں ہلکی پڑیں (ف ۷) 
۷		بسبب اس کے کہ وہ باطل کا اتباع کرتا تھا۔
(۹) وہ نیچا دکھانے  وا لی گود میں ہے  (ف ۸)
۸		یعنی اس کا مسکن آتشِ دوزخ ہے۔
(۱۰) اور تو نے  کیا جانا، کیا نیچا دکھانے  وا لی۔
(۱۱) ایک آگ شعلے  مارتی (ف ۹)
۹		جس میں انتہا کی سوزش و تیزی ہے، اللہ تعالیٰ اس سے پناہ میں رکھے۔



سورۂ تکاثر

اللہ کے  نام سے  شروع جو نہایت مہربان رحم والا(ف ۱)
۱		سورۂ تکاثر مکّیہ ہے، اس میں ایک ۱رکوع، آٹھ ۸ آیتیں، اٹھائیس ۲۸کلمے، ایک سو بیس۱۲۰ حرف ہیں۔
(۱) تمہیں غافل رکھا (ف ۳) مال کی زیادہ طلبی نے  (ف ۳) یہاں تک کہ تم نے  قبروں کا منہ دیکھا (ف ۴) 
۲		اللہ تعالیٰ کی طاعات سے۔
۳		اس سے معلوم ہوا کہ کثرتِ مال کی حرص اور اس پر مفاخرت مذموم ہے اور اس میں مبتلا ہو کر آدمی سعادتِ اُخرویہ سے محروم رہ جاتا ہے۔
۴		یعنی موت کے وقت تک حرص تمہارے دامن گیرِ خاطر رہی۔ حدیث شریف میں ہے سیّدِ عالَم صلی اللہ علیہ و آلہٖ و سلم نے فرمایا مردے کے ساتھ تین ہوتے ہیں دو لوٹ آتے ہیں ایک اس کے ساتھ رہ جاتا ہے ایک مال ایک اس کے اہل و اقارب ایک اس کا عمل ساتھ رہ جاتا ہے باقی دونوں واپس ہو جاتے ہیں۔ (بخاری )
(۲) ہاں ہاں جلد جان جاؤ گے  (ف ۵)  پھر ہاں ہاں جلد جان جاؤں گے  (ف ۶) 
۵		نزع کے وقت اپنے اس حال کے نتیجۂ بد کو۔
۶		قبروں میں۔
(۳) ہاں ہاں اگر یقین کا جاننا جانتے  تو مال کی محبت نہ رکھتے  (ف ۷) 
۷		اور حرصِ مال میں مبتلا ہو کر آخرت سے غافل نہ ہوتے۔
(۴) بیشک ضرور جہنم کو دیکھو گے  (ف ۸) 
۸		مرنے کے بعد۔
(۵) پھر بیشک ضرور اسے  یقینی دیکھنا دیکھو گے۔
 (۶)  پھر بیشک ضرور اس دن تم سے  نعمتوں کی پرسش ہو گی (ف ۹)
۹		جو اللہ تعالیٰ نے تمہیں عطا فرمائی تھیں صحت و فراغ و امن و عیش و مال وغیرہ جن سے دنیا میں لذّتیں اٹھاتے تھے پوچھا جائے گا یہ چیزیں کس کام میں خرچ کیں، ان کا کیا شکر ادا کیا۔ اور ترکِ شکر پر عذاب کیا جائے گا۔



سورۂ والعصر

اللہ کے  نام سے  شروع جو نہایت مہربان رحم والا(ف ۱)
۱		سورۂ والعصر جمہور کے نزدیک مکّیہ ہے، اس میں ایک ۱ رکوع، تین۳ آیتیں، چودہ ۱۴کلمے، اڑسٹھ ۶۸ حرف ہیں۔
(۱) اس زمانہ محبوب کی قسم (ف ۲)  
۲		عصر زمانہ کو کہتے ہیں اور زمانہ چونکہ عجائبات پر مشتمل ہے اس میں احوال کا تغیّر و تبدّل ناظر کے لئے عبرت کا سبب ہوتا ہے اور یہ چیزیں خالقِ حکیم کی قدرت و حکمت اور اس کی واحدانیّت پر دلالت کرتی ہیں اس لئے ہو سکتا ہے کہ زمانہ کی قَسم مراد ہو، اور عصر اس وقت کو بھی کہتے ہیں جو غروب سے قبل ہوتا ہے، ہو سکتا ہے کہ خاسر کے حق میں اس وقت کی قَسم یاد فرمائی جائے جیسا کہ رابح کے حق میں ضحیٰ یعنی وقتِ چاشت کی قَسم ذکر فرمائی گئی، اور ایک قول یہ بھی ہے کہ عصر سے نمازِ عصر مراد ہو سکتی ہے جو دن کی عبادتوں میں سب سے پچھلی عبادت ہے اور سب سے لذیذ۔ و راجح تفسیر وہی ہے جو حضرت مترجِم قدّس سِرّہ نے اختیار فرمائی کہ زمانہ سے مخصوص زمانہ سیّدِ عالَم صلی اللہ علیہ و آلہٖ و سلم کا مراد ہے جو بڑی خیر و برکت کا زمانہ اور تمام زمانوں میں سب سے زیادہ فضیلت و شرف والا ہے اللہ تعالیٰ نے حضور صلی اللہ علیہ و آلہٖ و سلم کے زمانۂ مبارک کی قَسم یاد فرمائی جیسا کہ لَا اُقْسِمُ بھِٰذَا الْبَلَدِ میں حضور صلی اللہ علیہ و آلہٖ و سلم کے مسکن و مکان کی قَسم یاد فرمائی ہے اور جیسا کہ لَعَمْرُ کَ میں آپ کی عمر شریف کی قَسم یاد فرمائی اور اس میں شانِ محبوبیّت کا اظہار ہے۔
(۲) بیشک آدمی ضرور نقصان میں ہے  (ف ۳)
۳		کہ اس کی عمر جو اس کا راسُ المال ہے اور اصل پونجی ہے وہ ہر دم گھٹ رہی ہے۔
(۳) مگر جو ایمان لائے  اور اچھے  کام کیے  اور ایک دورے  کو حق کی تاکید کی (ف ۴) اور ایک دوسرے  کو صبر کی وصیت کی (ف ۵)
۴		یعنی ایمان و عملِ صالح کی۔
۵		ان تکلیفوں اور مشقّتوں پر جو دِین کی راہ میں پیش آئیں یہ لوگ بفضلِ الٰہی ٹوٹے میں نہیں ہیں کیونکہ انکی جتنی عمر گزری نیکی اور طاعت میں گزری تو وہ نفع پانے والے ہیں۔



سورۂ ہُمَزہ

اللہ کے  نام سے  شروع جو نہایت مہربان رحم والا(ف ۱)
۱		سورۂ ہُمَزہ مکّیہ ہے، اس میں ایک ۱ رکوع، نو۹ آیتیں، تیس ۳۰کلمے، ایک سو تیس۱۳۰ حرف ہیں۔
(۱) خرابی ہے  اس کے  لیے  جو لوگوں کے   منہ پر عیب کرے  پیٹھ پیچھے  بدی کرے  (ف ۲)
۲		یہ آیتیں ان کفّار کے حق میں نازل ہوئیں جو سیّدِ عالَم صلی اللہ علیہ و آلہٖ و سلم اور آپ کے اصحاب پر زبانِ طعن کھولتے تھے اور ان حضرات کی غیبت کرتے تھے مثل اخنس بن شریق واُمیّہ بن خلف اور ولید بن مغیرہ وغیرہم کے۔ اور حکم ہر غیبت کرنے والے کے لئے عام ہے۔
(۲) جس نے  مال جوڑا  اور گن گن کر رکھا۔
(۳) کیا یہ سمجھتا ہے  کہ اس کا مال اسے  دنیا میں ہمیشہ رکھے  گا (ف ۳)
۳		مرنے نہ دے گا جو وہ مال کی محبّت میں مست ہے اور عملِ صالح کی طرف التفات نہیں کرتا۔
(۴) ہر گز نہیں ضرور وہ روندنے  وا لی میں پھینکا جائے  گا (ف ۴)
۴		یعنی جہنّم کے اس درکہ میں جہاں آگ ہڈیاں پسلیاں توڑ ڈالے گی۔
(۵) اور تو نے  کیا جانا کیا روندنے  وا لی۔
(۶) اللہ کی آگ کہ بھڑک رہی ہے  (ف ۵) 
۵		اور کبھی سرد نہیں ہوتی۔ حدیث شریف میں ہے جہنّم کی آگ ہزار برس دھونکی گئی یہاں تک کہ سرخ ہو گئی پھر ہزار برس دھونکی گئی تاآنکہ سفید ہو گئی پھر ہزار برس دھونکی گئی حتّیٰ کہ سیاہ ہو گئی تو وہ سیاہ ہے اندھیری۔ (ترمذی)
(۷) وہ جو دلوں پر چڑھ جائے  گی (ف ۶)
۶		یعنی ظاہرِ جسم کو بھی جَلائے گی اور جسم کے اندر بھی پہنچے گی اور دلوں کو بھی جَلائے گی دل ایسی چیز ہیں جن کو ذرا سی گرمی کی تاب نہیں تو جب آتشِ جہنّم کا ان پر استیلا ہو گا اور موت آئے گی نہیں تو کیا حال ہو گا۔ دلوں کو جَلانا اس لئے ہے کہ وہ مقام ہیں کفر اور عقائدِ باطلہ و نیّاتِ فاسدہ کے۔
(۸) بیشک وہ ان پر بند کر دی جائے  گی (ف ۷)
۷		یعنی آگ میں ڈال کر دروازے بند کر دیئے جائیں گے۔
(۹) لمبے  لمبے  ستونوں میں (ف ۸)
۸		یعنی دروازوں کی بندش آتشیں لوہے کے ستونوں سے مضبوط کر دی جائے گی کہ کبھی دروازہ نہ کھُلے۔ بعض مفسّرین نے یہ معنیٰ بیان کئے ہیں کہ دروازے بند کر کے آتشیں ستونوں سے ان کے ہاتھ پاؤں باند ھ دیئے جائیں گے۔



سورۃ الفیل

اللہ کے  نام سے  شروع جو نہایت مہربان رحم والا(ف ۱)
۱		سورۃ الفیل مکّیہ ہے، اس میں ایک ۱رکوع، پانچ ۵ آیتیں، بیس ۲۰کلمے، چھیانوے ۹۶ حرف ہیں۔
(۱) اے  محبوب! کیا تم نے  نہ دیکھا تمہارے  رب نے  ان ہاتھی والوں کیا حال کیا (ف ۲) 
۲		ہاتھی والوں سے مراد ابرہہ اور اس کا لشکر ہے، ابرہہ یمن و حبشہ کا بادشاہ تھا اس نے صنعاء میں ایک کنیسہ (عبادت خانہ) بنایا تھا اور چاہتا تھا کہ حج کرنے والے بجائے مکّہ مکرّمہ کے یہیں آئیں اور اسی کنیسہ کا طواف کریں عرب کے لوگوں کو یہ بات بہت شاق تھی، قبیلۂ بنی کنانہ کے ایک شخص نے موقع پا کر اس کنیسہ میں قضائے حاجت کی اور اس کو نجاست سے آلودہ کر دیا اس پر ابرہہ کو بہت طیش آیا اور اس نے کعبہ کے ڈھانے کی قَسم کھائی اور اس ارادے سے اپنا لشکر لے کر جس میں بہت سے ہاتھی تھے اور ان کا پیش رو ایک بڑا عظیم الجثّہ کوہ پیکر ہاتھی تھا جس کا نام محمود تھا ابرہہ نے مکّہ مکرّمہ کے قریب پہنچ کر اہلِ مکّہ کے جانور قید کر لئے ان میں دو سو اونٹ عبدالمطلب کے بھی تھے عبدالمطلب ابرہہ کے پاس آئے تھے بہت جسیم و با شکوہ، ابرہہ نے ان کی تعظیم کی اور اپنے پاس بٹھایا اور مطلب دریافت کیا آپ نے فرمایا میرا مطلب یہ ہے کہ میرے اونٹ واپس کئے جائیں ابرہہ نے کہا مجھے بہت تعجّب ہوتا ہے کہ میں خانۂ کعبہ کو ڈھانے کے لئے آیا ہوں اور وہ تمہارا تمہارے باپ دادا کا معظّم و محترم مقام ہے تم اس کے لئے تو کچھ نہیں کہتے اپنے اونٹوں کے لئے کہتے ہو آپ نے فرمایا میں اونٹوں ہی کا مالک ہوں انہی کے لئے کہتا ہوں اور کعبہ کا جو مالک ہے وہ خود اس کی حفاظت فرمائے گا ابرہہ نے آپ کے اونٹ واپس کر دیئے عبدالمطلب نے قریش کو حال سنایا اور انہیں مشورہ دیا کہ وہ پہاڑوں کی گھاٹیوں اور چوٹیوں میں پناہ گزین ہوں چنانچہ قریش نے ایسا ہی کیا اور عبدالمطلب نے دروازۂ کعبہ پر پہنچ کر بارگاہِ الٰہی میں کعبہ کی حفاظت کی دعا کی اور دعا سے فارغ ہو کر آپ اپنی قوم کی طرف چلے گئے ابرہہ نے صبح تڑکے اپنے لشکروں کو تیار ی کا حکم دیا اور ہاتھیوں کو تیار کیا لیکن محمود ہاتھی نہ اٹھا اور کعبہ کی طرف نہ چلا جس طرف چلاتے تھے چلتاتھا جب کعبہ کی طرف اس کا رخ کرتے تھے بیٹھ جاتا تھا اللہ تعالیٰ نے چھوٹے چھوٹے پرند ان پر بھیجے جو چھوٹے چھوٹے سنگریزے گراتے تھے جن سے وہ ہلاک ہو جاتے تھے۔
(۲) کیا ان کا داؤ تباہی میں نہ ڈالا۔
 (۳)  اور ان پر پرندوں کی ٹکڑیاں (فوجیں ) بھیجیں (ف ۳) 
۳		جو سمندر کی جانب سے فوج آئیں ہر ایک کے پاس تین کنکریاں تھیں دو دونوں پاؤں میں ایک منقار میں۔
(۴) کہ انہیں کنکر کے  پتھروں سے  مارتے  (ف ۴) 
۴		جس پر وہ پرند سنگریزہ چھوڑتے وہ سنگریزہ اس کے خود کو توڑ کر سر سے نکل کر جسم کو چیر کر ہاتھی میں گزر کر زمین پر پہنچتا ہر سنگریزہ پر اس شخص کا نام لکھا تھا جو اس سنگریزہ سے ہلاک کیا گیا۔
(۵) تو انہیں کر ڈالا جیسے  کھائی کھیتی کی پتی (بھوسہ) (ف ۵)
۵		جس روز یہ واقعہ ہوا اسی سال اس واقعہ سے پچاس روز کے بعد سیّدِ عالَم حبیبِ خدا محمّد مصطفیٰ صلی اللہ علیہ و آلہٖ و سلم کی ولادت ہوئی۔



سورۃۂالقریش

اللہ کے  نام سے  شروع جو نہایت مہربان رحم والا(ف ۱)
۱		سورۃ القریش بقولِ اصح مکّیہ ہے، اس میں ایک رکوع، چار۴ آیتیں، ستّرہ۷کلمے، تہتّر۷۳ حرف ہیں۔
(۱)  اس لیے  کہ قریش کو میل دلایا (ف ۲)
۲		یعنی اللہ تعالیٰ کی نعمتیں بے شمار ہیں ان میں سے ایک نعمتِ ظاہرہ یہ ہے کہ اس نے قریش کو ہر سال میں دو سفروں کی طرف رغبت دلائی ان کی محبّت ان میں ڈالی جاڑے کے موسم میں یمن کا سفر اور گرمی کے موسم میں شام کا، کہ قریش تجارت کے لئے ان موسموں میں یہ سفر کرتے تھے اور ہر جگہ کے لوگ انہیں اہلِ حرم کہتے تھے اور ان کی عزّت و حرمت کرتے تھے یہ امن کے ساتھ تجارتیں کرتے اور فائدے اٹھاتے اور مکّہ مکرّمہ میں اقامت کرنے کے لئے سرمایہ بہم پہنچاتے۔ جہاں نہ کھیتی ہے، نہ اور اسبابِ معاش، اللہ تعالیٰ کی یہ نعمت ظاہر ہے اور اس سے فائدہ اٹھاتے ہیں۔
(۲) ان کے  جاڑے  اور گرمی دونوں کے  کوچ میں میل دلایا (رغبت دلائی) 
(۳) تو انہیں چاہیے  اس  گھر کے  (ف ۳) رب کی بندگی کریں۔
۳		یعنی کعبہ شریفہ کے۔
(۴) جس نے  انہیں بھوک میں (ف ۴) کھانا دیا، اور انہیں ایک بڑے   خوف سے  امان بخشا (ف ۵) 
۴		جس میں ان سفروں سے پہلے اپنے وطن میں کھیتی نہ ہونے کے باعث مبتلا تھے ان سفروں کے ذریعہ سے۔
۵		بسببِ حرم شریف کے اور بسببِ اہلِ مکّہ ہونے کے کہ کوئی ان سے تعرّض نہیں کرتا باوجود یہ کہ اطراف و حوالی میں قتل و غارت ہوتے رہتے ہیں، قافلے لٹتے ہیں، مسافر مارے جاتے ہیں۔ یا یہ معنیٰ ہیں کہ انہیں جذام سے امن دی کہ ان کے شہر میں انہیں کچھ جذام نہ ہو گا یا یہ مراد کہ سیّدِ عالَم محمّد صلی اللہ علیہ و آلہٖ و سلم کی برکت سے انہیں خوفِ عظیم سے امان عطا فرمائی۔



سورۂ الماعون

اللہ کے  نام سے  شروع جو نہایت مہربان رحم والا(ف ۱)
۱		سورۃ الماعون مکّیہ ہے اور یہ بھی کہا گیا ہے کہ نصف مکّہ مکرّمہ میں نازل ہوئی عاص بن وائل کے بارے میں اور نصف مدینہ طیّبہ میں عبداللہ بن اُ بَی سلول منافق کے حق میں۔ اس میں ایک رکوع، سات آیتیں، پچّیس کلمے، ایک سو پچّیس حرف ہیں۔
(۱)  بھلا دیکھو تو جو دین کو جھٹلاتا ہے  (ف ۲)
۲		یعنی حساب و جزا کا انکار کرتا ہے باوجود دلائل واضح ہونے کے۔ شانِ نزول : یہ آیتیں عاص بن وائل سہمی یا ولید بن مغیرہ کے حق میں نازل ہوئیں۔
(۲) پھر وہ  وہ ہے  جو یتیم کو دھکے  دیتا ہے  (ف ۳)
۳		اور اس پر شدّت و سختی کرتا ہے اور اس کا حق نہیں دیتا۔
(۳) اور مسکین کو کھانا دینے  کی رغبت نہیں دیتا (ف ۴) 
۴		یعنی نہ خود دیتا ہے نہ دوسرے سے دلاتا ہے انتہا درجہ کا بخیل ہے۔
(۴) تو ان نمازیوں کی خرابی ہے۔
(۵) جو اپنی نماز سے  بھولے  بیٹھے  ہیں (ف ۵)
۵		مراد اس سے منافقین ہیں جو تنہائی میں نماز نہیں پڑھتے کیونکہ اس کے معتقد نہیں اور لوگوں کے سامنے نمازی بنتے ہیں اور اپنے آپ کو نمازی ظاہر کرتے ہیں اور دکھانے کے لئے اٹھ بیٹھ لیتے ہیں اور حقیقت میں نماز سے غافل ہیں۔
(۶)  وہ جو دکھاوا کرتے  ہیں (ف ۶)
۶		عبادتوں میں۔ آگے ان کے بُخل کا بیان فرمایا جاتا ہے۔
(۷) اور بر تنے  کی چیز (ف ۷) مانگے  نہیں دیتے  (ف ۸)
۷		مثل سوئی و ہانڈی و پیالے کے۔
۸		مسئلہ : علماء نے فرمایا کہ مستحب ہے کہ آدمی اپنے گھر میں ایسی چیزیں اپنی حاجت سے زیادہ رکھے جن کی ہمسایوں کو حاجت ہوتی ہے اور انہیں عاریۃً دیا کرے۔



سورۂ الکوثر

اللہ کے  نام سے  شروع جو نہایت مہربان رحم والا(ف ۱)
۱		سورۃ الکوثر جمہور کے نزدیک مدنیّہ ہے، اس میں ایک رکوع، تین آیتیں، دس کلمے، بیالیس حرف ہیں۔
(۱)  اے  محبوب! بیشک ہم نے  تمہیں بے  شمار خوبیاں عطا فرمائیں (ف ۲) 
۲		اور فضائلِ کثیرہ عنایت کر کے تمام خَلق پر افضل کیا، حسنِ ظاہر بھی دیا، حسنِ باطن بھی، نسبِ عالی بھی، نبوّت بھی، کتاب بھی، حکمت بھی، علم بھی، شفاعت بھی، حوضِ کوثر بھی، مقامِ محمود بھی، کثرتِ امّت بھی، اعدائے دِین پر غلبہ بھی، کثرتِ فتوح بھی اور بے شمار نعمتیں اور فضیلتیں جن کی نہایت نہیں۔
(۲)  تو تم اپنے  رب کے  لیے  نماز پڑھو (ف ۳) اور قربانی کرو (ف ۴)
۳		جس نے تمہیں عزّت و شرافت دی۔
۴		اس کے لئے اس کے نام پر، بخلاف بت پرستوں کے جو بتوں کے نام پر ذبح کرتے ہیں۔ اس آیت کی تفسیر میں ایک قول یہ بھی ہے کہ نماز سے نمازِ عید مراد ہے۔
(۳) بیشک جو تمہارا دشمن ہے  وہی ہر خیر سے  محروم ہے  (ف ۵)
۵		نہ آپ، کیونکہ آپ کا سلسلہ قیامت تک جاری رہے گا، آپکی اولاد میں بھی کثرت ہو گی اور آپ کے متّبعین سے دنیا بھر جائے گی، آپ کا ذکر منبروں پر بلند ہو گا، قیامت تک پیدا ہونے والے عالِم اور واعظ اللہ تعالیٰ کے ذکر کے ساتھ آپ کا ذکر کرتے رہیں گے، بے نام و نشان اور ہر بھلائی سے محروم تو آپ کے دشمن ہیں۔ شانِ نزول : جب سیّدِ عالَم صلی اللہ علیہ و آلہٖ و سلم کے فرزند حضرت قاسم کا وصال ہوا تو کفّار نے آپ کو ابتر یعنی منقطعُ النسل کہا اور یہ کہا کہ اب ان کی نسل نہیں رہی ان کے بعد اب ان کا ذکر بھی نہ رہے گا یہ سب چرچا ختم ہو جائے گا۔ اس پرسورۂ کریمہ نازل ہوئی اور اللہ تعالیٰ نے ان کفّار کی تکذیب کی اور ان کا بالغ رد فرمایا۔



سورۂ الکافرون

اللہ کے  نام سے  شروع جو نہایت مہربان رحم والا(ف ۱)
۱		سورۃ الکافرون مکّیہ ہے، اس میں ایک رکوع، چھ آیتیں، چھبّیس کلمے، چورانوے حرف ہیں۔ شانِ نزول : قریش کی ایک جماعت نے سیّدِ عالَم صلی اللہ علیہ و آلہٖ و سلم سے کہا کہ آپ ہمارے دِین کا اتباع کیجئے ہم آپ کے دِین کا اتباع کریں گے ایک سال آپ ہمارے معبودوں کی عبادت کریں ایک سال ہم آپ کے معبود کی عبادت کریں گے، سیّدِ عالَم صلی اللہ علیہ و آلہٖ و سلم نے فرمایا اللہ کی پناہ کہ میں اس کے ساتھ غیر کو شریک کروں کہنے لگے تو آپ ہمارے کسی معبود کو ہاتھ ہی لگا دیجئے ہم آپ کی تصدیق کر دیں گے آپ کے معبود کی عبادت کریں گے، اس پر یہ سورۂ شریفہ نازل ہوئی اور سیّدِ عالَم صلی اللہ علیہ و آلہٖ و سلم مسجدِ حرام میں تشریف لے گئے وہاں قریش کی وہ جماعت موجود تھی حضور صلی اللہ علیہ و آلہٖ و سلم نے یہ سورت انہیں پڑھ کر سنائی تو وہ مایوس ہو گئے اور حضور صلی اللہ علیہ و آلہٖ و سلم کے اور حضور کے اصحاب کے درپے ایذا ہوئے۔
(۱)  تم فرماؤ اے  کافرو۔(ف ۲)
۲		مخاطب یہاں مخصوص کافر ہیں جو علمِ الٰہی میں ایمان سے محروم ہیں۔
(۲) نہ میں پوجتا ہوں جو تم پوجتے  ہو۔
(۳) اور نہ تم پوجتے  ہو جو میں پوجتا ہوں۔
(۴) اور نہ میں پوجوں گا جو تم نے  پوجا۔
(۵) اور نہ تم پوجو گے  جو میں پوجتا ہوں۔
(۶) تمہیں تمہارا دین اور مجھے  میرا دین (ف ۳)
۳		یعنی تمہارے لئے تمہارا کفر اور میرے لئے میری توحید اور میرا اخلاص اور مقصود اس سے تہدید ہے۔ وَھٰذِہِ الاٰ یَۃُ مَنْسُوْخَۃ بِآ یَۃِ الْقِتَالِ



سورۂ نصر 


اللہ کے  نام سے  شروع جو نہایت مہربان رحم والا(ف ۱)
۱		سورۂ نصر مدنیّہ ہے، اس میں ایک رکوع، تین ۳ آیتیں، سترہ ۱۷کلمے، ستتّر ۷۷ حرف ہیں۔
(۱)  جب اللہ کی مدد اور فتح آئے  (ف ۲)
۲		نبی کریم صلی اللہ علیہ و آلہٖ و سلم کے لئے دشمنوں کے مقابلے میں۔ اس سے یا عام فتوحاتِ اسلام مراد ہیں یا خاص فتحِ مکّہ۔
(۲) اور لوگوں کو تم دیکھو کہ اللہ کے  دین میں فوج فوج داخل ہوتے  ہیں (ف ۳)
۳		جیسا کہ بعدِ فتحِ مکّہ ہوا کہ لوگ اقطارِ ارض سے شوقِ غلامی میں چلے آتے تھے اور شرفِ اسلام سے مشرف ہوتے تھے۔
(۳) تو اپنے  رب کی ثناء کرتے  ہوئے  اس کی پاکی بولو اور اس سے  بخشش چاہو (ف ۴)  بیشک وہ بہت توبہ قبول کرنے  والا ہے  (ف ۵)
۴		امّت کے لئے۔
۵		اس سورت کے نازل ہونے کے بعد سیّدِ عالَم صلی اللہ علیہ و آلہٖ و سلم نے سُبْحَان اللہِ وَبِحَمدِہ اَسْتَغفِرُ اللہَ وَاتُوبُ اِلیہ  کی بہت کثرت فرمائی۔ حضرت ابنِ عمر رضی اللہ تعالیٰ عنہما سے مروی ہے کہ یہ سورت حجّۃ الوداع میں بمقامِ مِنیٰ نازل ہوئی اس کے بعد آیت اَلیَومَ اَکْمَلْتُ لَکُمْ دِیْنَکُمْ نازل ہوئی اس کے نازل ہونے کے بعد اسّی۸۰ روز سیّدِ عالَم صلی اللہ علیہ و آلہٖ و سلم نے دنیا میں تشریف رکھی پھر آیۃ الکلالۃ نازل ہوئی اس کے بعد حضور پچاس روز تشریف فرما رہے پھر آیت وَاتَّقُوْا یَوْماً تُرْجَعُوْنَ فِیۡہِ اِلَی اللہِ نازل ہوئی اس کے بعد حضور اکّیس روز یا سات روز تشریف فرما رہے اس سورت کے نازل ہونے کے بعد صحابہ نے سمجھ لیا تھا کہ دِین کامل اور تمام ہو گیا تو اب حضور صلی اللہ علیہ و آلہٖ و سلم دنیا میں زیادہ تشریف نہ رکھیں گے چنانچہ حضرت عمر رضی اللہ تعالیٰ عنہ یہ سورت سن کر اسی خیال سے روئے، اس سورت کے نازل ہونے کے بعد سیّدِ عالَم صلی اللہ علیہ و آلہٖ و سلم نے خطبہ میں فرمایا کہ ایک بندہ کو اللہ تعالیٰ نے اختیار دیا چاہے دنیا میں رہے چاہے اس کی لقاء قبول فرمائے اس بندہ نے لقائے الٰہی اختیار کی، یہ سن کر حضرت ابوبکر رضی اللہ تعالیٰ عنہ نے عرض کیا آپ پر ہماری جانیں، ہمارے مال، ہمارے آباء، ہماری اولادیں سب قربان۔



سورۂ لہب

اللہ کے  نام سے  شروع جو نہایت مہربان رحم والا(ف ۱)
۱		سورۂ ابی لہب مکّیہ ہے، اس میں ایک رکوع، پانچ ۵ آیتیں، بیس ۲۰کلمے، ستتّر۷۷ حرف ہیں۔ شانِ نزول : جب نبی کریم صلی اللہ علیہ و آلہٖ و سلم نے کوہِ صفا پر عرب کے لوگوں کو دعوت دی ہر طرف سے لوگ آئے اور حضور نے ان سے اپنے صدق و امانت کی شہادتیں لینے کے بعد فرمایا  اِنِّیْ لَکُمْ نَذِیْر بِیْنَ یَدَیْ عَذَابٍ شَدِید اس پر ابولہب نے حضور صلی اللہ علیہ و آلہٖ و سلم سے کہا تھا کہ تم تباہ ہو جاؤ کیا تم نے ہمیں اس لئے جمع کیا تھا ؟ اس پر یہ سورت شریف نازل ہوئی اور اللہ تعالیٰ نے اپنے حبیبِ اکرم صلی اللہ علیہ و آلہٖ و سلم کی طرف سے جواب دیا۔
(۱)  تباہ ہو جائیں ابولہب کے  دونوں ہاتھ اور وہ تباہ ہوہی گیا (ف ۲) 
۲		ابولہب کا نام عبد العزیٰ ہے یہ عبدالمطلب کا بیٹا اور سیّدِ عالَم صلی اللہ علیہ و آلہٖ و سلم کا چچا تھا بہت ہی گورا خوبصورت آدمی تھا اسی لئے اس کی کنّیت ابولہب ہے اور اسی کنّیت سے وہ مشہور تھا۔ دونوں ہاتھوں سے مراد اس کی ذات ہے۔
(۲)  اسے  کچھ کام نہ آیا اس کا مال اور نہ جو کمایا (ف ۳)
۳		یعنی اس کی اولاد۔ مروی ہے کہ ابولہب نے جب پہلی آیت سنی تو کہنے لگا کہ جو کچھ میرے بھتیجے کہتے ہیں اگر سچ ہے تو میں اپنی جان کے لئے اپنے مال و اولاد کو فدیہ کر دوں گا، اس آیت میں اس کا رد فرمایا گیا کہ یہ خیال غلط ہے اس وقت کوئی چیز کام آنے والی نہیں۔
(۳) اب دھنستا ہے  لپٹ مارتی آگ میں وہ۔
(۴) اور اس کی جُورو (ف ۴) لکڑیوں کا گٹھا سر پر اٹھاتی۔
۴		اُمِّ جمیل بنتِ حرب بن اُمیّہ ابوسفیان کی بہن جو رسولِ کریم صلی اللہ علیہ و آلہٖ و سلم سے نہایت عناد و عداوت رکھتی تھی اور باوجود یہ کہ بہت دولتمند اور بڑے گھرانے کی تھی لیکن سیّدِ عالَم صلی اللہ علیہ و آلہٖ و سلم کی عداوت میں انتہا کو پہنچی تھی کہ خود اپنی سر پر کانٹوں کا گٹھا لا کر رسولِ کریم صلی اللہ علیہ و آلہٖ و سلم کے راستہ میں ڈالتی تاکہ حضور کو اور حضور صلی اللہ علیہ و آلہٖ و سلم کے اصحاب کو ایذا و تکلیف ہو اور حضور کی ایذا رسانی اس کو اتنی پیاری تھی کہ وہ اس کام میں کسی دوسرے سے مدد لینا بھی گوارا نہ کرتی تھی۔
(۵)  اس کے  گلے  میں کھجور کی چھال کا رسّا، (ف ۵)
۵		جس سے کانٹوں کا گٹھا باندھتی تھی، ایک روز یہ بوجھ اٹھا کر لا رہی تھی کہ تھک کر آرام لینے کے لئے ایک پتّھر پر بیٹھ گئی ایک فرشتے نے بحکمِ الٰہی اس کے پیچھے سے اس گٹھے کو کھینچا وہ گرا اور رسی سے گلے میں پھانسی لگ گئی اور وہ مر گئی۔



سورۂ اخلاص

اللہ کے  نام سے  شروع جو نہایت مہربان رحم والا(ف ۱)
۱		سورۂ اخلاص مکّیہ و بقولے مدنیّہ ہے اس میں ایک رکوع، چار۴ یا پانچ۵ آیتیں، پندرہ ۱۵ کلمے، سینتالیس ۴۷ حرف ہیں۔ احادیث میں اس سورت کی بہت فضیلتیں وارد ہوئی ہیں اس کو تہائی قرآن کے برابر فرمایا گیا ہے یعنی تین مرتبہ اس کو پڑھا جائے تو پورے قرآن کی تلاوت کا ثواب ملے۔ ایک شخص نے سیّدِ عالَم صلی اللہ علیہ و آلہٖ و سلم سے عرض کیا کہ مجھے اس سورت سے بہت محبّت ہے فرمایا اس کی محبّت تجھے جنّت میں داخل کرے گی۔ (ترمذی) شانِ نزول :کفّارِ عرب نے سیّدِ عالَم صلی اللہ علیہ و آلہٖ و سلم سے اللہ ربُّ العزّت و عزّ  و علا تبارک و تعالیٰ کے متعلق طرح طرح کے سوال کئے کوئی کہتا تھا کہ اللہ کا نسب کیا ہے، کوئی کہتا تھا کہ وہ سونے کا ہے یا چاندی کا ہے یا لوہے کا ہے یا لکڑی کا ہے کس چیز کا ہے ؟ کسی نے کہا وہ کیا کھاتا ہے، کیا پیتا ہے، ربوبیّت اس نے کس سے ورثہ میں پائی اور اس کا کون وارث ہو گا ؟ ان کے جواب میں اللہ تعالیٰ نے یہ سورت نازل فرمائی اور اپنے ذات و صفات کا بیان فرما کر معرفت کی راہ واضح کی اور جاہلانہ خیالات و اوہام کی تاریکیوں کو جن میں وہ لوگ گرفتار تھے اپنی ذات و صفات کے انوار کے بیان سے مضمحل کر دیا۔
(۱)  تم فرماؤ وہ اللہ ہے  وہ ایک ہے  (ف ۲)
۲		ربوبیّت و الوہیّت میں صفاتِ عظمت و کمال کے ساتھ موصوف ہے، مثل و نظیر و شبیہ سے پاک ہے، اس کا کوئی شریک نہیں۔
(۲) اللہ بے  نیاز ہے  (ف ۳) 
۳		ہر چیز سے نہ کھائے، نہ پیئے ہمیشہ سے ہے ہمیشہ رہے۔
(۳) نہ اس کی کوئی اولاد (ف ۴) اور نہ وہ کسی سے  پیدا ہوا (ف ۵)
۴		کیونکہ کوئی اس کا مجانس نہیں۔
۵		کیونکہ وہ قدیم ہے اور پیدا ہونا حادث کی شان ہے۔
(۴) اور نہ اس کے  جوڑ کا کوئی (ف ۶)
۶		یعنی کوئی اس کا ہمتا و عدیل نہیں۔ اس سورت کی چند آیتوں میں علمِ الٰہیات کے نفیس و اعلیٰ مطالب بیان فرما دیئے گئے ہیں جن کی تفصیلات سے کُتُب خانے کے کُتُب خانے لبریز ہو جائیں۔



سورۂ فلق

اللہ کے  نام سے  شروع جو نہایت مہربان رحم والا(ف ۱)
۱		سورۂ فلق مدنیّہ ہے اور ایک قول یہ ہے کہ مکّیہ ہے وَالْاَوَّلُ اَصَحُّ اس سورت میں ایک رکوع، پانچ۵ آیتیں، تئیس ۲۳کلمے، چوہتّر۷۴ حرف ہیں۔ شانِ نزول : یہ سورت اور سورۃ الناس جو اس کے بعد ہے جو اس وقت نازل ہوئی جب کہ لبیدبن اعصم یہودی اور اس کی بیٹیوں نے حضور سیّدِ عالَم صلی اللہ علیہ و آلہٖ و سلم پر جادو کیا اور حضور کے جسمِ مبارک اور اعضائے ظاہرہ پر اس کا اثر ہوا قلب و عقل و اعتقاد پر کچھ اثر نہ ہوا چند روز کے بعد جبریل آئے اور انہوں نے عرض کیا کہ ایک یہودی نے آپ پر جادو کیا ہے اور جادو کا جو کچھ سامان ہے وہ فلاں کوئیں میں ایک پتّھر کے نیچے داب دیا ہے، حضور سیّدِ عالَم صلی اللہ علیہ و آلہٖ و سلم نے علیِ مرتضیٰ رضی اللہ عنہ کو بھیجا انہوں نے کنوئیں کا پانی نکالنے کے بعد پتّھر اٹھایا اس کے نیچے سے کھجور کے گابھے کی تھیلی برآمد ہوئی اس میں حضور صلی اللہ علیہ و آلہٖ و سلم کے موئے شریف جو کنگھی سے برآمد ہوئے تھے اور حضور صلی اللہ علیہ و آلہٖ و سلم کی کنگھی کے چند دندانے اور ایک ڈورا یا کمان کا چلّہ جس میں گیارہ گرہیں لگی تھیں اور ایک موم کا پُتلہ جس میں گیارہ سوئیاں چبھی تھیں یہ سب سامان پتّھر کے نیچے سے نکلا اور حضور کی خدمت میں حاضر کیا گیا اﷲ تعالیٰ نے یہ دونوں سورتیں نازل فرمائیں ان دونوں سورتوں میں گیارہ آیتیں ہیں پانچ سورۂ فلق میں ہر ایک آیت کے پڑھنے کے ساتھ ایک ایک گرہ کھُلتی جاتی تھی یہاں تک کہ سب گرہیں کھُل گئیں اور حضور صلی اللہ علیہ و آلہٖ و سلم بالکل تندرست ہو گئے۔ مسئلہ : تعویذ اور عمل جس میں کوئی کلمۂ کفر یا شرک کا نہ ہو جائز ہے خاص کر وہ عمل جو آیاتِ قرآنیہ سے کئے جائیں یا احادیث میں وارد ہوئے ہوں۔ حدیث شریف میں ہے کہ اسماء بنتِ عمیس نے عرض کیا یا رسول اللہ صلی اللہ علیہ و آلہٖ و سلم جعفر کے بچّوں کو جلد جلد نظر ہوتی ہے کیا مجھے اجازت ہے کہ ان کے لئے عمل کروں حضور نے اجازت دی۔ ( ترمذی)
(۱) تم فرماؤ میں اس کی پناہ لیتا ہوں جو صبح کا پیدا کرنے  والا  ہے  (ف ۲)
۲		تعوُّذ میں اللہ تعالیٰ کا اس وصف کے ساتھ ذکر اس لئے ہے اللہ تعالیٰ صبح پیدا کر کے شب کی تاریکی دور فرماتا ہے تو وہ قادر ہے کہ پناہ چاہنے والے کو جن حالات سے خوف ہے ان کو دور فرمائے نیز جس طرح شبِ تار میں آدمی طلوعِ صبح کا انتظار کرتا ہے ایسا ہی خائف امن و راحت کا منتظر رہتا ہے علاوہ بریں صبح اہلِ اضطرار و اضطراب کی دعاؤں کا اور ان کے قبول ہونے کا وقت ہے تو مراد یہ ہوئی کہ جس وقت اربابِ کرب و غم کو کشائش دی جاتی ہیں اور دعائیں قبول کی جاتی ہیں میں اس وقت کے پیدا کرنے والے کی پناہ چاہتا ہوں، ایک قول یہ بھی ہے کہ فلق جہنّم میں ایک وادی ہے۔
(۲) اس کی سب مخلوق کی شر سے  (ف ۳)
۳		جاندار ہو یا بے جان مکلّف ہو یا غیرِ مکلف۔ بعض مفسّرین نے فرمایا ہے کہ مخلوق سے مراد خاص ابلیس ہے جس سے بدتر مخلوق میں کوئی نہیں اور جادو کے عمل اس کی اور اس کے اعوان و لشکروں کی مدد سے پورے ہوتے ہیں۔
(۳) اور اندھیری ڈالنے  والے  کے  شر سے  جب وہ ڈوبے  (ف ۴)
۴		حضرت اُمُّ المؤمنین عائشہ رضی اللہ تعالیٰ عنہا سے مروی ہے کہ رسولِ کریم صلی اللہ علیہ و آلہٖ و سلم نے چاند کی طرف نظر کر کے ان سے فرمایا اے عائشہ اللہ کی پناہ لو اس کے شر سے یہ اندھیری ڈالنے والا ہے جب ڈوبے۔ ( ترمذی) یعنی آخرِ ماہ میں جب چاند چھُپ جائے تو جادو کے وہ عمل جو بیمار کرنے کے لئے ہیں اسی وقت میں کئے جاتے ہیں۔
(۴) اور ان عورتوں کے  شر سے  جو گرہوں میں پھونکتی ہیں (ف ۵)
۵		یعنی جادوگر عورتیں جو ڈوروں میں گرہ لگا لگا کر ان میں جادو کے منتر پڑھ پڑھ کر پھونکتی ہیں جیسے کہ لبید کی لڑکیاں۔ مسئلہ : گنڈے بنانا اور ان پر گرہ لگانا آیاتِ قرآن یا اسمائے الٰہیہ دم کرنا جائز ہے جمہور صحابہ و تابعین اسی پر ہیں اور حدیثِ عائشہ رضی اللہ تعالیٰ عنہا میں ہے کہ جب حضور سیّدِ عالَم صلی اللہ علیہ و آلہٖ و سلم کے اہل میں سے کوئی بیمار ہوتا تو حضور معوّذات پڑھ کر اس پر دم فرماتے
(۵) اور حسد والے  کے  شر سے  جب وہ مجھ سے  جلے  (ف ۶)
۶		حسد والا وہ ہے جو دوسرے کے زوالِ نعمت کی تمنّا کرے، یہاں حاسد سے یہود مراد ہیں جو نبی کریم صلی اللہ علیہ و آلہٖ و سلم سے حسد کرتے تھے یا خاص لبید بن اعصم یہودی۔ حسد بدترین صفت ہے اور یہی سب سے پہلا گناہ ہے جو آسمان میں ابلیس سے سرزد ہوا اور زمین میں قابیل سے۔



سورۂ الناس

اللہ کے  نام سے  شروع جو نہایت مہربان رحم والا(ف ۱)
۱		سورۃ الناس بقولِ اصح مدنیّہ ہے، اس میں ایک رکوع، چھ۶ آیتیں، بیس۲۰ کلمے، اناسی۷۹ حرف ہیں۔
(۱)  تم کہو میں اس کی پناہ میں آیا جو سب لوگوں کا رب (ف ۲) 
۲		سب کا خالق و مالک۔ ذکر میں انسانوں کی تخصیص ان کی تشریف کے لئے ہے کہ انہیں اشرف المخلوقات کیا۔
(۲)  سب لوگوں کا بادشاہ (ف ۳) 
۳		ان کے کاموں کی تدبیر فرمانے والا۔
(۳)  سب لوگوں کا خدا (ف ۴)
۴		کہ الٰہ اور معبود ہونا اسی کے ساتھ خاص ہے۔
(۴) اس کے  شر سے  جو دل میں برے  خطرے  ڈالے  (ف ۵) اور دبک رہے  (ف ۶) 
۵		مراد اس سے شیطان ہے۔
۶		یہ اس کی عادت ہی ہے کہ انسان جب غافل ہوتا ہے تو اس کے دل میں وسوسے ڈالتا ہے اورجب انسان اللہ کا ذکر کرتا ہے تو شیطان دبک رہتا ہے اور ہٹ جاتا ہے۔
(۵) وہ جو لوگوں کے  دلوں میں وسوسے  ڈالتے  ہیں۔
(۶) جن اور آدمی (ف ۷)
۷		یہ بیان ہے وسوسے ڈالنے والے شیطان کا کہ وہ جنّوں میں سے بھی ہوتا ہے اور انسانوں میں سے بھی جیسا شیاطین جن انسانوں کو وسوسے میں ڈالتے ہیں ایسے ہی شیاطین انس بھی ناصح بن کر آدمی کے دل میں وسوسے ڈالتے ہیں پھر اگر آدمی ان وسوسوں کو مانتا ہے تو اس کا سلسلہ بڑھ جاتا ہے اور خوب گمراہ کرتے ہیں اگر اس سے متنفر ہوتا ہے تو ہٹ جاتے ہیں اور دبک رہتے ہیں۔ آدمی کو چاہئے کہ شیاطین جن کے شر سے بھی پناہ مانگے اور شیاطین انس کے شر سے بھی۔ بخاری و مسلم کی حدیث میں ہے کہ سیّدِ عالَم صلی اللہ علیہ و آلہٖ و سلم شب کو جب بسترِ مبارک پر تشریف لاتے تو اپنے دونوں دستِ مبارک جمع فرماکر ان میں دم کرتے اور سورۂ قُلْ ھُوَاللہُ اَحَد وَقُلْ اَعُوذُ بِرَبِّ الفَلَقِ اور قُلْ اَعُوۡ ذُبِرَبِ النَّاس پڑھ کر اپنے مبارک ہاتھوں کو سرِ مبارک سے لے کر تمام جسمِ اقدس پر پھیرتے جہاں تک دستِ مبارک پہنچ سکتے یہ عمل تین مرتبہ فرماتے۔ وَاﷲ تَعَالیٰ اَعْلَمُ بِمُرَادِہٖ وَاَسْرَارِ کِتَابِہٖ وَاٰخِرُ دَعْوَانَآ اَنِ الْحَمْدُ اللہِ رَبِّ الْعَالَمِیْنَ وَاَفْضَلُ الصَّلٰوۃِ واَزکَی السَّلامِ عَلیٰ حَبِیْبِہٖ وَسَیِّدِ اَنْبِیَآئِہ وَرُسُلِہٖ سَیِّدنَا مُحَمَّدٍ وَاٰلِہٖ وَاَصْحٰبِہ اَجْمَعِیْنَ 
*****

٭٭٭
تدوین اور ای بک کی تشکیل: اعجاز عبید
تشکر: محمد  فرقان اور کلین ٹچ ڈاٹ کام ڈاٹ پی کے
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ ۲۵۰ فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.۲۵۰free.com


