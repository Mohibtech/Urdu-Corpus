


تفسیر المدنی

حصہ پنجم

محمد اسحاق خان ولد سردار خانولی

سورۃ ۲۷ تا ۳۷





(سورۃ النمل ۔ سورہ نمبر ۲۷ ۔ تعداد آیات ۹۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔      طس، یہ آیتیں ہیں اس عظیم الشان قرآن کی یعنی کھول کر بیان کر دینے والی
۲۔۔۔     ایک ایسی کتاب کی جو سراسر ہدایت اور عظیم الشان خوشخبری ہے ان ایمان والوں کے لیے 
۳۔۔۔     جو نماز قائم کرتے زکوٰۃ دیتے اور آخرت پر پورا پورا یقین رکھتے ہیں ۔
۴۔۔۔     اس کے برعکس جو لوگ آخرت پر ایمان نہیں رکھتے بلاشبہ ان کے لیے ہم نے ان کے اعمال کو ایسا خوشنما بنا دیا ہے کہ وہ بھٹکتے ہی چلے جا رہے ہیں ،
۵۔۔۔     یہی ہیں وہ لوگ جن کے لیے قیامت سے پہلے بھی برا عذاب ہے اور آخرت میں بھی یہی لوگ سب سے زیادہ خسارے والے ہوں گے 
۶۔۔۔     اور گو یہ منکر لوگ نہ مانیں مگر اس میں کوئی شک نہیں کہ آپ کو یہ قرآن ایک ایسی ذات کی طرف سے دیا جا رہا ہے جو بڑی ہی حکمت والی سب کچھ جانتی ہے 
۷۔۔۔     اور وہ عبرتوں بھرا قصہ بھی یاد کرو کہ جب موسیٰ نے اپنے گھر والوں سے کہا کہ مجھے ایک آگ سی نظر آ رہی ہے میں ابھی وہاں سے تمہارے پاس کوئی خبر یا کوئی انگارا چن لاتا ہوں تاکہ تم گرمی حاصل کر سکو،
۸۔۔۔     پھر جب موسیٰ وہاں پہنچے تو انہیں ایک آواز آئی کہ برکت ہو ان پر بھی جو اس آگ کے اندر ہیں اور اس پر بھی جو اس کے آس پاس ہے اور یہ نور ذات خداوندی نہیں کہ اﷲ  جو پروردگار ہے سب جہانوں کا پاک ہے ہر حد بندی سے
۹۔۔۔     اے موسیٰ بات یہ ہے کہ میں جو کہ یہ کلام بے کیف تم سے کر رہا ہوں اللہ ہی ہوں سب پر غالب بڑا ہی حکمت والا
۱۰۔۔۔     اور پھینک دو اپنی لاٹھی کو پھر جونہی موسیٰ نے اس کو دیکھا تو وہ اس طرح بل کھا رہی تھی جیسے کوئی سانپ ہو تو بھاگ کھڑے ہوئے موسیٰ خوف کے مارے پیٹھ پھیر کر اور پیچھے مڑ کر بھی نہ دیکھا ارشاد ہوا اے موسیٰ ڈرو مت کہ میرے حضور پیغمبر ڈرا نہیں کرتے
۱۱۔۔۔     مگر جس نے ظلم کیا ہو پھر اس کے بارے میں بھی قانون یہ ہے کہ اگر اس نے برائی کے بعد اسے نیکی سے بدل دیا تو میں اس کو بھی معاف کر دوں گا کیونکہ میں یقینی طور پر بڑا ہی بخشنے والا نہایت ہی مہربان ہوں 
۱۲۔۔۔     اور ڈال دو اپنا ہاتھ اپنے گریبان میں پھیر دیکھو کہ کس طرح وہ چمکتا ہوا نکلتا ہے بغیر کسی عیب اور بیماری کے یہ دو نشانیاں ان نو نشانیوں میں سے ہیں فرعون اور اس کی قوم کی طرف لے جانے کے لیے بلاشبہ وہ بڑے ہی بدکردار لوگ ہیں ۔
۱۳۔۔۔      پھر جب پہنچ گئیں ان کے پاس ہماری نشانیاں آنکھیں کھول دینے والی تو ان لوگوں نے چھوٹتے ہی کہا کہ یہ تو جادو ہے کھلا ہوا،
۱۴۔۔۔     اور انہوں نے ان کا انکار کر دیا ظلم اور تکبر کی بناء پر حالانکہ انکے دل ان کا یقین کر چکے تھے ، سو دیکھ لو کہ کیسا ہوا انجام فساد مچانے والوں کا
۱۵۔۔۔      اور بلاشبہ ہم نے داؤد اور سلیمان کو بھی ایک عظیم الشان علم بخشا اور ان دونوں نے اس پر شکر کے لیے کہا کہ سب تعریفیں اس اللہ کے لیے ہیں جس نے ہمیں فضیلت و بزرگی بخشی اپنے بہت سے ایمانداروں پر،
۱۶۔۔۔     اور وارث بنے سلیمان داؤد کے ، اور انہوں نے اظہار تشکر اور تحدیث نعمت کے طور پر کہا اے لوگوں ہمیں سکھائی گئی ہے بولی پرندوں کی اور ہمیں عطا فرمائی گئی ہے ضرورت کی ہر چیز بے شک یہ کھلا ہوا فضل اور مہربانی ہے 
۱۷۔۔۔     ہمارے خالق و مالک کی طرف سے اور سلیمان کی عظمت و شان کا یہ عالم تھا کہ ان کے لیے جمع کیے جاتے لشکر جنوں انساں اور پرندوں کے 
۱۸۔۔۔     پھر نظم و ترتیب کے لیے ان کو روکا جاتا یہاں تک کہ ایک مرتبہ چلتے چلتے جب وہ چیونٹیوں کی ایک وادی میں پہنچے تو ایک چیونٹی نے آواز دی کہ اے چیونٹیو! گھس جاؤ تم اپنے اپنے بلوں میں کہیں ایسا نہ ہو کہ روند ڈالیں تم کو سلیمان اور ان کے لشکر درآنحالیکہ انکو اس کی خبر بھی نہ ہو
۱۹۔۔۔     تو اس پر سلیمان مسکراتے ہوئے ہنس پڑے اس اس ننھی منی چیونٹی کی اس بات کی بناء پر اور فوراً اپنے مالک کی طرف متوجہ ہو کر عرض کیا اے میرے رب مجھے توفیق دے کہ میں شکر ادا کر سکوں تیری ان عظیم الشان نعمتوں کا جن سے تو نے طرح طرح سے اور محض اپنی رحمت و عنایت سے نوازا ہے مجھے بھی اور میرے ماں باپ کو بھی اور یہ کہ میں ایسے نیک کام کروں جو تجھے پسند ہوں اور داخل فرما دے مجھے اے میرے مالک! اپنی رحمت سے اپنے ان خاص بندوں میں جو سزاوار ہیں (تیرے قرب خاص کے )
۲۰۔۔۔     اور ایک مرتبہ ایسا ہوا کہ سلیمان نے جائزہ لیا پرندوں کے لشکر کا تو ہدہد کو نہ پا کر کہا کیا بات ہے کہ میں ہدہد کو نہیں دیکھ رہا کیا میری نگاہ چوک رہی ہے یا وہ کہیں غیر حاضر ہے ۔
۲۱۔۔۔     اگر ایسا ہے تو میں اس کو سخت سزا دوں گا یا اسے ذبح کر ڈالوں گا یا وہ پیش کرے میرے سامنے کوئی کھلی سند اور معقول عذر
۲۲۔۔۔     پھر کچھ زیادہ دیر نہیں گزری تھی کہ ہدہد نے حاضر ہو کر عرض کیا کہ میں وہ معلومات لایا ہوں جو جناب کے علم میں بھی نہیں ہیں ، میں جناب کے پاس سبا کے بارے میں ایک اہم یقینی خبر لایا ہوں ،
۲۳۔۔۔     تفصیل اس اجمال کی یہ ہے کہ میں نے وہاں ایک عورت کو پایا جو ان لوگوں پر حکومت کرتی ہے اسے ہر قسم کا ساز و سامان حاصل ہے اور اس کے پاس ایک عظیم الشان تخت بھی ہے 
۲۴۔۔۔     میں نے دیکھا کہ وہ اور اس کی قوم سب سجدہ کرتے ہیں سورج کو اللہ وحدہٗ لاشریک کو چھوڑ کر اور خوشنما بنا دیا ہے شیطان نے ان کے لیے ان کے کاموں کو سو اس نے روک رکھا انکو راہ حق و صواب سے پس وہ نہیں پاتے سیدھی راہ
۲۵۔۔۔     آخر وہ اس اللہ ہی کو سجدہ کیوں نہیں کرتے جو نکالتا ہے چھپی چیزوں کو آسمانوں اور زمین کی اور وہ ایک برابر جانتا ہے تمہاری ان باتوں کو بھی جو تم لوگ چھپاتے ہو اور ان کو بھی جن کو تم ظاہر کرتے ہو
۲۶۔۔۔     اللہ وہ ہے کہ اس کے سوا کوئی بھی معبود نہیں اور وہ مالک ہے عرش عظیم کا۔
۲۷۔۔۔     سلیمان نے کہا ہم ابھی دیکھ لیتے ہیں کہ تو نے سچ کہا یا تو ان لوگوں میں سے ہے جو جھوٹ بولتے ہیں 
۲۸۔۔۔     یہ میرا خط لے جا کر ان لوگوں کی طرف ڈال دے پھر ان سے ذرہ ہٹ کر دیکھا کہ وہ کیا ردعمل ظاہر کرتے ہیں ،
۲۹۔۔۔     چنانچہ ہدہد نے ایسے ہی کیا اور اس پر اس عورت نے اپنے درباریوں سے کہا اے دربار والو میری طرف ایک بڑا اہم خط ڈالا گیا ہے ۔
۳۰۔۔۔     یہ سلیمان کی طرف سے ہے اور اسے اللہ رحمان رحیم کے نام سے شروع کیا گیا ہے 
۳۱۔۔۔      اور مضمون اس کا یہ ہے کہ میرے مقابلے میں تم لوگ سرکشی نہیں کرنا اور حاضر ہو جاؤ تم سب میرے پاس فرمانبردار ہو کر،
۳۲۔۔۔     کہنے لگی اے دربار والو مجھے مشورہ دو میرے اس اہم معاملے میں کہ میں کسی بھی اہم معاملے کا قطعی فیصلہ نہیں کرتی جب تک کہ تم میرے پاس حاضر نہ ہوؤ اور اپنی رائے پیش نہ کر دو
۳۳۔۔۔     انہوں نے جواب دیا کہ ہم تو بڑے طاقتور سخت لڑنے والے لوگ ہیں اس لیے خوف کی تو کوئی بات نہیں آگے آپ کی مرضی آپ خود دیکھ لیں کہ آپ کو کیا حکم دینا ہے ۔
۳۴۔۔۔     کہنے لگی کہ بادشاہ جب کسی بستی میں گھس آتے ہیں تو ان کا وطیرہ یہی ہوتا ہے کہ وہ اسے بگاڑ کر رکھ دیتے ہیں اور اس کے باشندوں میں سے عزت والوں کو ذلیل کر دیتے ہیں ، اور خدشہ ہے کہ یہ لوگ بھی ایسا ہی کریں گے ۔
۳۵۔۔۔     اس لیے سر دست تو میں ان کے لیے کچھ ہدیہ بھیجتی ہوں پھر دیکھتی ہوں کہ میرے ایلچی کیا جواب لے کر پلٹتے ہیں ،
۳۶۔۔۔     چنانچہ جب وہ قاصد سامان لے کر سلیمان کے پاس پہنچا تو آپ نے فرمایا کہ کیا تم لوگ مال سے میری مدد کرنا چاہتے ہو؟ تو سن لو کہ جو کچھ اللہ نے مجھے دے رکھا ہے وہ اس سے کہیں بہتر ہے جو اس نے تمہیں دیا ہے تمہارا یہ ہدیہ تم ہی لوگوں کو مبارک ہو؟
۳۷۔۔۔     تم ان کے پاس واپس چلے جاؤ ہم خود ہی ان پر ایسے لشکر لے کر پہنچ رہے ہیں جن کا وہ کسی طرح کوئی مقابلہ نہیں کر سکیں گے اور ہم ان کو وہاں سے ایسا ذلیل کر کے نکالیں گے کہ وہ پست ہو کر رہ جائیں گے ۔
۳۸۔۔۔     پھر سلیمان نے کہا کہ دربار والو تم میں سے کون ہے جو لے آئے میرے پاس اس کے تخت کو قبل اس سے کہ وہ لوگ میرے پاس آ پہنچیں فرمانبردار ہو کر؟
۳۹۔۔۔     تو اس پر ایک قوی ہیکل جن نے عرض کیا کہ میں اس کو آپ کی خدمت میں لا کر حاضر کروں گا قبل اس سے کہ آپ اپنی جگہ سے اٹھیں اور بلاشبہ مجھے اس پر پوری قوت بھی ہے اور میں امانتدار بھی ہوں 
۴۰۔۔۔     اس کے برعکس اس شخص نے جس کے پاس علم تھا کتاب الٰہی کا اس نے کہا کہ میں تو اسے آپ کے پاس آپ کی پلک جھپکنے سے بھی پہلے لائے دیتا ہوں ، چنانچہ جب سلیم نے پل بھر میں اس کو اپنے پاس رکھا ہوا دیکھا تو وہ خوشی و مسرت میں جھوم کر شکر نعمت کے طور پر پکار اٹھے کہ یہ سب کچھ فضل و کرم ہے میرے رب کا، تاکہ وہ مجھے آزمائے کہ میں شکر کرتا ہوں یا ناشکری اور جو کوئی شکر کرتا ہے تو وہ اپنے ہی بھلے کے لیے شکر کرتا ہے اور جو کوئی ناشکری کرتا ہے تو وہ بھی اپنا ہی نقصان کرتا ہے کیونکہ میرا رب تو قطعی طور پر اور ہر طرح سے بے نیاز اور بڑا ہی کرم والا ہے 
۴۱۔۔۔     اس کے بعد سلیمان نے حکم دیا کہ کچھ تبدیلی کر دو اس کی آزمائش کے لیے اس کے تخت میں تاکہ ہم دیکھیں کہ اسے پتہ لگتا ہے یا اس کا شمار ان لوگوں میں ہوتا ہے جنہیں پتہ نہیں لگتا،
۴۲۔۔۔     چنانچہ ایسا ہی کیا گیا پھر جب وہ پہنچ گئی تو اس سے کہا گیا کہ کیا تمہارا تخت بھی ایسا ہی ہے ؟ تو اس نے جواب دیا کہ یہ تو گویا وہی ہے اور یہ معجزہ دکھانے کی بھی کوئی ضرورت نہ تھی کیونکہ ہمیں تو اس سے پہلے ہی اس سب کا علم ہو گیا تھا اور ہم نے سر اطاعت و تسلیم جھکا دیا تھا
۴۳۔۔۔     مگر اس قدر عقل مند عورت ہونے کے باوجود اس کو روک رکھا تھا راہ حق و صواب سے اس کے ان خود ساختہ معبودوں نے جن کی وہ پوجا پاٹ کرتی تھی اللہ کےسوا، کہ تھی تو وہ بہر حال ایک کافر قوم ہی میں سے ،
۴۴۔۔۔     اس کے بعد اس سے کہا گیا کہ داخل ہو جاؤ تم اس محل میں سو اس نے جو اس کے صحن کو دیکھا تو اسے پانی کا ایک حوض سمجھ کر اپنے پائنچے اٹھا لیے ، اس پر سلیمان نے فرمایا کہ پائنچے اٹھانے کی ضرورت نہیں کہ یہ پانی نہیں بلکہ یہ تو ایک محل ہے جس کے صحن میں بھی شیشے جڑے ہوئے ہیں تب وہ بے ساختہ پکار اٹھی کے اے میرے رب بے شک میں نے اب تک نور حق و ہدایت سے دور رہ کر بڑا ظلم ڈھایا اپنی جان پر اور اب میں نے سر تسلیم خم کر لیا۔ سلیمان کے ساتھ اللہ کے لیے جو کہ پروردگار ہے سب جہانوں کا
۴۵۔۔۔     اور بلاشبہ ہم نے ثمود کی طرف بھی ان کے بھائی صالح کو یہ پیغام دے کر بھیجا کہ تم سب لوگ اللہ ہی کی بندگی کرو تو وہ لوگ یکایک دو گروہ بن کر آپس میں جھگڑنے لگے ،
۴۶۔۔۔     صالح نے فرمایا اے میری قوم کے لوگو! تم کیوں جلدی مچاتے ہو برائی کے لیے بھلائی سے پہلے ، تم لوگ اللہ سے بخشش کیوں نہیں مانگتے ؟ تاکہ تم پر رحم کیا جائے ؟
۴۷۔۔۔     ان لوگوں نے کہا ہم تو نحوست کا شکار ہو گئے تمہاری وجہ سے اور ان لوگوں کی وجہ سے جو تمہارے ساتھ ہیں ، صالح نے فرمایا کہ تمہاری نحوست تو تمہارے اپنے کفر کی بدولت اﷲ کی طرف سے ہے اصل بات یہ ہے کہ تم لوگوں کو آزمائش میں ڈال دیا گیا ہے 
۴۸۔۔۔     اور اس شہر میں تو ایسے سرغنے رہتے تھے جو فساد مچاتے تھے  اﷲ کی زمین میں اور وہ اصلاح نہیں کرتے تھے 
۴۹۔۔۔     انہوں نے آپس میں اﷲ کی قسمیں کھا کر کہا کہ ہم صالح اور اس کے گھر والوں پر شبخون ماریں گے پھر اگر تحقیق کی نوبت آئی تو ہم اس کے وارثوں سے کہہ دیں گے کہ ہم تو اس کے خاندان کی ہلاکت کے موقع پر موجود ہی نہیں تھے اور ہم بالکل سچے ہیں ۔
۵۰۔۔۔     تو انہوں نے ایک سازش کی اور ہم نے ان کی سازش کا توڑ اس طرح پیش کیا کہ انہیں پتہ تک نہ چلا،
۵۱۔۔۔     سو دیکھو کیسا ہوا انجام ان کی سازش کا، کہ ہم نے تباہ کر کے رکھ دیا ان کو بھی اور ان کی پوری قوم کو بھی سب کو،
۵۲۔۔۔     سو یہ ہیں ان کے گھر ویران پڑے ہوئے اس ظلم کی پاداش میں جو کہ وہ لوگ کرتے رہے تھے ، بلاشبہ اس میں بڑی بھاری نشانی ہے ان لوگوں کے لیے جو علم رکھتے ہیں
۵۳۔۔۔     اور ہم نے نجات دے دی اپنی رحمت و عنایت سے ان لوگوں کو جو ایمان لائے تھے اور وہ بچتے رہے تھے اپنے رب کی نافرمانی سے
۵۴۔۔۔     اور لوط کو بھی ہم نے پیغمبر بنا کر بھیجا سو یاد کرو جب کہ انہوں نے اپنی قوم سے فرمایا کہ کیا تم لوگ دیدہ دانستہ اس بے حیائی کا ارتکاب کرتے ہو؟
۵۵۔۔۔     کیا تم لوگ عورتوں کو چھوڑ کر مردوں کے پاس شہوت رانی کے لیے آتے ہو؟ حقیقت یہ ہے کہ تم لوگ سخت جہالت کا کام کرتے ہو۔
۵۶۔۔۔     ان کی قوم کا جواب اس کے سوا اور کچھ نہ تھا کہ انہوں نے کہا کہ نکال دو لوط کے ساتھیوں کو اپنی بستی سے یہ لوگ بڑے پاکباز بنتے ہیں ،
۵۷۔۔۔     آخرکار اس قوم پر عذاب نازل ہوا اور ہم نے بچا لیا لوط کو بھی اور ان کے تمام متعلقین کو بھی سوائے ان کی بیوی کے کہ اس لیے ہم نے مقدر کر دیا تھا اس کے کفر و انکار کی بناء پر کہ اس کو بھی رہنا ہے ان لوگوں کے ساتھ جن کو پیچھے رہنا تھا،
۵۸۔۔۔     اور برسا دی ہم نے ان پر ایک بڑی ہولناک بارش، سو بڑی ہی بری بارش تھی ان لوگوں کی جن کو خبردار کیا جا چکا تھا
۵۹۔۔۔      کہو سب تعریفیں اللہ ہی کے لیے ہیں اور سلام ہو اس کے ان بندوں پر جن کو اس نے چن لیا اپنی نبوت و رسالت کے لیے ، کیا اللہ بہتر ہے یا وہ معبودان باطلہ جنہیں یہ لوگ اس کا شریک ٹھہراتے ہیں ؟
۶۰۔۔۔     بھلا کون ہے وہ جس نے پیدا فرمایا آسمانوں اور زمین کی اس حکمتوں بھری کائنات کو اور اتارا اس نے تمہارے لئے آسمانوں سے پانی پھر اگائے ہم نے اس کے ذریعے طرح طرح کے با رونق باغات تمہارے بس میں تو یہ بھی نہ تھا کہ تم ان کے درختوں کو ہی اگا سکو تو کیا ایسی ایسی قدرتوں والے اللہ کے ساتھ دوسرا کوئی معبود و شریک ہو سکتا ہے ؟ کوئی نہیں بلکہ اصل بات یہ ہے کہ یہ لوگ سیدھے راستے سے ہٹ کر چل رہے ہیں (۱)
۶۱۔۔۔     اس کی قدرت کے دلائل مزید سنو بھلا کون ہے وہ جس نے اس زمین کو جائے قرار بنایا اس کے اندر دریا رواں کر دیے اس کیلئے پہاڑوں کے عظیم الشان لنگر بنا دئیے اور (میٹھے و کھاری) پانی کے ان دونوں عظیم الشان ذخیروں کے درمیان آڑ بنا دی (۲) کیا ایسی عظیم و بے مثال قدرتوں والے اللہ کے ساتھ کوئی اور معبود شریک ہو سکتا ہے ؟ بات دراصل یہ ہے کہ اکثر لوگ علم نہیں رکھتے (حق اور حقیقت کا)
۶۲۔۔۔     بھلا کون ہے وہ جو دعا و پکار سنتا ہے مجبور و لاچار شخص کی جب کہ وہ پکارتا ہے اس وحدہٗ لا شریک کو اور کون اس کی تکلیف کو دور کرتا ہے اور وہ کون ہے جو تمہیں زمین میں نائب بناتا ہے ؟ (۳) کیا ایسے قادر مطلق اللہ کے ساتھ کوئی اور معبود شریک ہونے کے لائق ہو سکتا ہے ؟ بہت ہی کم سبق لیتے اور نصیحت حاصل کرتے ہو تم لوگ
۶۳۔۔۔     اور سنو بھلا کون ہے وہ جو تم کو راستہ دکھاتا ہے خشکی اور تری کے گھٹا ٹوپ اندھیروں میں ؟ اور کون ہے وہ جو چلاتا ہے ہواؤں کو اپنی باران رحمت سے پہلے خوشخبری دینے کو؟ کیا اللہ کے ساتھ کوئی دوسرا معبود ایسا ہو سکتا ہے بہت بلند و بالا ہے اللہ اس شرک سے جو یہ لوگ کرتے ہیں 
۶۴۔۔۔     بھلا کون ہے وہ جو مخلوق کو پہلی بار پیدا کرتا ہے ؟ پھر وہ اس کو دوبارہ پیدا کر دے گا اور کون ہے جو تمہیں روزی دیتا ہے آسمان اور زمین سے ؟ کیا اللہ کے ساتھ کوئی اور معبود ایسا ہو سکتا ہے ؟ ان سے کہو کہ لاؤ تم لوگ اپنی دلیل اگر تم سچے ہو
۶۵۔۔۔     اپنی شرکیات میں کہو کوئی بھی غیب نہیں جانتا آسمانوں اور زمین میں سوائے ایک اللہ کے اور انہیں تو اس کی بھی خبر نہیں کہ یہ خود کب اٹھائے جائیں گے (۱)
۶۶۔۔۔     بلکہ نیست ہو گیا ان کا علم آخرت کی حقیقت اور عظمت شان کے بارے میں بلکہ اس سے بڑھ کر یہ کہ یہ اس کے بارے میں شک میں پڑے ہیں بلکہ اس سے بھی بڑھ کر یہ کہ یہ لوگ اس کے بارہ میں اندھے ہیں 
۶۷۔۔۔     اور کہتے ہیں وہ لوگ جو اڑے ہوئے ہیں اپنے کفر و باطل پر کہ کیا ہم جب مر کر مٹی ہو جائیں گے ہم بھی اور ہمارے باپ دادا بھی تو کیا واقعی ہمیں پھر زندہ کر کے قبروں سے نکالا جائے گا؟
۶۸۔۔۔     اس کا وعدہ تو ہم سے اور اس سے پہلے ہمارے باپ دادوں سے بھی ہوتا چلا آیا ہے یہ تو محض کہانیاں ہیں پہلے لوگوں کی
۶۹۔۔۔     ان سے کہو کہ تم لوگ چلو پھرو اللہ کی عبرتوں بھری اس زمین میں پھر دیکھو کہ کیسا ہوا انجام مجرموں کا؟
۷۰۔۔۔     اور نہ غم کھاؤ آپ ان لوگوں پر اور نہ کسی تنگی اور گھٹن میں پڑو ان کی ان چال بازیوں کی بناء پر جو یہ لوگ حق اور اہل حق کے خلاف کرتے ہیں اور کہتے ہیں 
۷۱۔۔۔     کہ کب پوری ہو گی تمہاری یہ دھمکی اگر تم سچے ہو؟
۷۲۔۔۔     کہو ہو سکتا ہے کہ قریب ہی آ لگا کچھ حصہ اس ہولناک انجام و عذاب کا جس کے لئے تم لوگ جلدی مچاتے ہو اور جس کے تم مستحق ہو
۷۳۔۔۔     اور بے شک تمہارا رب بڑا ہی فضل فرمانے والا ہے لوگوں پر لیکن لوگوں کی اکثریت ہے کہ وہ پھر بھی اس کا شکر نہیں ادا کرتے 
۷۴۔۔۔     اور بلاشبہ تمہارا رب پوری طرح اور ایک برابر جانتا ہے ان سب باتوں کو جن کو یہ لوگ چھپائے رکھتے ہیں اپنے سینوں میں اور جن کو یہ ظاہر کرتے ہیں 
۷۵۔۔۔     اور کوئی چھپی بات ایسی نہیں آسمان اور زمین میں جو ثبت اور مندرج نہ ہو ایک عظیم الشان کھلی کتاب میں 
۷۶۔۔۔     بے شک یہ قرآن حقیقت بتاتا ہے بنی اسرائیل کو اکثر ان باتوں کی جن کے بارے میں یہ لوگ خود اختلاف میں پڑے ہوئے ہیں ۔
۷۷۔۔۔     اور بلاشبہ یہ قرآن قطعی طور پر عین ہدایت اور سراسر رحمت ہے دولت ایمان رکھنے والوں کیلئے 
۷۸۔۔۔     یقیناً تمہارا رب عملی طور پر فیصلہ فرما دے گا ان کے درمیان اپنے حکم سے اور وہی ہے سب پر غالب سب کچھ جانتا 
۷۹۔۔۔     بس آپ اللہ ہی پر بھروسہ رکھیں کہ بلاشبہ آپ قطعی طور پر صریح حق پر ہیں 
۸۰۔۔۔     آپ نہ تو مردوں کو کسی قیمت پر سنا سکتے ہیں اور نہ ہی ان بہروں تک اپنی آواز پہنچا سکتے ہیں جو پھر جائیں حق سے پیٹھ دے کر
۸۱۔۔۔     اور نہ ہی آپ اندھوں کو راہ حق و ہدایت پر پھر لا سکتے ہیں ان کو گمراہی کی دلدل سے نکال کر آپ تو صرف ان ہی لوگوں کو سنا سکتے ہیں جو ایمان رکھتے ہوں ہماری آیتوں پر وہی فرمانبردار ہوں گے ، اپنے ایمان و یقین کی برکت سے 
۸۲۔۔۔     اور جب پوری ہو جائے گی ان پر ہماری بات تو ہم نکال کھڑا کریں گے ان کے لئے ایک عجیب و غریب قسم کا جانور زمین سے جو ان سے باتیں کرے گا اور ان کو بتائے کہ لوگ ہماری آیتوں پر یقین نہیں کرتے تھے 
۸۳۔۔۔     یاد کرو اس دن کو جس دن ہم گھیر لائیں گے ایک فوج کی فوج ان لوگوں میں سے جو جھٹلاتے تھے ہماری آیتوں کو پھر ان کو روکا جائے گا
۸۴۔۔۔     یہاں تک کہ جب وہ سب موقف میں آ پہنچیں گے تو ان کا رب ان سے پوچھے گا کہ یا تم نے جھٹلایا تھا میری آیتوں کو حالانکہ تم ان کا کسی طور پر علمی احاطہ بھی نہیں کر سکے تھے ؟ یا پھر تم خود ہی بتاؤ کہ اور کیا تھے وہ کام جو تم لوگ کرتے رہے تھے ؟
۸۵۔۔۔     اور وعدہ عذاب کے بارے میں ہماری بات ان پر اس طرح ثابت ہو کر رہے گی ان کی ظلم کے بنا پر کہ وہ کچھ بول بھی نہ سکیں گے 
۸۶۔۔۔     کیا یہ لوگ اس پر غور نہیں کرتے کہ ہم نے کس طرح ان کے لئے رات کو اندھیری بنایا تاکہ یہ اس میں سکون حاصل کر سکیں اور دن کو روشن اور آنکھیں کھولنے والا تاکہ اس میں یہ کام کر سکیں بلاشبہ اس میں بڑی بھاری نشانیاں ہیں ان لوگوں کے لئے جو ایمان رکھتے ہیں
۸۷۔۔۔     اور کیا گزرے گی اس دن جس دن کہ پھونک دیا جائے گا صور میں جسے سے دھل کر رہ جائیں گے وہ سب جو کہ آسمانوں میں ہیں اور وہ سب بھی جو کہ زمین میں ہیں مگر جسے اللہ چاہے اور سب حاضر ہوں گے اس کے حضور بے جھکے 
۸۸۔۔۔     اور تم دیکھتے ہو ان عظیم الشان پہاڑوں کو اور ان کو خوب جما ہوا سمجھتے ہو حالانکہ یہ رواں دواں ہیں یا رواں دواں ہوں گے اس روز بادلوں کی طرح کارستانی ہے اس اللہ جل جلالہ کی جس نے استوار کیا ہر چیز کو نہایت حکمت اور مضبوطی کے ساتھ بے شک وہ پوری طرح باخبر ہے ان سب کاموں سے جو تم لوگ کرتے ہو 
۸۹۔۔۔     جو کوئی نیکی لے کر آئے گا اس کو اس سے کہیں بڑھ کر اچھا بدلہ ملے گا اور ایسے لوگ اس دن کے ہول سے امن میں ہوں گے 
۹۰۔۔۔     اور جو کوئی برائی لے کر آئے گا تو ایسے لوگوں کو اوندھے منہ ڈال دیا جائے گا آگ میں اور ان سے کہا جائے گا کہ تمہیں تو انہی کاموں کا بدلہ دیا جا رہا ہے جو تم خود کرتے رہے تھے 
۹۱۔۔۔     مجھے تو بس یہی حکم دیا گیا ہے کہ میں بندگی کرتا رہوں اس شہر مکہ کے رب کی جس نے اسے حرمت والا بنایا ہے اور ہر چیز اسی کی ہے اور مجھے حکم دیا گیا ہے اس بات کا کہ میں ہو رہوں فرمانبرداروں میں سے 
۹۲۔۔۔     اور یہ کہ میں پڑھ کر سناتا رہوں یہ قرآن پھر جو کوئی راہ پر آگیا تو وہ اپنے ہی بھلے کے لئے راہ پر آئے گا اور جو کوئی گمراہ ہوا تو یقیناً اس میں میرا کوئی نقصان نہیں کہ میں تو صرف خبردار کرنے والوں میں سے ہوں اور بس
۹۳۔۔۔     اور کہو ان سے کہ تعریف اللہ ہی کے لئے ہے وہ عنقریب تمہیں اپنی نشانیاں اس طرح دکھا دے گا کہ تم انہیں خود پہچان لو گے اور تمہارا رب کچھ بے خبر نہیں ہے ان کاموں سے جو تم لوگ کر رہے ہو



تفسیر

۳۔۔۔    ان آیات کریمات سے قرآن حکیم کی عظمت شان کو بھی واضح فرما دیا گیا اور اس سے مستفید و فیضیاب ہونے والوں کی صفات و خصوصیات کو بھی، سو یہ کتاب حکیم سراسر ہدایت و راہنمائی ہے ایمان والوں کے لئے اور عظیم الشان بشارت ہے ان سب کے لئے دارین کی سعادت و سرخروئی سے سرفرازی کی، یعنی ان ایمان والوں کے لئے جو نماز قائم کرتے اور زکوٰۃ دیتے ہیں اور وہ آخرت پر یقین رکھتے ہیں، سو ایمان بالآخرت اصل اور اساس ہے تمام فوز و فلاح کی، کہ اسی سے انسان کے اندر احساس ذمہ داری پیدا ہوتا اور فروغ پاتا ہے، اور اسی بناء پر وہ اقامت صلوٰۃ اور ایتاء زکوٰۃ کا اہتمام کرتا ہے۔ پس ایمان باللہ اس کتاب حکیم کی ہدایت و راہنمائی، اور اس کے علوم و معارف سے استفادہ کی اولین اساس و بنیاد ہے، ورنہ محرومی ہی محرومی ہے، والعیاذُ باللہ، اور پھر ایمان بھی وہی مطلوب و مفید ہے جس کا ثبوت بندے کے عمل و کردار سے ملے، نہ کہ صرف زبانی کلامی دعوے ہوں اور بس، اور عمل کے سلسلہ میں سب سے اہم چیز پابندی نماز اور ادائیگی زکوٰۃ ہے، کیونکہ نماز بدنی عبادات میں سب سے بڑی اور سب سے اہم عبادت ہے، اور زکوٰۃ مالی عبادات میں سب سے بڑی اور سب سے اہم عبادت ہے۔
۸۔۔۔    اس موقع پر حضرت موسیٰ کے لئے مبارکی کا یہ پیغام، بیان حقیقت کے علاوہ اور اصل میں آنجناب کو مانوس کرنے کے لئے تھا، اس لئے کہ یہ موقع حضرت موسیٰ کے لئے خاص اہمیت کا حامل تھا کیونکہ آپ رات کے اندھیرے میں اس مقام پر آگ لینے گئے تھے، آگے وہاں پر خلاف توقع صورت حال پیش آنے پر جو کچھ آنجناب پر گزری ہو گی اس کا اندازہ ہی کون کر سکتا ہے اور اگر اس آواز کا پہلا ہی لفظ برکت و بشارت کا نہ ہوتا تو خدا ہی جانے آپ پر کیا گزرتی، سو اس آواز اور اس کلمہ خیر و برکت سے آنجناب کی ڈھارس بندھائی گئی کہ یہ آواز جو آپ کو سنائی دے رہی ہے یہ عظیم الشان منبع خیر و برکت سے آ رہی ہے اس کے پیچھے کسی قسم کا کوئی خطرہ نہیں، اور اللہ جو پروردگار ہے سب جہانوں کا وہ پاک اور منزہ ہے ہر نقص و عیب سے پس یہ تجلی جو آپ کو نظر آتی ہے اس پر بھروسہ رکھو۔ اور اس سے کسی خوف و خدشہ اور نقصان کا کوئی اندیشہ نہ کرنا، وہ پروردگار عالم تم سے وہی معاملہ فرمائے گا جو اس کی شان رحمت و ربوبیت کے لائق ہے، سبحانہ و تعالیٰ
۱۰۔۔۔    اللہ تعالیٰ کے نیک اور سلیم الفطرت بندوں کا حال یہ ہوتا ہے کہ جب ان کو کسی اندیشے سے سابقہ پیش آتا ہے تو ان کا ذہن اپنی کسی غلطی اور کوتاہی ہی کی طرف جاتا ہے کہ مبادا یہ اسی کا نتیجہ و خمیازہ ہو، ہو سکتا ہے کہ حضرت موسیٰ کا ذہن بھی اس موقع پر قبطی کے قتل کے واقعے کی طرف منتقل ہو گیا ہو، اگرچہ حضرت موسیٰ نے بعد میں اس سے توبہ بھی کر لی تھی، اور اللہ تعالیٰ نے آپ کی توبہ کو قبول بھی فرما لیا تھا لیکن انبیاء و صالحین اپنے محاسبے کے سلسلے میں بڑے حساس اور محتاط ہوتے ہیں اس لئے آپ کے تسلی و تسکین کے لئے اس موقع پر آپ سے فرمایا گیا اِنِّیَ لَا یَخَافُ لَدَیَّ الْمُرْسَلُوْنَ یعنی میرے یہاں میرے رسول ڈرا نہیں کرتے۔ پس آپ کو کوئی خوف و اندیشہ نہ کرو۔
۱۴۔۔۔     سو اس سے مجرموں کے جرم، اس کے سبب اور اس کے نتیجہ و انجام تینوں کو واضح فرما دیا گیا، ان کا جرم تھا حجود و انکار، وہ حجود و انکار جو کہ ان کے عناد و استکبار پر مبنی تھا، سو ارشاد فرمایا گیا کہ جب ان کے پاس ہماری نشانیاں پہنچ گئیں۔ اور نشانیاں بھی ایسی جو آنکھیں کھولنے والی، اور حق اور حقیقت کو پوری طرح واضح کر دینے والی تھیں۔ مگر انہوں نے پھر بھی انکار ہی کیا، اور وہ بھی اس حال میں کہ ان کے دلوں میں یہ یقین موجود تھا کہ یہ سب نشانیاں سچی ہیں، اور پیغمبر کی دعوت سراسر حق و صدق ہے، اور ان کے اس انکار کا سبب اور باعث ان کا علو و استکبار تھا۔ یہ لوگ اپنے خالق و مالک اور اس کے بندوں کے حقوق تلف کرنے کے ایسے خوگر اور عادی ہو گئے تھے کہ کسی قیمت پر اپنی اس روش سے دست بردار نہیں ہونا چاہتے تھے، اور اپنے اسی کبر و غرور اور عناد و استکبار کے باعث یہ لوگ اپنی اہوا و اغراض اور خواہشات نفس کے خلاف کسی بڑے سے بڑے اور صاف و صریح حق کے آگے بھی جھکنے کو تیار نہیں ہوتے تھے۔ سو ایسوں کا آخری نتیجہ و انجام یہ ہوا کہ یہ ہمیشہ ہمیشہ کی ہلاکت و تباہی میں جا گرے، والعیاذُ باللہ، پس بندے کی شان کے لائق اور اس کے مآل و انجام کے مناسب یہی ہے کہ وہ اپنے قلب و باطن، اور دل و دماغ کو سماع حق اور قبول حق کے لئے کھلا اور تیار رکھے، تاکہ وہ اس سے مستفید و فیضیاب ہو سکے اور اس کی بگڑی بن سکے۔ کہ اس کے لئے دارین کی سعادت و سرخروئی سے سرفرازی کا مدار و انحصار اسی چیز پر ہے کہ وہ حق کے آگے دل و جان سے جھک جائے اور اس کو صدق دل سے قبول کر لے، وباللہ التوفیق لمایُحِبُّ ویرید، وعلی مایُحِبُّ ویرید،
۱۵۔۔۔   ۱:  یعنی تنوین یہاں پر تعظیم و تفخیم کے لئے ہے، سو اس علم سے مراد حکمت و معرفت کا وہ علم ہے جس سے حضرت داؤد اور سلیمان کو بطور خاص نوازا گیا تھا جس میں حکمرانی کے علاوہ سائنس کا وہ علم بھی شامل ہے جس سے انہوں نے اپنی وہ عظیم الشان سلطنت قائم کی تھی، جو بحری اور بری، قوت کے اعتبار سے اپنے دور کی سب سے زیادہ طاقتور سلطنت تھی، بلکہ وہ ایسی عظیم الشان اور بے مثال سلطنت تھی کہ اس کی نظیر بعد کے ادوار میں بھی کہیں نظر نہیں آ سکتی۔
  ۲:سو اس سے ان دونوں حضرات کی یہ امتیازی شان بھی واضح ہو جاتی ہے کہ اتنی بڑی اور اس قدر عظیم الشان سلطنت سے سرفراز ہونے کے باوجود ان میں کبر و غرور کا کوئی شائبہ نہیں، بلکہ وہ دونوں اس پر سراپا شکر و سپاس بن کر کہتے ہیں کہ سب تعریف اس اللہ ہی کے لئے ہے جس نے ہمیں اس فضیلت و بزرگی اور عزت و عظمت سے نوازا۔ اور اپنے بہت سے ایماندار بندوں پر ہم کو فضیلت بخشی کہ فضیلت و بزرگی حقیقت میں وہی ہے جو ایمان و یقین کی دولت کے ساتھ ہو، جس کو یہ حاصل نہیں اس کے لئے کسی عزت و عظمت کا کوئی سوال ہی نہیں۔
۱۸۔۔۔    سو اس چیونٹی نے دوسری چیونٹیوں سے کہا کہ تم سب اپنے اپنے بلوں میں گھس جاؤ، کہیں ایسا نہ ہو کہ سلیمان اور اس کے لشکر تمہیں روند ڈالیں جبکہ ان کو اس چیز کی خبر بھی نہ ہو۔ یعنی جان بوجھ کر تو وہ ایسا کبھی نہیں کریں گے کہ یہ ظلم ہے، اور وہ لوگ ظلم کرنے والے نہیں۔ لیکن یہ ہو سکتا ہے کہ انکی بے خبری اور لاشعوری میں تم ان کے قدموں تلے روند ڈالی جاؤ۔ سو اس سے اندازہ کیا جا سکتا ہے کہ جب فطرت سلامت ہو تو ننھی منی چیونٹی بھی کیسی صحیح اور صاف بات کہتی ہے اور وہ بھی اس حقیقت کو جانتی مانتی ہے کہ حضرات انبیاء ورسل یہاں تک کہ حضرت سلیمان جیسے عظیم الشان اور جلیل القدر پیغمبر اور ان کے عظیم المرتبت ساتھی اور لشکر بھی عالم غیب نہیں ہوتے کہ علم غیب خاصہ خداوندی ہے لیکن جب مزاج بگڑ جائے اور فطرت کی صحت و سلامتی برقرار نہ رہے، والعیاذُ باللہ، تو پھر ڈھائی ڈھائی من کے ان بڑے بڑے چیونٹوں کو بھی یہ بات سمجھ نہیں آتی جو بڑے بڑے جبوں، قبوں، میں ملبوس و مستور ہوتے ہیں، سو وہ دھڑے سے کہتے ہیں کہ پیغمبر مَاکَانَ وَمَا یَکُوْنُ کے عالم ہوتے ہیں۔ بلکہ اس سے بھی بڑھ کر وہ اپنے پیروں فقیروں اور ننگ دھڑنگ ملنگوں کو بھی غیب داں مانتے ہیں، چنانچہ ہمارے ملک کے ایک مشہور گویہ اور مشرک کلمہ گو پیشہ ور واعظ ہوتے تھے، جو ابھی کچھ ہی سال قبل آنجہانی ہو گئے، وہ عوام کالانعام کے عام جلسوں میں کہا کرتے تھے، اور گا گا کر کہا کرتے تھے کہ قبروں میں پڑے ہوئے بزرگ جانتے ہیں کہ انکی قبر پر چڑیا بیٹھی ہوتی ہے یا چڑا۔ سو شرک و بدعت کی نحوست کے نتیجے میں جب کسی کی مت مار دی جاتی ہے تو اس کا حال ایسے ہی ہو جاتا ہے والعیاذ باللہ جَلَّ وَعَلَا، اللہ تعالیٰ ہمیشہ اور ہر حال میں اپنی حفاظت و پناہ میں رکھے۔ آمین ثم آمین، بہرکیف حضرت سلیمان نے جب اس ننھی منی چیونٹی کی اس بات کو سنا تو آپ اس پر خوشی سے مسکرا دیئے، اور فوراً اللہ تعالیٰ کی طرف متوجہ ہو کر اس کی حمد و ثنا اور اس سے دعا و درخواست میں مشغول ہو گئے، سو آپ نے اپنے رب کے حضور عرض کیا اے میرے رب! مجھے توفیق دے کہ میں تیری ان نعمتوں کا شکر ادا کر سکوں جو تو نے مجھ پر فرمائی ہیں اور میرے والدین پر بھی، اور یہ کہ میں نے نیک عمل کروں جو تجھے پسند ہوں، اور مجھے اپنی رحمت سے اپنے نیک بندوں میں داخل فرما دے۔
۲۰۔۔۔     سو اس سے واضح ہو جاتا ہے کہ پیغمبر عالم غیب نہیں ہوتے، ان کو غیب کی وہی باتیں اور خبریں معلوم ہوتی ہیں، جو حضرت عَلَّام الغیوب جل وعلا کی طرف سے بتائی جاتی ہیں اور جن کا جاننا ان کے منصب نبوت و رسالت کے لئے ضروری ہوتا ہے، اور جن کو قرآن حکیم میں مِنْ اَنْبَاءِ الْغَیْبِ یعنی غیب کی کچھ خبروں سے تعبیر کیا گیا ہے جبکہ تمام غیبوں کا علم نہ ان کو حاصل ہوتا ہے اور نہ ہی ان کا جاننا ان کے لئے ضروری ہوتا ہے پس سب غیبوں کو جاننے والی اور عالم غیب ایک ہی ذات ہے اور وہ ہے اللہ وحدہٗ لاشریک کی ذات اقدس و اعلیٰ، اس کی اس صفت میں دوسری کوئی بھی ہستی نہ اس کی شریک ہے، نہ ہو سکتی ہے، سبحانہ و تعالیٰ۔
۲۲۔۔۔    سو ہُد ہُد کے اس جواب سے بھی اسی حقیقت کا اعادہ فرما دیا گیا جس کا ذکر و بیان اوپر چیونٹی کے قول کی صورت میں فرمایا گیا ہے، کہ عالم غیب اللہ وحدہٗ لاشریک کے سوا اور کوئی نہ ہے نہ ہو سکتا ہے، سو ہدہد نے حضرت سلیمان کی خدمت میں اور ان کو خطاب کر کے صاف طور پر کہا کہ میں جناب کی خدمت میں وہ معلومات لایا ہوں جو جناب کے علم میں نہیں ہیں کہ میں قوم سبا کی طرف سے ایک یقینی خبر لایا ہوں۔ آگے حضرت سلیمان نے بھی اس پر نہ تو ہدہد کو روکا، نہ ٹوکا، اور نہ اس کو ڈانٹا کہ تو میرے منہ پر اور مجھے مخاطب کر کے مجھ سے یہ کیسی بات کہہ رہا ہے کہ تو میرے پاس وہ معلومات لایا ہے جو میرے پاس بھی نہیں، سو حضرت سلیمان نے ہدہد کے اس قول پر اس طرح کی کوئی تنبیہ و تذکیر نہیں فرمائی، بلکہ اس کی بات کی تائید و تاکید کے طور پر اس سے کہا کہ ہم ابھی دیکھ لیتے ہیں کہ تو نے سچ کہا، یا تو جھوٹوں میں سے ہے۔ جیسا کہ آگے آ رہا ہے، سو اس سے بھی یہ حقیقت واضح ہو جاتی ہے کہ پیغمبر نہ عالم غیب ہوتے ہیں، اور نہ ہی ان میں سے کسی نے کبھی اس طرح کا کوئی دعوی کیا۔ قرآن و سنت کی صریح نصوص کے اندر اس حقیقت کو طرح طرح سے واضح فرمایا گیا ہے، مگر اہل بدعت ہیں کہ پھر بھی اس واضح اور صریح حقیقت ماننے اور تسلیم کرنے کے لئے تیار نہیں ہوتے۔ بلکہ اپنے شرکیہ عقیدے کی حمایت میں وہ قرآن و سنت کی اسی صریح نصوص میں طرح طرح کی تاویلات اور تحریفات سے کام لیتے ہیں فالی اللہ المشتکیٰ، وہو المستعان، فی کل حینٍ واٰن،
۲۶۔۔۔    سو اس سے اس اہم اور بنیادی حقیقت کی تصریح بھی فرما دی گئی، کہ معبود برحق اللہ وحدہٗ لاشریک ہی ہے، اور ہر قسم کے سجدے اور عبادت کا مستحق وہی اور صرف وہی ہے، اور اس کے لئے تین اہم اور عظیم الشان دلیلیں بھی پیش فرما دی گئیں، اول یہ کہ وہی ہے جو آسمانوں اور زمین کی مخفی اور پوشیدہ چیزوں کو نکالتا ہے، آسمانوں کی پوشیدہ چیزوں کے عموم میں سورج چاند، ستارے، سیارے، زہرہ، و مشتری، اور بارش وغیرہ سب ہی داخل ہیں، اور زمین کی پوشیدہ چیزوں میں تمام نباتات، درخت دریا، اور چشمے، وغیرہ سب آ جاتے ہیں، اور دوسری دلیل اس دعوے کے لئے یہ پیش فرمائی گئی کہ وہ ان باتوں اور کاموں کو جانتا اور ایک برابر جانتا ہے جن کو تم لوگ چھپاتے ہو اور جن کو تم ظاہر کرتے ہو۔ اور تیسری دلیل اس ضمن میں یہ ارشاد فرمائی گئی کہ وہی مالک ہے عرش عظیم کا جو کہ حاوی اور محیط ہے اس تمام کائنات پر۔ اور اس کے اس عرش عظیم کے سامنے کسی کے عرش کی کوئی وقعت اور حیثیت نہیں۔ خواہ وہ کتنا ہی بڑا عرش کیوں نہ ہو۔ اور جب ان تینوں باتوں میں سے کسی ایک میں بھی اس کا کوئی شریک وسہیم نہیں، تو پھر اس کی عبادت و بندگی میں کوئی اس کا شریک وسہیم کس طرح ہو سکتا ہے؟ پس وہی اور صرف وہی معبود برحق ہے اور ہر قسم کی عبادت و بندگی کا حقدار صرف وہی وحدہٗ لاشریک ہے۔ سبحانہ و تعالیٰ،
۳۴۔۔۔    سو ملکہ نے درباریوں کی رائے کے برعکس جنگ کے رجحان کی حوصلہ شکنی کرتے ہوئے، اور ان کو اس کے عواقب و نتائج سے ڈراتے ہوئے ان سے کہا کہ  بادشاہ لوگ جب کسی شہر یا ملک کو فتح کر کے اس میں داخل ہوتے ہیں، تو اس کے نظام کو تہ و بالا کر دیتے ہیں، اور وہ وہاں کے با عزت لوگوں کو ذلیل کر دیتے ہیں، اس لئے اگر سلیمان اور ان کے لشکر کو ہم پر غلبہ مل گیا تو وہ بھی ہمارے ساتھ ایسا ہی سلوک کریں گے۔ اس لئے جنگ کرنے کے بجائے اس سے بچنے ہی میں ہماری بہتری ہے سو اس طرح ملکہ نے جنگ کے بجائے صلح و صفائی کی پالیسی کو ترجیح دی۔
۳۶۔۔۔    سو ملکہ نے جب جنگ کے بجائے صلح صفائی اور باہمی مصالحت کی رائے پیش کی تو اس کے بعد اس نے کہا کہ میں جذبہ خیر سگالی کے اظہار کے طور پر پہلے سلیمان کے پاس کچھ تحفے تحائف بھیجتی ہوں۔ اور دیکھتی ہوں کہ اس کا ان پر کیا اثر پڑتا ہے، اور ہمارے سفیران کی طرف سے کیا جواب لے کر لوٹتے ہیں، سو اس کے مطابق ملکہ نے بڑے تحفے تحائف دیکر ایک بڑا وفد حضرت سلیمان کے پاس بھیجا، جب وہ وفد حضرت سلیمان کے پاس پہنچا تو حضرت سلیمان نے ان سے وہ تحفے قبول کرنے سے انکار کر دیا۔ اور آپ نے ان سے صاف لفظوں میں کہہ دیا کہ کیا تم لوگ دنیاوی مال سے میری مدد کرنا چاہتے ہو؟ ہم اس کے محتاج نہیں، ہمیں اللہ نے جو کچھ دے رکھا ہے وہ اس سے کہیں بہتر ہے جو اس نے تم لوگوں کو دیا ہے، فَمَا اٰتَنِیَ اللّٰہُ کے عموم و اجمال میں وہ سب ہی کچھ شامل ہے جس سے قدرت نے حضرت سلیمان کو نوازا تھا، یعنی مال و جاہ علم و حکمت اور سطوت و سلطنت وغیرہ، سو آپ نے ملکہ بلقیس کے وفد سے کہا کہ ان تحفوں تحائفوں سے تم ہی لوگ خوش ہوتے رہو۔ ہمیں نہ ان کی ضرورت ہے اور نہ کوئی تمنا، یعنی میں ایسا شخص نہیں ہوں کہ اس طرح کی مادی چیزوں سے خوش ہو جاؤں۔ اور اپنی اصولی دعوت کو چھوڑ دوں۔ انکی میرے یہاں کوئی قدر و قیمت نہیں تم لوگوں کے یہاں تو اس طرح کی چیزوں کی بڑی قدر و قیمت ہے، لیکن میرے سامنے تو اصل مقصد اعلاءِ کلمۃ اللہ کا ہے میرے لئے یہ جائز نہیں کہ میں اس طرح کی چیزوں سے خوش ہو کر اللہ کی زمین میں کفر و شرک کیے اقتدار کو جائز تسلیم کرلوں پس میں جس چیز کا خواہش مند ہوں وہ یہ ہے کہ تمہاری حکومت اور تمہاری ملکہ حق کے آگے جھک جائے، اور میری اطاعت کرے۔ سو اسطرح حضرت سلیمان نے ان کے سامنے واضح فرما دیا کہ میرا مطالبہ تو دین و اطاعت کا ہے، میں صرف دوستی اور باہمی تعلقات کا خواہشمند نہیں ہوں کہ اس طرح کے تحفوں اور تحائف سے خوش ہو جاؤں، اور باہمی دوستی اور راہ و رسم پر قناعت کر لوں ، یہ سب کچھ تم ہی لوگوں کو مبارک ہوں، اب ہم ان پر ایسے لشکر لے کر پہنچتے ہیں جن کا مقابلہ ان کے بس میں نہیں ہو گا۔ اور ان کو ہم ذلیل کر کے وہاں سے نکال کر رہیں گے۔ تورات کی کتاب سلاطین سے معلوم ہوتا ہے کہ حضرت سلیمان کے زمانے میں ان کے گرد و بیش کی تمام ریاستیں اور حکومتیں یا تو از خود ان کی باجگزار اور ماتحت بن گئی تھیں، یا حضرت سلیمان نے طاقت کے زور سے ان کو اپنے زیر نگیں کر لیا تھا، اور یہ اس لئے کہ کفر و شرک کا اقتدار خدا کی سرزمین میں سب سے بڑا فساد ہے، جس کو مغلوب کرنا اہل حق کے فرائض میں سے ہے، اسی لئے حضرت سلیمان نے اہل سبا سے اپنی ماتحتی میں آنے کا یہ مطالبہ کیا تھا۔
۳۸۔۔۔     سو حضرت سلیمان کے پاس اس ملکہ کے سفیروں کے آنے اور ٹکہ سا جواب لے کر ان کے واپس چلے جانے سے، حضرت سلیمان کو اس بات کا بخوبی اندازہ ہو گیا کہ یہ لوگ جنگ کا خطرہ مول لینے کا دم خم اپنے اندر نہیں رکھتے۔ بلکہ یہ بہت جلد آنجناب کے آگے سر تسلیم خم کر دیں گے۔ تو ان کو مزید و مرعوب کرنے کے لئے آنجناب نے چاہا کہ ملکہ کے اس تخت کو اپنے دربار میں منگوا لیں۔ جس کی شان و شوکت کے بارے میں آپ اس سے پہلے بہت کچھ سن چکے تھے۔ تو آپ نے اپنے درباریوں سے فرمایا کہ تم میں سے کون ایسا ہے جو ملکہ کے اس تخت کو میرے پاس لا حاضر کرے قبل اس سے کہ وہ لوگ فرمانبردار ہو کر میرے پاس آ جائیں؟
۴۰۔۔۔    علم کتاب سے بظاہر یہاں پر مراد خداوند قدوس کی کتاب و شریعت یعنی تورات کا علم ہے، کہ اپنے دور میں علم اور ہدایت و نور کا سرچشمہ وہی کتاب الٰہی تھی۔ اس کے ساتھ ہی معلوم ہوتا ہے کہ اس عالم کتاب کو اسماء الٰہی اور خواص کلمات کے اس علم کا بھی کوئی حصہ حاصل تھا جو سحر اور شعبدہ وغیرہ جیسے سفلی علوم کے مقابلے کے لئے بنی اسرائیل کو بابل کی اسیری کے دور میں ہاروت و ماروت نامی دو فرشتوں کے ذریعے قدرت کی طرف سے عطاء فرمایا گیا تھا، یہ علم تورات وغیرہ آسمانی صحیفوں میں سے کسی کا حصہ نہیں تھا، بلکہ یہ ان سے الگ ایک خاص علم تھا جو ایک خاص دور میں اور خاص ضرورت و مصلحت کے لئے بنی اسرائیل کو سکھایا گیا تھا جس طرح کہ اس کا ذکر سورہ بقرہ میں ہاروت و ماروت کے قصے کے ضمن میں فرمایا گیا ہے، سو علم کتاب و شریعت رکھنے والے اس شخص نے اپنے اسی علم تاثیر و تسخیر کے ذریعے ملکہ بلقیس کے اس تخت کو اس قدر جلد حضرت سلیمان کے پاس حاضر کر دیا۔ رہ گئی یہ بات کہ اتنا بڑا تخت شاہی کم و بیش ڈیڑھ ہزار میل کی اس طویل مسافت سے پل جھپکنے کی دیر میں کس طرح حضرت سلیمان کے پاس پہنچ گیا؟ تو یہ بات ہم جسے کوتاہ فہم اور قاصر الادراک لوگوں کے لئے اگرچہ بہت بڑی بات ہے، لیکن جس قادر مطلق اور خالق و مالک کل کی طرف سے بخشے گئے ایک خاص علم کی بناء پر اس شخص نے اس کو لا حاضر کیا گیا اس کی قدرت مطلقہ کے اعتبار سے یہ کچھ بھی مشکل نہیں کہ اس کی شان عَلیٰ کُلِّ شَیْءٍ قَدِیْر کی شان ہے، بھلا جس کی قدرت کے یہ عظیم الشان مظاہر اس دنیا میں موجود ہیں کہ اس کے ایک حکم و ارشاد سے حکمتوں اور عجائب بھری یہ کائنات وجود میں آ گئی اور سورج و چاند اور ان سے بھی کہیں بڑے سیارے آن کی آن میں لاکھوں میل کا سفر طے کرتے ہیں اور جس کی قدرت کے ایک اور انوکھے مظہر کے طور پر حضرت امام الانبیاء محمد رسول اللہ صلی اللہ علیہ و سلم رات کے ایک حصے میں مکہ مکرمہ سے بیت المقدس اور وہاں سے عالم بالا میں تشریف لے گئے اور راتوں رات ہی وہاں سے واپس بھی تشریف لے آئے، آخر اس کے لئے تخت بلقیس کو پل بھر میں یمن سے بیت المقدس پہنچا دینا کیوں اور کیا مشکل ہو سکتا ہے؟ پھر جب حضرت سلیمان نے اس تخت کو اپنے پاس موجود پایا تو آپ نہ کسی طرح کے کبر و غرور میں مبتلا ہوئے، اور نہ اترائے، بلکہ فورًا اللہ کے ذکر و شکر سے رطب اللسان ہو گئے۔ کہ یہ سب کچھ اسی کے فضل و کرم سے ہوا۔ اور اس نے مجھ پر یہ فضل و کرم اس لئے فرمایا کہ تاکہ وہ مجھے آزمائے کہ میں اس پر اس کا شکر ادا کرتا ہوں، یا ناشکرا بنتا ہوں؟
۴۴۔۔۔   ۱: یعنی حضرت سلیمان کے خدام کی طرف سے جب ملکہ سے محل میں داخل ہونے کے لئے کہا گیا۔ اور وہ محل کے اندر داخل ہونے لگی تو اس کی نگاہیں خیرہ ہو کر رہ گئیں۔ اس نے جب فرش پر قدم رکھا تو اس کو یوں محسوس ہوا کہ وہ کسی گہرے پانی کے حوض میں داخل ہو رہی ہے جس سے اس نے بے ساختہ اور غیر اختیاری طور پر اپنے پائنچے چڑھا لئے، تو اس وقت حضرت سلیمان نے اس سے کہا کہ یہ پانی کا حوض نہیں بلکہ یہ تو ایک محل ہے، اور اس کا یہ صحن اور فرش شیشے سے بنایا گیا ہے سو معلوم ہوتا ہے کہ اس محل کا صحن اور اس کا فرش شیشے کی دبیز تختیوں سے بنایا گیا تھا جن کے نیچے سے پانی بہہ رہا تھا جس سے دیکھنے والے کو یوں لگتا تھا کہ وہ کسی حوض میں اتر رہا ہے، سو حضرت سلیمان کے تعمیری کمال کا عالم یہ تھا کہ ملکہ سبا جیسی صاحب تاج و تخت شخصیت بھی اس فرش کو حوض سمجھ بیٹھی۔ اور اس سے بے ساختہ طور پر ایسی حرکت صادر ہو گئی۔ جس سے یہ حقیقت واضح ہو گئی کہ اس کو ایسا منظر دیکھنے کا اتفاق زندگی میں پہلی مرتبہ ہوا تھا۔
  ۲:  یعنی ملکہ نے جب حضرت سلیمان کے علم و حکمت اور ان کی اس شان و شوکت کو دیکھا تو وہ اس سے بیحد متأثر ہوئی، اور یہ دونوں چیزیں متأثر کرنے کے لائق تھیں بھی آخر ان دونوں شانوں کا یہ حسین اجتماع حضرت سلیمان کے سوا اور کہیں مل بھی کہاں اور کیسے سکتا تھا؟ سو وہ اس سے اتنی متاثر ہوئی کہ وہ بے اختیار و بے ساختہ پکار اٹھی کہ اے میرے رب میں نے واقعی اپنی جان پر بڑا ظلم ڈھایا، جو میں اب تک کفر و شرک میں مبتلا رہی۔ اور اپنی قومی رسوم و روایات کے بندھنوں میں الجھی اور پھنسی رہی سو اب میں اپنے آپ کو حضرت سلیمان کے ساتھ پروردگار عالم کے حوالے کرتی ہوں۔ سو ملکہ نے اس اعلان کے ذریعے اپنے آپ کو رب العالمین کے حوالے کر دیا اور اپنی حکومت و سلطنت کو حضرت سلیمان کی ماتحتی میں دے دیا۔ سو اس سے یہ اہم حقیقت بھی واضح ہو جاتی ہے کہ وہ شیش محل بھی اللہ کی نشانی اور ہدایت کا ذریعہ بن جاتا ہے جس کے ساتھ حضرت سلیمان کی عبدیت و انابت اور شکر گزاری و وفاداری کا جمال شامل ہو۔ اس سے خلق خدا کو راہنمائی ملتی ہے اور نور حق و ہدایت سے سرفرازی نصیب ہوتی ہے، وہ آنکھوں کو خیرہ کرنے کے بجائے دلوں کو بصیرت بخشتا ہے، اور جس محل کے اندر یہ چیز نہ ہو وہ کبر و غرور کا نشان اور ظلمت خانہ ہوتا ہے اگرچہ دنیا اس کو قصر ابیض (White House) ہی کیوں نہ کہتی ہو۔ سو ایمان و یقین کی دولت سے سرفرازی کے بعد انسان کی ہر حالت خیر ہی خیر بن جاتی ہے اس کو دنیا ملے تو بھی، اور نہ ملے تو بھی، کہ دنیا ملے تو وہ اس پر حضرت واہب مطلق جَلَّ جَلَالُہ، وعم نوالہ کا شکر ادا کرتا ہے تو وہ بھی اس کے لئے خیر بن جاتی ہے، اور اگر دنیا نہ ملے تو وہ اس پر صبر کرتا ہے جس سے وہ بھی اس کے لئے خیر بن جاتی ہے، سو اس طرح اس کی ہر حالت خیر ہی خیر بن جاتی ہے، جیسا کہ حضرت امام الانبیاء صلی اللہ علیہ و سلم نے اپنی زبان حق ترجمان سے اس کی تصریح فرمائی ہے۔ سو انسان کی صلاح و فلاح، اور اس کی عزت و عظمت کا اصل تعلق اس کے اپنے قلب و باطن سے ہے، اللہ تعالیٰ کے یہاں سے اس کے ساتھ وہی معاملہ کیا جاتا ہے جس کا وہ ارادہ کرتا ہے، وباللہ التوفیق لما یحب ویرید، وعلیٰ مایحب ویرید، بکل حال من الاحوال، وفی کل موطن من المواطن فی الحیاۃ، وہو العزیز الوہاب،
۵۲۔۔۔    سو قوم ثمود کے اس انجام میں بڑی بھاری نشانی ہے عبرت و بصیرت کی کہ جو لوگ حق کا انکار اور اس کی تکذیب کرتے ہیں وہ بالآخر تباہ و برباد اور ہلاک ہو کر رہتے ہیں، اور جب وہ اپنے ہولناک انجام سے دوچار ہوتے ہیں تو اس وقت انکی دنیاوی ترقی اور مال و دولت ان کے کچھ بھی ان کے کام نہیں آ سکتا۔ لیکن یہ عبرت پذیری اور درسہائے بصیرت ان ہی لوگوں کے لئے ہیں جو درس لینا، اور عبرت حاصل کرنا چاہتے ہیں، رہے وہ لوگ جو درس عبرت لینا چاہتے ہی نہیں۔ بلکہ سنے کو آن سنا کر دیتے ہیں اور سب کچھ دیکھنے کے بعد بھی وہ اندھے کے اندھے ہی بنے رہتے ہیں، ان کے لئے اسے قصوں میں نہ کوئی درس ہے نہ ہو سکتا ہے اور ان کا دیکھنا حیوانوں کا دیکھنا بلکہ اس سے بھی بدتر اور باعث محرومی ہو کر رہ جاتا ہے، اور ان کے لئے انکی غفلت ہی میں اضافے کا موجب بن جاتا ہے والعیاذُ باللہ العظیم
۵۳۔۔۔     سو اس سے ایک بات تو یہ واضح ہو جاتی ہے کہ نجات دھندہ سب کا اللہ تعالیٰ ہی ہے وہی جس کو چاہے مہالک و مخاوف سے بچا نکالے، اور دوسری اس سے یہ اہم حقیقت واضح ہو جاتی ہے کہ نجات کا ذریعہ و وسیلہ ایمان و تقوی ہے پس جو لوگ ایمان و تقوی سے سرفراز ہونگے وہی نجات پا سکیں گے خواہ وہ کوئی بھی ہوں، اور کہیں کے بھی ہوں وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۵۶۔۔۔    سو یہ اس قوم کی محرومی اور بدبختی کی انتہاء تھی کہ اللہ کے پیغمبر کی بات ماننے کے بجائے الٹا ان کو اور ان کے ساتھیوں کو اپنی بستی ہی سے نکال باہر کرنے کا اعلان کر دیا، اور اس طرح انہوں نے گویا اپنی ہلاکت و تباہی اور اپنے ہولناک انجام پر خود انگوٹھا لگا دیا، کہ جب اس بستی سے ایسے پاکیزہ عناصر نکل جائیں گے تو پیچھے غلاظت اور گندگی کے وہ کیڑے ہی باقی رہ جائیں گے جن کا صفایا کر دینا ضروری ہوتا ہے، والعیاذُ باللہ جَلَّ وَعَلَا،
۵۷۔۔۔     سو اس سے ایک تو یہ بات واضح ہو جاتی ہے کہ نجات دھندہ سب کا اللہ تعالیٰ ہی ہے، حضرت لوط جیسے پیغمبر اور ان کے ساتھی بھی اسی وحدہٗ لاشریک کی حاجت روائی اور مشکل کشائی کے محتاج و منتظر ہیں اور جب اللہ تعالیٰ کے پیغمبر بھی حاجت روا و مشکل کشا نہیں ہو سکتے۔ تو پھر اور کوئی کس طرح حاجت روا و مشکل کشا ہو سکتا ہے؟ دوسری اہم بات اس سے یہ واضح ہو جاتی ہے کہ پیغمبر مختار کل نہیں ہوتے کہ جو چاہیں کریں، جیسا کہ اہل بدعت کا کہنا ہے، کیونکہ اگر ایسے ہوتا تو حضرت لوط کی بیوی اپنے کفر پر اڑی نہ رہتی۔ اور بالآخر وہ اس ہولناک انجام سے دوچار نہ ہوتی۔ سو مختار کل اللہ وحدہٗ لاشریک ہی ہے، وہ جو چاہے اور جیسا چاہے کرے۔ اسی کی شان ہے یَفْعَلُ مَایَشَاءُ ویَخْتَارُ۔ اس کی اس صفت و شان میں دوسری کوئی بھی ہستی نہ اس کی شریک ہے نہ ہو سکتی ہے تیسری اہم بات اس سے یہ واضح ہو جاتی ہے کہ انسان کی نجات و فلاح کا اصل مدار و انحصار اس کے اپنے ایمان و عقیدہ پر ہے اگر انسان ایمان و یقین کی دولت سے محروم ہو تو اس کو دوسرے کسی کا رشتہ و تعلق کام نہیں آ سکتا، خواہ وہ پیغمبر جیسی کسی عظیم الشان اور جلیل القدر ہستی ہی کا رشتہ و تعلق کیوں نہ ہو؟ اور وہ بھی زوجیت پیغمبر جیسا رشتہ، جو کہ ایسا عظیم الشان رشتہ ہے کہ اس کی دوسری کوئی نظیر و مثال ممکن نہیں ہو سکتی، پس اصل چیز اپنا ایمان و عقیدہ، اور اللہ تعالیٰ سے اپنا رشتہ و تعلق ہے، اور بس، وباللّٰہ التوفیق لما یُحِبُّ ویرید وعلیٰ ما یُحِبُّ ویرید، بِکُلِّ حَالٍ مِّنَ الْاحوال، وفی کل موطنٍ من المواطن فی الحیاۃ۔
۶۰۔۔۔    یعنی یَعْدِلُوْنَ کا لفظ یہاں پر عدول سے ماخوذ و مشتق ہے جس کے معنی سیدھی راہ سے عدل و انحراف کے ہوتے ہیں یعنی توحید اور خداوند قدوس کی وحدانیت و یکتائی کے یہ دلائل ایسے واضح ہیں کہ ان کے انکار کی نہ کوئی گنجائش ہے نہ ہو سکتی ہے اور انکی حقانیت اور صحت و صداقت کے یہ لوگ بھی قائل اور معترف ہیں، لیکن یہ چونکہ کج روا اور حق ناشناس لوگ ہیں۔ اس لئے یہ ان کھلے اور واضح دلائل کے باوجود شرک کا ارتکاب کرتے ہیں، اور اللہ وحدہٗ لاشریک کو چھوڑ کر دوسرے فرضی اور خود ساختہ معبودوں کی پوجا کرتے ہیں، والعیاذُ باللہ العظیم
۶۱۔۔۔   بَحْرَین سے یہاں پر مراد جیسا کہ قرآن حکیم کے دوسرے مختلف مقامات ہیں تصریح فرمائی گئی ہے، میٹھے اور کھاری پانی کو دو ذخیرے ہیں۔ اور ان دونوں کا وجود اس کائنات اور اس کی تمام مخلوقات کی زندگی، اور ان کی بقاء کے لئے نہایت ضروری ہے، اور انسان اور حیوانات وغیرہ تمام مخلوقات کی زندگی اور بقاء اور ان کی ضروریات کی تحصیل و تکمیل ان دونوں سے وابستہ ہے سو میٹھے اور کھاری پانی کے وجود اور دونوں ذخیروں کی بقاء کا یہ پر حکمت نظام جو اس کائنات میں پایا جاتا ہے حضرت حق جَلَّ مَجْدُہ، کی قدرت بے پایاں اس کی حکمت بے نہایت اور رحمت بے غایت کا ایک عظیم الشان نمونہ و مظہر ہے اس لئے اس سوال و استفہام سے انسانی قلب و ضمیر پر دستک دی گئی ہے کہ بھلا سوچو اور بتاؤ کہ آخر یہ کس کی قدرت و حکمت اور رحمت و عنایت کا نتیجہ و ثمرہ ہے جس نے زمین کے اس عظیم الشان گہوارے کو تمہارے لئے جائے قرار و سکون بنا دیا، اس کے اندر طرح طرح کے عظیم الشان دریا بہا دیئے اور اس کے اندر میٹھے اور کھاری پانی کے یہ دو عظیم الشان ذخیرہ رکھ دیئے جو تمہاری زندگی بود و باش، اور تمہاری صحت و بقاء کے لئے نہایت ضروری ہیں؟ اور ان دونوں کے درمیان اس قادرِ مطلق رب ذوالجلال نے ایک ایسی عظیم الشان آڑ بنا دی۔ جس کے نتیجے میں یہ دونوں آپس میں خلط ملط نہیں ہوتے ورنہ اس کرہ ارضی پر تمہاری زندگی اور بود و باش ناممکن ہو جائے، سو وہی ہے اللہ وحدہٗ لاشریک خالق کل، اور مالک مطلق جو کہ اس ساری کائنات کا خالق و مالک بھی ہے، اور اس میں حاکم و متصرف بھی، پس وہی اور صرف وہی ہے معبود برحق، سبحانہ و تعالی،
۶۲۔۔۔   سو یہ سب بھی اسی وحدہٗ لاشریک کی قدرت مطلقہ اس کی حکمت بالغہ اور رحمت شاملہ کے مختلف مظاہر ہیں، سو وہی ہے جو اپنی حکمت اور مشیت کے مطابق مضطر کی فریاد رسی کرتا ہے کبھی فوری اور شکل میں خالق کل، اور مالک مطلق وہ اس سے سوال اور فریاد کرتا ہے، اور کبھی اس کو کسی دوسرے موزوں اور مناسب وقت کے لئے اٹھا رکھتا ہے اور کبھی اس کو اس کی دعا و سوال سے مختلف اور بہتر شکل میں فرماتا ہے، اور کبھی اس کو اس کی آخرت کے لئے ذخیرہ بنا دیتا ہے جبکہ وہ اس کی عنایات کا کہیں زیادہ محتاج ہو گا۔ سو فریاد رسی کی یہ مختلف شکلیں اسی کی مشیت و حکمت اور رحمت و عنایت کے تابع اور اس کے مطابق ہوتی ہیں، اور وہی ہے جو تم لوگوں کو ایک دوسرے کا وارث و جانشین بناتا ہے۔ ایک قوم کو ہٹا کر اس کی جگہ کسی دوسری قوم کو اس کا وارث و جانشین بنانے کا یہ عمل پیہم و مسلسل جو تم لوگ اس کائنات میں ہمیشہ دیکھتے ہو، یہ کسی بخت و اتفاق کا نتیجہ نہیں۔ اور نہ ہی یہ کسی اور کی کارستانی ہو سکتی ہے، بلکہ یہ سب کچھ اسی کی قدرت و حکمت کا نتیجہ اور اسی کے حکم و تصرف کا ثمرہ و مظہر ہے، سبحانہ و تعالیٰ، اور جب ان میں سے کسی بھی صفت و شان میں کوئی اس کا شریک وسہیم نہیں تو پھر اس کی عبادت و بندگی میں کوئی اس کا شریک وسہیم آخر کس طرح ہو سکتا ہے؟ سو معبود برحق وہی اور صرف وہی وحدہٗ لاشریک ہے، سبحانہ و تعالیٰ۔
۶۵۔۔۔    اس آیت کریمہ میں نفی اور اثبات کے اسلوب حصر و قصر کے ساتھ اس اہم اور بنیادی حقیقت کو واضح فرما دیا گیا ہے کہ غیب کا علم اللہ تعالیٰ کے سوا اور کسی کو بھی نہیں سو جس طرح لَا اِلٰہَ اِلاَّ اللّٰہُ کے کلمات حصر و قصر کے ساتھ واضح فرما دیا گیا کہ اللہ تعالیٰ کے سوا معبود اور کوئی بھی نہیں، اسی طرح یہاں پر اس آیت کریمہ میں بھی لا اور اِلاَّ کے کلمات حصر و قصر کے ساتھ اس حقیقت کو واضح فرما دیا گیا کہ عالم غیب بھی ایک اللہ وحدہٗ لاشریک کے سوا اور کوئی نہیں اور جس طرح کلمہ طیبہ میں ذاتی اور عطائی کی اہل بدعت کی خود ساختہ اور من گھڑت منطق کی کوئی گنجائش نہیں، اسی طرح اس آیت کریمہ میں بھی اللہ تعالیٰ کے سوا کسی اور کے لئے اس بدعی اور خانہ ساز منطق کے ذریعے عطائی علم غیب کے ثابت کرنے کی کوئی گنجائش نہیں، کہ اس میں پیغمبر کو صاف اور صریح طور پر اس حقیقت کے اعلان و اظہار کا حکم و ارشاد فرمایا گیا ہے کہ ان سے کہو کہ آسمانوں اور زمین کی اس پوری کائنات میں کوئی بھی غیب نہیں جانتا سوائے ایک اللہ کے، اسی بناء پر حضرات اہل علم نے اس کی تصریح فرمائی ہے کہ عالم غیب صرف اللہ ہے اس کی دوسری صفات کی طرح اس کی اس صفت میں بھی اس کا شریک وسہیم نہیں، وہ اپنے بندوں میں سے جس کے لئے چاہے اور جتنا چاہے غیب کی باتوں کا علم عطا فرما دے جس کو قرآن حکیم مِنْ اَنْبَاءِ الْغَیْبِ یعنی غیب کی کچھ خبروں سے تعبیر کرتا ہے۔ لیکن سب غیبوں کا علم اس نے نہ کسی کو عطا فرمایا ہے اور نہ اس کی کوئی ضرورت ہی تھی، اور نہ ہو سکتی ہے اس لئے عالم الغیب کی صفت و شان اللہ تعالیٰ ہی کی صفت و شان اور اسی کا خاصہ ہے۔ اسی لئے قرآن حکیم میں اس کی کئی جگہ اور مختلف طریقوں سے تصریح فرمائی گئی ہے کہ غیب کے سب خزانے اور اس کی چابیاں اللہ تعالیٰ ہی کے پاس ہیں ان کو اس کے سوا کوئی بھی نہیں جانتا، چنانچہ سورہ انعام میں اس بارہ نفی اور اثبات کے اسلوب حصر و قصر کے ساتھ ارشاد فرمایا گیا کہ اسی کے لئے ہیں غیب کے خزانے اور غیب کی چابیاں جن کو اس کے سوا کوئی بھی نہیں جانتا، ارشاد ہوتا ہے وَعِنْدَہ، مَفَاتِحُ الْغَیْبِ لَا یَعْلَمُہَا اِلاَّ ہُوَ الایٰۃ (الانعام۔۵٩) اور مَفاتح کے لفظ کے بارے میں حضرات اہل علم کا کہنا ہے کہ یہ مَفْتح (بفتح میم) کی جمع بھی ہو سکتا ہے جس کے معنی خزانے کے آتے ہیں، اور یہ مفتاح کی جمع بھی ہو سکتا ہے، یعنی بکسر میم جس کے معنی چابی اور کنجی کے آتے ہیں، سو غیب کے خزانے بھی سب اسی کے پاس ہیں، اور اس کی چابیاں بھی، پس غیب کو اس وحدہٗ لاشریک کے سوا کوئی بھی نہیں جانتا، اور مفاتح الغیب کے بارے میں حضرات اہل علم کا کہنا ہے کہ اس سے مراد وہ پانچ چیزیں ہیں جن کا ذکر سورہ لقمان کی آخری آیت میں فرمایا گیا ہے، ملاحظہ ہو سورہ لقمان آیت نمبر۳۴، سو سورہ لقمان کی اس آیت کریمہ ہے اس میں بتایا گیا ہے کہ اللہ ہی کے پاس ہے قیامت کا علم اور وہی بارش نازل کرتا ہے اور وہی جانتا ہے کہ ماؤں کے رحموں کے اندر کیا ہے، کسی جی کو پتہ نہیں ہے کہ وہ کل کیا کرے گا، اور کسی کو پتہ نہیں کہ اس کی موت کس سرزمین میں آئے گی بیشک اللہ ہی ہے سب کچھ جاننے والا پورا باخبر اس کے علاوہ قرآن حکیم نے دوسرے مختلف مقامات پر تمام انبیاء و رسل اور خود امام الانبیاء حضرت محمد صلی اللہ علیہ و سلم کے بارے میں اس کی تصریح فرمائی ہے کہ وہ عالم غیب نہیں تھے ان کو غیب کا بس اتنا ہی علم دیا گیا ہے جو ان کے منصب نبوت و رسالت کے تقاضوں کی تکمیل کے لئے ضروری تھا ان تصریحات کے بارے میں ملاحظہ ہو سورہ انعام آیت نمبر۵٠ الاعراف آیت نمبر۱٨۷، التوبۃ آیت نمبر۱٠۱ سورہ ہود آیت نمبر۳۱، سورہ احزاب آیت نمبر۶۳، سورہ احقاف آیت نمبر٩، سورہ تحریم آیت نمبر۳، اور سورہ جن آیت نمبر۲۶ تا۲٨ وغیرہ سو ان تمام تصریحات سے یہ حقیقت پوری طرح واضح ہو جاتی ہے کہ حضرات انبیاء ورسل علیہم الصلوٰۃ والسلام عالم غیب نہیں تھے ان کو غیب کا بس وہی علم دیا گیا تھا جو ان کے منصب نبوت و رسالت کے تقاضوں کے لئے ضروری تھا اور بس، عالم غیب اللہ تعالیٰ ہی ہے اور یہ ایک ایسی قطعی اور واضح حقیقت ہے جس کے بارے میں کسی شک و شبہہ کی کوئی گنجائش باقی نہیں ہو سکتی، اسی لئے صحیحین یعنی صحیح بخاری ومسلم جامع ترمذی سنن نسائی اور مسند امام احمد وغیرہ میں اُمّ المؤمنین حضرت عائشہ رضی اللہ عنہا کا یہ قول مروی ہے کہ جس نے یہ دعوی کیا کہ نبی صلی اللہ علیہ و سلم یہ جانتے ہیں کہ کل کیا ہونے والا ہے تو اس نے اللہ تعالیٰ پر بہت بڑے جھوٹ کا الزام لگایا (فَقد اعظم علی اللہ الفریۃ) پھر آپ نے اس کی تائید و تصدیق میں سورہ نمل کی یہی آیت کریمہ تلاوت فرمائی کہ کہو کہ آسمانوں اور زمین میں کوئی بھی غیب نہیں جانتا سوائے اللہ کے اور بخاری ومسلم وغیرہ کی اس مشہور حدیث میں جو حدیث جبرائیل کے نام سے مشہور ہے اس میں وارد ہے کہ جب آنحضرت صلی اللہ علیہ و سلم سے یہ سوال کیا گیا کہ مَتَی السَّاعَۃَ؟ یعنی قیامت کب آئے گی؟ تو آپ صلی اللہ علیہ و سلم نے اس کے جواب میں صاف اور صریح طور پر ارشاد فرمایا ما ماالمسؤل عنہا بِاَعْلَمَ مِنَ السَّائِل  یعنی اس کے بارے میں جس سے پوچھا جا رہا ہے وہ بھی پوچھنے والے سے زیادہ کچھ نہیں جانتا۔ سو ان آیات واحادیث کی روشنی میں اور ان تصریحات کے بعد اس حقیقت سے متعلق کسی شک و شبہہ کی کوئی گنجائش باقی نہیں رہ جاتی، کہ پیغمبر عالم غیب نہیں ہوتے، اور یہ کہ علم غیب خاصہ خداوندی ہے اس میں اس کا کوئی بھی شریک وسہیم نہیں ہو سکتا، تعجب اور حیرت ہے ان لوگوں پر جو اس سب کے باوجود غیر اللہ کے لئے علم غیب کا عقیدہ رکھتے ہیں، والعیاذُ باللہ جَلَّ وَعَلَا
۷۸۔۔۔    یعنی آج دنیا کے اس دارالامتحان میں جہاں کہ لوگوں کو ارادہ و اختیار کی آزادی ملی ہوئی ہے تمہارا رب ان کے اختلافات کا فیصلہ اپنی اس کتاب حکیم کے ذریعے کرنا چاہتا ہے جس کو اس نے ان کی ہدایت کے لئے اتارا ہے۔ اور جس میں حق اور باطل کے درمیان فرق و تمیز کو پوری طرح واضح فرما دیا گیا ہے۔ لیکن انہوں نے اپنے عناد اور ہٹ دھرمی کی بناء پر اس کو نہ مانا۔ اور یہ راہ حق و ہدایت کو اپنانے کے لئے تیار نہ ہوئے تو پھر کل آخرت کے یوم فصل کے آنے پر وہ ان کے درمیان اپنے حکم ناطق کے ذریعے ان کے بارے میں آخری اور عملی طور پر فیصلہ فرما دے گا۔ جس کے نتیجے میں ان کو اپنے کئے کرائے کا بھگتان بھگتنا ہو گا، اور آخری کامل شکل میں بھگتنا ہو گا، سو اس وقت ایسے لوگ اپنے اس کفر و باطل پر افسوس کے مارے اپنے ہاتھ کاٹ کاٹ کر کھائیں گے۔ مگر بے وقت کے اس پچھتاوے کا ان کو کوئی فائدہ بہر حال نہیں ہو گا، بجز ان کی آتش یاس وحسرت میں اضافے کے، والعیاذُ باللہ جَلَّ وَعَلَا،
۸۱۔۔۔    سو اس میں ایک طرف تو پیغمبر کے لئے تسکین و تسلیہ کا سامان ہے کہ آپ کی دعوت و تبلیغ کا کوئی قصور نہیں۔ بلکہ قصور سب کا سب خود ان لوگوں کا ہے جنہوں نے اپنے عناد اور ہٹ دھرمی کی بناء پر اپنے آپ کو قوائے علم و ادراک سے محروم کر دیا ہے۔ اور دوسری طرف اس میں منکرین و معاندین کے لئے تنبیہ و تذکیر ہے کہ یہ لوگ سنت خداوندی اور دستور الٰہی کی زد میں آئے ہوئے ہیں کہ انہوں نے جب اپنے عناد اور ہٹ دھرمی کی بناء پر اللہ کے بخشے ہوئے قوائے علم و ادراک کو سماع اور قبول حق سے بند کر دیا۔ تو اس کے نتیجے میں اب ان کے یہ قوی ماؤف و معطل ہو گئے۔ اور تیسری طرف اس میں اس حقیقت سے بھی آگہی بخش دی گئی کہ حق و ہدایت کی دولت انہی لوگوں کو نصیب ہو سکتی ہے جو اللہ کی آیتوں پر ایمان لاتا، اور حق کے آگے سرتسلیم خم کرنا چاہتے ہوں، ورنہ محرومی ہی محرومی ہے، والعیاذُ باللہ العظیم
۸۶۔۔۔    سو شب و روز کی اس نہایت منظم و مربوط اور پُر حکمت آمدورفت میں بڑے عظیم الشان دلائل ہیں حضرت حق جَلَّ مَجْدُہ، کی قدرت بے پایاں اس کی حکمت بے نہایت اور اس کی رحمت و عنایت بے غایت کے، سبحانہ و تعالیٰ، اور ایسے عظیم الشان دلائل و عبر اور ایسی کھلی اور واضح نشانیاں جو انسان کے دل و دماغ کو روشن کر دینے والی ہیں، لیکن ان سے مستفید و فیضیاب وہی لوگ ہوتے ہیں، اور وہی ہو سکتے ہیں، جو نور ایمان سے سرفراز و مالا مال ہوتے ہیں، یا جو ایمان لانا چاہتے ہیں سو ایسے لوگ شب و روز کی آمدورفت کے اس انتہائی پُر حکمت اور مربوط و منظم سلسلے میں غور و فکر سے کام لیکر اپنے خالق و مالک اور رب رحمان و رحیم کی معرفت سے سرشار و سرفراز ہوتے ہیں، اور اس طور پر کہ اس دنیا میں اور ان ابنائے دنیا کے درمیان رہتے ہوئے بھی وہ ایک ان دیکھی دنیا اور اس کی بے بہا نعمتوں اور لذتوں سے سرشار و سرفراز ہوتے رہتے ہیں۔ جبکہ ایمان سے محروم ان لوگوں کے لئے ان میں نہ کوئی درس ہے، نہ عبرت اور نہ کوئی نشانی ہے نہ دلیل جو نہ ایمان رکھتے ہیں اور نہ ہی ایمان لانا چاہتے ہیں کیونکہ ایسے لوگ صرف بطن و فرج کی خواہشات ہی کے لئے جیتے، اور انہی کے لئے مرتے ہیں، اس لئے ان کا معاملہ تو حیوانوں جیسا بلکہ اس سے بھی کہیں بدتر ہے۔ سو غور و فکر سے کام لینے والے جب سلسلہ روز و شب میں دیکھتے ہیں تو ان کو اس میں اپنے خالق و مالک جَلَّ جَلَالُہ، کی قدرت و حکمت، اور اس کی رحمت و عنایت کے عظیم الشان نمونے اور مظہر نظر آتے ہیں کہ اس نے رات کو ایسا پُرسکون اور پُرکیف بنایا کہ اس کے بندے اس میں آرام و سکون کی گہری نیند سو سکیں۔ اور دن کو ایسا روشن بنایا کہ اس میں وہ اپنی معاش اور بود و باش کی ضروریات کا سامان کر سکیں، سبحانہ و تعالیٰ، فلہ الحمد ولہ الشکر
۸۸۔۔۔    سو اس سے قیامت کے اس یوم عظیم کے ہول شدید کی مزید تفصیل فرما دی گئی کہ اس دن دوسری چیزوں کے تو کہنے ہی کیا اس روز پہاڑوں جیسی عظیم الشان اور ٹھوس و مضبوط مخلوق کا حال بھی یہ ہو گا کہ وہ بظاہر ٹکے ہوئے اور جمے ہوئے نظر آئیں گے، لیکن حقیقت میں وہ بادلوں کی طرح اڑ رہے ہونگے، اور یہ اسی خدائے قادر و قیوم کی کاریگری کا نتیجہ اور اس کا نمونہ و مظہر ہو گا جس نے ہر چیز کو نہایت محکم و مضبوط پیدا کیا، سو جس نے ہر چیز کو نہایت محکم و مضبوط پیدا کیا وہی اپنی قدرت کا یہ کرشمہ بھی دکھائے گا کہ یہ دیو ہیکل پہاڑ جمے ہوئے بھی نظر آئیں گے مگر وہ فضاؤں میں اڑ رہے ہونگے، سو اس یوم عظیم میں اس کائنات کی اتھل پتھل، اور اس کی ہلچل کا حال یہ ہو گا۔ اور اللہ یقیناً اور پوری طرح تم لوگوں کے تمام کرتُوتوں سے واقف و آگاہ ہے، اس لئے اس یوم جزاء میں تم کو اپنے کئے کرائے کا پورا پورا صلہ و بدلہ ملے گا، پس ہر کوئی دیکھے اور اپنا محاسبہ خود کرے کہ وہ کل کے اس یوم حساب کے لئے کیا سامان کر رہا ہے وَلَتَنْظُرْ نَفّْسٌ مَّا قَدَّمَتْ لِغَدٍ وَّاتَّقُوا اللّٰہَ۔ اللہ توفیق بخشے آمین۔
۹۰۔۔۔    سو اس سے اس یوم جزاء کے صلہ و بدلہ سے متعلق اصولی ضابطہ کی وضاحت فرما دی گئی کہ جو لوگ اس روز نیکی کی کمائی لے کر حاضر ہونگے، ان کے لئے بہترین صلہ و بدلہ بھی ہو گا، اور وہ اس کی ہولناک گھبراہٹ سے بھی امن و امان میں اور اس سے نچنت و بے فکر رہیں گے جَعَلَنَا اللّٰہُ مِنْہُمْ اس کے برعکس جو لوگ اس روز برائی کی کمائی لے کر حاضر ہونگے، والعیاذ باللہ، تو ان کو اوندھے منہ جہنم کی اس ہولناک آگ میں جھونک دیا جائے گا۔ اور ان کی تذلیل و تحقیر مزید کے لئے ان سے کہا جائے گا کہ یہ تمہارے ان اعمال کا بدلہ ہے جو تم لوگ خود دنیا میں کرتے رہے تھے، یعنی یہ سب کچھ تمہارا اپنا ہی کیا دھرا ہے تم پر کسی طرح کا کوئی ظلم نہیں کیا گیا، پس اب تم اپنے کئے کرائے کا مزہ چکھو اور اس کا بھگتان خود بھگتو، والعیاذُ باللہ العظیم
۹۳۔۔۔    یعنی کہو کہ شکر و تعریف سب اس اللہ کے لئے ہے جس نے قرآن حکیم کی اس نعمت عظمیٰ کو مجھ پر نازل فرمایا اور میں اسے تم لوگوں کو سنا رہا ہوں۔ مگر تم اس کی ناقدری کرتے ہوئے مجھ سے نشانیوں کا مطالبہ کرتے ہو سو عنقریب وہ وقت آ پہنچے گا جب وہ تم کو اپنی نشانیاں دکھا دے گا۔ اور تم ان کو پہچان بھی لو گے اس وقت تمہیں خود معلوم ہو جائے گا کہ میں نے تم کو کتنی سچی اور کس قدر حق باتیں بتائی تھیں۔ مگر تم نے ان کی قدر نہیں کی تھی اور اس وقت تمہیں خود معلوم ہو جائے گا کہ کسی نے تم کو اس ہولناک انجام سے آگاہ و خبردار کیا تھا، مگر تم نے اس کو جھٹلا کر اپنی یہ شامت بلائی۔ تب تم بڑے زور و شور سے اور چیخ چیخ کر اپنے ایمان و یقین کا اعلان کرو گے، مگر اس وقت کے اس ایمان کا تم لوگوں کو کوئی فائدہ بہر حال نہیں ہو گا۔ سوائے تمہاری آتش یاس و حسرت میں اضافہ کے کیونکہ وہ وقت ایمان لانے کا نہیں ہو گا بلکہ اپنے کئے کرائے کا نتیجہ و ثمرہ اور اس کے بھگتان کے بھگتنے کا ہو گا۔ جیسا کہ دوسرے مقام پر ارشاد فرمایا گیا۔ وَقَالُوْا اٰمَنَّا بِہٖ وَاَنّیٰ لَہُمُ التَّنَاوُشُ مِنْ مَّکَانٍ بَعِیْدٍ (فاطر۔ ۵۲) یعنی اس وقت تو ایسے لوگ چیخ چیخ کر کہیں گے کہ ہم ایمان لے آئے مگر اتنی دُور کی جگہ سے بھلا ایمان کی دولت کا ان کے ہاتھ لگنا کیسے اور کیونکر ممکن ہو گا؟ اور اس حقیقت کو بھی تم لوگ یاد رکھو۔ اور اس کو ہمیشہ اپنے پیش نظر رکھو کہ تمہارا رب ان کاموں سے غافل و بے خبر نہیں جو تم لوگ کرتے ہو سو ان کا بھگتان تم کو بہر حال بھگتنا ہو گا۔ وبہٰذا قد تَمَّ التفسیر المختصر لسورۃ النمل بعون اللہ تعالیٰ و توفیقہ جَلَّ وَعَلَا،


(سورۃ القصص ۔ سورہ نمبر ۲۸ ۔ تعداد آیات ۸۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ط س میم
۲۔۔۔     یہ آیتیں ہیں کھول کر بیان کرنے والی اس کتاب عظیم کی
۳۔۔۔     ہم ٹھیک ٹھیک بتاتے ہیں آپ کو کچھ احوال موسیٰ اور فرعون کی داستان عبرت کا ان لوگوں کی راہنمائی کے لئے جو ایمان رکھتے ہیں 
۴۔۔۔     حقیقت یہ ہے کہ فرعون نے بڑی سرکشی اختیار کر لی تھی اللہ کی اس زمین میں اور اس کے باشندوں کو اس نے مختلف گروہوں میں بانٹ رکھا تھا ان میں سے ایک جماعت کو تو اس نے بری طرح دبا کر رکھا ہوا تھا ان کے لڑکوں کو وہ چن چن کر ذبح کراتا تھا اور ان کی عورتوں کو وہ زندہ رکھ چھوڑتا بلاشبہ وہ فساد پھیلانے والے لوگوں میں سے تھا
۵۔۔۔     اور ہم چاہتے تھے کہ ہم احسان و مہربانی کریں ان لوگوں پر جن کو دبا کر اور ذلیل بنا کر رکھا گیا تھا اس ملک میں (۲) اور مہربانی بھی اس طرح کہ ان کو ہم پیشوا بنا دیں اور ان کو وارث بنا دیں 
۶۔۔۔     (اور پیشوائی و وراثت بھی اسطرح کہ) ان کو حکومت و اقتدار دے دیں زمین میں اور دکھا دیں فرعون اور ہامان اور اس کے لشکروں کو ان مظلوموں کی طرف سے وہی کچھ جس سے وہ لوگ ڈرتے تھے 
۷۔۔۔     اور آغاز اس سکیم کا اس طرح ہوا کہ ہم نے موسیٰ کی ماں کو الہام کے ذریعے بتا دیا کہ تم اس کو دودھ پلاتی رہو پھر جب تمہیں اس کی جان کے بارے میں خطرہ محسوس ہونے لگے تو تم اس کو بے کھٹکے دریا میں ڈال دینا اور اس بارہ نہ کوئی خوف رکھنا اور نہ اندیشہ یقیناً ہم اسے واپس لے آئیں گے تمہارے پاس اور اس سے بھی بڑھ کر خوشخبری یہ کہ ہم اسے رسولوں میں سے بنانے والے ہیں 
۸۔۔۔     چنانچہ ایسے ہی کیا گیا اور آخرکار اس بچے کو اٹھا لیا فرعون والوں نے تاکہ انجام کار وہ ان کے لئے دشمن اور دائمی غم کا باعث بنے بے شک فرعون ہامان اور ان دونوں کے لشکر سب ہی بڑے خطا کار تھے 
۹۔۔۔     اور فرعون کی بیوی نے اس سے کہا کہ یہ تو آنکھوں کی ٹھنڈک ہے میرے لئے بھی اور تیرے لئے بھی اسے کہیں قتل نہیں کر دینا کیا عجب کہ یہ بڑا ہو کر ہمیں فائدہ پہنچائے یا ہم اسے اپنا بیٹا ہی بنا لیں اور وہ لوگ نہیں جانتے تھے 
۱۰۔۔۔     کہ اس کا انجام کیا ہونے والا ہے ادھر موسیٰ کی ماں کا دل اڑا جا رہا تھا اور اس کا پیمانہ صبر لبریز ہو گیا تھا یہاں تک کہ قریب تھا کہ وہ اس کے راز کو فاش کر بیٹھتی اگر ہم نے پختہ اور مضبوط نہ کر دیا ہوتا اس کے دل کو اور اس کی ڈھارس نہ بندھا دی ہوتی تاکہ وہ برقرار رہے ایمان و یقین والوں میں 
۱۱۔۔۔     اور اس نے موسیٰ کی بہن سے کہا کہ تم اس کے پیچھے پیچھے چلی جاؤ اس کا حال جاننے کیلئے چنانچہ وہ چلی گئی اور اس کو دور سے اس طرح دیکھتی رہی کہ ان لوگوں کو پتہ نہ چلنے پائے 
۱۲۔۔۔     اور ہم نے موسیٰ پر دودھ پلانے والیوں کی چھاتیوں کو پہلے ہی حرام کر دیا تھا تو اس کی بہن نے کہا کیا میں تمہیں ایک ایسے گھرانے کا پتہ نہ بتا دوں جو تمہارے لئے اس بچے کی پرورش کریں اور وہ اس کے خیر خواہ بھی ہوں ؟ 
۱۳۔۔۔     سو اس پر حکمت طریقے سے ہم نے لوٹا دیا ان کو ان کی والدہ کی طرف تاکہ ٹھنڈی ہو اس کی آنکھ اس کو کوئی اندیشہ نہ رہے اور وہ یقین جان لے کہ اللہ کا وعدہ قطعی طور پر حق اور سچ ہوتا ہے لیکن اکثر لوگ جانتے نہیں حق اور حقیقت کو
۱۴۔۔۔     اور جب پہنچ گئے موسیٰ اپنی جوانی کی بھرپور قوتوں کو اور برابر ہو گئے وہ عقل و فکر کے توازن و اعتدال کے اعتبار سے تو نواز دیا ہم نے ان کو حکم اور علم کی دولت سے اور ہم اسی طرح نوازتے اور بدلہ دیتے ہیں نیکوکاروں کو 
۱۵۔۔۔     اور ایک مرتبہ ایسا ہوا کہ موسیٰ شہر میں ایسے وقت پہنچے کہ اہل شہر غفلت میں پڑے سو رہے تھے تو انہوں نے وہاں دو آدمیوں کو آپس میں لڑتے پایا ایک تو ان کی اپنی جماعت کا تھا اور دوسرا ان کے دشمنوں میں سے سو اس شخص نے جو کہ آپ کی جماعت میں سے تھا آپ کو اس شخص کے خلاف مدد کے لئے پکارا جو کہ اس کے دشمنوں میں سے تھا اس پر موسیٰ نے اس کو ایک ایسا گھونسا رسید کیا کہ اس کا کام تمام کر دیا اس خلاف توقع حادثہ پر موسیٰ نے کہا یہ تو شیطان کی کارستانی سے ہو گیا واقعی وہ بڑا ہی گمراہ کن کھلا دشمن ہے 
۱۶۔۔۔     پھر نادم ہو کر آپ نے اپنے رب کی بارگاہ میں عرض کیا کہ اے میرے رب میں نے تو واقعی ظلم کر لیا اپنی جان پر پس مجھے معاف فرما دے تو اس نے اس کو معاف فرما دیا بے شک وہ بڑا ہی بخشنے والا نہایت ہی مہربان ہے 
۱۷۔۔۔     موسی نے مزید عرض کیا کہ اے میرے رب! جیسا کہ آپ نے مجھ پر احسان فرمایا میں کبھی بھی مددگار اور پشت پناہ نہیں بنوں گا ظالموں کے لئے 
۱۸۔۔۔     پھر دوسرے روز موسیٰ ڈرتے ہوئے اس انتظار میں کہ کیا ہوتا ہے شہر میں داخل ہوئے تو اچانک دیکھتے کیا ہیں وہی شخص جس نے کل ان سے مدد مانگی تھی آج پھر ان سے فریاد کر رہا ہے اس پر موسیٰ نے اس سے کہا کہ تو تو بڑا ہی کوئی بہکا ہوا آدمی ہے 
۱۹۔۔۔     اس کے بعد جب موسیٰ نے ہاتھ ڈالنے کا ارادہ کیا اس شخص پر جو کہ دشمن تھا ان دونوں کا تو وہ فوراً بول اٹھا کہ اے موسیٰ کیا تو مجھے بھی اسی طرح قتل کر دینا چاہتا ہے جس طرح کہ تو کل ایک شخص کو قتل کر چکا ہے تو تو اس ملک میں جبار بن کر رہنا چاہتا ہے اور تو یہ نہیں چاہتا کہ تو اصلاح کرنے والوں میں سے ہو 
۲۰۔۔۔     اور ایک شخص جو موسیٰ کا خیر خواہ تھا شہر کے پرلے کنارے سے دوڑتا ہوا موسیٰ کے پاس آیا اور کہا اے موسیٰ دربار والے آپ کے بارے میں مشورہ کر رہے ہیں کہ آپ کو قتل کر دیں پس آپ جس قدر جلد ممکن ہو سکے یہاں سے نکل جائیں میں یقینی طور پر آپ کا بڑا خیر خواہ ہوں 
۲۱۔۔۔     اس پر موسیٰ وہاں یعنی مصر سے نکل پڑے ڈرتے ہوئے اس انتظار میں کہ کیا ہوتا ہے پھر اپنے رب کے حضور! عرض کیا اے میرے رب بچا دے مجھے ان ظالم لوگوں سے 
۲۲۔۔۔     اور مصر سے نکلنے کے بعد جب آپ نے مدین کا رخ کیا تو آپ نے کہا امید ہے کہ میرا رب مجھے سیدھے راستے پر ڈال دے گا
۲۳۔۔۔     اور جب آپ مدین کے پانی پر پہنچے تو وہاں لوگوں کی ایک بڑی تعداد کو پانی پلاتے پایا اور ان لوگوں سے ورے دو عورتوں کو پایا وہ دونوں روکے کھڑی ہیں اپنے جانوروں کو موسیٰ نے ان سے پوچھا تمہارا کیا معاملہ ہے انہوں نے جواب میں بتایا کہ ہم اپنے جانوروں کو اس وقت تک پانی نہیں پلا سکتیں جب تک کہ یہ چرواہے اپنے جانوروں کو ہٹا کر نہ لے جائیں اور دوسرا کوئی اس کام کے لئے ہے نہیں کہ ہمارے والد بہت بوڑھے ہیں 
۲۴۔۔۔     اس پر موسیٰ نے ترس کھاتے ہوئے ان دونوں کے جانوروں کو پانی پلا دیا پھر آپ ہٹ کر ایک طرف سایہ میں جا بیٹھے پھر اپنے رب کے حضور عرض کیا اے میرے رب آپ جو بھی نعمت مجھے بھیج دیں میں اس کا سخت محتاج ہوں 
۲۵۔۔۔     اتنے میں ان ہی دونوں لڑکیوں میں سے ایک شرم وحیا کے ساتھ چلتی ہوئی آپ کے پاس پہنچی کہنے لگی کہ میرے والد آپ کو بلا رہے ہیں تاکہ آپ کو صلہ دیں اس کا جو آپ نے ہمارے لئے پانی پلایا ہمارے جانوروں کو تو آپ چل پڑے پھر جب آپ ان کے پاس پہنچ گے تو ان کو اپنا پورا قصہ سنا دیا تو انہوں نے آپ کو تسلی دیتے ہوئے کہا کہ اب تم کوئی خوف نہ کرو کہ تم بچ گئے ان ظالم لوگوں سے 
۲۶۔۔۔     ادھر ایک دن ان دونوں لڑکیوں میں سے ایک نے اپنے والد سے کہا کہ ابا جان آپ ان کو اپنا نوکر رکھ لیجئے کیونکہ سب سے اچھا شخص جس کو آپ نوکر رکھنا چاہیں وہی ہو سکتا ہے جو طاقتور بھی ہو اور امانت دار بھی
۲۷۔۔۔     اور ان میں یہ دونوں چیزیں موجود ہیں اس پر اس لڑکی کے باپ نے موسیٰ سے کہا کہ میں چاہتا ہوں کہ اپنی ان دونوں بیٹیوں میں سے ایک کا نکاح تم سے کر دوں اس شرط پر کہ تم آٹھ سال تک میرے یہاں ملازمت کرو اور اگر تم نے دس سال ورے کر دئیے تو یہ تمہاری طرف سے احسان ہو گا میں تم پر کوئی سختی نہیں کرنا چاہتا تم انشاء اللہ مجھے خوش معاملہ لوگوں میں سے پاؤ گے 
۲۸۔۔۔     موسیٰ نے جواب دیا کہ چلو یہ بات میرے اور آپ کے درمیان طے ہو گئی ان دونوں مدتوں میں سے جو بھی میں پوری کر دوں اس کے بعد مجھ پر کوئی زیادتی نہ ہو اور اللہ گواہ ہے اس قول و قرار پر جو ہم کر رہے ہیں 
۲۹۔۔۔     پھر جب موسیٰ نے وہ مدت پوری کر دی اور اپنے گھر والوں کو لے کر چل پڑے تو راستے میں ایک موقع پر ان کو طور کی جانب سے ایک آگ سی دکھائی دی تو آپ نے اپنے گھر والوں سے کہا کہ تم ذرا ٹھہرو میں نے ایک آگ دیکھی ہے شاید میں وہاں سے تمہارے پاس کوئی خبر لے آؤں یا آگ کا کوئی انگارہ تمہارے لئے اٹھا لاؤں جس سے تم تاپ سکو 
۳۰۔۔۔     مگر جب آپ وہاں پہنچے تو اس وادی کی دائیں جانب اس مبارک خطے میں ایک درخت سے آپ کو آواز آئی کہ اے موسیٰ یقینی طور پر میں اللہ ہوں سارے جہانوں کا پروردگار 
۳۱۔۔۔     اور ڈال دو اپنی لاٹھی کو زمین پر اسے موسیٰ! پھر جب موسیٰ نے زمین پر ڈالنے کے بعد اس کو دیکھا تو وہ اس طرح بل کھا رہی تھی جیسے کوئی باریک پھرتیلا سانپ ہو تو آپ مارے خوف کے بھاگ کھڑے ہوئے پیٹھ پھیر کر اور مڑ کر بھی نہ دیکھا ارشاد ہوا اے موسیٰ پلٹ آؤ اور ڈرو مت بے شک تم امن والوں میں سے ہو
۳۲۔۔۔     اور مزید یہ کہ ڈالو اپنا ہاتھ گریباں میں وہ چمکتا ہوا نکلے گا بغیر کسی بیماری اور عیب کے اور سکیڑ لو اپنا ہاتھ گریباں یا بغل کی طرف خوف کو رفع کرنے کے لئے سو یہ دو بڑی سندیں ہیں آپ کے رب کی جانب سے فرعون اور اس کے درباریوں کی طرف بے شک وہ بڑے بدکار لوگ ہیں 
۳۳۔۔۔     (موسیٰ نے عرض کیا میرے مالک حکم سر آنکھوں پر) لیکن میں نے تو ان کا ایک آدمی قتل کیا ہوا ہے جس سے میں ڈرتا ہوں کہ کیں وہ لوگ مجھے دیکھتے ہی قتل نہ کر دیں 
۳۴۔۔۔     اور میرے بھائی ہارون مجھ سے زیادہ زبان آور ہیں سو ان کو بھی میرے ساتھ بھیج دیجئے رسول بنا کر میرے مددگار کے طور پر تاکہ وہ میری تصدیق کریں مجھے سخت اندیشہ ہے کہ وہ لوگ مجھے جھٹلا دیں گے 
۳۵۔۔۔     ارشاد ہوا کہ ہم نے مضبوط کر دیا تمہارے بازو کو تمہارے بھائی کے ذریعے اور ہم تم دونوں کو ایک ایسا غلبہ بھی عطا کئے دیتے ہیں کہ وہ لوگ تمہارے قتل وغیرہ تک پہنچنے بھی نہ پائیں گے ہماری نشانیوں کے سبب یا ہماری نشانیوں کے ساتھ جاؤ تم دونوں فرعونیوں کی طرف غلبہ بہر حال تم دونوں ہی کا اور انہی لوگوں کا رہے گا جو تمہاری پیروی کریں گے 
۳۶۔۔۔     پھر جب پہنچ گئے موسیٰ ان لوگوں کے پاس ہماری کھلی نشانیوں کے ساتھ تو انہوں نے کہا کہ یہ تو محض ایک جادو ہے گھڑا گھڑایا اور یہ کچھ تو ہم نے اپنے اگلے باپ دادوں کے وقت میں بھی کبھی نہیں سنا
۳۷۔۔۔     اور موسیٰ نے جواب میں فرمایا کہ میرا رب خوب جانتا ہے کہ کون ہدایت لے کر آیا اس کی طرف سے اور کس کے لئے ہے اچھا انجام آخرت کے اس حقیقی اور ابدی گھر کا یہ امر بہر حال قطعی ہے کہ ظالم فلاح نہیں پا سکیں گے 
۳۸۔۔۔     اور فرعون نے اپنے درباریوں سے کہا اے درباریو میں اپنے سوا تمہارے لئے کسی خدا کو نہیں جانتا پس تم میرے لئے خاص طور پر اینٹیں پکواؤ اے ہامان پھر ان سے میرے لئے ایک ایسا اونچا محل بنواؤ کہ میں اس پر چڑھ کر موسیٰ کے خدا کو خود جھانک کر دیکھ سکوں میں تو اس کو قطعی طور پر جھوٹا سمجھتا ہوں 
۳۹۔۔۔     اور اپنی بڑائی کے گھمنڈ میں مبتلا ہوا وہ بھی اور اس کے لشکر بھی اللہ کی زمین میں ناحق طور پر اور وہ اپنی بدبختی کے باعث یہ سمجھ بیٹھے کہ انہیں نے کبھی ہماری طرف لوٹ کر نہیں آنا۔
۴۰۔۔۔     آخرکار اپنی گرفت میں لے لیا ہم نے اس کو بھی اور اس کے سب لشکروں کو بھی پھر پھینک دیا ہم نے ان سب کو سمندر میں سو دیکھو کیسا ہوا انجام ظالموں کا
۴۱۔۔۔     اور ہم نے ان کو ان کے اپنے سوء اختیار کی بنا پر ایسے پیشوا بنا دیا جن کا کام ہی دوزخ کی طرف بلانا رہ گیا تھا اور اس کے نتیجے میں ان کو قیامت کے روز کوئی مدد نہیں مل سکے گی
۴۲۔۔۔     اور ہم نے ان کے پیچھے لگا دی لعنت اس دنیا میں تاکہ قیام قیامت اور قیامت کے روز یہ بڑے ہی بدحال لوگوں میں سے ہوں گے 
۴۳۔۔۔     اور بلاشبہ ہم نے موسیٰ کو بھی وہ کتاب دی تھی اس کے بعد کہ ہم نے ہلاک و برباد کر دیا تھا پہلی قوموں کو بصیرتوں کے سامان کے طور پر لوگوں کے لیے اور ہدایت دینے کے لئے اور رحمت کا ذریعہ بنا کر تاکہ وہ لوگ نصیحت حاصل کریں 
۴۴۔۔۔     اور آپ اے پیغمبر! اس وقت طور کی مغربی جانب موجود نہ تھے جب کہ ہم نے موسیٰ کی طرف اپنا فرمان بھیجا وحی کے ذریعے اور اپنے احکام کی صورت میں اور نہ ہی آپ سرے سے ان لوگوں میں ہی شامل تھے جو اس زمانے میں موجود تھے 
۴۵۔۔۔     لیکن ہم ہی نے اس دوران بہت سی نسلیں پیدا کیں پھر ان پر بھی بہت زمانہ گزر گیا اور نہ ہی آپ مدین والوں میں قیام پذیر تھے کہ ان لوگوں کو ہماری آیتیں ٹھیک ٹھیک سنا رہے ہوتے بلکہ یہ سب کچھ آپ کو ہماری وحی سے معلوم ہوا کہ ہم ہی ہیں پیغمبر بنا کر بھیجنے والے 
۴۶۔۔۔     اور نہ ہی آپ طور کی جانب میں موجود تھے اس وقت جب کہ ہم نے موسیٰ کو پکارا تھا لیکن اس سب کا علم بھی آپ کو اپنے رب کی ایک خاص رحمت کے سبب ہوا تاکہ آپ خبردار کریں غفلت میں پڑے ان لوگوں کو جن کے پاس آپ سے پہلے کوئی خبردار کرنے والا نہیں آیا تاکہ وہ نصیحت حاصل کریں 
۴۷۔۔۔     اور اگر یہ بات نہ ہوتی کہ ان لوگوں کو آ پہنچتی کوئی مصیبت ان کے اپنے کرتوتوں کے باعث پھر یہ یوں کہتے کہ اے ہمارے رب تو نے کیوں نہ بھیجا ہماری طرف کوئی رسول کہ ہم پیروی کرتے تیری آیتوں کی اور ہم ہو جاتے ایمانداروں میں سے سو اگر یہ بات نہ ہوتی تو ہم ایسے ناشکرے اور ہٹ دھرموں کے پاس اپنا رسول بھیجتے ہی نہ
۴۸۔۔۔     مگر جب ان کے پاس آگیا حق ہماری طرف سے تو یہ ناشکرے لوگ اس کو ماننے کی بجائے یوں کہنے لگے کہ ان کو بھی وہی کچھ کیوں نہ دیا گیا جو موسیٰ کو دیا گیا تھا؟ کیا یہ لوگ اس سے پہلے اس کا بھی انکار کر چکے جو کہ موسیٰ کو دیا گیا تھا؟ اور انہوں نے پوری ڈھٹائی سے کہا کہ یہ دونوں جادو ہیں جو ایک دوسرے کی مدد کرتے ہیں اور کہتے ہیں کہ ہم ان دونوں میں سے ہر ایک کے منکر ہیں 
۴۹۔۔۔     ان سے کہو کہ اچھا تو تم خود ہی لے آؤ کوئی ایسی کتاب اللہ کے یہاں سے جو ان دونوں سے بڑھ کر ہدایت بخشنے والی ہو میں خود بھی اس کی پیروی کر لوں گا اگر تم سچے ہو
۵۰۔۔۔     پھر اگر یہ لوگ آپ کا یہ مطالبہ پورا نہ کر سکیں تو یقین جان لو کہ یہ لوگ محض اپنی خواہشات کی پیروی کرتے ہیں اور اس سے بڑھ کر گمراہ اور بدبخت اور کون ہو سکتا ہے ؟ جو اپنی خواہشات ہی کے پیچھے چلتا ہو؟ بغیر اللہ کی کسی ہدایت کے بے شک اللہ ہدایت کی دولت سے سرفراز نہیں فرماتا ایسے ظالم لوگوں کو
۵۱۔۔۔     اور بلاشبہ ہم پے درپے بھیجتے رہے اپنا کلام ان لوگوں کے (بھلے ) لئے تاکہ یہ نصیحت حاصل کریں 
۵۲۔۔۔     جن لوگوں کو ہم نے اس قرآن سے پہلے کتاب دی ہے وہ اس پر ایمان رکھتے ہیں 
۵۳۔۔۔     اور جب یہ ان کو پڑھ کر سنایا جاتا ہے تو وہ کہتے ہیں کہ ہم اس پر ایمان لے آئے یہ تو قطعی طور پر حق ہے ہمارے رب کی طرف ہم تو اسے پہلے ہی مانتے تھے 
۵۴۔۔۔     ایسے لوگوں کو ان کا دوہرا اجر دیا جائے گا اس بناء پر کہ انہوں نے صبر و استقامت سے کام لیا اور یہ برائی کا جواب بھلائی سے دیتے ہیں اور جو کچھ ہم نے ان کو دیا ہوتا ہے اس میں سے ہماری رضا کے لئے خرچ کرتے ہیں 
۵۵۔۔۔     اور جب بے ہودہ بات کان میں پڑ جائے تو یہ اس سے منہ موڑ لیتے ہیں اور کہتے ہیں کہ ہمارے لئے ہمارے اعمال ہیں اور تمہارے لئے تمہارے اعمال تم کو سلام ہے ہم جاہلوں کو منہ لگانا نہیں چاہتے 
۵۶۔۔۔     بے شک آپ اے پیغمبر! ہدایت نہیں دے سکتے جس کو آپ پسند کریں بلکہ اللہ ہی ہدایت کی دولت سے نوازتا ہے جس کو چاہتا ہے اور وہ خوب جانتا ہے ان لوگوں کو جو ہدایت پانے والے ہوتے ہیں 
۵۷۔۔۔     اور کہتے ہیں یہ ناشکرے ) لوگ کہ اگر ہم نے ہدایت کی پیروی کی آپ کے ساتھ تو اس کے نتیجے میں ہمیں اچک لیا جائے گا اپنی سرزمین سے کیا ہم نے ان کو ٹھکانا نہیں دیا ایسے پر امن حرم میں جس کی طرف کھچے چلے آتے ہیں ہر قسم کے پھل اور پیداواریں اپنی طرف سے خاص روزی سانی کے طور پر ارض حرم کے باشندوں کے لئے لیکن اکثر لوگ جانتے نہیں حق اور حقیقت کو
۵۸۔۔۔     اور کتنی ہی ایسی بستیوں کو ہم نے ہلاک کر کے رکھ دیا جن کے باشندے بڑے نازاں تھے اپنے سامان عیش و عشرت پر سو یہ ہیں ان کے مکان جو کھنڈرات کی صورت میں سامان عبرت بنے ہوئے موجود ہیں جن میں ان کے بعد کوئی رہا بسا نہیں مگر بہت تھوڑا اور آخرکار ہم ہی ان کے وارث ہو کر رہے 
۵۹۔۔۔     اور آپ کا رب ایسا نہیں اور یہ اس کی شان نہیں کہ وہ ان بستیوں کو یونہی ہلاک کر دیتا جب تک کہ ان کے مرکز میں کوئی ایسا رسول نہ بھیج دے جو ان کو پڑھ کر سنائے ہماری آیتیں اور احکام اور اس کے بعد بھی فوراً ہی ہم ان بستیوں کو ہلاک کرنے والے نہیں مگر اس حالت میں کہ وہاں کے باشندے ظلم ہی پر کمر بستہ ہو جائیں 
۶۰۔۔۔     اور جو بھی کچھ تمہیں دیا گیا ہے اے لوگو! تو وہ سب محض دنیاوی زندگی کا چند روزہ سامان اور اس کی زینت ہے اور بس اور جو کچھ اللہ کے پاس اس جہان میں رکھا ہے وہ اس سے کہیں بڑھ کر اچھا بھی ہے اور ہمیشہ رہنے والا بھی تو کیا تم لوگ عقل سے کام نہیں لیتے ؟ 
۶۱۔۔۔     تو کیا وہ شخص جس سے ہم نے وعدہ کر رکھا ہو عمدہ وعدہ پھر وہ اس کو پانے والا بھی ہو کہیں اس وہ شخص کی طرف ہو سکتا ہے جسے ہم نے صرف دنیاوی زندگی کا سامان دے رکھا ہو پھر قیامت کے روز وہ گرفتار شدہ لوگوں میں سے ہو؟ 
۶۲۔۔۔     اور یاد کرو لوگوں اس ہولناک دن کو کہ جس دن اللہ ان کو پکارے گا پھر وہ ان سے پوچھے گا کہ کہاں ہیں میرے وہ شریک جن کا تم بڑا دعوی کرتے تھے ؟
۶۳۔۔۔     اس پر بول اٹھیں گے وہ لوگ جن پر پکی ہو چکی ہو گی ہماری بات کہ اے ہمارے رب یہی ہیں وہ لوگ جن کو ہم نے گمراہ کیا تھا ہم نے ان کو اسی طرح گمراہ کیا تھا جس طرح کہ ہم خود گمراہ تھے ہم آپ کے سامنے براءت کا اظہار کرتے ہیں یہ لوگ ہماری بندگی نہیں کرتے تھے 
۶۴۔۔۔     اور اس کے بعد کہا جائے گا مشرکوں سے ان کی تذلیل کے لئے کہ اب پکار تم اپنے شریکوں کو چنانچہ وہ انہیں پکاریں گے پر وہ ان کو کوئی جواب نہ دیں گے اور یہ لوگ دیکھ لیں گے اس عذاب کو جو ان کو ملنے والا ہو گا اور یہ رہ رہ کر افسوس کریں گے کہ کاش کہ انہوں نے راہ راست کو اپنایا ہوتا
۶۵۔۔۔     اور یاد دہانی کراؤ ان کو اس ہولناک دن کی جس دن کہ وہ ان کو پکارے گا پھر کہے گا ان سے ان کی تذلیل و توبیخ کے لئے کہ کیا جواب دیا تھا تم لوگوں نے میرے بھیجے ہوئے رسولوں کو؟
۶۶۔۔۔     سو اس دن گم ہو کر رہ جائیں گی ان کی یہ تمام سخن سازیاں جن سے یہ لوگ آج کام لے رہے ہیں پھر نہ تو ان کو خود کچھ سوجھے گا اور نہ ہی یہ آپس میں ایک دوسرے سے کچھ پوچھ سکیں گے 
۶۷۔۔۔     البتہ جس نے سچی توبہ کی ہو گی اور اس نے صدق دل سے ایمان لا کر کام بھی نیک کئے ہوں تو ایسا شخص امید ہے فلاح پانے والوں میں سے ہو گا
۶۸۔۔۔     اور تمہارا رب پیدا فرماتا ہے جو چاہتا ہے اور چنتا اور برگزیدہ کرتا ہے جس کو چاہتا ہے یہ اختیار ان لوگوں کا کام نہیں اللہ پاک اور برتر ہے اس شرک سے جو یہ لوگ کرتے ہیں 
۶۹۔۔۔     اور تمہارا رب خوب اور ایک برابر جانتا ہے وہ سب کچھ جو کہ پوشیدہ ہے ان کے سینوں میں اور وہ سب کچھ جس کو یہ لوگ ظاہر کرتے ہیں 
۷۰۔۔۔     یہ اور وہی اللہ ہے جس کے سوا کوئی عبادت کے لائق نہیں اسی کے لئے ہے ہر تعریف دنیا میں بھی اور آخرت میں بھی اس کی حکومت ہے اور اسی کی طرف بہر حال لوٹ کر جانا ہے تم سب کو 
۷۱۔۔۔     اے لوگو! ان سے کہو کہ کیا تم لوگوں نے کبھی اس پر بھی غور کیا کہ اگر اللہ قیامت تک ہمیشہ کے لئے تم پر رات ہی طاری کر دے تو پھر کون سا معبود ایسا ہو سکتا ہے اللہ کے سوا جو تمہیں روشنی کی ایک کرن لا دے ؟ تو کیا تم لوگ سنتے نہیں ہو؟
۷۲۔۔۔     نیز ان سے کہو کہ کیا تم لوگوں نے کبھی اس پر بھی غور کیا کہ اگر اللہ قیامت تک ہمیشہ کے لئے تم پر دن ہی طاری کر دے تو پھر کون سا معبود ایسا ہو سکتا ہے اللہ وحدہٗ لا شریک کے سوا جو لے آئے تمہارے پاس ایسی رات جس میں تم سکون حاصل کر سکو؟ کیا تم لوگوں کو کچھ سوجھتا نہیں ؟
۷۳۔۔۔     اور اس نے اپنی رحمت و عنایت سے تمہارے لئے رات بھی بنائی اور دن بھی تاکہ رات کو تو تم آرام کر سکو اور دن کو اپنے رب کا فضل تلاش کر سکو اور تاکہ تم شکر ادا کر سکو اس کی ان نعمتوں کا 
۷۴۔۔۔     اور یاد دھانی کراؤ ان کو اس ہولناک دن کہ وہ ان کو پکار کر فرمائے گا کہ کہاں ہیں میرے وہ شریک جن کا تم لوگ دعوی اور گھمنڈ رکھتے تھے ؟
۷۵۔۔۔     اور نکال لائیں گے ہم اس روز ہر امت سے ایک گواہ پھر ہم کہیں گے لاؤ تم لوگ اپنی دلیل تب ان کو اچھی طرح معلوم ہو جائے گا کہ حق و قطعی طور پر اللہ ہی کے لئے ہے اور گم ہو کر رہ جائیں گے ان سے وہ سب جھوٹ جو یہ لوگ گھڑا کرتے تھے 
۷۶۔۔۔     بے شک قارون بھی موسیٰ کی قوم میں سے تھا مگر اس نے اپنے خبث باطن کی بناء پر ان کے خلاف سرکشی کی اور ہم نے اس کو اتنے خزانے دے رکھے تھے کہ ان کی چابیوں کو بھی ایک طاقتور جماعت کو اٹھانا مشکل ہوتا تھا اور وہ موقع یاد کرنے کے لائق ہے کہ جب اس کی قوم نے اس سے کہا کہ تو اترا نہیں بے شک اللہ پسند نہیں فرماتا اترانے والوں کو 
۷۷۔۔۔     اور آخرت کے حقیقی گھر کو بنانے کی فکر کر اس مال و دولت سے جو اللہ نے تجھے دے رکھا ہے اور مت بھول اپنے حصے کو دنیا سے اور بھلائی کر جس طرح کہ اللہ نے بھلائی کی ہے تجھ سے اور تو فساد کے درپے نہ ہو اللہ کی اس زمین میں بے شک اللہ پسند نہیں فرماتا فساد بپا کرنے والوں کو 
۷۸۔۔۔     تو اس نے جواب میں اپنے تکبر بھرے انداز میں کہا کہ یہ سب کچھ تو مجھے اس علم کی بنا پر دیا گیا ہے جو مجھے حاصل ہے کیا اس کو یہ معلوم نہیں تھا کہ اللہ اس سے پہلے بہت سی ایسی امتوں کو ہلاک کر چکا ہے جو قوت میں بھی اس سے کہیں زیادہ سخت تھیں اور جمعیت کے اعتبار سے بھی اس سے کہیں بڑھ کر تھیں اور اللہ تعالیٰ کے یہاں تو مجرم لوگوں سے ان کے گناہوں کے بارے میں پوچھا نہیں جائے گا 
۷۹۔۔۔     پھر ایک مرتبہ ایسا ہوا کہ وہ اپنی قوم کے سامنے اپنی پوری ٹھاٹھ میں نکلا تو وہ لوگ جو دنیاوی زندگی ہی چاہتے تھے کہنے لگے اے کاش کہ ہمیں بھی وہی کچھ مل جاتا جو کہ قارون کو دیا گیا ہے واقعی یہ شخص بڑے ہی نصیب والا ہے 
۸۰۔۔۔     اور اس کے برعکس ان لوگوں نے جن کو علم صحیح کی دولت سے نوازا گیا تھا انہوں نے ان سے کہا افسوس ہے تم پر اے کوتاہ نظر لوگو! اللہ کا ثواب تو اس سے کہیں بڑھ کر بہتر ہے ہر اس شخص کے لئے جو ایمان لائے اور عمل بھی نیک کرے اور یہ شرف نصیب نہیں ہوتا مگر صبر کرنے والوں کو 
۸۱۔۔۔     آخر کار ہم نے دھنسا دیا زمین میں اس کو بھی اور اسے گھر کو بھی پھر نہ تو وہاں کوئی ایسی جماعت تھی جو اللہ کے مقابلے میں اس کی کوئی مدد کرتی اور نہ ہی وہ خود اپنے آپ کو بچا سکا
۸۲۔۔۔     اور وہ لوگ جو کل اس کے مرتبے کی تمنا کر رہے تھے پکار اٹھے ارے افسوس ہماری نادانی پر واقعی اللہ اپنے بندوں میں سے جس کے لئے چاہتا ہے رزق کشادہ کر دیتا ہے اور جسے چاہے نپا تلا دیتا ہے اگر اللہ نے ہم پر مہربانی نہ فرمائی ہوتی تو یقیناً وہ ہمیں بھی زمین میں دھنسا دیتا ہائے افسوس ہمیں یہ بھی معلوم نہ رہا کہ کافر لوگ کبھی فلاح نہیں پا سکتے 
۸۳۔۔۔     آخرت کا یہ عظیم الشان گھر ہم ان ہی لوگوں کو دیں گے جو نہ زمین میں اپنی بڑائی اور تکبر چاہتے ہیں اور نہ کسی طرح کا کوئی فساد و بگاڑ اور یہ بہر حال حقیقت ہے کہ کامیابی انجام کار پرہیزگاروں ہی کے لئے ہے 
۸۴۔۔۔     جو کوئی نیکی لے کر آئے گا تو اس کو اس سے کہیں اچھا بدلہ ملے گا اور جو کوئی برائی لے کر آئے گا تو ایسے لوگوں کو جنہوں نے برے عمل کئے ہوں گے اتنا ہی بدلہ ملے گا جتنا کہ وہ عمل کرتے رہے تھے 
۸۵۔۔۔     بے شک جس ذات نے فرض کیا ہے آپ پر اس قرآن کی تعلیم و تبلیغ کو وہ ضرور پہنچاوے گی آپ کو عظیم الشان انجام تک اپنی قدرت کاملہ اور حکمت بالغہ سے کہو کہ میرا رب خوب جانتا ہے کہ کون ہدایت لے کر آیا اور کون ہے وہ جو کھلی گمراہی میں پڑا غوطے کھا رہا ہے 
۸۶۔۔۔     اور آپ تو کوئی امید بھی نہ رکھتے تھے کہ آپ کی طرف اتارا جائے گا اس کتاب عزیز کو مگر اس کا نزول تو محض آپ کے رب کی مہربانی سے ہوا پس آپ اس نعمت لازوال کے بعد کافروں کے لئے پشت پناہ نہیں بن جانا
۸۷۔۔۔     اور کبھی آپ کو روکنے نہ پائیں یہ لوگ اللہ کی آیتوں کی تعلیم و تبلیغ سے اس کے بعد کہ ان کو اتار دیا گیا آپ کی طرف اور آپ بلاتے رہیں اپنے رب کی راہ حق و صواب کی طرف اور کبھی مشرکوں سے نہیں ہو جانا
۸۸۔۔۔     اور پکارنا نہیں اللہ کے ساتھ کسی بھی اور خود ساختہ معبود کو کوئی معبود نہیں سوائے اس وحدہٗ لاشریک کے ہر چیز نے بہر حال ہلاک اور فنا ہو جانا ہے بجز اس کی ذات اقدس و اعلیٰ کے اسی کے لیے ہے حکم اور اسی کی طرف لوٹایا جائے گا تم سب کو اے لوگو!۔




تفسیر

۵۔۔۔    سو اس سے قصہ موسیٰ و فرعون کے سنانے کے اصل مدعا و مقصد کو واضح فرما دیا گیا۔ کہ فرعون اپنے خالق و مالک کے احکام کو فراموش و نظر انداز کر کے خود اپنی خدائی کا دعویدار بن گیا اور خدا کے بندوں کو خدا کی اطاعت و بندگی میں لگانے کے بجائے، ان سے خود اپنی بندگی و غلامی کرانے لگا۔ اس نے اپنے ملک کی رعایا کو مختلف حصوں اور گروپوں و طبقوں میں بانٹ دیا۔ ایک گروہ یعنی بنی اسرائیل کو اس نے دبا کر غلام بنا رکھا تھا، اور دوسرے گروہ یعنی قبطیوں کو اس نے اٹھا کر اس بات کا اختیار دے دیا تھا کہ وہ بنی اسرائیل سے غلاموں کی طرح ان سے جو مرضی کام لیں۔ اور اس کے ظلم و سنگدلی کا عالم یہ تھا کہ وہ بنی اسرائیل کے لڑکوں کو چن چن کر قتل کراتا، اور انکی عورتوں کو زندہ رکھ چھوڑتا۔ اور وہ خدا کی زمین میں فساد برپا کرنے والوں میں سے تھا جبکہ اللہ تعالیٰ کی سنت اور اس کا دستور یہ ہے کہ وہ جس کو اپنی زمین میں اقتدار بخشتا ہے عدل و انصاف اور امن و امان قائم کرنے کے لئے بخشتا ہے اور وہ فساد کو کبھی پسند نہیں کرتا۔ واللّٰہ لا یُحِبُّ الْفَسَادَ، سبحانہ و تعالیٰ، اور کفر و شرک، اور خداوند قدوس کی عبادت و بندگی سے اعراض و رُوگردانی سب سے بڑا فساد ہے، کیونکہ کائنات کی اصلاح کا تقاضا اور اس کی فطرت کی آواز یہ ہے کہ عبادت و بندگی اسی خدائے واحد کی ہو جو کہ معبود برحق اور اس ساری کائنات کا خالق و مالک ہے، سبحانہ و تعالیٰ،
۸۔۔۔    سو یہ سب لوگ بڑے خطاکار تھے کہ انہوں نے اپنی حماقت کے سبب سے یہ سمجھ رکھا تھا کہ اختیار و اقتدار سب ان ہی کے ہاتھ میں ہے، کہ وہ جو چاہیں کر سکتے ہیں، اور وہ اپنے طرح طرح کے مظالم سے بنی اسرائیل کو ہمیشہ کے لئے دبا کر اور اپنی غلامی میں جکڑ کر رکھیں گے وہ اس اہم اور بنیادی حقیقت کو بھول گئے تھے کہ اوپر ایک قادرِ مطلق ذات بھی موجود ہے، جو اس کائنات پر حاکم و متصرف ہے سو یہ اسی کی قدرت و حکمت کا ایک عظیم الشان نمونہ و مظہر تھا کہ فرعون والے اس بچے کی پرورش خود اپنے ہاتھوں کر رہے تھے جو آگے چل کر ان کی ہمیشہ ہمیشہ کی ہلاکت و تباہی کا باعث بننے والا تھا سو جس بچے نے ان کو مستقبل میں فی النَّارِ وَالسَّقَر کرنا تھا آج ملکہ اور بادشاہ اس کی پرورش خود اپنے ہاتھوں اور شاہی اخراجات پر کر رہے تھے واقعی یہ لوگ بڑے ہی خطاکار تھے، والعیاذ باللہ العظیم۔
۱۰۔۔۔    یعنی حضرت موسیٰ کی والدہ ماجدہ نے ڈالنے کو تو حضرت موسیٰ کو بکسے میں رکھ کر سمندر میں ڈال دیا، لیکن ان کا دل صبر و قرار سے اس قدر خالی اور مضطر ہو گیا تھا کہ قریب تھا ان سے کوئی ایسی بات صادر ہو جائے جس سے سارا راز فاش ہو جائے، کہ آخر دل تو والدہ ہی کا دل تھا نہ لیکن قدرت نے ان کو سنبھالا دیا۔ تاکہ جس دولت ایمانی سے وہ بہرہ مند و سرفراز تھیں اور جس کی بناء پر انہوں نے اپنے معصوم بچے کو دریا میں ڈال دیا تھا، اس آزمائش میں وہ اس پر برقرار رہیں کہ یہ موقع بڑا ہی صبر آزما موقع تھا، کیونکہ اپنے لخت جگر کو خود اپنے ہاتھوں دریا کی موجوں کے حوالے کر دینا کوئی آسان کام نہ تھا، اس وقت ان کے دل پر جو گزری ہو گی، اس کا اندازہ ان کے رب کے سوا اور کون کر سکتا تھا۔ سو اس قادر مطلق نے اس نازک موقع پر انکو سنبھال دیا اور ان کے دل کو مضبوط رکھا جس کے نتیجے میں دامن صبر ان کے ہاتھ سے چھوٹنے نہ پایا۔ اور یہ عظیم الشان راز، راز ہی رہا، اور کسی طرح راز افشاء نہ ہونے پایا۔
۱۲۔۔۔    سو یہ قدرت کے غیبی ہاتھوں کی کارستانی کا ایک اور نمونہ و مظہر تھا جس سے حضرت موسیٰ کی ان کی والدہ ماجدہ کی طرف واپسی کی راہ کھلی اور وہ اس طرح کہ حضرت موسیٰ کو اٹھا کر بڑے چاؤ پیار سے جب فرعون کے شاہی محل لے جایا گیا، تو ظاہر ہے کہ سب سے پہلے ان کو دودھ پلانے کا مرحلہ پیش آیا۔ اس لئے اس بات کی فکر ہوئی کہ اس کو کس دایہ کا دودھ پلایا جائے، سو اس کے لئے مختلف دایوں کو بلایا گیا، اور یکے بعد دیگرے سب کو آزمایا گیا، لیکن حضرت موسیٰ نے ان میں سے کسی بھی دایہ کی چھاتی کو منہ نہیں لگایا، اس موقع پر حضرت موسیٰ کی بہن نے جو انکی خبر گیری کے لئے انکے ساتھ ساتھ چلی آ رہی تھیں آگے بڑھ کر ان لوگوں سے کہا کہ کیا میں آپ لوگوں کو ایک ایسے گھرانے کا پتہ نہ دے دوں، جو پوری ہمدردی اور خیر خواہی کے ساتھ اس کی پرورش کرے؟ ظاہر ہے کہ محل والے اس کے لئے فوراً راضی ہو گئے، چنانچہ اس کے نتیجے میں حضرت موسیٰ کی والدہ ماجدہ کو شاہی انتظام پر شاہی محل میں بلایا گیا۔ تو حضرت موسیٰ نے فوراً اپنی والدہ ماجدہ کا دودھ پینا شروع کر دیا، جس سے ان سب کی پریشانی دُور ہو گئی، اور وہ سب خوش ہو گئے، مگر حضرت موسیٰ کی والدہ ماجدہ نے ان لوگوں سے کہا کہ اگر آپ لوگوں نے اس بچے کو مجھ سے دودھ پلوانا ہے تو اس کو میرے ساتھ میرے گھر بھیج دو، میں یہاں نہیں رہ سکتی تو انہوں نے اس بات کو مان لیا اور حضرت موسیٰ کو ان کے ساتھ ان کے گھر واپس بھیج دیا، اور ان کے لئے شاہی خزانے سے وظیفہ بھی مقرر کر دیا گیا اور اس طرح فرعون کے دشمن کی پرورش خود اس کے ہاتھوں اور اس کے خرچے پر ہونے لگی، اور حضرت موسیٰ کی والدہ ماجدہ کو خود اپنے بچے کو دودھ پلانے پر اجرت بھی ملنے لگی۔ فسبحان اللہ وبحمدہ، وسبحان اللہ العظیم،
۱۴۔۔۔    اَشُدّ جمع ہے شدت کی، جس کے معنی قوت کے ہیں انسان کی جسمانی قوتوں کی تکمیل کا موقع چونکہ بالعموم اس کی جوانی کی عمر ہی میں ہوتا ہے اس لئے بَلَغَ اَشُدَّہ، سے یہاں پر مراد جوانی کو پہنچنا ہے اور اس کے ساتھ وَاسْتَویٰ کے ذکر سے آپ کے عقلی اور مزاجی اعتدال و توازن کی طرف اشارہ فرما دیا گیا۔ سو مطلب یہ ہوا کہ حضرت موسیٰ جب جسمانی اعتبار سے اپنی جوانی کو پہنچ گئے اور عقل اور مزاج اعتبار سے بھی اعتدال و توازن پر آ گئے، تو آپ کو حکم اور علم سے نواز دیا گیا، حکم سے مراد ہے قوت فیصلہ اور علم سے مراد ہے حضرت حق جَلَّ مَجْدُہ، کی معرفت جو کہ تمام تر علم و آگہی کی اصل اور اساس ہے اور اس حکم و علم کے درجات و مراتب مختلف ہوتے ہیں اس کا سب سے اعلیٰ درجہ وہ ہوتا ہے، جس سے حضرات انبیاء ورسل کو نوازا جاتا ہے علیہم الصلوٰۃ والسلام اسی لئے قرآن حکیم میں حضرات انبیاء ورسل کے لئے یہی الفاظ استعمال ہوئے ہیں لیکن یہاں پر چونکہ حضرت موسیٰ کے ابتدائی حالات زندگی کا بیان ہو رہا ہے اور نبوت سے آپ کو اس کے بہت بعد نوازا گیا، جیسا کہ اس کی تفصیل آگے آرہی ہے اس لئے یہاں پر ان دونوں لفظوں سے علم و حکم کا وہ خاص مرتبہ مراد ہے جو حضرات انبیاء و رسل کو دیا جاتا ہے۔ اور پھر بطور ایک ضابطہ و اصول کے ارشاد فرمایا گیا کہ اسی طرح ہم بدلہ دیتے ہیں نیکوکاروں کو اور ایسے محسن اور نیکوکاروں سے مراد وہ لوگ ہیں جو حضرت حق جَلَّ مَجْدُہ، کی بخشی ہوئی قوتوں اور صلاحیتوں کو ان کے صحیح مصرف میں اور صحیح طور پر استعمال کرتے ہیں سو ایسے خوش نصیبوں کو حکم و علم کی دولت سے نوازا جاتا ہے وباللہ التوفیق لما یُحِبُّ ویرید، وعلی ما یُحِبُّ ویرید،
۱۶۔۔۔    سو یہ اسی علم و حکمت کا ایک نمونہ اور مظہر تھا جس سے حضرت موسیٰ کو نوازا گیا تھا اور جس کا ذکر ابھی اوپر ہوا ہے، کوئی اور ہوتا تو اس کام کو اپنی بہادری اور شہ زوری کا نتیجہ بتاتا۔ اور اس پر فخر سے پھولے نہ سماتا۔ کہ میں نے ایک ہی گھونسے سے اس قبطی کا کام تمام کر دیا۔ لیکن اس کے برعکس حضرت موسیٰ اس کو اپنی ایک غیر ارادی غلطی بتاتے، اور اپنا ایک قصور سمجھتے ہیں۔ اور فوراً اپنے رب سے ایک معافی مانگنے لگتے ہیں، اور اس کے حضور صاف اور صریح طور پر عرض کرتے ہیں کہ اے میرے رب ! میں نے اپنی جان پر سخت ظلم ڈھا دیا، پس تو مجھے معاف فرما دے۔ سو نہ تو حضرت موسیٰ کا اس قبطی کو قتل کرنے کا کوئی ارادہ تھا اور نہ ہی اس بات کا کوئی گمان تھا کہ اس طرح ایک ہی گھونسے سے ڈھیر ہو جائے گا۔ بلکہ بالکل غیر اختیاری طور پر اور بیگماں یہ حادثہ پیش گیا۔ آنجناب کو اس پر ندامت و پشیمانی بھی ہوئی، اور آپ نے فوراً اپنے رب سے معافی بھی مانگ لی۔ اس لئے اللہ تعالیٰ نے فوراً اس کو معاف فرما دیا اور غیبی طور پر آنجناب کو اس بخشش و معافی کی بشارت بھی دے دی گئی۔ بلاشبہ اللہ بڑا ہی بخشنے والا نہایت مہربان ہے، اس لئے وہ سچی توبہ پر بندے کے سب گناہوں کو معاف فرما دیتا ہے، خواہ وہ کتنے ہی زیادہ اور کتنے بھی بڑے کیوں نہ ہوں کہ اس کی مغفرت و بخشش بہر حال بہت بڑی ہے، بندے کے گناہ جتنے بھی زیادہ ہوں وہ بہر حال محدود ہیں، جبکہ اس کی ناپیدا کنار اور لامحدود ہے، سبحانہ و تعالیٰ، فَاغْفِرْلِیْ یَا رَبِّیْ ذَنْبِیْ کُلَّہ، دِقَّہ، وَجِلَّہ، اَوَّلَہ، وَاٰخِرَہ، سِرّہ، وَعَلَانِیَتَہِ مَا عَلِمْتُ مِنْہُ وَمَا لَمْ اعلم، وَارْحَمْنِیْ فَاِنَّکَ اَنْتَ الْغَفُوْرُ الرَّحِیْم۔ تبارکَ و تعالیٰ نَسْتَغْفِرُکَ وَاَتُوْبُ اِلَیْکَ، یاذا الجلال والاکرام۔
۱۹۔۔۔    یعنی حضرت موسیٰ نے جب اس قبطی کو پکڑنا چاہا جو کہ ان دونوں کا دشمن تھا لیکن اس سے پہلے آپ نے اسرائیلی کو بھی جھڑکا کہ تو بڑا بیوقوف ہے جو روزانہ اس طرح سے جھگڑوں میں الجھا رہتا ہے تو اس وجہ سے وہ ڈر گیا کہ شاید کل جو گھونسہ قبطی کو لگا تھا، آج وہ مجھ پر پڑنے والا ہے، تو اس نے گھبراہٹ میں چلا کر کہا کہ کیا آپ مجھے بھی اسی طرح قتل کرنا چاہتے ہیں جس طرح کہ کل آپ نے اس شخص کو قتل کر دیا تھا؟ سو اس طرح اس شخص نے اپنی حماقت سے قبطی کے قتل کا راز کھول دیا۔ اور شہر میں جو چرچا ہو رہا تھا کہ قبطی کو کس نے قتل کیا اس کا معمہ حل ہو گیا، جس کے نتیجے میں قدرتی طور پر فرعونیوں کے اندر حضرت موسیٰ کے خلاف غیظ و غضب کی آگ بھڑک اٹھی۔ اور وہ لوگ حضرت موسیٰ کے قتل کے منصوبے بنانے لگے، حضرت موسیٰ کی ذات تو ان لوگوں کی نظروں میں پہلے ہی کھٹک رہی تھی، اور اس واقعے کے بعد تو ان کو آنجناب کے قتل کے لئے ایک بہانہ بھی ہاتھ آگیا۔
۲۱۔۔۔    یعنی حضرت موسیٰ کے پاس جب شہر کے پرلے کنارے سے ایک شخص دوڑتا ہوا آیا، اور اس نے آ کر حضرت موسیٰ کو اس صورت حال سے آگاہ کیا کہ اعیان حکومت کے یہاں آپ کے قتل کا منصوبہ بنایا جا رہا ہے لہٰذا آپ یہاں سے نکل جائیں۔ یقیناً میں آپ کا سچا خیر خواہ ہوں، تو آپ ڈرتے ہوئے، اور بچتے بچاتے، مصر سے نکل کھڑے ہوئے، اور چونکہ آپ کو فرعونیوں کے تعاقب کا خوف و خطرہ بھی تھا اور آپ کی حمایت و امداد کا کوئی ظاہری ذریعہ و وسیلہ بھی نہیں تھا، اس لئے آپ نے اپنے رب کے حضور یہ دعا فرمائی کہ اے میرے رب مجھے ان ظالموں کے شر سے نجات دے۔
۲۴۔۔۔    اس سے کئی اہم درس ملتے ہیں، مثلاً یہ کہ حضرت موسیٰ نے جب ان دو لڑکیوں کو باقی لوگوں سے الگ اپنی بکریوں کو روکتے کھڑے دیکھا۔ تو ازراہ ہمدردی و شفقت ان سے پوچھا مَاخَطْبُکُمَا؟ اور خطب کا لفظ عربی زبان میں کسی عظیم اور اہم کام کے لئے بولا جاتا ہے سو اس لفظ کے ساتھ ان سے سوال کرنے میں یہ بات مضمر تھی کہ تمہیں کیا افتاد اور مشکل پیش آئی کہ تم کو بکریاں چرانے کے اس پُر مشقت کام کے لئے مجبور ہونا پڑا؟ تو انہوں نے جب حقیقت حال کو اپنی اصل اور صحیح صورت میں ان کے سامنے رکھ دیا۔ تو اس کے نتیجے میں حضرت موسیٰ کے اندر حمایت و خدمت ضعیف کا جذبہ بھڑکا، اور آپ نے اپنی تکلیف اور مصیبت کے باوجود ان کی بکریوں کو پانی پلایا۔ اور پھر کسی صلہ اور بدلہ کے سوال یا توقع کے بغیر آپ واپس جا کر اسی درخت کے سائے کے نیچے بیٹھ گئے جہاں سے آپ اٹھ کر آئے تھے۔ اور یہی صفت اور شان ہوتی ہے حضرات انبیاء ورسل کی، کہ وہ مخلوق سے کسی صلہ و بدلہ اور اجر و عوض کے طالب نہیں ہوتے، بلکہ ان کا صاف اور صریح طور پر اعلان ہوتا ہے کہ ہمارا تو اجر اللہ ہی کے ذمے ہے۔ اِنْ اَجْرِیَ اِلاَّ عَلَی اللّٰہِ اور یہ ان سب حضرات کا مشترکہ اعلان ہوتا ہے۔ پھر حضرت موسیٰ نے اس موقع پر اللہ تعالیٰ کے حضور عرض کیا کہ اے میرے رب تو میرے لئے جو بھی خیر اور بھلائی اتار دے میں اس کا محتاج ہوں، چنانچہ اس کے بعد آپ کے لئے حضرت شعیب کے یہاں حاضری اور انکی حمایت کی راہ کھل گئی۔ سو اس سے آپ نے یہ اہم اور بنیادی تعلیم دی کہ انسان کو ہمیشہ اور ہر حال میں اللہ تعالیٰ ہی کی طرف رجوع کرنا۔ اور اسی سے مانگنا چاہیئے، اور یہ خدمت خلق کا جو موقع ملے اس سے فائدہ اٹھاتے ہوئے اللہ تعالیٰ کی رضاء و خوشنودی کے لئے انکی خدمت کرنی چاہیئے، وباللہ التوفیق لمایُحِبُّ ویرید، وعلی مایُحِبُّ ویرید، بکل حالٍ من الااحوال، وفی کل موطنٍ من المواطن فی الحیاۃ،
۲۵۔۔۔    یعنی اس طرح حضرت موسیٰ جب حضرت شعیب کی خدمت میں پہنچ گئے، اور ان سے اپنا سارا ماجرا سنا دیا، تو انہوں نے آپ کو اطمینان دلاتے ہوئے آپ سے فرمایا کہ اب آپ کسی طرح کا کوئی خوف و اندیشہ نہ کرو۔ کہ اب آپ نے ظالم لوگوں سے نجات پالی۔ سو اس طرح آپ صلی اللہ علیہ و سلم کو اپنی اس دعاء کی قبولیت کی خوشخبری مل گئی، جو آپ نے مصر سے نکلتے وقت اپنے رب کے حضور اس طرح کی تھی رَبِّ نَجِّنِیْ مِنَ الْقَوْمِ الظَّالِمِیْنَ۔ یعنی اے میرے رب مجھے ان ظالم لوگوں سے نجات دے دے۔
۲۶۔۔۔    یعنی بہترین ملازم اور خادم میں ان دو بنیادی باتوں کا پایا جانا ضروری ہوتا ہے ایک یہ کہ وہ جسمانی طور پر قوی یعنی طاقتور ہو، تاکہ وہ خدمت کرنے کے لائق ہو اور جو کام اس کے ذمے لگایا جائے وہ اس کو بحسن و خوبی کر سکے۔ کہ خادم اور نوکر سے اصل مقصود و مطلوب یہی ہوتا ہے۔ اور دوسری بات یہ ہے کہ وہ امانتدار ہو تاکہ اس پر بھروسہ اور اعتماد کیا جاس کے۔ اور ان کے اندر یہ دونوں باتیں موجود ہیں جہاں تک ان کی جسمانی قوت اور طاقت کا تعلق ہے تو اس کا اندازہ انسان کو ان کو دیکھنے سے خود ہی کر سکتا ہے، نیز انہوں نے ان دونوں لڑکیوں کی بکریوں کو پانی پلانے کے سلسلے میں تن تنہا وہ کام کیا جو کئی لوگ مل کر کرتے تھے تو اس سے بھی ان کی جسمانی قوت کا اندازہ باآسانی کیا جا سکتا ہے، اور جہاں تک ان کی دیانت و امانت کا تعلق ہے اس کا اندازہ اگرچہ تجریہ ہی سے ہو سکتا ہے جو عام حالات میں بہت دیر سے ہوتا ہے جب کسی سے واہ پڑتا ہے لیکن بعض حالات میں اس کا اندازہ پہلی نظر ہی سے ہو جاتا ہے آدمی کی پیشانی اس کی نگاہیں، اور اس کا چہرہ مہرہ خود بتا دیتا ہے کہ یہ کس کردار کا شخص ہے؟ چنانچہ ان صاحبزادی صاحبہ نے حضرت موسیٰ کی مروت و بے نیازی اور پاکیزہ نگاہی کا تجربہ خود کر لیا تھا مزید برآں حضرت موسیٰ نے اپنی جو سرگزشت حضرت شعیب کو سنائی اس سے بھی یہ حقیقت واضح ہو گئی تھی کہ یہ کس عزم و ہمت اور کیسی سیرت و کردار کے مالک ہیں۔ سو اس سے انسان کی سیرت اور اس کے کردار کی پاکیزگی کی عظمت شان اور اس کی تاثیر بھی واضح ہو جاتی ہے کہ وہ کس طرح انسان کو دوسروں کے دلوں میں بٹھا دیتی ہے۔ اللہ نصیب فرمائے اور ایسی اور اس درجہ نصیب فرمائے کہ وہ خالق و مالک بھی ہم سے راضی ہو جائے۔ اور اس کی مخلوق بھی آمین ثم آمین
۲۸۔۔۔    یعنی حضرت شعیب نے حضرت موسیٰ کو جو پیشکش کی اور اس کے لئے جو شرط انہوں نے رکھی حضرت موسیٰ نے ان دونوں کو منظور کر لیا، اور مدت کے بارے میں فرمایا کہ آٹھ اور دس سال کی ان دو مدتوں میں سے جونسی مدت بھی میں پوری کر سکا، اس کا مجھے اختیار حاصل ہو گا، نقول سے یہاں پر جس قول کا ذکر فرمایا گیا ہے اس سے دراصل عہد و پیمان مراد ہے یعنی ہم جو قول و قرار اور عہد و پیمان آپس میں کر رہے ہیں اللہ اس پر ہمارا گواہ ہے۔ اور ظاہر ہے کہ اس کی گواہی سے بڑھ کر اور کسی کی گواہی ممکن ہی نہیں، اس لئے ہمیں اس عہد و پیمان کی پابندی بہر حال کرنی ہے۔
۲۹۔۔۔    یعنی حضرت موسیٰ مدت موعود پوری کرنے کے بعد اپنے بیوی بچوں کے ساتھ واپس مصر کی طرف روانہ ہوئے تو راستے میں جب آپ کوہِ طور کے نزدیک پہنچے تو یہ صورت حال پیش آئی کہ رات بھی اندھیری تھی اور سردی بھی تھی اور اندھیرے میں راستے کا بھی پتہ نہیں چل رہا تھا تو آپ کو کوہِ طور کی طرف سے ایک چمک سی دکھائی دی تو آپ نے اپنے بیوی بچوں سے فرمایا کہ تم لوگ یہیں ٹھہرو مجھے آگ کی چمک نظر آتی ہے اس لئے میں وہاں جاتا ہوں اگر وہاں کوئی مل گیا تو اس سے راستے کا پتہ کر لوں گا یا پھر کم از کم وہاں سے آگ کا کوئی انگارہ اٹھا لاؤں گا، تاکہ تم لوگ آگ تاپ سکو۔
۳۰۔۔۔    یعنی حضرت موسیٰ جب آگ لینے کے ارادے سے وہاں پہنچے تو وہاں پر آپ کو اس وادی مبارک کے کنارے سے جو کہ ایک مبارک خطے میں واقع تھی، ایک خاص درخت سے یہ آواز سنائی دی کہ اے موسیٰ! میں اللہ ہوں پروردگار سارے جہانوں کا۔ یعنی یہاں پر آگ وغیرہ کوئی نہیں جیسا کہ آپ نے سمجھا تھا بلکہ یہ پروردگار عالم کے نور بے کیف کی تجلی کا ایک مظہر تھا، جو آپ کو نظر آیا تھا اور اللہ پاک سبحانہ و تعالیٰ کے اس اعلان و اظہار سے پہلے اس مقام کی عظمت شان کے بارے میں تین باتوں کا ذکر فرمایا گیا، اول یہ کہ یہ آواز وادی مبارک کی طرف سے آئی۔ دوم یہ کہ یہ وادی ایک مبارک خطے میں واقع تھی اور سوم یہ کہ یہ آواز ایک خاص درخت سے آئی سو ان تینوں باتوں کے ذکر و بیان سے واضح فرما دیا گیا کہ حضرت موسیٰ کو یہ آواز فضائے لامتناہی کے اندر کسی مبہم اور بے جہت آواز کی صورت میں نہیں سنائی دی۔ بلکہ یہ آواز آنجناب کو جہت و مقام کے تعین کے ساتھ ایک مبارک وادی مبارک خطے، اور مبارک درخت سے سنائی دی۔ اور کسی وادی یا خطے یا درخت کا مبارک ہونا اس بات کی دلیل ہے کہ اللہ تعالیٰ نے اس کو اپنے نور و ظہور کے لئے منتخب فرمایا ہے اور اس کے منتخب فرمانے کا لازمی تقاضا یہ ہے، کہ ایسا مقام اس کے قدوسیوں کی جلوہ گاہ اور ہر قسم کی شیطانی در اندازی سے پاک و محفوظ ہو۔ سو ایسے ممتاز ومقدس اور برکتوں بھرے مقام سے حضرت موسیٰ کو یہ مقدس اور پاکیزہ آواز سنائی دی۔ علی نبینا وعلیہ الصلوٰۃ والسلام
۳۲۔۔۔    سو ان دونوں آیات کریمات سے حضرت موسیٰ کے ان دو معجزوں کا ذکر فرمایا گیا ہے جن سے آنجناب کو نبوت سے سرفراز فرمائے جانے کے بعد اس موقع پر نوازا گیا تھا، یعنی عصا اور یدبیضاء کے دو معجزے، اور ساتھ ہی آنجناب کو اس مہم سے بھی آگہی بخشی گئی، جو انکے منصب رسالت کا ایک اہم تقاضا اور بنیادی مہم تھی۔ یعنی فرعون جیسے سرکش انسان اور اس کی فاسق و بدکار قوم کو حق کا پیغام سنانا۔ سو آنجناب کو ہدایت فرمائی گئی کہ ان دو نشانیوں کے ساتھ مسلح ہو کر تم فرعون اور اس کی قوم کے پاس جاؤ، اور ان کو حق کا پیغام سناؤ، کہ وہ بڑے سرکش اور نافرمان لوگ ہیں۔ حضرت موسیٰ کے اس واقعے سے یہ اہم اور بنیادی حقیقت بھی پوری طرح واضح ہو جاتی ہے، کہ نبوت خالصۃً ایک وہبی چیز ہوتی ہے جس سے اللہ تعالیٰ محض اپنے فضل و کرم سے اپنے بندوں میں سے ان کو نوازتا ہے جن کو وہ شرف نبوت و رسالت کے لئے چنتا اور منتخب فرماتا ہے ان حضرات میں سے کسی کو اس کا سان و گمان بھی نہیں ہوتا کہ ان کو اس منصب جلیل سے نوازا جانے والا ہے، اس کی طلب یا تمنا تو دور کی بات ہے، ان کو اس بات کا بھی کوئی سان و گمان نہیں ہوتا کہ ان کو اس کے لئے چنا جانے والا ہے، اب یہاں دیکھئے حضرت موسیٰ کوہِ طور پر آگ لینے جاتے ہیں مگر آپ کو قدرت کی فیاضیوں سے منصب رسالت سے سرفراز کر دیا جاتا ہے، پھر آگے جب آپ کو معجزہ عصا سے نوازا جاتا ہے، تو آپ اپنی لاٹھی کو ہلتا اور چلتا ہوا سانپ دیکھ کر اس سے ڈر جاتے ہیں تو حضرت حق جَلَّ مَجْدُہ، کی طرف سے آپ کو اطمینان دلایا جاتا ہے، کہ موسیٰ آگے بڑھو اور ڈرو نہیں آپ کے لئے اس میں کسی طرح کا کوئی خطرہ نہیں، بلکہ آپ امن و امان والوں میں سے ہیں اور دوسرے مقام پر فرمایا گیا کہ میرے رسول میرے یہاں ڈرتے نہیں۔ سو حضرات انبیاء ورسل کی شان یکسر الگ شان ہوتی ہے۔ علیہم الصلوٰۃ والسلام،
۳۵۔۔۔    سو اس سے ایک طرف تو اس بات کو واضح فرما دیا گیا کہ حضرت موسیٰ کی دعا جو آپ نے حضرت ہارون کے بارے میں بارگاہ ایزدی میں پیش کی تھی۔ اس کو قبول فرما لیا گیا، جیسا کہ دوسرے مقام پر اس بارہ صاف اور صریح طور پر ارشاد فرمایا گیا قَدْ اُوْتِیْتَ سُؤْلَکَ یَا مُوْسیٰ یعنی آپ کی دعا و درخواست کو اے موسیٰ قبول کر لیا گیا، اور دوسری طرف اس سے یہ بھی ان دونوں کو فرعون کے مقابلے میں غلبے کی بشارت سے نواز دیا گیا چنانچہ ان دونوں کی تسکین و تسلیہ کے لئے ان سے فرمایا گیا کہ ہم تم دونوں کو فرعونیوں کے مقابلے میں ایسا غلبہ و دبدبہ عطا کریں گے، اور ان پر تمہارا رعب ایسا جما دیں گے کہ ان کو تم پر دست درازی کی ہمت نہیں ہو سکے گی۔ چنانچہ بعد میں ایسے ہی ہوا کہ فرعون اور اس کے اعیان و انصار کو جبر و قہر اور ظلم و عدوان کے تمام اسباب و وسائل سے لیس ہونے کے باوجود کبھی اس بات کی جرأت و ہمت نہ ہو سکی کہ وہ ان پر کسی طرح کی دست درازی کریں۔ اور اس کی اصل اور بڑی وجہ یہ تھی کہ ان کو حضرت موسیٰ کے ہاتھ پر ظاہر ہونے والی مختلف آیات اور معجزات کی بناء پر اس بات کا یقین ہو گیا تھا کہ حضرت موسیٰ و ہارون واقعی حق پر ہیں، اور انکی پشت پر غیبی قوت کی تائید موجود ہے اس لئے ان پر ہاتھ ڈالنے کا مطلب اپنے آپ کو ہلاکت و تباہی کے گڑھے میں دھکیلنا ہے چنانچہ دوسرے مقام پر ارشاد فرمایا گیا وَجَحَدُوْا بِہَا وَاسْتَیْقَنَتْہَا اَنْفُسُہُمْ ظُلْمًا وَعُلُوًّا (النمل۔ ۱۴) یعنی انہوں نے ان نشانیوں کا انکار کیا جبکہ ان کے دلوں میں انکی صداقت و حقانیت کے بارے میں پورا یقین موجود تھا، محض ظلم اور سرکشی کی بناء پر والعیاذُ باللہ جل وعلا
۳۸۔۔۔    سو فرعون نے ایک طرف تو اپنے درباریوں سے خطاب کر کے یہ کہا کہ میں اپنے سوا تمہارے لئے کوئی معبود نہیں جانتا جیسا کہ موسیٰ کہتا ہے اور دوسری طرف اس نے اپنے وزیر ہامان کو حکم دیا کہ تم میرے لئے مٹی کی ایک عمارت بنا کر اس پر آگ دہکا دو۔ تاکہ وہ خوب مضبوط اور پکی ہو جائے اور میں اس پر چڑھ کر موسیٰ کے معبود کو جھانک کر دیکھ سکوں کہ وہ کہاں بیٹھا ہے اور میں تو اس شخص کو بالکل جھوٹا سمجھتا ہوں اور اس ملعون کی اس بات کو دوسرے مقام پر اس طرح بیان فرمایا ہے اے ہامان! میرے لئے ایک اونچی عمارت بنوا۔ تاکہ میں اس کے ذریعے آسمانوں کے اطراف تک پہنچ سکوں مختلف تواریخ سے یہ بات معلوم ہوتی ہے کہ مصر اور نینویٰ وغیرہ کے مختلف علاقوں میں تعمیر کا یہ طریقہ معروف رہا کہ وہ لوگ مٹی کے مکان بنا کر ان پر خوب آگ دہکاتے۔ جس سے وہ عمارتیں پختہ ہو جاتیں، اس سے ان کی دیواروں پر میناکاری کی صورتیں بھی پیدا ہوتی جاتیں، اور وہ بارش وغیرہ کے اثرات سے بھی محفوظ ہو جاتیں، سو اس سے یہ حقیقت بھی واضح ہو جاتی ہے کہ مادہ پرست لوگوں کی ذہنیت ہمیشہ ایک ہی رہی۔ ہزاروں سال پہلے بھی ان کا حال یہی تھا، اور ہزاروں سال بعد آج بھی یہی ہے کہ وہ حضرت حق جَلَّ مَجْدُہ، کو اپنی مادی اور قاصر و محدود آنکھوں سے دیکھنا چاہتے ہیں، حالانکہ اس کی ذات اقدس و اعلیٰ اس سے کہیں اعلیٰ و بالا ہے کہ انسان ضعیف البنیان اس کو اپنی ان ظاہری اور محدود و قاصر آنکھوں سے دیکھ سکے، اس کو دیکھنے کے لئے دل کی آنکھیں چاہئیں۔ سو وہ وہی ہے جس نے اس عظیم الشان اور حکمتوں بھری کائنات کو اور اس کی ایک ایک چیز کو پیدا فرمایا اور جو اس کو قائم اور باقی رکھے ہوئے ہے، اور اس کو ماننے کا صحیح طریقہ وہی ہے جو اس نے خود بتایا یا اس کے رسول نے بتایا اور بس۔ سبحانہ و تعالیٰ،
۴۲۔۔۔    سو حق کے انکار اور اس کی تکذیب کا نتیجہ و انجام یہی ہوتا ہے کہ ایسے لوگ دنیا میں بھی لعنت و پھٹکار کے مورد و مستحق بنتے ہیں اور آخرت میں بھی ذلیل و خوار اور مستحق نار ہونگے، پس تکذیب و انکار حق دارین کی محرومی کا باعث اور دائمی ہلاکت و تباہی کا سبب ہے، والعیاذُ باللہ۔ یہی مضمون سورہ ہود میں اس طرح بیان فرمایا گیا ہے کہ ان لوگوں نے فرعون کے معاملے کی پیروی کی۔ حالانکہ فرعون کا معاملہ درست نہیں تھا، قیامت کے روز وہ اپنی قوم کے آگے آگے ہو گا۔ سو وہ ان کو لے جا کر دوزخ کے گھاٹ پر اتارے گا۔ اور بڑا ہی برا گھاٹ ہو گا وہ جس پر ان کو اتارا جائے گا، اور اس دنیا میں بھی ان کے پیچھے لعنت لگا دی گئی اور قیامت کے دن بھی بڑا ہی برا صلہ ہو گا جو ان کو دیا جائے گا۔ (ہود۔٩۷۔ تا٩٩) والعیاذ باللہ العظیم۔
۴۶۔۔۔    ان آیات کریمات میں وَمَا کُنْتَ (آپ وہاں موجود نہیں تھے) کے اعادہ وتکرار سے آنحضرت صلی اللہ علیہ و سلم کی صداقت و حقانیت کو واضح فرمایا گیا ہے کہ آپ جب ان اور ان مقامات پر موجود نہیں تھے پھر بھی آپ ان کے بارے میں اصل حقائق کو صحیح طور پر اور بالکل مطابق واقعہ بیان کرتے ہیں، تو یہ اس بات کی کھلی دلیل اور اس کا واضح ثبوت ہے کہ آپ اللہ کے رسول ہیں اس کی وحی آپ کے پاس آتی ہے جس کے ذریعے آپ یہ حقائق اس قدر صحت و صفائی کے ساتھ بیان کرتے ہیں سو پیغمبر سے خطاب کر کے ارشاد فرمایا گیا کہ آپ اس وقت کوہِ طور کی مغربی جانب میں موجود نہیں تھے، جبکہ ہم نے معاملے کا فیصلہ کر کے موسیٰ کو آگاہ کر دیا یعنی جب موسیٰ کو کتاب دی گئی، نہ آپ اس وقت وہاں موجود تھے اور نہ ہی آپ ان لوگوں میں شامل تھے جو اس وقت وہاں موجود تھے۔ مگر اس کے باوجود آپ یہ ساری سرگذشت اسقدر صحت و صفائی اور ایسی باریک تفصیلات کے ساتھ سنا رہے ہیں سو ہم ہی نے آپ کو ان تمام تفصیلات سے آگہی بخشی۔ اور یہ اس لئے کہ حضرت موسیٰ کے بعد ہم نے بہت سی نسلیں پیدا کیں تو ان پر ایک طویل زمانہ گزر گیا۔ اور لوگ ہماری اس کتاب کو بھلا بیٹھے جو ہم نے ہدایت و رحمت بنا کر ان کے لئے نازل کی تھی۔ اس لئے ہماری رحمت کے تقاضے کے طور پر یہ ضروری ہوا کہ ہم آپ کے ذریعے ان کو ازسر نو ہدایت سے نوازیں، اور اسی طرح آپ مدین میں بھی موجود نہیں تھے کہ حضرت موسیٰ کے اس دور کے ان حالات سے واقف ہو سکتے، جن سے ان کو وہاں سابقہ پیش آیا، یا آپ حضرت شعیب کی دعوت اور اس کے جواب میں انکی قوم کی تکذیب اور ان کے انجام سے واقف ہوتے لیکن ہم ہی نے آپ کو ان سب احوال سے آگہی بخشی اور ہم نے آپ کو بھی شرف نبوت و رسالت سے نوازا، جس طرح کہ ہم نے آپ سے پہلے رسول بھیجے، اور اسی طرح آپ کوہِ طور کے پاس بھی اس وقت موجود نہیں تھے جبکہ ہم نے موسیٰ کو آواز دی تھی لیکن اس سب کے باوجود آپ کا ان تمام حالات کو اس طرح صحت و صفائی اور تفصیل کے ساتھ بیان کرنا، اس بات کی واضح نشانی اور کھلی دلیل ہے، کہ آپ ہمارے بھیجے ہوئے رسول ہیں۔ اس لئے یہ سب کچھ آپ ہماری بھیجی ہوئی وحی کے ذریعے ہی سنا اور بتا رہے ہیں، یہاں پر وَمَا کُنْتَ کے اس اعادہ و تکرار سے دوسری اہم حقیقت یہ بھی واضح فرما دی گئی کہ پیغمبر حاضر و ناظر اور ہر جگہ موجود نہیں ہوتے، جیسا کہ اہل بدعت کا کہنا ہے، سو ایسا کہنا اور سمجھنا ایسی تمام آیات کریمات کے ساتھ کھلا معارضہ ہے، والعیاذُ باللہ العظیم،
۴۸۔۔۔    سو اس سے منکر و ہٹ دھرم لوگوں کے عناد و انکار اور ان کی ہٹ دھرمی اور ناشکری کے کئی نمونے سامنے آتے ہیں، چنانچہ ارشاد فرمایا گیا کہ اگر ان لوگوں پر ان کے اپنے ہاتھوں کی کمائی کی بناء پر کوئی مصیبت آ جاتی تو اس وقت یہ چیخ چیخ کر کہتے کہ اے ہمارے رب تو نے ہماری طرف کوئی رسول کیوں نہ بھیجا، تاکہ ہم تیری آیتوں کی پیروی کرتے، اور ہم ایمانداروں میں سے ہو جاتے، لیکن جب ان کے پاس ہماری طرف سے حق آگیا تو انہوں نے ماننے کے بجائے الٹا اعتراضات کرنے شروع کر دیئے، یعنی ہم نے ان پر انکے اپنے ہاتھوں کی کمائی کے نتیجے میں اپنا رسول بھیجنے سے پہلے کوئی عذاب نہیں بھیجا بلکہ اتمام حجت، قطع عذر، اور ان کے شکوک و شبہات کے ازالے کے لئے خاص اپنے پاس سے حق نازل فرمایا۔ اور ہمارے بھیجے ہوئے رسول حق ہماری طرف سے اتاری گئی کتاب حق لے کر ان کے پاس پہنچ گئے، تو انہوں نے ان پر ایمان لانے اور ان کی پیش کردہ کتابِ حق و ہدایت سے مستفید و فیضیاب ہونے کے بجائے الٹا ہمارے رسول پر یہ اعتراض کر دیا کہ ان کو بھی اسی طرح کے معجزے کیوں نہ دیئے گئے، جس طرح کے معجزات حضرت موسیٰ کو دیئے گئے تھے یہ اعتراض کرنے والے اگرچہ کفار قریش تھے لیکن ان کو یہ پٹی پڑھانے والے دراصل ہی یہود تھے، جو ان کو سکھاتے پڑھاتے تھے کہ ہمارے رسول تو فلاں فلاں معجزات لے کر آئے تھے تو پھر ان کو ایسے معجزے کیوں نہیں ملے؟ تو اس کے جواب میں قرآن نے فرمایا کہ کیا انہوں نے اس کا بھی انکار نہیں کیا تھا جو کچھ کہ موسیٰ کو دیا گیا تھا؟ یعنی انہی جیسے دل و دماغ رکھنے والوں اور ان کے بڑوں نے اس سے پہلے حضرت موسیٰ کو بھی اسی طرح جھٹلایا تھا جس طرح کہ آج یہ لوگ نبی آخرالزمان کو جھٹلا رہے ہیں اور انہوں نے حضرت موسیٰ اور ہارون کے معجزات کو دیکھ کر کہا تھا کہ یہ دونوں نرے جادو ہیں، جن کا آپس میں گٹھ جوڑ ہے۔
۵۰۔۔۔    یعنی آپ کے اس چیلنج کے جواب میں اگر یہ لوگ نہ تو اس سے زیادہ کوئی ہدایت بخش کتاب پیش کر سکتے ہیں، اور نہ ہی یہ اس کتاب ہدایت پر ایمان لانے اور اس کی پیروی کرنے کے لئے تیار ہوتے ہیں جو آپ ان کے سامنے اللہ تعالیٰ کی طرف سے پیش کر رہے ہیں، تو اس کا صاف مطلب یہ ہے کہ یہ لوگ ہدایت کی پیروی چاہتے ہی نہیں، بلکہ ان کا اصل مقصد و مطلب صرف اپنی خواہشات کی پیروی ہے اور بس اور جس کا مقصد خواہشات نفس کی پیروی ہی رہ جائے اس سے بڑھ کر گمراہ اور بدبخت اور کوئی نہیں ہو سکتا، پس ان لوگوں کے سوالات و اعتراضات اور ان کے طرح طرح کے مطالبات سب کچھ دراصل انکی خواہش پرستی ہی کے روگ کا نتیجہ ہے اور ایسے لوگوں کے اندر حق و باطل کی تمیز اور خیر و شر کے درمیان فرق و امتیاز کی صلاحیت اور طلب ہی باقی نہیں رہتی یہاں تک کہ خواہش پرستی کے روگ سے انکی عقلیں ہی مغلوب اور مسلوب ہو جاتی ہیں، جبکہ فوز و فلاح کا راستہ یہ ہے کہ خواہشات کی پیروی اللہ تعالیٰ کی ہدایت کی روشنی میں اور اس کے تابع ہو۔ اور اسی حد تک کی جائے جتنی کہ اجازت ملی ہو، اور جو لوگ اس کے بجائے اپنے نفسوں کی باگ ڈور اپنی خواہشات ہی کے حوالے کر دیتے ہیں، وہ بڑے محروم اور ظالم ہیں۔ اور ظالموں کو نور حق و ہدایت سے سرفرازی کی توفیق نہیں مل سکتی۔ جس سے وہ ہمیشہ کے خسارے میں مبتلا ہو جاتے ہیں، والعیاذُ باللہ العظیم،
۵۶۔۔۔    اور یہ اس لئے کہ ہدایت کا اصل دار و مدار انسان کی طلب و تمنا پر ہے، اور طلب و تمنا کا تعلق انسان کے دل سے ہے اور دلوں کا حال اللہ ہی جانتا ہے، کہ کس کے دل کی کیفیت کیا ہے؟ اور کون کس لائق ہے؟ اس لئے وہی جس کو چاہتا ہے نورِ حق و ہدایت سے نوازتا ہے، صحیح بخاری وغیرہ کی روایت کے مطابق جب ابوطالب کی موت کا وقت آیا، تو آنحضرت صلی اللہ علیہ و سلم انکے پاس تشریف لے گئے۔ جبکہ اس وقت ابوجہل وغیرہ بھی ان کے پاس موجود تھے تو حضور نے ان سے فرمایا چچا جان لَا اِلٰہَ الاَّ کہہ لیجئے، تاکہ میں اس کلمے کی بناء پر کل قیامت کے روز اللہ تعالیٰ کے حضور آپ کے بارے میں کچھ عرض کر سکوں، تو اس پر ابوجہل اور عبد اللہ بن امیہ نے ابو طالب سے کہا کہ کیا تم عبدالمطلب کے آبائی دین سے پھرنے لگے ہو؟ پھر وہ دونوں ابوطالب سے اسی طرح کی باتیں کرتے رہے۔ یہاں تک کہ سب سے آخری بات جو ابوطالب نے کہی وہ یہ تھی کہ میں عبدالمطلب ہی کی ملت پر ہوں، اس پر آنحضرت صلی اللہ علیہ و سلم نے ارشاد فرمایا کہ میں اس کے باوجود آپ کی بخشش کے لئے دعا کرتا رہوں گا، یہاں تک کہ مجھے اس سے روک نہ دیا جائے تو اس پر یہ آیت کریمہ نازل ہوئی کہ پیغمبر اور ایمان والوں کے لئے یہ بات جائز نہیں، کہ وہ مشرکوں کے لئے بخشش کی دعا کریں۔ خواہ وہ ان کے قریبی رشتہ دار ہی کیوں نہ ہوں، اس کے بعد کہ ان کے لئے یہ بات واضح ہو جائے کہ وہ دوزخی ہیں (التوبۃ۔۱۱۳) نیز یہ آیت کریمہ بھی نازل ہوئی کہ پیغمبر آپ جس کو چاہیں ہدایت نہیں دے سکتے۔ بلکہ اللہ ہی جس کو چاہے ہدایت دے۔ یعنی سورہ قصص کی یہی آیت کریمہ (آیت نمبر۵۶) (صحیح بخاری) اور صحیح بخاری ہی میں حضرت ابن عباس سے مروی ہے کہ آنحضرت صلی اللہ علیہ و سلم نے ارشاد فرمایا کہ دوزخیوں میں سب سے ہلکا عذاب ابو طالب کو ہو گا (اَہْوَنُ عَذَابًا مِنْ اَہْلِ النَّارِ ابو طالب) اور پھر اس سب سے ہلکے عذاب کی تشریح آپ صلی اللہ علیہ و سلم نے یوں فرمائی کہ اس نے آگ کے دو جوتے پہنے ہونگے جن سے اس کا دماغ کھول رہا ہو گا (ہُوَ مُنْتَعِلٌ بِتَعْلَیْنِ یَغْلِیْ مِنْہُمَا دِمَاغُہ) (صحیح بخاری) بڑی حیرت اور سخت تعجب ہوتا ہے ان لوگوں پر جو ان صریح نصوص کے باوجود ابوطالب کے ایمان کے قائل ہیں۔ فَالی اللہ المشتکی وُہو المستعان فی کل حینٍ واٰن،
۵۹۔۔۔   ربَّانی سے خداوند قدوس کی ایک سنت اور اس کے دو مرحلوں کو بیان فرما دیا گیا ہے سو وہ سنت الٰہی یہ ہے کہ اللہ تعالیٰ کسی قوم کو اس وقت تک ہلاک نہیں کرتا۔ جب تک کہ اس کی مرکزی بستی میں ایک رسول بھیج کر ان کو اپنی آیات اچھی طرح سنا نہ دے، اور دوسرا مرحلہ اس کی اس سنت کا یہ ہے کہ وہ کسی بستی کو اس وقت تک ہلاک نہیں کرتا جب تک کہ وہ لوگ رسول کی دعوت کا نکار کر کے ظالم نہ بن جائیں۔ اور پیغمبر کے تمام تر انذار اور تنبیہ و تذکیر کے باوجود وہ اپنے کفر و شرک اور تکذیب و انکار حق پر اڑے ہی رہیں۔ سو اس کے بعد ایسے لوگوں کو ایک خاص وقت تک مہلت دینے کے بعد عذاب الٰہی میں دھر لیا جاتا ہے، اور ایسے میں ان پر عذاب بھیجنا اللہ تعالیٰ کی طرف سے کوئی ظلم نہیں ہوتا بلکہ عدل و انصاف کا تقاضا ہوتا ہے، اور ایسی صورت میں یہ لوگ اپنی جانوں پر خود ظلم کرنے والے ہوتے ہیں۔ والعیاذُ باللہ العظیم، اللہ تعالیٰ ہمیشہ اور ہر حال میں اپنی رضا کی راہوں پر قائم اور مستقیم و ثابت قدم رکھے، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے۔ آمین ثم آمین
۶۰۔۔۔    یعنی کیا تم لوگوں کو اتنی واضح اور اس قدر موٹی حقیقت بھی سمجھ نہیں آتی کہ ایک طرف تو دنیاوی زندگی کی یہ چند روزہ متاع اور اس کی زیب و زینت اور چمک دمک ہے، اور دوسری طرف آخرت کی وہ عظیم الشان اور بے بہا نعمتیں ہیں جو دنیاوی نعمتوں سے کہیں بڑھ کر عمدہ اور بہتر بھی ہیں، اور ہمیشہ باقی رہنے والی سدا بہار بھی، جن سے اللہ تعالیٰ محض اپنے فضل و کرم سے اپنے خاص بندوں کو نوازے گا۔ سو کتنے بدنصیب اور کس قدر محروم اور خسارے والے ہیں وہ لوگ جو آخرت کی ان حقیقی اور اَبَدی نعمتوں اور ان کے تقاضوں کو بھول کر اور ان کو پس پشت ڈال کر، حیات دنیا کی ان عارضی اور فانی نعمتوں اور وقتی لذتوں ہی کو اپنا مقصد اور نصب العین بنائے ہوئے ہیں، اور وہ انہی کے لئے جیتے اور انہی کے لئے مرتے ہیں، تو کیا تم لوگ اپنی عقلوں سے کام نہیں لیتے؟
۶۱۔۔۔    سو اس سے ملذات دنیا کے دلدادوں، اور آخرت سے غفلت میں پڑے ابنائے دنیا کے دلوں پر ایک اور دستک دی گئی ہے، تاکہ ان کی آنکھیں کھل سکیں، اور وہ ہوش کے ناخن لے کر راہ راست پر آ سکیں اور تلافی مافات کے لئے فکر و کوشش کر سکیں، سو ارشاد فرمایا گیا کہ ایک طرف تو وہ لوگ ہیں جن سے اللہ تعالیٰ نے آخرت کی حقیقی اور اَبَدی بادشاہی کا وعدہ فرما رکھا ہے اور جس کو انہوں نے لازماً اور بہر حال پانا ہے، کہ یہ اللہ کا وعدہ ہے اور اللہ اپنے وعدے کی کبھی خلاف ورزی نہیں کرتا۔ اور دوسری طرف وہ لوگ ہیں جن کو حیاتِ دنیا کی چند روزہ متاع فانی تو ملی ہے مگر آخرت میں ان کو مجرموں کی طرح نہایت ذلت و رسوائی کے ساتھ گھسیٹ کھینچ کر اللہ تعالیٰ کے حضور پیش کیا جائے گا، سو اب تم لوگ خود بتاؤ کہ ان دونوں فریقوں میں سے بہتر انجام والا کون ہے؟ فَاَیُّ الْفَرِیْقَیْنِ اَحَقُّ بِالْاَمْنِ اِنْ کُنْتُمْ تَعْلَمُوْنَ (الانعام۔ ٨۱) یعنی ان دونوں فریقوں میں سے کونسا امن و امان کا حقدار ہے؟ اگر تم لوگ جانتے ہو؟ وباللہ التوفیق لما یُحِبُّ ویرید، وعلی ما یُحِبُّ ویرید، وہو الہادی الی سواء السبیل،
۶۳۔۔۔    یہاں پر حَقَّ عَلَیْہِمُ الْقَوْلُ سے مراد وہ مشرکین ہیں جن کے بارے میں خداوند قدوس کی طرف سے فیصلہ عذاب صادر ہو جائے گا سو اپنا ہولناک انجام دیکھ لینے کے بعد آخری عذر کے طور پر وہ اپنے ان لیڈروں، پلیڈروں، اور سربراہوں کھڑپینچوں کی طرف اشارہ کر کے کہ جن کے پیچھے وہ دنیا میں چلتے رہے تھے، اور جن کے کہنے اور ورغلانے پر وہ کفر و شرک وغیرہ کی گمراہیوں میں مبتلا رہے تھے، اور حق بات سننے ماننے کو تیار نہیں ہو رہے تھے، اس موقع پر وہ ان کی طرف اشارہ کر کے کہیں گے کہ اے ہمارے رب یہی ہیں وہ لوگ جنہوں نے ہمیں گمراہ کیا تھا اگر یہ نہ ہوتے تو ہم کبھی گمراہ نہ ہوتے۔ بلکہ ہم ایمان لے آتے، جیسا کہ دوسرے مقام پر ارشاد فرمایا گیا کہ وہ ان سے خطاب کر کے کہیں گے لَوْلَا اَنْتُمْ لَکُنَّا مُؤْمِنِیْنَ (سبا۔۳۱) یعنی اگر تم لوگ نہ ہوتے تو ہم یقیناً مومن ہوتے اس پر ان کے لیڈر ان سے کہیں گے اَغْوَیْنَاہُمْ کَمَا غَوَیْنَا، یعنی ہم نے ان کو ویسے ہی گمراہ کیا جیسے کہ ہم خود گمراہ تھے۔ یعنی ہم جیسے خود تھے ویسے ہی ان کو بنایا۔ یہ خود بدبخت اور شامت زدہ تھے کہ انہوں نے ہماری پیروی کی ہم تیرے حضور اے ہمارے رب ان کے اعمال کی ذمہ داری سے اپنی برأت کا اعلان کرتے ہیں یہ لوگ ہماری پرستش نہیں کرتے تھے بلکہ یہ دراصل اپنی خواہشات کے پجاری تھے۔ اسی لئے انہوں نے راہ حق کو چھوڑ کر ہماری پیروی کی راہ کو اپنایا تھا۔ کہ ان کو اتباع ہَویٰ کا اپنا من بھاتا کھاجا۔ اسی صورت میں اور اسی طریقے سے مل سکتا تھا، سو سارا قصور ان کا خود اپنا ہے، والعیاذ باللّٰہ مِنْ کُلِّ زَیْغٍ وَّضَلَالٍ، وَسُوْءٍ وَّاَنْحِرف، بِکُلِّ حَالٍ مِّنَ الْاَحْوَالِ، وَفِی کُلِّ مَوْطِنٍ مِّنَ الْواطنِ فی الحیاۃ۔
۶۸۔۔۔    پس نہ اس کی ذات و صفات میں کوئی اس کا شریک وسہیم ہے اور نہ ہی اس کے حقوق و اختیارات میں، وہ ایسے تمام تصورات سے پاک اور اعلیٰ و بالا ہے جو لوگ اپنے طور پر اور اپنے خیال کے مطابق اس کو دنیاوی بادشاہوں وغیرہ پر قیاس کر کے اس کے بارے میں قائم کرتے ہیں، کہ وہ شرک اور اس کے ہر شائبے سے پاک ہے جن لوگوں نے فرشتوں وغیرہ جیسی کسی مخلوق کو اس کے ساتھ شریک ٹھہرایا ہے، وہ سب ان کی اپنی کور باطنی اور کج فہمی کا نتیجہ ہے والعیاذُ باللہ العظیم۔
۷۰۔۔۔    سو اس سے حضرت حق جَلَّ مَجْدُہ، کے کمالِ علم کے نتیجہ اور اس کے ثمرہ واضح فرما دیا گیا کہ معبود برحق وہی وحدہٗ لاشریک ہے ایک تو اس اعتبار سے کہ جب وہ ظاہر و باطن اور اعلانیہ و پوشیدہ کو پوری طرح اور ایک برابر جانتا ہے تو پھر اس کو اس کی ضرورت ہی کیا ہے کہ وہ کسی کو اپنا شریک و سہیم ٹھہرائے؟ اور دوسرے اس اعتبار سے کہ جب کمال علم و اختیار کی یہ صفت و شان اس کے سوا اور کسی کے لئے ممکن ہی نہیں، تو پھر اس کے سوا اور کوئی معبود ہو ہی کس طرح سکتا ہے؟ پس وہ یکتا اور ہر اعتبار سے وحدہٗ لاشریک ہے، اور عبادت و بندگی کی ہر قسم اور اس کی ہر شکل اسی کا اور صرف اسی کا حق اور اختصاص ہے سبحانہ و تعالیٰ اور اس دنیا میں جو بھی کوئی نعمت کسی کو ملی ہے یا ملے گی وہ سب اسی وحدہٗ لاشریک کی طرف سے ہوتی ہے اور اسی کی طرف سے ہو سکتی ہے، اور آخرت میں بھی جس کو جو نعمت نصیب ہو گی۔ وہ بھی اسی کی طرف سے ہو گی، بلکہ وہاں کا معاملہ تو اس اعتبار سے اور بھی زیادہ نمایاں اور واضح ہو گا، کیونکہ دنیا میں انسان کو جو کچھ ملتا ہے وہ اسباب و وسائل کے پردوں ہی میں ملتا ہے، جس سے بہت سے ظاہر بینوں اور ظاہر پرستوں کو دھوکہ لگتا ہے، مگر آخرت میں چونکہ اسطرح کے وسائل و وسائط کا بھی کوئی پردہ حائل نہیں ہو گا، اس لئے وہاں پر اسطرح کے کسی شبہ وغیرہ کا بھی کوئی موقع نہیں ہو گا۔ پس اس دنیا میں بھی ہر تعریف کا حقدار وہی ہے، اور آخرت میں بھی وہی ہو گا، اور حکم و فیصلہ بھی اسی کا چلتا ہے کہ حاکم حقیقی بہر حال وہی ہے اور اسی کے حضور تم سب نے بہر حال لوٹ کر جانا ہے، اور اپنے کئے کرائے کا صلہ و بدلہ پانا ہے، تاکہ اس طرح عدل و انصاف کے تقاضے پورے ہو سکیں اور بدرجہ تمام و کمال پورے ہو سکیں۔ فلہ الحمد ولہ الشکر بکل حالٍ من الاحوال، سبحانہ و تعالیٰ۔
۷۳۔۔۔    سو شب و روز کی آمدورفت کا یہ پر حکمت سلسلہ اس رب ذوالجلال کی رحمت و عنایت کا ایک عظیم الشان نمونہ و مظہر ہے جو اپنی زبان حال سے پکار پکار کر تم لوگوں کو دعوت غور و فکر دے رہا ہے تاکہ تم دل و جان سے اس کے آگے جھک جھک جاؤ۔ اور ہر وقت اور ہر حال میں جھکے ہی رہو۔ اور یہ سب کچھ اس رب رحمان و رحیم نے محض اپنی رحمت و عنایت سے کیا ہے۔ اس میں نہ کسی کا کوئی دخل ہے نہ ہو سکتا ہے، اور نہ تمہارا اس پر کوئی حق تھا کہ وہ ضرور ایسا کرے بلکہ اس نے محض اپنی رحمت و عنایت سے تمہارے آرام و سکون کے لئے رات کا یہ عظیم الشان اور پُرکیف انتظام فرما دیا، اور پھر دن کو طلوع کر کے تمہارے لئے رزق و روزی کی طلب و تلاش کے مواقع فراہم کئے۔ جس سے تمہارے لئے تلاش رزق و فضل کے راستے کھلتے اور میدان گرم ہوتے ہیں، سو اس سب کا طبعی تقاضا یہ تھا، اور ہے کہ تم اس واہب مطلق کے شکر گزار بنو۔ کہ یہ اس کا تم لوگوں پر حق اور فرض ہے اور اسی میں تمہارا بھلا اور فائدہ بھی ہے دنیا کی اس عارضی زندگی میں بھی، اور آخرت کے اس حقیقی اور ابدی جہاں میں بھی جو کہ اس کے بعد آنے والا ہے وباللہ التوفیق لما یُحِبُّ ویرید، وعلیٰ ما یُحِبُّ ویرید، بکل حالٍ من الاحوال
۷۵۔۔۔    سو اس سے اس اتمام حجت کا ذکر و بیان فرمایا گیا ہے جو اللہ تعالیٰ منکرین و مشرکین پر قیامت کے یوم عظیم میں آخری طور پر فرمائے گا شہید سے یہاں پر مراد ہر امت کے رسول ہیں کیونکہ انہوں نے اپنی اپنی امتوں پر حق کی گواہی دی۔ اس دنیا میں بھی اور وہی ان پر قیامت کے اس یوم عظیم میں بھی گواہی دیں گے کہ انہوں نے ان کو پیغام حق پوری طرح پہنچا دیا تھا۔ اور یہ کہ ان لوگوں نے ان کے پیش کردہ دین کے اندر اپنی خواہشات و اعراض کے مطابق اور نت نئی بدعتیں ایجاد کر کے جو رد و بدل کیا اس کی ذمہ داری خود ان ہی لوگوں پر ہے نہ کہ اللہ کے رسولوں پر جیسا کہ سورہ مائدہ کے آخر میں حضرت عیسیٰ سے سوال اور ان کے جواب سے واضح فرمایا گیا ہے، سو اس آیت کریمہ سے واضح فرما دیا گیا ہے کہ قیامت کے اس یوم حساب میں جب اللہ تعالیٰ ہر امت پر اس کے رسول کے ذریعے یہ گواہی دلا دے گا کہ انہوں نے ان کو توحید ہی کی تعلیم دی تھی اور شرک کی نہ صرف یہ کہ تعلیم نہیں دی تھی بلکہ ان کو اس سے پوری طرح روکا اور منع کیا تھا تو اس کے بعد اللہ تعالیٰ ان کی امتوں سے پوچھے گا کہ اب تم بتاؤ کہ تمہارے پاس کیا دلیل ہے؟ اور تم نے کس سند کی بناء پر حق کے شریک ٹھہرائے تھے؟ اگر تمہارے پاس ایسی کوئی دلیل اور سند ہے تو اس کو پیش کرو۔ اس وقت سب پر واضح ہو جائے گا کہ حق اللہ ہی کے لئے ہے پس جو اس نے کہا وہی حق اور سچ ہے، اور معبود برحق وہی وحدہٗ لاشریک ہے ان کے خود تراشیدہ معبود اور من گھڑت حاجت روا و مشکل کشا سب باطل اور بے حقیقت تھے تب ان کی حسرت و افسوس کا کوئی ٹھکانا نہیں ہو گا۔ مگر وہ سب کچھ بےسود اور لا حاصل ہو گا، والعیاذُ باللہ العظیم۔
۷۶۔۔۔    تورات سے معلوم ہوتا ہے کہ قارون حضرت موسیٰ کے خاندان میں سے، بلکہ ان کے سگے چچا کا بیٹا تھا اس کو حضرت موسیٰ کی سیادت و امامت پر بڑا حسد تھا، اس بناء پر اس بدبخت نے یہ نعرہ بلند کیا کہ خاندان کے سب لوگ یکساں اور ایک برابر ہیں، تو پھر موسیٰ اور ہارون (علیہما الصلوٰۃ والسلام) ہی کو کونسے سرخاب کے پر لگ گئے کہ یہ قوم کی امامت و سیادت کریں؟ چنانچہ اسی بناء پر اس نے خاندان کے کچھ اور لوگوں کو بھی اپنے ساتھ ملا کر ان کے خلاف علم بغاوت بلند کر دیا۔ اپنے مال و دولت کی بناء پر وہ استکبار و سرکشی میں مبتلا تھا۔ اس بناء پر بھی وہ حضرت موسیٰ اور ہارون کی امامت و سیادت قبول کرنے کو تیار نہیں تھا۔ سو اس کو اس کی قوم کے دانشمند لوگوں نے سمجھانے کی کوشش کی کہ اللہ تعالیٰ کی دی اور بخشی ہوئی نعمتوں کی بناء پر تو اس طرح تکبر نہ کر۔ کہ اللہ تعالیٰ اترانے اور تکبر کرنے والوں کو کبھی پسند نہیں کرتا۔ اور وہ بالآخر اللہ کی پکڑ میں آ کر رہتے ہیں۔
۷۷۔۔۔    سو یہ ہے دنیاوی مال و دولت کے بارے میں صحیح نقطہ نظر کہ اس کو آخرت کی فوز و فلاح کے حصول کا ذریعہ بنایا جائے، کہ آخرت کا وہ گھر دائمی ہے، اور اس کی نعمتیں اَبَدی جبکہ دنیا اور اس کی ہر چیز فانی اور وقتی ہے۔ سو عقل اور نقل دونوں کا تقاضا ہے کہ دنیاوی زندگی کی ان عارضی نعمتوں کو آخرت کی دائمی نعمتوں سے سرفرازی کا ذریعہ بنایا جائے اور فَبِمَا اٰتَاکَ اللّٰہُ سے اس اہم اور بنیادی حقیقت کو بھی واضح فرما دیا گیا کہ یہ مال و دولت نہ تمہاری کسی قابلیت و لیاقت کا نتیجہ و ثمرہ ہے، اور نہ تمہارے باپ دادا کی میراث بلکہ یہ سب کچھ اللہ تعالیٰ کی عطاء و بخشش کا نتیجہ ہے پس اس کو تم لوگ اس کی رضا کے حصول کا ذریعہ بناؤ۔ اسطرح تم کو اپنے رب کی رضا و خوشنودی بھی حاصل ہو گی جو کہ سعادتوں کی سعادت ہے اور آخرت کی فوز و فلاح بھی جو کہ اصل اور حقیقی کامیابی ہے اور یہی دنیاوی مال و دولت کا اصل اور حقیقی مصرف ہے، وباللہ التوفیق لمایُحِبُّ ویرید،
۷۸۔۔۔    کہ اللہ تعالیٰ سے ان میں سے کسی کی کوئی حالت اور کیفیت نہ مخفی ہے نہ ہو سکتی ہے اس لئے اس کو کسی مجرم سے اس کے جرائم کے بارے میں پوچھنے کی کوئی ضرورت ہی نہیں، اور جہاں کہیں ان سے کسی پُرسش اور پوچھ کا ذکر ہے تو وہ محض ان کی تذلیل و تحقیر اور توبیخ و تقریع کے لئے ہو گا نہ کہ جاننے اور معلوم کرنے کی غرض سے، سو وہ مجرموں کو ڈھیل تو دیتا ہے لیکن جب ان کو پکڑنے پر آتا ہے تو ان کو اتنی مہلت بھی نہیں دیتا کہ ان سے انکے جرم کے بارے میں کچھ پوچھ لیا جائے۔ بلکہ اس کا عذاب ان کو ایسے آ دبوچتا ہے کہ ان کو کہیں کا ہوش بھی نہیں رہتا، اور قیامت کے روز کسی سے اس کے اعمال کے بارے میں پوچھنے کی ضرورت اس لئے بھی نہیں رہے گی۔ کہ اس روز سب کچھ ان کے چہروں سے خود آشکارا و عیاں ہو گا۔ جیسا کہ دوسرے مقام پر ارشاد فرمایا گیا۔ یُعْرَفُ الْمُجْرِمُوْنَ بِسِیْمٰہُمُ فَیُؤْخَذُ بِالنَّوَاصِیْ وَالْاَقْدَامِ (الرحمن۔ ۴۱) نیز وہاں پر ان کا حال یہ ہو گا کہ خود ان کے اپنے ہاتھ پاؤں اور اعضاء و جوارح ان کے خلاف ان کے جرائم کی گواہی دیں گے جیسا کہ دوسرے مقام پر ارشاد فرمایا گیا یَوْمَ تَشْہَدُ عَلَیْہِمْ اَلْسِنَتُہُمْ وَاَیْدِیْہِمْ وَاَرْجُلُہُمْ بِمَا کَانُوْا یَعْمَلُوْنَ (النور۔ ۲۴)
۷۹۔۔۔    فِیْ زِیْنَتِہٖ کے الفاظ سے یہ بات نکلتی ہے کہ اس موقع پر اس نے اپنی دولت اور حشمت کے مظاہرے کا خاص طور پر اہتمام کیا تھا، تاکہ اس طرح وہ حضرت موسیٰ اور ان کے ساتھیوں کو مرعوب کر سکے، اور اپنی جمعیت میں اضافہ کر سکے۔ کیونکہ عوام کالانعام کی اکثریت ایسے ہی ظواہر و مظاہر سے زیادہ متاثر و مرعوب ہوتی ہے، سو یہ اسی طرح کی حرکت تھی جس کے نمونے ہمارے دور کے جمہوری ملکوں میں جا بجا اور طرح طرح سے نظر آتے ہیں، جب ہمارے یہاں کے لیڈر لوگ اپنی مقبولیت اور سیاسی قوت کے اظہار کے لئے اسی طرح کے جلسے اور مظاہر کرتے ہیں، سو قارون کے اس مظاہرے کے نتیجے میں وہ لوگ جو اس دنیا کی دولت اور اس کی مادی قوت ہی کو سب کچھ سمجھتے ہیں وہ پکار اٹھے کہ واقعی قارون بڑے نصیب والا شخص ہے۔
۸۰۔۔۔    یعنی کوتاہ نظر، اور مادہ پرست ابنائے دنیا کے برعکس ان لوگوں نے جو حق اور حقیقت کا علم رکھتے تھے انہوں نے ان لوگوں کو جھنجوڑتے ہوئے ان سے کہا کہ کم بختو، اصل چیز دنیاوی مال و دولت اور اس کی نمود و نمائش نہیں۔ بلکہ اصل چیز جسے انسان کو اپنی زندگی کا ہدف اور نصب العین بنانا چاہیے وہ ایمان اور عمل صالح اور اس پر ملنے والا اجر و ثواب ہے، جس سے انسان کو دارین کی سعادت و سرخروئی سے سرفرازی نصیب ہوتی ہے اور یہ چیز انہی خوش نصیبوں کو ملتی ہے جو راہ حق و ہدایت پر صبر و استقامت سے کام لیتے ہیں، سو علم سے مراد حق اور حقیقت کا وہ علم ہے جو عبارت ہے معرفت خداوندی اور آخرت کے ایمان و یقین سے سرفرازی سے۔ کیونکہ یہی وہ علم ہے جس سے انسان کو نور حق و ہدایت سے سرفرازی نصیب ہوتی ہے، ورنہ تاریکی ہی تاریکی ہے، اور اس نورِ علم و یقین سے محروم انسان دوسرے مختلف دنیاوی علوم سے ایک چالاک اور مکار و شاطر انسان تو بن سکتا ہے اور بن جاتا ہے، لیکن وہ ایسا صالح انسان بہر حال نہیں بن سکتا جو دوسروں کے لئے اور خود اپنے لئے خیر و صلاح کا ذریعہ و وسیلہ بن سکے۔ چنانچہ قارون اس کی ایک واضح مثال ہے، کیونکہ وہ دوسرے علوم اور خاص کر مالیات سے متعلق امور کا بڑا ماہر تھا جس کا اس کو بڑا زعم اور گھمنڈ بھی تھا، لیکن معرفت خداوندی اور حق اور حقیقت کے علم سے محرومی کے باعث وہ اپنے اس مال و دولت پر مارِ گنج بن کر رہ گیا اور اس کا وہ مال و دولت دوسروں کو کیا نفع پہنچاتا خود اس کے لئے بھی نفع بخش نہ بن سکا۔ بلکہ وہ خود اس کے لئے بھی ہلاکت و تباہی کا باعث بن گیا، اور اس کو نہایت ہولناک انجام سے دو چار کیا سو دنیاوی علوم و معارف انسان کے لئے اسی وقت اور اسی صورت میں نفع بخش ہو سکتے ہیں جبکہ اس کو علم حقیقی کا نور حاصل ہو، ورنہ انکی حیثیت اس تلوار کی سی ہو جاتی ہے جو کسی احمق کے ہاتھ لگ جائے، کہ اس کا نتیجہ ہلاکت و بربادی کے سوا کچھ نہیں ہوتا سو محض ایسی ہوشیاری و چالا کی جو نور حق و ہدایت اور معرفت خداوندی سے محروم ہو۔ وہ ابلیس کی ہوشیاری و چالاکی ہے وہی ایسے ہوشیار اور چالاک لوگوں کا مرشد و امام اور ان کا لیڈر و پلیڈ رہے اور ایسوں کا انجام بہر حال ہلاکت وتباہی ہے۔ والعیاذُ باللہ العظیم
۸۳۔۔۔    سو اس سے بطور خلاصہ بحث اس حقیقت کو واضح فرما دیا گیا کہ دار آخرت کے لائق اور اس کے حقدار وہی لوگ ہیں اور وہی ہو سکتے ہیں، جو اللہ کی زمین میں نہ اپنی بڑائی اور استکبار کے زعم میں مبتلا ہوتے ہیں، اور نہ ہی وہ سرکشی و فساد کے طالب ہوتے ہیں بلکہ وہ اس کے بندے بن کر رہتے، اور اس کی بندگی ہی میں زندگی بسر کرتے ہیں۔ اور وہ اس نظام حق و عدل کے حامی اور علمبردار بن کر رہتے ہیں، جس کو ان کے خالق و مالک نے ان کے لئے پسند فرمایا ہے۔ سو یہی لوگ متقی و پرہیزگار ہوتے ہیں۔ اور انہی کے لئے انجام کار کی فوز و فلاح ہے۔ سو اس سے یہ اہم اور بنیادی حقیقت واضح ہو جاتی ہے کہ تقوی و پرہیزگاری، نجات ودرستگاری، اور حقیقی اور اَبَدی فوز و فلاح سے سرفرازی کی اساس و بنیاد دراصل دو باتوں پر ہے کہ سینہ استکبار کے روگ سے خالی اور پاک ہو اور عمل فساد کے کھوٹ سے وباللہ التوفیق، لما یحب ویرید، وعلیٰ مایحب ویرید، بکل حالٍ من الاحوال، وفی کل موطن من المواطن فی الحیاۃ
۸۸۔۔۔    اور جب تم لوگوں نے اپنے اس خالق و مالک کے حضور حاضر ہونا ہے۔ اور بہرطور حاضر ہونا ہے۔ اور وہاں حاضر ہو کر تم نے اپنے کئے کرائے کا حساب دینا اور اس کا پھل پانا ہے۔ اور جب حکم و فیصلہ کا تمام تر اختیار اسی وحدہٗ لاشریک کے لئے ہے۔ اسی کی ذات اقدس و اعلیٰ ہے، جس نے ہمیشہ باقی رہنا ہے اس کے سوا ہر چیز نے بہر حال ہلاکت وفنا کے گھاٹ اتر کر رہنا ہے، اس لئے معبود برحق بھی وہی اور صرف وہی ہے، اس کے سوا کسی اور ہستی کو پکارنا بلانا نہ جائز ہے اور اس میں کوئی فائدہ پس اس وحدہٗ لاشریک کے سوا اور کسی بھی معبود کو کبھی نہیں پکارنا، اور اس کے حضور حاضری اور جوابدی کے اس یوم عظیم اور اس کے تقاضوں کو یاد رکھنا اصل اور خلاصہ ہے سارے دین کا، پس حیات دنیا کی اس فرصت محدود و مختصر کو اللہ تعالیٰ کی رضا و خوشنودی اور آخرت کی کمائی اور وہاں کی کامیابی کے لئے صرف کیا جائے کہ وہاں کی کامیابی ہی اصل اور حقیقی کامیابی ہے، اور اس سے سرفرازی کے حصول اور انکے لئے کمائی کا موقع یہی دنیاوی زندگی ہے، اور بس، وباللہ التوفیق لما یُحِبُّ ویرید، وعلیٰ ما یُحِبُّ ویرید بِکُلِّ حَالٍ مِّنَ الْاحوال وبہٰذا قد تمت الحواشی المختصر ۃلسورۃ القصص من تفسیر المدنی بتوفیق اللہ تعالیٰ و عنایۃ جل وعلا

(سورۃ العنكبوت ۔ سورہ نمبر ۲۹ ۔ تعداد آیات ۶۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ا ل م
۲۔۔۔     کیا لوگوں نے یہ سمجھ رکھا ہے کہ ان کو یونہی چھوڑ دیا جائے گا؟ محض اتنا کہہ دینے پر کہ ہم ایمان لائے اور ان کی کوئی آزمائش نہیں ہو گی؟
۳۔۔۔     حالانکہ ہم نے ان لوگوں کی بھی کڑی آزمائشیں کیں جو ان سے پہلے گزر چکے ہیں سو اللہ کو ضرور دیکھنا ہے ان کو جو سچے ہیں ان کو آزمائش کی بھٹی سے گزار کر اور اس نے ضرور دیکھنا ہے ان کو بھی جو جھوٹے ہیں 
۴۔۔۔     کیا ان لوگوں نے جو برائیاں کرتے جا رہے ہیں یہ سمجھ رکھا ہے کہ وہ ہمارے قابو سے نکل جائیں گے ؟ بڑا برا ہے وہ فیصلہ جو یہ لوگ کر رہے ہیں 
۵۔۔۔     جو کوئی اللہ سے ملنے کی توقع رکھتا ہو تو وہ اس کے لئے تیاری کرتا رہے کہ بے شک اللہ کے مقررہ کردہ وقت نے بہر حال پھر آ کر رہنا ہے اور وہی ہے سننے والا ہر کسی کی اور جاننے والا سب کچھ
۶۔۔۔     اور واضح رہے کہ جس نے محنت و مشقت کی تو سوائے اس کے نہیں کہ وہ محنت و مشقت اپنے ہی لئے کرتا ہے ورنہ اللہ تو قطعی طور پر اور ہر لحاظ سے بے نیاز ہے سب جہانوں سے 
۷۔۔۔     اور جو لوگ ایمان لائے اور انہوں نے کام بھی نیک کئے تو ہم ضرور مٹا دیں گے ان سے ان کی برائیاں اور ان کو نہایت عمدہ بدلہ دیں گے ان کے ان کاموں کا جو وہ کرتے رہے تھے 
۸۔۔۔     دنیا میں اور ہم نے انسان کو تاکیدی حکم دیا ہے اس کے ماں باپ کے ساتھ اچھا سلوک کرنے کا اور ساتھ ہی یہ بھی واضح کر دیا ہے کہ اگر ہو تجھے اس بات پر مجبور کریں کہ تو میرے ساتھ شریک ٹھہرائے کسی ایسی چیز کو جس کے بارے میں تجھے کوئی علم نہیں تو ان کا کہنا نہیں ماننا تم سب کو آخرکار لوٹ کر میری ہی طرف آنا ہے تب میں بتا دوں گا تم کو وہ سب کچھ جو تم لوگ زندگی بھر کرتے رہے تھے 
۹۔۔۔     اور جو لوگ ایمان لائے ہوں گے اور انہوں نے کام بھی نیک کئے ہوں گے ان کو ہم ضرور داخل کر دیں گے ان کی شان اور درجہ کے مطابق اپنے قرب خاص کے 
۱۰۔۔۔     سزاواروں میں اور کچھ لوگ ایسے ہیں جو زبانی کلامی تو کہتے ہیں کہ ہم ایمان لائے اللہ پر لیکن جب اللہ کی راہ میں کوئی تکلیف پہنچتی ہے تو وہ لوگوں کی اس ایذا رسانی کو اللہ کے عذاب کے برابر قرار دینے لگتے ہیں اور اگر کبھی مسلمانوں کو تیرے رب کی جانب سے کوئی مدد پہنچ جائے تو وہ زور دے کر کہتے ہیں کہ صاحب! ہم بھی تو تمہارے ساتھ تھے کیا اللہ کو وہ سب کچھ پوری طرح معلوم نہیں جو جہاں والوں کے دلوں میں ہے ؟
۱۱۔۔۔     اور اللہ کو تو ضرور دیکھنا ہے ان لوگوں کو جو واقعی ایمان لائے اور اس نے ضرور دیکھنا ہے ان کو بھی جو منافق ہیں ابتلا و آزمائش کے ذریعے 
۱۲۔۔۔     اور وہ لوگ جو اڑے ہوئے ہیں اپنے کفر و باطل پر وہ ایمان والوں سے کہتے ہیں کہ تم ہمارے پیچھے چلو ہم تمہاری خطائیں اپنے اوپر لے لیں گے حالانکہ وہ ان کی خطاؤں میں سے کچھ بھی اپنے اوپر لینے والے نہیں وہ قطعی طور پر جھوٹے ہیں 
۱۳۔۔۔     ہاں البتہ انہیں اپنے گناہوں کے بوجھ بھی اٹھانے ہوں گے اور کچھ اور بوجھ بھی اپنے گناہوں کے بوجھوں کے ساتھ اور ان سے ضرور پوچھ ہو گی ان کی ان تمام افتراء پردازیوں سے متعلق جو یہ لوگ زندگی میں کرتے رہے تھے 
۱۴۔۔۔     اور بلاشبہ ہم ہی نے بھیجا نوح کو ان کی وم کی طرف رسول بنا کر سو وہ ان کے اندر دعوت وتبلیغ کے کام کے لئے پچاس کم ایک ہزار برس تک رہے مگر ان لوگوں نے پھر بھی نہ مانا آخرکار آ پکڑا ان کو اس ہولناک عذاب نے جو ان کے لئے قرر ہو چکا تھا اور وہ ظالم تھے 
۱۵۔۔۔     پھر بچا لیا ہم نے نوح کو بھی اور کشتی والوں کو بھی اپنی رحمت و عنایت سے اور بنا دیا ہم نے اس کو ایک عظیم الشان نشانی جہاں والوں کے لئے 
۱۶۔۔۔     اور ابراہیم کو بھی ہم نے پیغمبر بنا کر بھیجا سو یاد کرو جب کہ انہوں نے کہا اپنی قوم سے کہ تم لوگ بندگی کرو ایک اللہ کی اور اسی سے ڈرو یہ بہتر ہے تمہارے لئے اگر تم جانو۔
۱۷۔۔۔     اور یاد رکھو کہ جن کی پوجا تم لوگ کرتے ہو اللہ کو چھوڑ کر تو یہ محض کچھ بت ہیں تمہارے خود تراشیدہ اور تم جھوٹ گھڑتے ہو بے شک جن کو تم لوگ پوجتے پکارتے ہو اللہ کے سوا وہ تو تمہارے لئے کسی رزق کا بھی کوئی اختیار نہیں رکھتے پس تم لوگ اللہ ہی سے رزق مانگو اسی کی بندگی کرو اور اسی کا شکر بجا لاؤ اور یہ یاد رکھو کہ اسی کی طرف لوٹایا جائے گا آخرکار تم سب کو
۱۸۔۔۔     اور اگر تم جھٹلاتے ہی گئے تو حق کی جھٹلانے کی یہ کوئی نئی اور انوکھی مثال نہیں بلکہ تم سے پہلے بھی بہت سی قومیں جھٹلا چکی ہیں حق اور رسول کے ذمے تو بس پہنچا دینا ہے کھول کر حق اور حقیقت کو
۱۹۔۔۔     (اور بس آگے منوا دینا نہ ان کے بس میں ہے اور نہ ان کی ذمہ داری) کیا ان لوگوں نے کبھی دیکھا نہیں اور غور نہیں کیا اس امر میں کہ اللہ کس طرح پیدا فرماتا ہے اپنی مخلوق کو پہلی مرتبہ بغیر کسی نمونہ و مثال کے پھر وہی اس کو دوبارہ زندہ کرے گا اپنی قدرت کاملہ اور حکمت بالغہ سے بے شک یہ اللہ کے لئے بہت آسان ہے 
۲۰۔۔۔     ان سے کہو کہ تم لوگ چلو پھرو اللہ کی زمین میں پھر دیکھو کہ کیسے پیدا فرمایا اس نے اپنی مخلوق کو پہلی بار پھر وہی ان کو اٹھائے گا دوسری اٹھان میں بے شک اللہ ہر چیز پر پوری قدرت رکھتا ہے 
۲۱۔۔۔     وہ جسے چاہے عذاب دے اور جس پر چاہے رحم فرما دے اور آخرکار تم سب کو بہر حال اسی کی طرف لوٹ کر جانا ہے 
۲۲۔۔۔     اور تمہاری یہ جان نہیں ہے کہ تم لوگ خدا کے قابو سے کہیں نکل جاؤ نہ کہیں زمین میں اور نہ آسمان میں اور اس حال میں کہ تمہارے لئے اللہ کے سوا نہ کوئی یار ہو گا نہ مددگار
۲۳۔۔۔     اور جن لوگوں نے کفر کیا اللہ کی آیتوں کے ساتھ اور اس کے حضور حاضری کا وہ مایوس ہو گئے میری رحمت و عنایت سے اور ایسے بدبخت لوگوں کے لئے ایک بڑا ہی دردناک اور انتہائی ہولناک عذاب ہے 
۲۴۔۔۔     پھر ابراہیم کی قوم کا جواب اس کے سوا کچھ نہ تھا کہ انہوں نے کہا کہ قتل کر دو اس کو یا جلا ڈالو اسے چنانچہ انہوں نے جلانے کا سامان بھی کر دیا مگر اللہ نے بچا لیا ان کو اس آگ سے اپنی عنایت کاملہ اور رحمت شاملہ سے بے شک اس میں بڑی بھاری نشانیاں ہیں ان لوگوں کے لئے جو ایمان رکھتے ہیں 
۲۵۔۔۔     اور ابراہیم نے ان سے یہ بھی فرمایا کہ آج دنیا کی اس زندگی میں تو تم خود ایک دوسرے کا انکار کرو گے اور ایک دوسرے پر لعنت برساؤ گے تم سب کا ٹھکانا دوزخ ہو گا اور تمہارے لئے کوئی مددگار نہ ہو گا
۲۶۔۔۔     سو اس سب کے باوجود صرف لوط ہی آپ پر ایمان لائے باقی کسی کو اس کی توفیق نہ ہوئی اور ابراہیم نے کہا میں ہجرت کرتا ہوں اپنے رب کی طرف بے شک وہی ہے سب پر غالب نہایت ہی حکمت والا
۲۷۔۔۔     اور ہجرت کے بعد ہم نے ان کو اسحاق جیسا بیٹا اور یعقوب جیسا پوتا بھی عنایت فرمایا اور مزید برآں یہ کہ ہم نے نبوت و کتاب انہی کی اولاد میں رکھ دی ہم نے ان کو ان کا صلہ و اجر دنیا میں بھی دیا اور بلاشبہ وہ آخرت میں بھی ہمارے قرب خاص کے سزاواروں میں سے ہیں 
۲۸۔۔۔     اور لوط کو بھی ہم نے پیغمبر بنا کر بھیجا اور یاد کرو کہ جب انہوں نے کہا اپنی قوم سے کہ تم لوگ تو ایسی بے حیائی کا ارتکاب کرتے ہو جو تم سے پہلے دنیا جہاں اولوں میں سے کسی نے نہیں کی
۲۹۔۔۔     کیا تم لوگ مردوں سے شہوت رانی کرتے ہو اور تم خطرات کی راہ مارتے ہو کلبوں اور بھری مجلسوں میں برے کام کرتے ہو پھر ان کی قوم کے پاس بھی اس کے سوا کوئی جواب نہ تھا کہ انہوں نے کہا کہ لے آؤ ہم پر اللہ کا عذاب اگر تم سچے ہو
۳۰۔۔۔     اس پر لوط نے اپنے رب کے حضور عرض کیا کہ اے میرے رب میری مدد فرما ان فسادی اور سرکش لوگوں کے مقابلے یں 
۳۱۔۔۔     اور جب پہنچ گئے ہمارے بھیجے ہوئے فرشتے ابراہیم کے پاس عطاء فرزند کی خوشخبری کے ساتھ تو ابتدائی گفتگو کے بعد کہا کہ بے شک ہم نے ہلاک کرنا ہے اس بستی کے باشندوں کو کہ بے شک اس کے باشندے بڑے ہی ظالم ہیں 
۳۲۔۔۔     ابراہیم نے کہا اس میں تو لوط بھی ہیں فرشتوں نے کہا ہم خوب جانتے ہیں کہ کہ اس میں کون کون ہیں ہم ضرور بچا لیں گے لوط کو بھی اور ان کے گھر والوں کو بھی سوائے ان کی بیوی کے کہ وہ پیچھے رہ جانے والوں میں ہو گی
۳۳۔۔۔     اور جب ہمارے بھیجے ہوئے یہ فرشتے پہنچ گئے لوط کے پاس تو وہ سخت پریشان ہو گئے ان کے آنے کی وجہ سے اور ان کی وجہ سے ان کا دل تنگ ہو گیا اور فرشتوں نے جو یہ دیکھا تو انہوں نے کہا کہ آپ نہ کوئی خوف کھائیں نہ غم کریں ہم کوئی آدمی نہیں بلکہ عذاب کے فرشتے ہیں سو ہم نے بچانا ہے آپ کو بھی اور آپ کے گھر والوں کو بھی بجز آپ کی بیوی کے کہ وہ پیچھے رہ جانے والوں میں ہو گی
۳۴۔۔۔     ہم نے اتارنا ہے اس بستی کے باشندوں پر ایک بڑا ہی ہولناک عذاب آسمان سے ان کی ان بدکاریوں کی بناء پر جو کہ یہ لوگ اب تک کرتے چلے آئے ہیں 
۳۵۔۔۔     اور ہم نے اس بستی سے ایک کھلی نشانی چھوڑ دی ان لوگوں کے لئے جو عقل سے کام لیتے ہیں 
۳۶۔۔۔     اور مدین کی طرف ان کے بھائی شعیب کو بھی ہم نے رسول بنا کر بھیجا تو انہوں نے بھی اپنی قوم سے کہا کہ اے میری قوم کے لوگو! تم بندگی کرو صرف اللہ کی اور امید رکھو قیامت کے دن کی اور مت پھرو تم زمین میں فساد مچاتے ہوے 
۳۷۔۔۔     مگر ان لوگوں نے جھٹلا دیا شعیب کو سو آ پکڑا ان کو اپنے وقت پر اس زلزلے نے جو ان کے لئے مقرر کر دیا گیا تھا جس سے وہ سب کے سب اوندھے منہ پڑے رہ گئے 
۳۸۔۔۔     اپنے گھروں میں اور عاد اور ثمود کو بھی ہم نے ہلاک کیا اور کھلی پڑی ہے تمہارے سامنے اے لوگو! ان کی تباہی ان کے مکانوں کے ان کھنڈرات سے اور ان کا حال بھی یہی تھا کہ خوشنما بنا رکھا تھا ان کے لئے شیطان نے ان کے کاموں کو اس طرح اس نے روک دیا تھا ان کو راہ حق و صواب سے اور یوں وہ لوگ بڑے ہوشیار تھے 
۳۹۔۔۔     اور قارون، فرعون، اور ہامان کو بھی ہم نے ہلاک کیا اور بلاشبہ ان کے پاس موسیٰ آئے تھے کھلی نشانیاں لے کر مگر ان لوگوں نے اپنی بڑائی کا گھمنڈ کیا اللہ کی زمین میں اور وہ ایسے نہ تھے کہ نکل جائیں ہماری گرفت اور پکڑ
۴۰۔۔۔     سے آخرکار ہم نے ان میں سے ہر ایک کو پکڑا اس کے گناہ کی بناء پر پھر ان میں سے کسی پر تو ہم نے پتھراؤ کرنے والی ہوا بھیجی کسی کو آ دبوچا ہولناک آواز نے اور کسی کو ہم نے دھنسا دیا زمین میں اور کسی کو ہم نے غرق کر ڈالا اور اللہ ایسا نہ تھا کہ ان پر کوئی ظلم کرتا مگر وہ بدبخت اپنی جانوں پر خود ہی ظلم کرتے رہے تھے 
۴۱۔۔۔     مثال ان لوگوں کی جنہوں نے اللہ کے سوا کچھ اور کارساز بنا رکھے ہیں مکڑی کی سی ہے کہ وہ اپنا کوئی گھر بنا لے اور اس میں کوئی شک نہیں کہ گھروں میں سب سے زیادہ کمزور گھر مکڑی ہی کا ہوتا ہے کاش کہ یہ لوگ جان لیتے حق اور حقیقت کو
۴۲۔۔۔     بے شک اللہ جانتا ہے ہر اس چیز کو جس کو یہ لوگ پوجتے پکارتے ہیں اللہ کے سوا اور وہی ہے سب پر غالب نہایت حکمت والا
۴۳۔۔۔     اور یہ مثالیں یوں تو ہم سب ہی لوگوں کی فہمائش کے لئے بیان کرتے ہیں مگر ان کو سمجھتے وہی لوگ ہیں جو علم حق کی روشنی رکھتی ہیں 
۴۴۔۔۔     اللہ ہی نے تن تنہا پیدا فرمایا ہے آسمانوں اور زمین کی اس عظیم الشان کائنات کو حق کے ساتھ بے شک اس میں بڑی بھاری نشانی ہے ایمان والوں کے لئے ۔
۴۵۔۔۔     پڑھتے (اور سناتے ) جاؤ (اے پیغمبر!) اس (عظیم الشان) کتاب کو جو بذریعہ وحی بھیجی گئی ہے آپ کی طرف اور قائم رکھو نماز کو بے شک نماز روکتی ہے بے حیائی اور برائی سے اور اللہ کی یاد یقیناً سب سے بڑھ کر ہے اور اللہ خوب جانتا ہے وہ سب کچھ جو تم کرتے ہو (اے لوگوں !
۴۶۔۔۔     اور جھگڑا مت کرو تم (اے مسلمانو !) اہل کتاب سے مگر اسی طریقے کے ساتھ جو کہ سب سے اچھا ہو سوائے ان لوگوں کے جو ان میں سے ظلم پر ہی کمر بستہ ہوں اور کہو کہ ہم تو بہر حال ایمان رکھتے ہیں اس (کتاب) پر جو اتاری گئی ہماری طرف اور (اس پر بھی) جو اتاری گئی تمہاری طرف اور (حق اور حقیقت بہر حال یہی ہے کہ) ہمارا معبود اور تمہارا معبود ایک ہی معبود ہے اور ہم سب اسی کے فرماں برادر ہیں
۴۷۔۔۔     اور اسی طرح ہم نے اتاری آپ کی طرف (اے پیغمبر !) یہ کتاب سو جن لوگوں کو ہم نے کتاب دی (اس سے پہلے ) وہ اس پر بھی ایمان رکھتے ہیں اور ان لوگوں (یعنی اہل مکہ) میں سے بھی کچھ لوگ اس پر ایمان لاتے ہیں اور ہماری آیتوں کا انکار نہیں کرتے مگر وہی لوگ جو منکر (اور ہٹ دھرم) ہیں 
۴۸۔۔۔     اور آپ (اے پیغمبر !) اس سے پہلے نہ تو کوئی کتاب پڑھتے تھے اور نہ ہی آپ اپنے ہاتھ سے کچھ لکھتے تھے اگر کہیں ایسا ہوتا تو یہ باطل پرست شک میں پڑ سکتے تھے (مگر ایسی تو کوئی بات بھی نہیں )
۴۹۔۔۔     بلکہ یہ (قرآن) تو کھلی آیتیں ہیں ان لوگوں کے سینوں میں جنہیں علم دیا گیا ہے اور ہماری آیتوں کا انکار نہیں کرتے مگر وہی لوگ جو ظالم ہیں 
۵۰۔۔۔     اور کہتے ہیں کہ کیوں نہ اتاری گئیں ان پر نشانیاں ان کے رب کی طرف سے (یعنی ان کی فرمائش کے مطابق سو ان سے ) کہو کہ نشانیاں تو اللہ ہی کے پاس ہیں اور میں تو صرف خبردار کرنے والا ہوں کھول کر (حق اور حقیقت کو)
۵۱۔۔۔     اور کیا ان لوگوں کے لئے یہ نشانی کافی نہیں کہ ہم نے آپ پر یہ (عظیم الشان) کتاب نازل کی جو (دن رات) پڑھ کر سنائی جاتی ہے ان کو بے شک اس میں بڑی بھاری رحمت اور عظیم الشان نصیحت ہے ان لوگوں کے لئے جو ایمان رکھتے ہیں
۵۲۔۔۔     (ان سے ) کہو کہ کافی ہے اللہ میرے درمیان اور تمہارے درمیان گواہی دینے کو وہ جانتا ہے وہ سب کچھ جو کہ آسمانوں اور زمین میں ہے اور جو لوگ ایمان لائے باطل پر اور انہوں نے انکار کیا (حقیقتوں کی حقیقت یعنی) اللہ کا وہی ہیں سراسر خسارے والے 
۵۳۔۔۔     اور یہ لوگ آپ سے (اے پیغمبر !) جلد عذاب لانے کا مطالبہ کرتے ہیں اور اگر (اس کے لئے ) ایک مدت مقرر نہ ہوتی تو یقیناً وہ عذاب ان پر کبھی کا آگیا ہوتا اور (وقت آنے پر) وہ یقیناً ان پر ایسا اچانک آ کر رہے گا کہ ان کو خبر تک نہ ہو گی
۵۴۔۔۔     آپ سے عذاب جلد لانے کا مطالبہ کرتے حالانکہ جہنم (کے ہولناک عذاب) نے (چاروں طرف سے ) گھیرے میں لے رکھا ہے ایسے کافروں کو
۵۵۔۔۔     جس دن کہ ڈھانک رہا ہو گا ان کو وہ عذاب ان کے اوپر سے بھی اور ان کے پاؤں کے نیچے سے بھی اور کہے گا ان سے وہ (اللہ) کہ اب چکھو مزہ اپنے ان کرتوتوں کا جو تم لوگ (زندگی بھر) کرتے رہے تھے 
۵۶۔۔۔     اے میرے وہ بندوں جو ایمان لائے ہو! میری زمین بہت وسیع ہے پس تم لوگ (اس حقیقت کو پیش نظر رکھتے ہوئے ) ہر حال میں میری ہی بندگی کرو
۵۷۔۔۔     ہر جی کو موت کا مزہ بہر حال چکھنا ہے پھر تم سب کو آخرکار لوٹ کر ہماری ہی طرف آنا ہے 
۵۸۔۔۔     اور وہ لوگ جو ایمان لائے اور انہوں نے کام بھی نیک کئے تو ہم ان کو جنت کی ایسی عالی شان عمارتوں میں جگہ دیں گے جن کے نیچے سے بہہ رہی ہوں گی طرح طرح کی (عظیم الشان) نہریں جہاں ان (خوش نصیبوں ) کو ہمیشہ رہنا نصیب ہو گا کیا ہی عمدہ (اور خوب) بدلہ ہے ان عمل کرنے والوں کا
۵۹۔۔۔     جنہوں نے (زندگی بھر) صبر (و استقامت) سے کام لیا اور جو اپنے رب ہی پر بھروسہ کرتے رہے
۶۰۔۔۔     اور کتنے جاندار ایسے ہیں جو اپنی روزی (اپنے ساتھ) اٹھائے نہیں پھرتے اللہ ہی روزی دیتا ہے ان کو بھی اور تم کو بھی (اے لوگوں !) اور وہی ہے سننے والا (ہر کسی کی اور) جاننے والا (سب کچھ)
۶۱۔۔۔     اور اگر آپ ان سے پوچھیں کہ کس نے پیدا کیا ہے آسمانوں اور زمین (کی اس کائنات) کو؟ اور (تمہارے ) کام میں لگا دیا سورج اور چاند (عظیم الشان کروں ) کو؟ تو (اس کے جواب میں ) یہ سب کے سب ضرور بالضرور یہی کہیں گے کہ اللہ ہی نے پھر کہاں اوندھے کئے جاتے ہیں یہ لوگ؟
۶۲۔۔۔     اللہ ہی روزی کشادہ فرماتا ہے اپنے بندوں میں سے جس کے لئے چاہتا ہے اور وہی تنگ کرتا ہے جس کیلئے چاہتا ہے بے شک اللہ ہر چیز کو پوری طرح جانتا ہے
۶۳۔۔۔     اور اگر آپ ان سے پوچھیں کہ کون ہے وہ جو آسمان سے بارش برساتا ہے پھر اس کے ذریعے وہ زندہ کرتا ہے اس زمین کو اس کے بعد کہ یہ مردہ (اور ویران) پڑی ہوتی ہے ؟ تو یہ لوگ ضرور بالضرور یہی جواب دیں گے کہ اللہ ہی (یہ سارے کام کرتا ہے ) کہو الحمد اللہ مگر اکثر لوگ (پھر بھی) عقل سے کام نہیں لیتے 
۶۴۔۔۔     اور اس دنیا کی زندگی کی حقیقت تو ایک تماشا اور کھیل کے سوا کچھ نہیں اور یہ ایک قطعی حقیقت ہے کہ آخرت کا جو گھر ہے وہی حقیقی زندگی ہے کاش کہ یہ لوگ جان لیتے
۶۵۔۔۔     پھر (یہ بھی دیکھو کہ) جب یہ لوگ کشتی پر سوار ہوتے ہیں تو اللہ ہی کو پکارتے ہیں اسی کے لئے خالص کر کے اپنے دین کو مگر جب وہ انہیں بچا کر خشکی پر لے آتا ہے تو یکایک یہ لوگ شرک کرنے لگتے ہیں
۶۶۔۔۔     تاکہ (اس طرح) یہ لوگ ناشکری کریں ہماری ان نعمتوں کی جن سے ہم نے ان کو نوازا ہوتا ہے اور تاکہ کچھ اور مزے اڑا سکیں یہ لوگ (دنیائے دوں کے ) سو عنقریب ان کو خود ہی معلوم ہو جائے گا
۶۷۔۔۔     تو کیا ان لوگوں نے کبھی اس پر غور نہیں کیا کہ ہم نے (ان کے اس شہر کو) ایک عظیم الشان حرم (اور) امن کا گہوارہ بنا دیا جب کہ ان کے آس پاس کے لوگوں کو (ان کے سامنے ) اچک لیا جاتا ہے کیا پھر بھی یہ لوگ باطل کو مانتے ہیں اور اللہ کی نعمتوں کا کفر (و انکار) کرتے ہیں
۶۸۔۔۔     اور اس سے بڑھ کر ظالم اور کون ہو سکتا ہے جو جھوٹ باندھے اللہ (پاک) پر جھٹلائے حق کو جب کہ وہ اس کے پاس پہنچ جائے کیا جہنم میں ٹھکانہ نہیں ایسے کافروں کا
۶۹۔۔۔     اور جن لوگوں نے جہاد کیا (اور مشقت اٹھائی) ہماری راہ میں (اور ہماری رضا کے لئے ) تو ہم ان کو ضرور نوازیں گے اپنی (رضا اور خوشنودی کی) راہوں سے اور بے شک اللہ یقینی طور پر ساتھ ہے ایسے نیکوکاروں کے 


تفسیر

۳۔۔۔    وستفہام یہاں پر انکاری ہے، یعنی ایسے نہیں ہو سکتا۔ کہ محض زبانی کلامی دعووں کی بناء پر کسی کو ان عظیم الشان انعامات سے نواز دیا جائے، جو اللہ تعالیٰ نے اہل ایمان کے لئے مقرر فرما رکھے ہیں۔ اور سو ایسے نہیں ہو سکتا کہ کھرے کھوٹے کے درمیان فرق و تمیز کا کوئی اہتمام و انتظام نہ کیا جائے۔ کہ ایسا کرنا اللہ تعالیٰ کے قانون عدل و انصاف کے تقاضوں کے خلاف ہے اس لئے اللہ تعالیٰ نے ابتلاء و آزمائش کے ذریعہ کھرے اور کھوٹے کے درمیان تفریق و تمیز کا سلسلہ قائم فرمایا ہے، اور اس سے پہلے لوگوں کو بھی اس نے ابتلاء و آزمائش کی بھٹی سے گزارا ہے۔ تاکہ اس سے کھرے الگ ہو جائیں، اور کھوٹے الگ یہ آیات کریمات جس دور اور جن حالات میں نازل ہوئیں وہ اہل ایمان کے لئے بڑے ہی سخت اور انتہائی ابتلاء و آزمائش کے حالات تھے جن سے تواریخ و سیر کی کتابیں بھری پڑی ہیں اس کا کچھ اندازہ حضرت خباب بن ارت رضی اللہ عنہ کی اس روایت سے لگایا جا سکتا ہے جو صحیح بخاری ومسلم وغیرہ میں منقول ہے جس میں وہ فرماتے ہیں کہ جب مشرکین نے ہم پر مظالم کی انتہاء کر دی تو ایک دن میں رسول اللہ صلی اللہ علیہ و سلم کی خدمت میں حاضر ہوا جبکہ آپ صلی اللہ علیہ و سلم بیت اللہ کی دیوار کے سائے میں تشریف فرما تھے۔ میں نے عرض کیا کہ اللہ کے رسول کیا آپ اپنی امت کے لئے دعا نہیں فرماتے؟ تو اس پر آپ صلی اللہ علیہ و سلم کا چہرہ انور سرخ ہو گیا۔ اور آپ صلی اللہ علیہ و سلم نے ارشاد فرمایا کہ تم سے پہلے اہل ایمان پر اس سے کہیں زیادہ سختیوں کے پہاڑ توڑے گئے۔ ان میں سے کسی کے سر پر آرا چلا کر اس کے دو ٹکڑے کئے گئے۔ کسی کے جسم پر لوہے کے کنگھے مارے گئے۔ جس سے اس کی ہڈیاں الگ ہو گئیں، اور گوشت الگ، تاکہ وہ ایمان سے پھر جائیں۔ پھر آپ صلی اللہ علیہ و سلم نے فرمایا کہ قسم ہے اللہ کی یہ کام پورا ہو کر رہے گا یہاں تک کہ ایک شخص صنعاء سے حضرموت تک اس طرح بے خوف و خطر سفر کرے گا کہ اس کو اللہ کے سوا کسی کا خوف نہیں ہو گا سو اس سے واضح فرما دیا گیا کہ اہل ایمان کو خاص انعامات سے نوازنے کے لئے ان کی آزمائش ایک طبعی امر ہے۔ اور اس حقیقت کی دوسرے کئی مقامات پر بھی مختلف طریقوں تصریح فرمائی گئی ہے مثلاً سورہ البقرہ آیت نمبر ۲۱۴ آل عمران ۱۴۲،۱۷٩، اور توبہ آیت نمبر۱۶ وغیرہ وغیرہ
۴۔۔۔    سو اس سے ان ظالموں کو تنبیہ فرمائی گئی ہے جو اہل حق پر ظلم کرتے ہیں، اور ان کے قلوب و ضمائر پر دستک کے طور پر، اور ان کو جھنجھوڑنے کے لئے ان کے بارے میں بطور سوال و استفہام ارشاد فرمایا گیا کہ کیا ان لوگوں نے جو طرح طرح کی برائیاں کرتے جا رہے ہیں یہ سمجھ رکھا ہے کہ یہ ہمارے قابو سے نکل جائینگے؟ یہ یونہی چھوٹے پھریں گے، اور انکی کوئی پُرسش اور پوچھ نہیں ہو گی؟ سو یہ بڑا ہی برا فیصلہ ہے جو یہ لوگ کر رہے ہیں، کیا حضرت حق جَلَّ مَجْدُہ، کے انصاف کے تقاضوں کے مطابق یہ ممکن ہو سکتا ہے کہ ظالم اور مظلوم کو ایک برابر کر دیا جائے؟ نہیں اور ہرگز نہیں۔ بلکہ ظالموں نے اپنے کئے کرائے کا بھگتان بہر حال بھگتنا ہے، پس اللہ تعالیٰ کی طرف سے ملنے والی ڈھیل کی بناء پر ان کو کبھی اس غلط فہمی میں مبتلا نہیں ہونا چاہیے بلکہ ان کو اپنے رویے کی اصلاح کر لینی چاہیے قبل اس سے کہ فرصت حیات ان کے ہاتھ سے نکل جائے، اور اس حقیقت کو ہمیشہ اور بہر حال اپنے پیش نظر رکھنا چاہیئے، کہ یہ کبھی اور کسی بھی طرح ہماری گرفت و پکڑ سے باہر نہیں ہو سکتے۔ والعیاذُ باللہ العظیم، اللہ تعالیٰ ہمیشہ ہر حال میں اور ہر اعتبار سے اپنی حفاظت و پناہ میں رکھے۔ آمین ثم آمین،
۸۔۔۔    سو جب آخرکار تم سب کو میری ہی طرف آنا ہے، اور بہر حال آنا ہے، اس سے کسی کے لئے کوئی مفر نہیں تب تم میں سے ہر ایک کو اس کے زندگی بھر کے کئے کرائے کا صلہ و بدلہ مل کر رہے گا۔ اور بھرپور طریقے سے اور اپنی کامل اور آخری شکل میں مل کر رہے گا۔ تاکہ اس طرح عدل و انصاف کے تقاضے پورے ہوں، اور اپنی آخری اور کامل شکل میں پورے ہوں سو آج جو لوگ ظلم و جبر کے ساتھ اللہ کے بندوں کو راہ حق سے روکنے میں لگے ہوئے ہیں، وہ بھی اپنے ان گھناؤنے کرتُوتوں کا پورا پورا بدلہ پا کر رہیں گے، اور وہ بندگان صدق و صفا جو دنیا میں راہ حق پر استقامت کے نتیجے میں طرح طرح کی اذیتیں، مصیبتیں، اور مظالم، سہہ رہے ہیں وہ بھی اپنی ان جانثاریوں اور جانبازیوں کا پورا پورا صلہ و بدلہ اور جزاء و انعام پائیں گے، سو اس ارشاد میں ایک طرف تو ظالموں کے لئے تنبیہ و تذکیر ہے، تاکہ وہ ہوش کے ناخن لیں، اور ظلم و عدوان سے باز آ جائیں۔ اور دوسری طرف اس میں مظلوم اہل حق کے لئے تسلیہ و تسکین کا سامان بھی۔ تاکہ وہ صبر و استقامت سے کام لیں۔
۱۱۔۔۔    اس آیت کریمہ میں اَلَّذِیْنَ اٰمَنُوْا سے مراد سچے اور مخلص مسلمان ہیں۔ کہ اس کے مقابلے میں منافقوں کا ذکر آیا ہے جن کے کردار کا ذکر اوپر والی آیت کریمہ میں فرمایا گیا ہے کہ ایسے لوگ زبانی کلامی طور پر ایمان کے دعوے تو کرتے ہیں، لیکن اس کی راہ میں چوٹ کھانے کو تیار نہیں ہوتے۔ کیونکہ ان کے دعوے دراصل دنیاوی مفادات ہی کے لئے ہوتے ہیں اور بس، جب کہ سچے اور مخلص مسلمانوں کا معاملہ ان سے یکسر مختلف ہوتا ہے اس لئے وہ اپنے دین و ایمان کی خاطر اپنی جان کی بازی لگانے کو بھی تیار ہوتے ہیں، اور بالفعل اس کے لئے بازی لگاتے بھی ہیں، یہاں پر اس بات کو صیغہ تاکید کے ساتھ ذکر فرمایا گیا ہے جس سے یہ حقیقت واضح ہو جاتی ہے کہ یہ اللہ تعالیٰ کی صفات کا لازمی تقاضا اور طبعی نتیجہ ہے، وہ اگر ایسا نہ کرے تو یہ بات اس کے عدل کے منافی ہو گی، سبحانہ و تعالیٰ۔
۱۲۔۔۔    یعنی یہ لوگ قطعی طور پر جھوٹے ہیں اپنی اس کافرانہ منطق اور اپنے ان جھوٹے وعدوں اور دعووں میں، یہ دوسروں کے بوجھوں میں سے نہ کچھ اٹھائیں گے اور نہ اٹھا سکتے ہیں کہ حضرت حق جَلَّ مَجْدُہ، کے یہاں کوئی بھی کسی دوسرے کا بوجھ نہیں اٹھا سکے گا۔ اس کا صاف اور صریح طور پر اعلان و ارشاد ہے اَلاَّ تَزِرُ وَازِرَۃٌ وِّزْرَ اُخْریٰ (النجم۔۳٨) کہ کوئی بوجھ اٹھانے والا کسی دوسرے کا بوجھ نہیں اٹھائے گا، اہل کفر و باطل کی یہ کافرانہ منطق ہمیشہ رہی پہلے بھی تھی اور آج بھی اس کے نمونے جگہ جگہ اور طرح طرح سے پائے جاتے ہیں، چنانچہ کفار قریش کی اولاد و احفاد اور ان کے ماتحتوں اور زیر دستوں میں سے جو اسلام قبول کر لیتے۔ یہ بڑے گرو ان سے کہتے کہ ہم خیر وشر اور نیک وبد کو تم سے زیادہ سمجھتے ہیں۔ لہٰذا تم ہماری پیروی کرو۔ اور ہمارے طریقے پر چلو۔ اور ہمارا طریقہ غلط ہوا تو اس کا عقاب و عذاب ہماری گردن پر تمہارا بوجھ بھی ہم اٹھائیں گے تم اس کی ذمہ داری سے بری ہو۔ اس طرح وہ اپنے ماتحتوں اور زیردستوں پر دباؤ ڈال کر ان کو راہِ حق سے پھیرنے کی کوشش کرتے اور بڑوں کی طرف سے چھوٹوں پر اس طرح کے دباؤ کی مثالیں پہلے بھی رہیں۔ اور آج بھی اس کے نت نئے نمونے جگہ جگہ اور طرح طرح سے سامنے آتے رہتے ہیں، کہ بڑے اسی طرح اپنے چھوٹوں کو راہِ حق سے روکتے ہیں، اسی لئے قرآن حکیم میں اس کی جگہ جگہ اور طرح طرح سے تردید فرمائی گئی ہے، والعیاذ باللّٰہ العظیم بِکُلِّ حَالٍ مِّن الْاَحوال۔
 ف سو حضرت نوح کا قصہ اور آنجناب کی یہ سرگزشت ایک عظیم الشان نشانی ہے جس میں عبرت و بصیرت کے کئی اہم اور عظیم الشان پہلو ہیں مثلاً یہ کہ دعوت حق کے لئے کام کرنے والوں کو یہ توقع کبھی نہیں رکھنی چاہیے کہ انکی دعوت اور محنت فوری طور پر بار آور ہو جائے گی اور ان کو کسی زحمت و مشقت کا سامنا نہیں کرنا پڑے گا۔ نیز یہ کہ ان کو کبھی ہمت نہیں ہارنی چاہیے اور حوصلہ نہیں چھوڑنا چاہیے اگرچہ ان کو اس کے لئے کتنا ہی طویل عرصہ محنت کرنی پڑے۔ حضرت نوح کا یہ قصہ اور آنجناب کی طویل سرگزشت اس کی ایک واضح مثال اور ایک عظیم الشان نمونہ ہے، دوسری طرف اس میں منکرین و مکذبین کے لئے ایک تو یہ درس ہے کہ تکذیب و انکار حق کا نتیجہ و انجام بہر حال ہلاکت وتباہی ہے ایسوں کو مہلت اور ڈھیل خواہ کتنی ہی کیوں نہ ملے، وہ بہر حال ایک مہلت اور ڈھیل ہی ہوتی ہے جس نے بالآخر ختم ہو جانا ہوتا ہے اور اس کے بعد ایسے لوگ اپنے ہولناک انجام کو بہر حال پہنچ کر رہتے ہیں سو منکرین و مکذبین کو اللہ تعالیٰ کی طرف سے ملنے والی ڈھیل اور مہلت پر کبھی مست اور مغرور نہیں ہونا چاہیے نیز یہ کہ دعوت حق کا انکار ظلم ہے، اور ایسے ظالموں کی ہلاکت و تباہی کوئی ظلم نہیں بلکہ یہ حضرت حق جَلَّ مَجْدُہ، کی شان عدل و انصاف کا تقاضا ہے، نیز یہ کہ نجات دھندہ اور حاجت روا و مشکل کشا سب کا اللہ تعالیٰ ہی ہے حضرت نوح جیسے عظیم الشان اور جلیل القدر پیغمبر، اور ان کے ساتھی اور صحابی بھی اسی وحدہٗ لاشریک ربِّ ذوالجلال کی حاجت روائی اور مشکل کشائی کے محتاج ہیں اور جب اتنی بڑی پاکیزہ اور مقدس ہستیاں بھی حاجت روا و مشکل کشا نہیں ہو سکتیں، تو پھر مخلوق میں سے اور کوئی کس طرح حاجت روا و مشکل کشا، ہو سکتا ہے؟ پس خرق عادت کے طور پر اور مافوق الاسباب کسی کی حاجت روائی اور مشکل کشائی اللہ تعالیٰ ہی کی شان اور اسی کی صفت ہے حاجت روا و مشکل کشا سب کا وہی وحدہٗ لاشریک ہے، اس میں کسی بھی اور ہستی کو اس کا شریک و سہیم ماننا شرک ہے، جو کہ ظلم عظیم ہے، والعیاذُ باللہ جل وعلا، پس غلط کہتے اور شرک کا ارتکاب کرتے ہیں وہ لوگ جو اللہ کی مخلوق میں سے مختلف ہستیوں کو حاجت روا ومشکل کشا مان کر پوجتے پکارتے ہیں نیز اس سے یہ اہم اور بنیادی حقیقت بھی واضح ہو جاتی ہے کہ نجات اور سلامتی کی راہ پیغمبر کی اطاعت و اتباع ہی کی راہ ہے، ورنہ ہلاکت و تباہی ہی ہے۔ چنانچہ حضرت نوح پر ایمان لانے والے آپ کی اطاعت و اتباع سے سرفراز ہونے والے اور آنجناب کی بنائی ہوئی کشتی میں سوار ہونے والے ہی نجات اور سلامتی سے سرفراز ہوئے، لیکن آپ کا حقیقی اور صلبی بیٹا بھی آپ کی نافرمانی اور کفر و انکار کی بنا پر طوفان نوح کی خوفناک موجوں کا لقمہ بن گیا۔ پس نجات و فلاح کا دارومدار اپنے ایمان و عقیدہ اور عمل و کردار پر ہے یہ بنیاد اگر موجود نہ ہو تو کوئی بڑے سے بڑا رشتہ بھی کام نہیں آ سکتا۔ خواہ وہ پیغمبر کی ابنیت یعنی ان کا بیٹا ہونے کا رشتہ ہی کیوں نہ ہو۔ جیسا کہ پسر نوح کی مثال سے واضح ہے یا وہ اُلُوَّتِ پیغمبر یعنی کسی پیغمبر کے باپ ہونے ہی کا رشتہ ہی کیوں نہ ہو۔ جیسا کہ حضرت ابراہیم کے باپ آزر کے انجام سے واضح ہے۔ یا وہ زوجیت پیغمبر ہی کا رشتہ ہی کیوں نہ ہو۔ جیسا کہ حضرت نوح اور لوط کی بیویوں کے قصے سے واضح ہے، اور خواہ وہ حضرت امام الانبیاء صلی اللہ علیہ و سلم کی عمومت یعنی چچا ہونے کا رشتہ ہی کیوں نہ ہو۔ جیسا کہ ابوطالب کے انجام اور اس کے قصے سے واضح ہے، جس کی تصریح صحیح بخاری وغیرہ کی احادیث میں موجود ہے۔ سو ان تمام قصوں سے یہ حقیقت نصف النہار کے سورج کی طرح واضح ہو جاتی ہے کہ ہدایت و غوایت کا معاملہ اللہ تعالیٰ ہی کی قدرت و حکمت اور اسی کی مشیئت کے تابع ہے، کہ اس چیز کا اصل اور بنیادی تعلق انسان کے قلب و باطن سے ہے، اور قلب و باطن کی کیفیت کو اللہ وحدہٗ لاشریک ہی جانتا ہے۔ اسی لئے دوسرے مقام پر اس حقیقت کی تصریح اس طرح فرمائی گئی۔ اِنَّکَ لَا تَہْدِیْ مَنْ اَحْبَبْتَ وَلٰکِنَّ اللّٰہَ یَہْدِیْ مَنْ یَّشَاءُ وَہُوَ اَعْلَمُ بِالْمُہْتَدِیْنَ (القصص۔۵۶) یعنی آپ (اے پیغمبر!) جس کو چاہیں ہدایت نہیں دے سکتے، بلکہ یہ اللہ ہی کی شان ہے کہ وہ جس کو چاہے ہدایت سے نوازے۔ کہ وہی خوب جانتا ہے ہدایت پانے والوں کو، سو ان تمام واقعات سے یہ حقیقت بھی پوری طرح واضح ہو جاتی ہے کہ پیغمبر مختار کل نہیں ہوتے، جیسا کہ اہل بدعت کا کہنا اور ماننا ہے کیونکہ اگر ایسے ہوتا تو ان عظیم الشان اور جلیل القدر انبیاء ورسل کے اتنے قریبی رشتہ دار، ان کی طرف سے پوری کوشش اور محنت کے باوجود نور ایمان و یقین سے محروم نہ رہتے، اور ہمیشہ کے لئے دوزخ کا ایندھن نہ بنتے، والعیاذُ باللہ۔ سو مختار کل اللہ وحدہٗ لاشریک ہی کی ذات اقدس و اعلیٰ ہے۔ اس کی اس صفت میں کوئی اور ہستی نہ اس کی شریک ہے نہ ہو سکتی ہے، اور کسی کو اس میں اس کا شریک وسہیم ماننا شرک ہو گا جو کہ ظلم عظیم ہے۔ والعیاذ باللہ العظیم، اللہ تعالیٰ زیغ و ضلال کی ہر قسم اور اس کی ہر مشکل سے ہمیشہ اور ہر اعتبار سے اپنی حفاظت و پناہ میں رکھے، اور ہمیشہ اور ہر حال میں اپنی رضا و خوشنودی کی راہوں ہی پر ہی چلنا نصیب فرمائے۔ آمین ثم آمین
۲۳۔۔۔    سو ایسے لوگ بڑے ہی محروم اور انتہائی بدبخت لوگ ہیں کیونکہ محرومی ایک وہ ہوتی ہے جس میں کسی چیز سے محرومی کے بعد اس کے دوبارہ پانے کی امید ہوتی ہے سو ایسی محرومی پھر بھی قابل برداشت ہو سکتی ہے اور آئندہ پانے کی امید کی بناء پر ایسی محرومی زیادہ حوصلہ شکن نہیں ہوتی۔ لیکن ایک محرومی وہ ہوتی ہے جس کے ازالے اور مطلوب کو دوبارہ پا لینے کی پھر کوئی صورت ممکن نہیں ہوتی، سو ایسی مایوسی کامل درجے کی اور بڑی ہی ہولناک محرومی ہوتی ہے۔ پس کفار و منکرین کی محرومی ایسی ہی ہولناک اور انتہاء درجے کی محرومی ہو گی۔ اس لئے قیامت کے روز ایسے لوگوں کی یاس وحسرت کا کوئی ٹھکانا نہیں ہو گا۔ مگر اس دن کی اس یاس وحسرت سے ان کو فائدہ بہر حال نہیں ہو گا۔ سوائے ان کی آتش یاس و حسرت میں اضافے کے، والعیاذُ باللہ، کیونکہ اللہ تعالیٰ کی رحمت کا استحقاق پیدا کرنے کا موقع بہر حال دنیاوی زندگی ہی میں ہے، اور اس کو انہوں نے اپنے کفر و انکار میں ضائع کر دیا۔ اور فرصت حیات کے اس موقع کو کھو کر پانے کی پھر کوئی صورت ممکن نہ ہو گی۔ سو یہیں سے اندازہ کیا جا سکتا ہے کہ قرآن حکیم کا دنیا پر یہ کتنا بڑا احسان ہے کہ اس نے ان کو ان عظیم الشان غیبی حقائق سے اتنا پیشگی، اور اس قدر صاف و صریح طور پر خبردار کر دیا۔ تاکہ جس نے بچنا ہو بچ جائے قبل اس سے کہ حیات دنیا کی یہ فرصت محدود اس کے ہاتھ نکل جائے۔ اور ان کو ہمیشہ ہمیشہ کے لئے پچھتانا پڑے، مگر دنیا ہے کہ غفلت میں ڈوبی پڑی ہے آنکھ کھولنے کو تیار ہی نہیں ہو رہی۔ سو غفلت و لاپرواہی محرومیوں کی محرومی ہے، والعیاذ باللہ، بہرکیف اس ارشاد سے واضح فرما دیا گیا کہ اللہ تعالیٰ کی آیتوں کی تکذیب اور اس کے حضور حاضری کا انکار کرنے والے بڑی ہی سخت اور انتہائی ہولناک محرومی کی راہ پر چل رہے ہیں۔ والعیاذ باللّٰہ العظیم مِنْ کُلِّ شائبۃٍ مِّن شوائب الکفر والا تکار فی کل موطن من المواطن فی الحیاۃ۔ اللہ تعالیٰ حیات دنیا کی اس فرصت محدود و مختصر کی قدر و قیمت پہچاننے، اور اس کے ایک ایک لمحے سے فائدہ اٹھانے، اور اس کو راہِ حق میں، اور اپنی رضا و خوشنودی کے حصول کے لئے صرف کرنے کی توفیق بخشے، آمین ثم آمین، وانہ سبحانہ و تعالیٰ سمیع قریب مجیب، وعلی مایشاء قدیر، سبحانہ و تعالیٰ،
۲۷۔۔۔    سو اس سے ان اہم انعامات کا ذکر فرمایا گیا ہے جن سے حضرت ابراہیم کو بطور خاص نوازا گیا تھا چنانچہ جب آپ صلی اللہ علیہ و سلم نے اللہ کی راہ میں ہجرت کی تو حضرت لوط کے سوا کوئی آپ کی ہمنوائی کرنے والا نہیں تھا۔ لیکن پھر وہ وقت آیا کہ جب اللہ کی راہ میں ہجرت کے نتیجے اور اس کے صلے میں آپ کو حضرت اسحاق جیسے بیٹے اور حضرت یعقوب جیسے پوتے سے نوازا گیا۔ کیونکہ اللہ تعالیٰ اپنی راہ میں اور اپنی رضا کے لئے ہجرت کرنے والوں کو تنہا نہیں چھوڑتا بلکہ وہ ان کو دنیا و آخرت دونوں میں صالحین و ابرار کی معیت و رفاقت سے نوازتا ہے، چنانچہ اس نے حضرت ابراہیم کو بھی ایسے عظیم الشان بیٹے اور پوتے سے نوازا جن سے آگے دین کی خدمت کرنے والا ایک عظیم الشان گھرانا آباد ہوا۔ جس کے اندر اس نے نبوت و کتاب کا عظیم الشان سلسلہ جاری فرمایا۔ یہ صلہ اور بدلہ تو حضرت ابراہیم کو اس دنیا میں عطا فرمایا گیا اور آخرت میں آپ زمرہ صالحین میں سے ہونگے۔ علی نبینا وعلیہ الصلوٰۃ والسلام۔
۲۸۔۔۔    اس کا یہ مطلب نہیں کہ قوم لوط سے پہلے اس بے حیائی کا ارتکاب دنیا میں کسی بھی شخص سے نہیں کیا تھا، بلکہ اس کا مطلب یہ ہے کہ ان سے پہلے کوئی بھی قوم مجموعی طور پر اور مِنْ حَیْثُ الْقَوْم اس بے حیائی کی مرتکب نہیں ہوئی تھی، اَحَد کا لفظ جمع اور عموم کے مفہوم میں استعمال ہوا ہے، سو قوم لوط مِنْ حَیْثُ الْقَوم اس جرم کی مرتکب ہوئی جس کے نتیجے میں وہ پوری کی پوری قوم عذاب کی مستحق ٹھہری۔ اور آخرکار نہایت ہی عبرت انگیز اور ہولناک انجام سے دوچار ہوئی، والعیاذُ باللہ العظیم
۲۹۔۔۔    سو اس سے حضرت لوط نے ان لوگوں کے اس قومی روگ کے دو پہلوؤں کا بطور خاص ذکر فرمایا، تاکہ ان کو اس کی خطورت و ہلاکت خیزی پر تنبیہ ہو۔ اور وہ آنکھیں کھولیں۔ ایک یہ کہ تم لوگ قطع سبیل کا ارتکاب کرتے ہو۔ سبیل سے یہاں پر مراد فطرت کی وہ راہ ہے جس کو حضرت فاطر فطرت جَلَّ جَلَالُہ، نے مقرر فرمایا ہے۔ یعنی یہ کہ مرد اپنی جنسی خواہش کو عورت سے اور جائز حدود کے اندر پورا کرے، کہ یہی چیز نسل انسانی کی بقاء کا ذریعہ اور معاشرتی استحکام کی اصل اور اساس ہے اس کے برعکس اگر مرد مرد سے شہوت رانی کرنے لگیں، والعیاذُ باللہ اور یہ وبا قومی روگ کی حیثیت اختیار کر جائے تو اس کا لازمی نتیجہ یہی نکلے گا کہ مردوں کی عورتوں کی طرف رغبت بالکل ختم ہو جائے گی اور اگر کچھ رہے گی بھی تو وہ صحیح نوعیت کی نہ ہو گی۔ اور اس طرح پوری قوم اہلاک نسل کی راہ پر چل پڑے گی۔ جو کہ حضرت فاطر فطرت کے منشا کے خلاف اور تباہی کی راہ ہے۔ اور دوسری بات جس پر حضرت لوط نے ان لوگوں کو تنبیہ فرمائی وہ یہ تھی کہ تم لوگ اپنے کلبوں اور بھری مجلسوں میں برائی کا ارتکاب کرتے ہو، جو اس بات کی علامت اور دلیل ہے کہ تمہارے اندر سے شرم و حیا کا جنازہ نکل گیا جبکہ شرم و حیا کی دیوار ہی وہ دیوار ہے جو انسان کو بیہودگیوں اور بے حیائیوں کے مہالک سے روکتی، اور بچاتی ہے جیسا کہ حضرت امام الانبیاء صلی اللہ علیہ و سلم کا ارشاد ہے کہ پہلی نبوت سے جو کلام متوارث چلا آ رہا ہے وہ یہ ہے کہ جب تم سے حیا رخصت ہو جائے تو پھر تم جو مرضی کرو۔ یعنی اس کے بعد تم کو برائی سے روکنے والی کوئی چیز نہیں ہو سکتی، والعیاذ ُباللہ اسی لئے مثل مشہور ہے کہ بے حیا باش و ہرچہ خواہی کن یعنی حیا اٹھ جانے کے بعد تم جو مرضی کرو۔ کہ اس کے بعد کوئی رکاوٹ اور آڑ باقی نہیں رہ جاتی۔ والعیاذ باللہ سو کسی معاشرے سے شرم و حیا کے عنصر کا اٹھ جانا اس کی ہلاکت و تباہی کا پیش خیمہ ہوتا ہے۔ اسی لئے حالی مرحوم نے اس طرح کی اخلاقی بگاڑ پیدا کرنے والی آزاد خیالی اور عشقیہ شاعری کو سنڈاس سے بھی بدتر قرار دیا ہے۔ لیکن آجکل کے ٹی وی اور وی سی آر وغیرہ جیسے جدید وسائل اور طرح طرح کے کلبوں اور دیگر قسما قسم کے پروگراموں اور نت نئی فلموں وغیرہ نے جو تباہی مچائی ہے، اور مچا رکھی ہے، حالی مرحوم کے دور میں تو شاید اس کا تصور بھی نہیں کیا جا سکتا ہو گا اور قوم لوط جس ہولناک عذاب اور انجام سے دوچار ہوئی تھی اس کے مختلف نمونے آج بھی جگہ جگہ اور طرح طرح سے نظر آتے رہتے ہیں اور قدرت کی طرف سے گاہ بگاہ لوگوں کی تنبیہ کے لئے عذاب کے کوڑے برسائے جاتے رہتے ہیں۔ لیکن سبق پھر بھی کوئی نہیں لیتا۔ اِلاَّ ماشاء اللہ آجکل بھی جبکہ راقم اٰثم یہ سطور تحریر کر رہا ہے (یعنی ۱۷ جنوری ۲٠٠۵) ایک ایسا ہولناک سمندری زلزلہ آیا کہ اس سے دو لاکھ سے بھی زیادہ لوگ لقمہ اجل بن گئے، اور لاکھوں بے گھر ہو گئے اور ہندوستان، سری لنکا، اور انڈونیشیا وغیرہ سمیت آٹھ ملک اس کی زد میں آئے، اور جس کو سونامی طوفان کے نام سے یاد کیا جا رہا ہے، اس کی قیامت خیز تباہی سے دنیا ساری انگشت بدنداں ہے کہ یکایک یہ کیا سے کیا ہو گیا۔ اس سے شہروں کے شہروں کو تہ و بالا کر کے رکھ دیا گیا اور قوم لوط کی تباہ شدہ بستیوں کے بارے میں جو آتا ہے کہ فَجَعَلْنَا عَالِیَہَا سَافِلَہَا کہ ان کو ہم نے تہ و بالا کر کے رکھ دیا۔ بالکل اسی طرح کے مناظر یہاں بھی نظر آتے ہیں۔ لیکن عبرت پھر بھی کوئی نہیں پکڑتا۔ اِلاّ ماشاء اللہ۔ اللہ تعالیٰ ہمیشہ راہ حق پر قائم رکھے، اور اپنی رضا و خوشنودی کی راہوں پر چلنا نصیب فرمائے۔ آمین
۳۸۔۔۔    یعنی دنیاوی تعمیر و ترقی اور حکومت و سیادت وغیرہ کے اعتبار سے وہ لوگ بڑے ماہر اور چالاک لوگ تھے، اور ان سے متعلق امور کو وہ خوب سمجھتے اور نبٹاتے تھے، لیکن ان کی یہ ہوشیاری اور چالاکی ان کو شیطان کے پھندے سے نہ بچا سکی۔ اس نے ان کے انہی کاموں اور ان کے اسی دنیاوی انہماک کو ان کی نگاہوں میں ایسا کھبا دیا تھا کہ ان کی آنکھیں کھلتی ہی نہیں تھی، اور وہ خدا اور آخرت کی یاد سے بالکل بندھ اور محروم ہو گئی تھیں۔ جس کے نتیجے میں وہ لوگ شاہراہِ حق و ہدایت سے منحرف ہو گئے اور آخرکار اپنے ہولناک انجام کو پہنچ کر رہے۔ سو محض سائنسی معلومات اور مادی تعمیر و ترقی اس بات کی دلیل نہیں ہو سکتے کہ ایسے لوگ صحیح راہ پر گامزن ہیں۔ جیسا کہ عام طور پر بے بصیرت لوگ سمجھتے ہیں، بلکہ یہ صرف اس بات کا ثبوت ہے کہ ایسے لوگوں کی صرف دنیاوی آنکھ کھلی ہوئی ہے اور بس، جس سے یہ اپنے دنیاوی مفادات و معاملات کو خوب سمجھتے ہیں اور بس، رہ گئی راہِ حق و ہدایت تو وہ اس سے بالکل الگ اور ایک مختلف چیز ہے، اس کا تعلق اس عالم غیب سے ہے، جو محسوسات و مبصرات سے پس پردہ ہے، جس کو دیکھنے کے لئے وہ دوسری آنکھ درکار ہوتی ہے جو پس پردہ حقائق کو دیکھتی ہے، اور وہی اصل اور حقیقی آنکھ ہوتی ہے اور اسی کا دیکھنا مفید و معتبر ہوتا ہے، وہ اگر کھلی ہوئی نہ ہو تو علم و سائنس کی تمام تر روشنیوں کے باوجود انسان اندھے کا اندھا ہی رہتا ہے، اور ایسے میں وہ اور تو سب کچھ دیکھ لے گا۔ لیکن راہ حق و ہدایت کے دیکھنے سے وہ اندھے کا اندھا ہی رہے گا۔ بلکہ ایسے میں وہ ایسے ہولناک اندھا ہونے کے باوجود وہ یہ سمجھے گا کہ وہ سب کچھ سمجھتا دیکھتا ہے، اور یہ محرومی وبدبختی کی انتہاء ہے کہ بیمار اپنی بیماری کو بھی صحت سمجھنے لگے، اور اس پر اصرار کرنے لگے۔ اور اندھا آدمی اندھا ہونے کے باوجود دعوی کرے کہ وہ اندھا نہیں ہے، بلکہ وہ کھلی آنکھوں سے دیکھنے والوں سے بڑھ کر دیکھتا، اور راست رو ہے، تو پھر ایسے ہٹ دھرم اندھوں کا آخر کیا علاج ہو سکتا ہے، سوائے اس کے کہ وہ کسی گہرے کھڈے میں گر کر رہے، والعیاذُ باللہ، سو ایسے لوگ شیطان کی تزیین و تسویل کے نتیجے میں آخرکار ایسے ہولناک گڑھے میں گر کر رہتے ہیں جس سے ان کو پھر کبھی نکلنا نصیب نہیں ہوتا، والعیاذُ باللہ العظیم۔
۴۰۔۔۔    سو اس سے مذکورہ بالا تمام افراد و اقوام کا انجام بطور خلاصہ یکجا بیان فرما دیا گیا، کہ ان میں سے ہر ایک کو آخرکار ہم نے اس کے جرم کی پاداش میں پکڑا۔ اور اس طرح کہ ہر ایک اپنے آخری اور ہولناک انجام کو پہنچ کر رہا۔ اور اللہ نے ان پر کوئی ظلم نہیں کیا۔ بلکہ یہ سب لوگ خود ہی اپنی جانوں پر ظلم ڈھا رہے تھے، اور ظالموں کو ان کے ظلم کی سزا دینا تقاضائے عقل و نقل اور مقتضائے عدل و انصاف ہے، سو اس سے ایک طرف تو یہ حقیقت واضح ہو جاتی ہے کہ حق کی تکذیب اور اس کا انکار ظلم ہے اور بڑا ہی ہولناک اور تباہ کن ظلم، والعیاذُ باللہ، اور دوسری طرف اس سے یہ حقیقت آشکار ہو جاتی ہے کہ ایسے ظالموں کو خواہ ڈھیل کتنی ہی ملے۔ وہ بہر حال ایک ڈھیل ہی ہوتی ہے جس نے بہر حال ختم ہو جانا ہوتا ہے، اور اس کے بعد ایسے لوگ بہر حال اپنے آخری اور ہولناک انجام کو پہنچ کر رہتے ہیں، والعیاذُ باللہ العظیم۔
۴۴۔۔۔    کہ حق کی ایسی نشانیوں سے مستفید و فیضیاب وہی لوگ ہوتے ہیں اور وہی ہو سکتے ہیں جو ایمان و یقین کی دولت سے سرفراز ہوتے ہیں، یا جو اس سے فیضیاب و سرفراز ہونا چاہتے ہیں، پس جو ایمان کی دولت سے محروم ہوتے ہیں اور وہ ایمان لانا چاہتے بھی نہیں، ان کے لئے آسمانوں اور زمین کی اس حکمتوں بھری کائنات کی کھلی کتاب میں نہ کوئی سامان عبرت ہے اور نہ کوئی درس حکمت و بصیرت، کہ ایسے لوگوں کا جینا محض حیوانوں کا جینا، بلکہ ان سے بھی کہیں بدتر جینا ہوتا ہے، کہ انہوں نے قدرت کے بخشے ہوئے جو ہر عقل کو خواہشات بطن وفرج کی تحصیل و تکمیل کا غلام بنا دیا جس سے وہ اپنی زندگی کے مقصد اور اپنے آخرت و انجام کو بھول گئے، اور اپنے خالق و مالک کے حقوق کو بھول کر وہ نَسُوا اللّٰہَ فَاَنْسَاہُمْ اَنْفُسَہُمْ کا مصداق بن گئے، یعنی انہوں نے اللہ کو بھلا دیا جس کے نتیجے میں اللہ نے ان کو انکی اپنی جانوں، اور ان کے مفادات سے غافل کر دیا، کیونکہ خدا فراموشی کا طبعی اثر اور منطقی نتیجہ خود فراموشی ہے، جو کہ محرومیوں کی محرومی ہے، والعیاذ باللہ العظیم، لیکن اس کے برعکس اہل ایمان کا رویہ اس سے بالکل مختلف، اور یکسر الگ ہوتا ہے سو ایسے اصحاب فکر و بصیرت کے لئے آسمانوں اور زمین کی اس عظیم الشان اور حکمتوں بھری کائنات میں بڑی بھاری نشانی ہے، ایسی عظیم الشان نشانی جو کہ نشانیوں کی نشانی ہے، اور جس میں حضرت خالق جَلَّ مَجْدُہ، کے وجود باجود اس کی قدرت مطلقہ حکمت بالغہ رحمت شاملہ اور عنایت فائقہ کے گوناگوں پہلو ہیں۔ اور یہ ایسی عظیم الشان نشانی ہے جو اس قادر مطلق کی وحدانیت و یکتائی اس کے رسول کی صداقت و حقانیت اور قیامت و آخرت کی ضرورت و حاجت اور اس کی قطعیت کو واضح کرتی ہے۔ فالحمدللّٰہ جل وعلا بکل حال من الاحوال، سو صحت وسلامتی، اور دارین کی سعادت و سرخروئی سے سرفرازی کی راہ وہی اور صرف وہی ہے جو اس نور وحی سے روشن اور واضح ہوتی ہے جس کو اللہ تعالیٰ نے اپنی رحمت بے پایاں کے نتیجے میں اپنے بندوں کی ہدایت و راہنمائی کے لئے نازل فرمایا ہے، ورنہ اندھیرے ہی اندھیرے ہیں، والعیاذ باللہ، اللہ تعالیٰ ہمیشہ اپنی رضا کی راہوں پر چلنا نصیب فرمائے، آمین ثم آمین، وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، وہو الہادی الی سواءِ السبیل۔
۴۵۔۔۔    بشرطیکہ نماز صحیح معنوں میں نماز ہو۔ سو جو نماز صحیح اور حقیقی معنوں میں نماز ہو گی وہ یقیناً بے حیائی اور برائی سے روکے گی، اور بالفعل روکتی ہے۔ کہ یہ نماز کی خاصیت اور اس کا طبعی تقاضا ہے۔ اور جہاں ایسا نہیں ہو گا وہاں اس کی وجہ یہی ہو گی کہ وہ نماز حقیقی معنوں میں نماز نہیں۔ کیونکہ نماز صرف ظاہری شکل کا نام نہیں۔ بلکہ یہ عبارت ہے اس حقیقت اور روح سے جو اس نماز کے اندر موجود ہوتی ہے۔ سو نماز ایک ایسی عظیم الشان اور بے مثال عبادت ہے جو ایک طرف تو بندے کا تعلق اس کے خالق و و مالک سے صحیح بنیادوں پر قائم کرتی ہے، اور دوسری طرف اس کی خیرات و برکات سے افراد اور معاشرے میں وہ نورانیت اور پاکیزگی پیدا ہوتی ہے جو معاشرے کو ایک مبارک و مسعود معاشرہ بنا دیتی ہے۔ وباللہ التوفیق لمایحب ویرید، وعلی مایحب ویرید۔ 
/ کیونکہ اللہ تعالیٰ کی یاد دلشاد ہی وہ مقصد عظیم اور مطلب جلیل ہے جو دارین کی سعادت و سرخروئی اور حقیقی فوز و فلاح سے سرفرازی کا ذریعہ و وسیلہ ہے، اور واحد اور بنیادی ذریعہ وسیلہ۔ اور نماز ذکر و یادِ خداوندی کا سب سے بڑا مظہر ہے۔ کہ اس میں انسان اپنے جسم و جان، قلب و قالب، ظاہر و باطن، اور قول و عمل ہر اعتبار سے محو عبادت ہوتا ہے اور خاص کر اس میں سجدے کی حالت تو وہ خاص حالت ہوتی ہے جس کے بارے میں حضرت نبی معصوم علیہ الصلوٰۃ والسلام نے ارشاد فرمایا۔ اور صاف و صریح طور پر ارشاد فرمایا کہ بندہ اپنے رب کے سب سے زیادہ قریب اس وقت ہوتا ہے جبکہ وہ سجدے میں ہوتا ہے، اور اس کی یہ حالت اس لائق ہے کہ اس کی دعا قبول کی جائے۔ اس لئے دین حنیف میں اس کی بڑی زبردست تاکید فرمائی گئی ہے۔ وباللہ التوفیق لما یحب ویرید۔
۴۶۔۔۔    کیونکہ معبود برحق جب سب کا وہی وحدہٗ لاشریک ہے تو اس کا تقاضا یہی ہے کہ سب اسی کے فرمانبردار اور طاعت گزار بنیں۔ اور دل و جان سے اسی کے حضور جھک جھک جائیں، اور جھکے جھکے ہی رہیں، کہ یہ اس معبود برحق کا سب پر حق بھی ہے۔ اور اسی میں سب کا بھلا بھی ہے۔ دنیا کی عارضی زندگی میں بھی، اور آخرت کی اس حقیقی اور ابدی زندگی میں بھی، پس عبادت و بندگی کی ہر قسم اور اس کی ہر شکل اسی وحدہٗ لاشریک کا حق، اور اسی کا اختصاص ہے، اس کے سوا اور کسی کے لئے بھی عبادت و بندگی کی کوئی بھی قسم، کسی بھی شکل میں بجا لانا شرک ہو گا، جو کہ ظلم عظیم ہے۔ والعیاذ باللہ العظیم اللہ تعالیٰ اور ہر اعتبار سے اپنی پناہ میں رکھے امین
۴۸۔۔۔    یعنی اگر آپ اپنے ہاتھ سے لکھتے ہوتے، اور کوئی کتاب پڑھتے ہوتے۔ تو اس صورت میں پھر بھی باطل پرستوں کے لئے اس بات کا کوئی موقع ہو سکتا تھا، کہ آپ یہ سب کچھ خود اپنے کسب اور محنت سے بنا لائے ہیں، لیکن آپ صلی اللہ علیہ و سلم کی صفت امیت جو کہ آپ صلی اللہ علیہ و سلم کی ایک عظیم الشان اور بے مثال معجزانہ صفت ہے، اس سے تو ان لوگوں کے لئے اسطرح کی کسی بات کے لئے بھی کوئی گنجائش اور موقع باقی نہیں رہا، کیونکہ جو ہستی اُمیٔ محض ہو۔ جس نے کبھی کسی سے ایک حرف بھی نہ پڑھا ہو وہ دنیا کے سامنے ایسی عظیم الشان اور بے مثال کتاب پیش کرے جس کے سامنے دنیا ساری کے علوم ہیچ اور صفر ہو کر رہ جائیں۔ اور جو دنیا و آخرت کی سعادت و سرخروئی کی راہیں کھولے۔ اس سے بڑھ کر معجزہ اور کیا ہو سکتا ہے؟ اور اس کا انکار ظالموں کے سوا اور کون کر سکتا ہے؟ والعیاذ باللہ العظیم، اللہ تعالیٰ ہر قسم کے زیغ و ضلال سے ہمیشہ اور ہر حال میں اپنی حفاظت و پناہ میں رکھے۔ اور ہمیشہ اور حال میں اپنی رضا کی راہوں پر چلنا نصیب فرمائے۔ آمین ثم آمین
۵۰۔۔۔    سو اس سے پیغمبر کے منصب اور ان کی اصل ذمہ داری کو واضح فرما دیا گیا، کہ وہ ہے انذار و تبلیغ، یعنی لوگوں کو ان کے مآل و انجام سے خبردار و آگاہ کر دینا۔ اور حق کا پیغام پورے کا پورا اور جُوں کا تُوں ان کو پہنچا دینا۔ اور اس قدر صاف اور واضح طور پر کہ حق اور حقیقت پوری طرح ان کے سامنے واضح ہو جائے۔ اس سے آگے ان سے حق کو منوا لینا اور ان کو راہ حق پر ڈال دینا۔ یا ان کی فرمائشوں کے مطابق ان کو معجزے دکھانا، نہ پیغمبر کے بس میں ہوتا ہے۔ اور نہ ہی ان کی یہ ذمہ داری ہوتی ہے۔ پیغام حق کو پہنچا دینے کے بعد ان کا ذمہ فارغ، اور اس کے بعد ان کا حساب اللہ کے ذمے۔ جیسا کہ دوسرے مختلف مقامات پر اس اہم اور اصولی بات کو طرح طرح سے اور بتمام و کمال واضح فرما دیا گیا، مثلاً ایک مقام پر ارشاد فرمایا فَاِنَّمَا عَلَیْکَ الْبَلَاغُ وَعَلَیْنَا الْحِسَابُ (الرعد۔۴٠) یعنی آپ کے ذمے تو پیغام حق کو پہنچا دینا ہے، اور بس اس کے بعد حساب لینا ہمارے ذمے اور ہمارا کام۔
۵۱۔۔۔    یُؤمِنُوْنَ کا لفظ یہاں پر اپنے ظاہری اور معروف معنی میں بھی ہو سکتا ہے۔ یعنی جو ایمان رکھتے ہیں اور یہ ارادہ فعل کے معنی میں بھی ہو سکتا ہے۔ یعنی جو لوگ ایمان لانا چاہتے ہیں، جو کہ عربی کا ایک معروف اسلوب ہے۔ سو اس سے اس اہم اور بنیادی حقیقت کو واضح فرما دیا گیا کہ یہ کتاب حکیم تو بلاشبہ بڑی بھاری رحمت اور عظیم الشان نصیحت اور یاد دہانی ہے، لیکن اس سے مستفید اور فیضیاب وہی لوگ ہوتے ہیں۔ اور وہی ہو سکتے ہیں۔ جو ایمان رکھتے ہیں۔ یا ایمان لانا چاہتے ہیں۔ رہ گئے وہ لوگ جو نہ ایمان رکھتے ہیں۔ اور نہ ہی وہ ایمان لانا چاہتے ہیں، تو ان کے لئے اس میں کوئی فائدہ نہیں۔ نہ ان کے لئے یہ کتاب ہدایت رحمت ہے، اور نہ ہی ان کے لئے اس میں کوئی تذکیر و یاد دہانی ہے کہ انہوں نے اپنے قلب و باطن کے منافذ بند کر رکھے ہیں، اور وہ ارشادِ ربانی کے مصداق قانون و دستور خداوندی اور سنت الٰہی کی گرفت میں آئے ہوئے ہیں۔ اس لئے وہ اپنے عناد اور ہٹ دھرمی کی بناء پر ایسے اندھے بہرے اوندھے اور گونگے بن چکے ہیں، کہ نور حق و ہدایت سے محروم کے محروم ہی رہیں گے، یہاں تک کہ قیامت کے روز ان کو اسی طرح اٹھایا جائے گا۔ اور پھر ان کو دوزخ میں دہکتی بھڑکتی آگ میں جھونک دیا جائے گا۔ جو ان کا دائمی ٹھکانا ہو گا۔ جیسا کہ دوسرے مقام پر اس حقیقت کی تصریح اس طرح فرمائی گئی ہے۔ وَنَحْشُرُہُمْ یَوْمَ الْقِیٰمَۃِ عَلیٰ وُجُوْہِمْ عُمْیًا وَّبُکْمًا وَّ صُمًّا مَاوٰہُمْ جَہَنَّمُ کُلَّمَا خَبَتْ زِدْنٰہُمْ سَعِیْرًا (بنی اسرائیل ٩۷) سو اس سے ایک طرف تو یہ حقیقت واضح ہو جاتی ہے کہ عناد اور ہٹ دھرمی کا کوئی علاج نہیں، اور یہ چیز محرومیوں کی محرومی ہے، اور دوسری طرف اس سے یہ بات بھی واضح ہو جاتی ہے کہ انسان کی اصلاح و فساد، اور اس کے بناؤ بگاڑ کا اصل تعلق اس کے اپنے قلب و باطن اور ارادہ نیت سے ہے۔ اور دلوں کا حال اللہ ہی جانتا ہے جو کہ علیم بذات الصُّدُور ہے۔ اس لئے وہ اپنے اسی علم کامل، اور حکمت بالغہ کے مطابق لوگوں کے بارے میں فیصلہ کرتا ہے، کہ کس کو ہدایت کی دولت سے نوازا جائے، اور کس کو ضلالت و گمراہی کے گڑھے میں ڈال دیا جائے۔ کیونکہ وہی جانتا ہے کہ کس کے باطن کی کیفیت کیا ہے، اور کون کس لائق ہے۔ اور یہی مطلب ہے اس ارشاد الٰہی اور فرمان خداوندی کا یُضِلُّ مَنْ یَّشَآءُ وَیَہْدِیْ مَنْ یَّشآءُ۔
۵۹۔۔۔    سو اس سے صبر اور توکل علی اللہ کی ان دونوں صفتوں کی عظمت و اہمیت واضح ہو جاتی ہے۔ اس لئے کہ یہاں پر اہل جنت کی جنت سے سرفرازی کے لئے یہی دو سبب بیان فرمائے گئے ہیں، چنانچہ جنت سے سرفراز و فائز المرام ہونے والے ان خوش نصیبوں کے بارے میں ارشاد فرمایا گیا کہ جنہوں نے صبر سے کام لیا، اور وہ اپنے رب ہی پر توکل اور بھروسہ کرتے تھے۔ یعنی انہوں نے زندگی بھر راہِ حق پر صبر واستقامت سے کام لیا۔ اور وہ زندگی بھر اپنے رب ہی پر بھروسہ کرتے رہے۔ وباللہ التوفیق۔ لمایحب ویرید، وعلیٰ مایحب ویرید،
۶۰۔۔۔    سو روزی کا معاملہ اسی خدائے علیم و خبیر کے اختیار میں، اور اسی کی مشیت پر موقوف ہے، جو ہر کسی کی سنتا، اور سب کچھ جانتا ہے، اور وہی بہتر جانتا ہے کہ کس کے ساتھ کیا معاملہ کیا جائے؟ اور کون کس کا مستحق ہے؟ اس لئے وہ اپنے علم اور حکمت کے تقاضوں کے مطابق فیصلہ فرماتا ہے۔ روزی رساں سب کا وہی وحدہٗ لاشریک ہے۔ پس روزی کی خاطر ایسا حیراں اور سرگرداں ہو جاتا کہ انسان اپنے اس خالق و مالک اور اس کے حق ہی کو بھول جائے، بڑی حماقت اور سخت محرومی کا باعث ہے۔ بندے کا کام تو اپنے خالق و مالک کی قائم فرمودہ حدود کے اندر رہتے ہوئے حصول رزق کے لئے کوشش کرنا ہے، اور حتی المقدور کوشش کرنا، اور بس آگے معاملہ اسی کے حوالے ہے، سبحانہ و تعالی۔
۶۲۔۔۔    سو روزی کی تنگی اور کشائش کا معاملہ اللہ تعالیٰ ہی کے قبضہ قدرت و اختیار میں ہے۔ وہی بہتر جانتا ہے کہ کس کے ساتھ کیا معاملہ کیا جائے۔ اور کون کس لائق ہے، پس نہ روزی کی کشائش کسی کے اللہ تعالیٰ کے یہاں محبوب و مقبول ہونے کی دلیل ہو سکتی ہے، اور نہ روزی کی تنگی اس کے یہاں مبغوض و مطرود ہونے کی علامت۔ بلکہ اس چیز کا تعلق اس کی حکمت اور مشیت کے ساتھ ہے۔ جس کو اس کے سوا کوئی نہیں جان سکتا۔ سبحانہ و تعالیٰ، وہ چونکہ ہر چیز کو پوری طرح جانتا ہے اس لئے وہ اپنے کمال علم و حکمت کے مطابق ہر ایک کے ساتھ وہی معاملہ کرتا ہے جس کا وہ اہل اور مستحق ہوتا ہے۔ پس بندے کو اپنی کوشش کے بعد معاملہ اسی کے حوالے کر دینا چاہیے، سبحانہ و تعالیٰ
۶۴۔۔۔    سو اس سے اس اصل سبب اور باعث کی نشاندہی فرما دی گئی، جو ان لوگوں کی گمراہی اور بے راہ روی کی جڑ بنیاد ہے، یعنی یہ کہ انہوں نے اس دنیائے فانی کے وقتی فائدوں اور عارضی لذتوں ہی کو سب کچھ سمجھ رکھا ہے یہ اسی کے لئے جیتے اور اسی کے لئے مرتے ہیں، حالانکہ دنیا اور اس کی تمام تر دلفریبیوں کی حقیقت اور حیثیت لہو ولعب اور کھیل تماشے کے سوا کچھ نہیں، جبکہ اصل اور حقیقی زندگی آخرت ہی کی زندگی ہے جو کہ دائمی اور اَبَدی ہے، اس لئے اصل کامیابی وہیں کی کامیابی ہے، اور اصل ناکامی بھی وہیں کی ناکامی، والعیاذ باللہ العظیم، اور دنیاوی زندگی کی قدر وقیمت بھی صرف اسی صورت میں ہو سکتی ہے، جبکہ اس کو آخرت کی کمائی کے لئے صرف کیا جائے، اور آخرت کو اصل مقصد اور حقیقی نصب العین قرار دے کر اس کو گزارا جائے، سو اس صورت میں یہ دنیاوی زندگی بھی بلاشبہ ایک عظیم الشان سرمایہ بن جائیگی۔ کہ یہ چند روزہ زندگی آخرت کی اَبَدی بادشاہی کے حصول اور اس سے سرفرازی کا ذریعہ و وسیلہ بن جائیگی۔ لیکن یہ مقصد اگر نظروں سے اوجھل ہو جائے تو پھر یہ دنیاوی زندگی اَبَدی خسارے کا باعث بن جائیگی۔ والعیاذ باللہ العظیم، کاش کہ یہ لوگ اس حقیقت کو جان لیتے۔

۶۵۔۔۔    سو اس سے انسان کی تنگ ظرفی اس کی ناشکری اور بے انصافی کی نشاندہی ہوتی ہے کہ جب ایسے لوگ بھنور میں پھنستے ہیں تو اپنے مصنوعی سہاروں اور من گھڑت وخود ساختہ خداؤں کو بھول کر اللہ وحدہٗ لاشریک ہی کو پکارتے ہیں۔ لیکن جب اللہ ان کو اپنے کرم سے غرقابی سے بچا کر خشکی میں لے آتا ہے تو یہ یکایک شرک کرنے لگتے ہیں کہ یہ سب کچھ ان کے فلاں معبود، فلاں ہستی، اور فلاں سرکار کے کرم سے ہوا، وغیرہ وغیرہ، پھر یہ اسی کے گن گاتے، اس کے لئے پھیرے لگاتے، چکر کاٹتے، دیگیں پکانے اور چڑھاوے چڑھانے لگتے ہیں۔ جیسا کہ آج بھی جگہ جگہ دیکھنے میں آتا ہے، سو یہ کتنا بڑا ظلم، اور کس قدر بے انصافی اور ناشکری ہے؟ دیا کس نے؟ مصیبت سے بچایا کس نے؟ اور یہ ناشکرے لوگ نام کس کا لیتے ہیں؟ لیکن اس سب کے باوجود اس خالق و مالک نے ان کو ڈھیل اور چھوٹ دے رکھی ہے۔ اور وہ ان کو فوراً نہیں پکڑتا۔ تو یہ اسی وحدہٗ لاشریک کی شان حلم و کرم ہو سکتی ہے اور بس سبحانہ و تعالیٰ۔ فلہ الحمد ولہ الشکر بکل حال من الاحوال، وفی کل موطن من المواطن فی الحیاہ، فانہ ہو الاہل للحمد والتناء، جل وعلا
۶۷۔۔۔    سو اس سے مشرکین مکہ کے دلوں پر دستک دی گئی ہے کہ اللہ تعالیٰ نے تو ان کو حرم کی تولیت اور اس کی مجاورت کے شرف سے نوازا، جس کے فوائد و منافع سے یہ لوگ کس طرح سے، اور برابر مستفید و فیضیاب ہوتے ہیں، یہ وہاں پر امن و سکون کی زندی گزارتے ہیں، جبکہ ان کے آس پاس کے لوگوں کو اچک لیا جاتا ہے۔ مگر اس کے جواب میں یہ لوگ اپنے خالق و مالک کے آگے جھکنے، اور اس کے حضور سجدہ ریز ہونے، کے بجائے الٹا شرک کے ظلم عظیم کا ارتکاب کرتے ہیں، اور انہوں نے اس کے اس پاکیزہ اور مقدس گھر کو بتوں کی نجاست سے بھر دیا، اور اپنے خالق و مالک کے عبادت و بندگی سے منہ موڑ کر یہ انہی خود ساختہ بتوں، اور من گھڑت حاجت رواؤں، و مشکل کشاؤں، کی پوجا پاٹ میں لگ گئے۔ تو کیا یہ باطل کی پوجا کرتے۔ اور اللہ کی نعمتوں کے ساتھ کفر کرتے ہیں؟ سو یہ ان لوگوں کی کیسی مت ماری، اور بے انصافی ہے، جس نے ان کو دائمی ہلاکت و تباہی کے انتہائی ہولناک گڑھے میں ڈال دیا۔ والعیاذُ باللہ العظیم
۶۸۔۔۔    آیت کریمہ میں افتراء علی اللہ یعنی اللہ پر جھوٹ باندھنے سے مراد شرک ہے۔ کہ یہ اللہ پر سب سے بڑا جھوٹ اور افتراء ہے۔ اور حق سے یہاں پر مراد قرآن ہے جو کہ سراسر حق و صدق اور حق وصدق کا واحد منبع و مصدر ہے۔ اور لَمَّا جَاء َہُ کی قید سے یہ حقیقت واضح ہو جاتی ہے کہ پیغمبر کی بعثت اور قرآن کے نزول سے پہلے تو ان لوگوں کے لئے عذر و معذرت کی پھر بھی کچھ گنجائش ہو سکتی تھی، کہ ان کو حق کا پتہ نہیں تھا۔ لیکن اب جبکہ اللہ کے رسول اور رسولوں کے امام و خاتم رسول تشریف لا چکے۔ قرآن بھی نازل ہو گیا۔ اور حق ان کے سامنے پوری طرح واضح ہو گیا تو اب ان کے لئے کسی عذر و معذرت کی کوئی گنجائش باقی نہیں رہ گئی۔ تو اب ایسے کٹے کافروں کے دوزخی ہونے میں کیا کلام ہو سکتا ہے؟ اس لئے بطور استفہام تقریری ارشاد فرمایا کہ کیا ایسے کٹے اور کھلے کافروں کا ٹھکانہ بھی دوزخ میں نہ ہو گا؟ یعنی ہاں ہو گا اور ضرور ہو گا۔ کہ ان کا جرم بہت بڑا، اور نہایت سنگین ہے۔ کہ انہوں نے حق کی روشنی سے سرفرازی کے باوجود اور اس کے پوری طرح واضح ہو جانے کے باوصف، اس سے منہ موڑا اور کفر و باطل کو گلے لگایا، سو ان کی مثال اس شخص کی سی ہے جو دن کی روشنی میں جانتے بوجھتے، اور کھلی آنکھوں دیکھنے کے باوجود دہکتی بھڑکتی آگ کے الاؤ میں چھلانگ لگائے۔ والعیاذُ باللہ العظیم


(سورۃ الروم ۔ سورہ نمبر ۳۰ ۔ تعداد آیات ۶۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ا لٓ مٓ
۲۔۔۔     مغلوب ہو گئے رومی
۳۔۔۔     قریب کی سرزمین میں اور وہ اپنی اس مغلوبیت کے بعد عنقریب ہی غالب آ کر رہیں گے 
۴۔۔۔     یعنی چند ہی سالوں میں (کہ غلبہ و مغلوبیت سمیت) ہر معاملہ اللہ ہی کے اختیار میں ہے پہلے بھی اور بعد بھی اور اس روز خوش ہو رہے ہوں گے ایمان والے
۵۔۔۔     اللہ کی مدد سے اللہ مدد فرماتا ہے جس کی چاہتا ہے اور وہی ہے (سب پر) غالب انتہائی مہربان
۶۔۔۔     اللہ کا وعدہ ہو چکا اور اللہ کبھی خلاف ورزی نہیں فرماتا اپنے وعدے کی لیکن لوگوں کی اکثریت جانتی نہیں (حق اور حقیقت کو)
۷۔۔۔     یہ لوگ تو دنیاوی زندگی کا ایک ہی ظاہری (اور مادی) پہلو جانتے ہیں (اور بس) اور آخرت سے بالکل غافل (و بے خبر) ہیں
۸۔۔۔     کیا ان لوگوں نے کبھی غور و فکر سے کام نہیں لیا اپنے دلوں میں کہ اللہ نے نہیں پیدا فرمایا آسمانوں اور زمین اور ان کے درمیان کی کائنات کو مگر حق کے ساتھ اور ایک مقررہ مدت تک کے لئے اور بے شک بہت سے لوگ اپنے رب کی ملاقات (اور اس کے حضور پیشی) کے پکے منکر ہیں
۹۔۔۔     کیا یہ لوگ چلے پھرے نہیں (اللہ کی) اس زمین میں تاکہ یہ دیکھ لیتے کہ کیسا ہوا انجام ان لوگوں کا جو ان سے پہلے گزر چکے ہیں وہ لوگ قوت میں ان سے کہیں بڑھ کر سخت تھے انہوں نے (اپنے اغراض و مقاصد کے لئے ) ادھیڑ ڈالا تھا زمین کو اور اس کو انہوں نے اس سے کہیں زیادہ آباد کیا تھا جتنا کہ (آج کے ) ان لوگوں نے آباد کیا ہے اور ان کے پاس بھی ان کے پیغمبر روشن نشانیاں لے کر آئے تو (انہوں نے اپنی مادی قوت و ترقی کے گھمنڈ میں ان کی تکذیب کی جس پر بالآخر وہ سب پکڑے گئے تو) کہیں اللہ ایسا نہ تھا کہ ان پر کوئی ظلم کرتا مگر وہ لوگ اپنی جانوں پر خود ہی ظلم کر رہے تھے 
۱۰۔۔۔     آخرکار بڑا ہی برا انجام ہوا ان لوگوں کا جو برائیاں کرتے رہے تھے اس وجہ سے کہ انہوں نے جھٹلایا اللہ کی آیتوں کو اور وہ ان کا مذاق اڑاتے تھے
۱۱۔۔۔     اللہ ہی پہلی مرتبہ پیدا فرماتا ہے اپنی مخلوق کو پھر وہی دوبارہ پیدا فرمائے گا اس کو (اپنی قدرت کاملہ اور حکمت بالغہ سے ) پھر تم سب لوگوں کو بہر حال اسی کی طرف جانا ہے لوٹ کر
۱۲۔۔۔     اور جس دن قیامت قائم ہو گی (اس دن مارے دہشت و حیرت کے ) ہک دھک رہ جائیں گے مجرم لوگ
۱۳۔۔۔     اور ان کے (من گھڑت) شریکوں میں سے کوئی بھی ان کا سفارشی نہیں بن سکے گا اور خود ہی اپنے ان شریکوں کے منکر ہو جائیں گے 
۱۴۔۔۔     اور جس روز قیامت قائم ہو گی اس روز لوگ (اپنے اپنے عقیدہ و ایمان کی بناء پر) بٹ جائیں گے 
۱۵۔۔۔     پھر جو ایمان لائے ہوں گے اور انہوں نے کام بھی نیک کئے ہوں گے تو وہ ایک عظیم الشان اور (بے مثل) باغ میں شاداں و فرحاں ہوں گے
۱۶۔۔۔     اور جنہوں نے کفر کیا ہو گا اور انہوں نے جھٹلایا ہو گا ہماری آیتوں کو اور آخرت کی پیشی کو تو ایسے لوگوں کو (پابجولاں ) عذاب میں حاضر کیا جائے گا
۱۷۔۔۔     بس تم تسبیح کرو اللہ کی جب تم شام کرو اور جب تم صبح کرو 
۱۸۔۔۔     اور اسی کے لئے ہے تعریف آسمانوں میں بھی اور زمین میں بھی اور (اسی کی تعریف کرو تم لوگ بھی) دن کے پچھلے حصے میں اور جب تم ظہر کے وقت میں داخل ہو جاؤ
۱۹۔۔۔     وہی نکالتا ہے جاندار کو بے جان سے اور بے جان کو جاندار سے اور وہی زندگی بخشتا ہے زمین کو اس کے مر جانے کے بعد اور اسی طرح تم کو بھی نکالا جائے گا (تمہاری قبروں سے )
۲۰۔۔۔     اور اس کی نشانیوں میں سے یہ بھی ہے کہ اس نے پیدا فرمایا تم سب کو (اے لوگو! بے جان) مٹی سے پھر تم یکا یک انسان ہو کر (زمین بھر میں ) پھیلے پھرتے ہو
۲۱۔۔۔     اور اس کی نشانیوں میں سے (ایک اہم نشانی یہ) ہے کہ اس نے پیدا فرمائیں تمہارے لئے تمہاری بیویاں خود تمہاری ہی جنس سے تاکہ تم ان سے سکون حاصل کر سکو اور اس نے رکھ دی تمہارے درمیان محبت اور رحمت بے شک اس میں بڑی بھاری نشانیاں ہیں ان لوگوں کے لئے جو غور و فکر سے کام لیتے ہیں
۲۲۔۔۔     اور اس کی نشانیوں میں سے (ایک اہم نشانی) آسمان اور زمین (کی اس عظیم الشان کائنات) کا پیدا کرنا بھی ہے اور تمہاری زبانوں اور رنگتوں کا باہم اختلاف بھی بے شک اس میں بھی بڑی بھاری نشانیاں ہیں علم کی (روشنی) رکھنے والوں کے لئے 
۲۳۔۔۔     اور اس کی نشانیوں میں (ایک اہم نشانی) تمہارا یہ سونا (جاگنا) بھی ہے رات اور دن (کے مختلف حصوں ) میں اور تمہارا تلاش کرنا بھی اس کے فضل سے بلاشبہ اس میں بھی بڑی بھاری نشانیاں ہیں ان لوگوں کے لئے جو سنتے ہیں (گوشِ ہوش سے )
۲۴۔۔۔     اور اس کی نشانیوں میں سے یہ بھی ہے کہ وہ تمہیں دکھاتا ہے (گرجتی چمکتی) بجلی جس سے تمہیں خوف بھی ہوتا ہے اور امید بھی بندھتی ہے اور وہی آسمان سے پانی برساتا ہے پھر اس کے ذریعے وہ زندہ کرتا ہے زمین کو اس کے مر چکنے کے بعد بلاشبہ اس میں بھاری نشانیاں ہیں ان لوگوں کے لئے جو عقل سے کام لیتے ہیں 
۲۵۔۔۔     اور اس کی نشانیوں میں سے یہ بھی ہے کہ آسمان و زمین قائم ہیں اسی کے حکم (و ارشاد) سے پھر جب وہ تم کو بلائے گا ایک ہی بار زمین سے تو تم سب کے سب یکایک نکل پڑو گے (اپنی اپنی قبروں سے )
۲۶۔۔۔     اور اسی کا ہے وہ سب کچھ جو کہ آسمانوں اور زمین میں ہے سب ہی اس کے حکم کے بندے ہیں 
۲۷۔۔۔     اور وہ (اللہ) وہی تو ہے جو پہلی بار پیدا فرماتا ہے اپنی مخلوق کو پھر وہی اس کو دوبارہ پیدا فرمائے گا اور یہ اس کے لئے کہیں زیادہ آسان ہے اور اسی کی شان سب سے بلند ہے آسمانوں اور زمین میں اور وہی ہے سب پر غالب نہایت حکمت والا
۲۸۔۔۔     اس نے تمہارے لئے ایک مثال بیان فرمائی ہے (اے لوگوں !) خود تمہارے اپنے ہی حالات سے کہ کیا تمہارے ان غلاموں میں سے جن کے تم مالک ہو کچھ ایسے ہیں جو تمہارے اس مال و دولت میں جو کہ ہم نے تم کو دے رکھا ہے تمہارے اس طرح برابر کے شریک ہوں ؟ کہ تم ان سے بھی اسی طرح ڈرو جس طرح کہ اپنے ہمسروں سے ڈرتے ہو؟ اسی طرح ہم کھول کر بیان کرتے ہیں اپنی آیتوں (اور احکام) کو ان لوگوں کے (بھلے اور ان کی فہمائش کے ) لئے جو عقل سے کام لیتے ہیں (مگر یہ لوگ ہیں کہ پھر بھی عقل سے کام نہیں لیتے )
۲۹۔۔۔     بلکہ یہ پیچھے لگے ہوئے ہیں اپنی خواہشات (اور نفسانی اغراض) کے بغیر کسی علم (اور دلیل) کے سو اس کو کون ہدایت دے سکتا ہے جس کو اللہ ہی گمراہی میں ڈال دے (اس کی اپنی بدنیتی اور سوء اختیار کی وجہ سے ) اور ایسوں کا کوئی مددگار نہیں ہو سکتا
۳۰۔۔۔     سو آپ سیدھا رکھو اپنا رخ دین کے لئے یکسو ہو کر (اور پیروی کرو) اللہ کی (ودیعت فرمودہ) اس فطرت کی جس پر اس نے پیدا فرمایا ہے اپنی مخلوق کو کوئی تبدیلی نہیں اللہ کی پیدائش میں یہی ہے سیدھا (اور درست) دین لیکن اکثر لوگ جانتے نہیں
۳۱۔۔۔     (تم فطرت الٰہیہ کی اتباع کرو) اسی کی طرف رجوع کرتے ہوئے اور اس سے ڈرتے رہو اور نماز قائم کرو اور کبھی ان مشرکوں سے نہیں ہو جانا
۳۲۔۔۔     جنہوں نے ٹکڑے ٹکڑے کر دیا اپنے دین کو اور وہ مختلف گروہ (اور گروپ) بن گئے ہر فرقہ اپنے اسی طریقے پر نازاں (اور اسی میں مست و مگن) ہے جو اس کے پاس ہے
۳۳۔۔۔     اور لوگوں کا حال یہ ہے کہ جب ان کو کوئی تکلیف پہنچتی ہے تو یہ اپنے رب ہی کو پکارتے (بلاتے ) ہیں اسی کی طرف رجوع ہو کر پھر جب وہ ان کو چکھا دیتا ہے اپنی طرف سے کوئی رحمت (و عنایت) تو یکایک ان میں کا ایک گروہ اپنے رب کے ساتھ شرک کرنے لگتا ہے 
۳۴۔۔۔     تاکہ اس طرح یہ لوگ کفر کریں ان نعمتوں کا جو ہم ہی نے ان کو بخشی ہوتی ہیں اچھا تو تم لوگ کچھ مزے کر لو عنقریب تمہیں (سب کچھ) خود ہی معلوم ہو جائے گا
۳۵۔۔۔     کیا ہم نے ان پر کوئی ایسی سند اتاری ہے جو ان کو اس شرک (کی صحت) کے بارے میں بتا رہی ہو جو یہ لوگ کر رہے ہیں ؟
۳۶۔۔۔     اور جب ہم چکھا دیتے ہیں لوگوں کو کوئی رحمت (و عنایت اپنے فضل و کرم سے ) تو یہ اس پر پھول جاتے ہیں اور اگر کبھی ان کو کوئی تکلیف (اور مصیبت) پہنچتی ہے ان کے اپنے ان کرتوتوں کی بناء پر جو انہوں نے خود اپنے ہاتھوں آگے بھیجے ہوتے ہیں تو یکایک یہ آس توڑ بیٹھتے ہیں
۳۷۔۔۔     تو کیا انہوں نے کبھی اس (حقیقت) پر غور نہیں کیا کہ اللہ ہی روزی کشادہ کرتا ہے جس کے لئے چاہتا ہے اور وہی تنگ کرتا ہے جس کے لئے چاہتا ہے بلاشبہ اس میں بڑی بھاری نشانیاں ہیں ان لوگوں کے لئے جو ایمان رکھتے ہیں 
۳۸۔۔۔     پس تم (خوشی بخوشی) دے دیا کرو رشتہ دار کو اس کا حق اور مسکین اور مسافر کو بھی یہ بہتر ہے ان لوگوں کے لئے جو اللہ کی رضا چاہتے ہیں اور ایسے ہی لوگ ہیں فلاح پانے والے 
۳۹۔۔۔     اور جو بھی کوئی زیادتی تم دیتے ہو (اے لوگوں !) تاکہ وہ لوگوں کے مالوں میں شامل ہو کر بڑھ جائے تو (یاد رکھو کہ) یہ اللہ کے یہاں نہیں بڑھتی اور (اس کے مقابلے میں ) جو زکوٰۃ تم دیتے ہو اللہ کی رضا چاہتے ہوئے تو ایسے ہی لوگ ہیں (حقیقت میں اپنے مالوں کو) بڑھانے والے
۴۰۔۔۔     اللہ وہی تو ہے جس نے تمہیں پیدا فرمایا پھر اس نے تمہاری روزی کا بندوبست کیا پھر وہی تم کو موت دیتا ہے (اور دے گا) پھر وہی تم کو زندگی بھی بخشتا ہے (اور بخشے گا) کیا تمہارے ٹھہرائے ہوئے شریکوں میں بھی کوئی ایسا ہے جو ان میں سے کوئی کام بھی کر سکے وہ پاک اور برتر ہے اس شرک سے جو یہ لوگ کرتے ہیں 
۴۱۔۔۔     ظاہر ہو گیا (اور پھیل گیا) فساد خشکی اور تری میں لوگوں کے ان اعمال کی وجہ سے جو وہ خود اپنے ہاتھوں کرتے ہیں تاکہ اللہ ان کو چکھائے ان کے اعمال کا کچھ مزہ تاکہ یہ لوگ لوٹ آئیں
۴۲۔۔۔     (ان سے ) کہو کہ تم لوگ چلو پھرو (اللہ کی عبرتوں بھری) اس زمین میں پھر دیکھو کہ کیسا ہوا انجام ان لوگوں کا جو ان سے پہلے گزر چکے ہیں ان میں سے اکثر (باغی اور) مشرک ہی تھے 
۴۳۔۔۔     پس تم سیدھا رکھو اپنا رخ اس دین قیم (و راست) کی طرف اس سے پہلے کہ آ پہنچے وہ دن جس کے ٹالنے (روکنے ) کی کوئی صورت نہ ہو گی اللہ (پاک) کی طرف سے اس دن لوگ پھٹ کر ایک دوسرے سے الگ ہو جائیں گے 
۴۴۔۔۔     جس نے کفر کیا تو اس کے کفر کا وبال اسی پر ہو گا اور جس نے نیک کام کئے تو ایسے لوگ بھی خود اپنے ہی لئے سامان کر رہے ہیں 
۴۵۔۔۔     تاکہ اللہ بدلہ دے (اپنے کرم اور) اپنی مہربانی سے ان لوگوں کو جو ایمان لائے اور انہوں نے کام بھی نیک کئے بلاشبہ وہ پسند نہیں کرتا کافروں (اور منکروں ) کو
۴۶۔۔۔     اور اس کی نشانیوں میں سے یہ بھی ہے کہ وہ ہوائیں بھیجتا ہے خوشخبری سنانے کو (تاکہ تم خوش ہو جاؤ) اور تاکہ وہ چکھائے تم کہ اپنی رحمت (و عنایت) سے اور تاکہ کشتیاں چلیں اس کے حکم سے اور تاکہ تم تلاش کرو اس کے فضل (و مہربانی) سے اور تاکہ تم شکرگزار بنو
۴۷۔۔۔     اور بلاشبہ ہم نے آپ سے پہلے بھی بہت سے رسولوں کو بھیجا ان کی قوموں کی طرف سو وہ بھی ان کے پاس کھلی نشانیاں لے کر پہنچے (مگر جنہوں نے نہیں ماننا تھا انہوں نے نہیں مانا) تو آخرکار ہم نے انتقام لیا ان سے جو (تکذیب و مخالفت حق جیسے ) جرائم کے مرتکب ہوئے اور ہمارے ذمے لازم ہے ایمان والوں کی مدد کرنا
۴۸۔۔۔     اللہ وہی تو ہے جو ہواؤں کو اس طرح بھیجتا ہے کہ وہ بادل اٹھاتی ہیں پھر اللہ اس (بادل) کو آسمان میں پھیلا دیتا ہے جس طرح چاہتا ہے (اپنی قدرت کاملہ اور حکمت بالغہ سے ) اور وہ اس کو تقسیم کر دیتا ہے مختلف ٹکڑیوں کی شکل میں پھر تم دیکھتے ہو کہ بارش اس کے بیچ سے (چھن چھن) کر آ رہی ہوتی ہے پھر وہ جب اس کو اپنے بندوں میں سے جن پر چاہتا ہے پہنچاتا ہے تو وہ خوشی سے اچھلنے لگتے ہیں 
۴۹۔۔۔     جب کہ یہ لوگ اس سے پہلے کہ یہ بارش ان پر برسائی جاتی یہ بالکل آس توڑے بیٹھے تھے
۵۰۔۔۔     سو تم دیکھو اللہ کی رحمت کے آثار کو کہ وہ (قادر مطلق اس کے ذریعے ) کس طرح زندہ کرتا ہے زمین کو اس کے بعد کہ وہ مر چکی ہوتی ہے بلاشبہ وہی ذات زندہ کرنے والی ہے مردوں کو اور وہی ہے جو ہر چیز پر پوری قدرت رکھتا ہے 
۵۱۔۔۔     اور اگر ہم ان پر کوئی ایسی ہوا بھیج دیں جس کے نتیجے میں یہ اپنی کھیتی کو زرد پائیں تو اس کے بعد یہ کفر بکنے لگتے ہیں 
۵۲۔۔۔     سو آپ (اے پیغمبر !) نہ تو مردوں کو سنا سکتے ہیں اور نہ ہی آپ بہروں کو اپنی آواز پہنچا سکتے ہیں جب کہ وہ چل دیں پیٹھ پھر کر
۵۳۔۔۔     اور نہ ہی آپ اندھوں کو ان کی گمراہی سے نکال کر سیدھی راہ پر ڈال سکتے ہیں آپ تو صرف انہی لوگوں کو سنا سکتے ہیں جو (سچے دل سے ) ایمان رکھتے ہوں ہماری آیتوں پر اور وہ فرمانبردار ہوں
۵۴۔۔۔     اللہ وہی تو ہے جس نے تم سب کو پیدا فرمایا کمزوری (اور ناتوانی) سے پھر اس نے کمزوری کے بعد تم کو قوت بخشی پھر اس قوت کے بعد اس نے تمہارے اندر (ایک تدریج کے ساتھ) کمزوری بھی رکھ دی اور بڑھاپا بھی اور وہ پیدا کرتا ہے جو چاہتا ہے اور وہی ہے سب کچھ جانتا پوری قدرت والا
۵۵۔۔۔     اور جس دن قیامت قائم ہو گی مجرم لوگ قسمیں کھا کھا کر کہیں گے کہ وہ ایک گھڑی بھر سے زیادہ نہیں ٹھہرے تھے اسی طرح (دنیا کی زندگی میں بھی) ان کی مت ماری جا رہی تھی
۵۶۔۔۔     اور جن کو علم اور ایمان کی دولت بخشی گئی ہو گی وہ کہیں گے کہ (غلط کہتے ہو) تم تو اللہ کی کتاب کے مطابق یقیناً حشر کے دن تک رہے ہو سو یہ ہے حشر کا وہ دن (جس کا تم سے وعدہ کیا جاتا تھا) لیکن تم لوگ (اس کو) جانتے (اور مانتے ) نہ تھے 
۵۷۔۔۔     سو اس دن ظالموں کو نہ تو ان کی معذرت کچھ کام دے سکے گی اور نہ ہی ان سے معافی مانگنے کو کہا جائے گا 
۵۸۔۔۔     اور بلاشبہ ہم نے بیان کی لوگوں (کی فہمائش اور بھلائی) کے لئے اس قرآن میں ہر عمدہ مثال اور اگر آپ ان کے پاس کوئی بھی نشانی لے آئیں تو جو لوگ اڑے ہوئے ہیں اپنے کفر (و باطل) پر انہوں نے یقیناً یہی کہنا ہے کہ تم لوگ تو محض باطل پر ہو
۵۹۔۔۔     اسی طرح مہر لگا دیتا ہے اللہ ان لوگوں کے دلوں پر جو جانتے (اور مانتے ) نہیں (حق اور حقیقت کو)
۶۰۔۔۔     پس آپ صبر ہی سے کام لیتے رہیں بے شک اللہ کا وعدہ سچا ہے اور ہرگز کبھی آپ کو ہلکا نہ پائیں (اے پیغمبر !) وہ لوگ جو (ایمان و) یقین نہیں رکھتے 



تفسیر
۴۔۔۔    پس جو کچھ ہوا وہ بھی اسی کے حکم سے ہوا۔ اور جو کچھ ہو گا وہ بھی اسی کے حکم و ارشاد سے ہو گا۔ کہ معاملہ سب کا سب بہر حال اسی وحدہٗ لاشریک کے قبضہ قدرت و اختیار میں ہے۔ اور رومیوں کے مغلوب ہونے کے بعد غالب آنے کی یہ پیشین گوئی ایک ایسی پیشین گوئی تھی کہ اس وقت کے حالات کے اعتبار سے اس کے امکان و وقوع کے دور دور بھی کوئی آثار اور امکانات نظر نہیں آ رہے تھے۔ لیکن اللہ تعالیٰ کے فضل و کرم سے اور اس کی قدرت کے کرشمے کے طور پریہ چند ہی سالوں میں پوری ہو گئی۔ اور اس طور پر کہ ایک دنیا کی دنیا حیرت زدہ ہو کر رہ گئی۔ اس کی کچھ تفصیل ہم نے اپنی بڑی تفسیر عمدۃ البیان المعروف تفسیر المدنی الکبیر میں ذکر کر دی ہے، تفصیل کے طالب اسی کی طرف رجوع کر لیں۔
۷۔۔۔    سو یہ لوگ چونکہ دنیا کے صرف ظاہری اور مادی پہلو ہی کو جانتے ہیں اس لئے ایسے ظاہر ہیں اور مادہ پرست لوگ ظواہر و مظاہر ہی کو دیکھتے اور ان ہی کو سب کچھ سمجھتے ہیں۔ جس کے نتیجے میں ان کو قدرت کے اس دست غیب اور اس کی کارستانی تک رسائی نصیب نہیں ہو سکتی۔ جو ان ظواہر و مظاہر کے پیچھے کارفرما ہے۔ سو اس سے ان ظاہر پرستوں کا اندھا پن ظاہر اور واضح ہو جاتا ہے، پس ان کی نگاہیں اس حقیقت تک پہنچ ہی نہیں سکتیں، کہ اس کائنات میں اصل متصرف کون ہے۔ اور اس کی صفات کیا ہیں اور مزید یہ کہ یہ لوگ آخرت اور اس کے تقاضوں سے یکسر غافل ولا پرواہ ہیں۔ اور آخرت سے غفلت و لاپرواہی ایسی ہولناک محرومی ہے، کہ اس سے انسان کی زندگی کا سارا سلسلہ ہی غلط ہو کر رہ جاتا ہے۔ اور آخرت کے ایمان و یقین کے بغیر اس کارخانہ قدرت و حکمت کو مبنی بر عدل و حکمت تصور کرنا ممکن ہی نہیں رہتا۔ سوآخرت کا انکار محرومیوں کی محرومی ہے، والعیاذُ باللہ العظیم۔
۸۔۔۔    سو اس ارشاد سے لوگوں کو اس اہم اور بنیادی حقیقت کی طرف توجہ دلائی گئی ہے کہ اگر یہ لوگ خود اپنے باطن میں اتر کر دیکھتے، اور صحیح طور پر غور و فکر سے کام لیتے، تو ان پریہ حقیقت واضح ہو جاتی کہ آسمان اور زمین میں اور ان تمام چیزوں میں جو کہ ان دونوں کے درمیان ہیں، ان میں سے کسی بھی چیز کو اللہ تعالیٰ بے مقصد اور بے غایت محض کھیل تماشے کے طور پر پیدا نہیں فرمایا۔ بلکہ ہر چیز ایک غایت و مقصد اور ایک مقرر مدت کے ساتھ بندھی ہوئی ہے اور جب کائنات کی ہر چیز ایک غایت و مقصد اور مقرر مدت کے ساتھ بندھی ہوئی ہے، تو پھر یہ کس طرح ممکن ہو سکتا ہے کہ انسان جو ایک برتر مخلوق اور اس کائنات کا مخدوم ہے اس کا وجود عبث اور بے کار ہو؟ سو اس چیز کا تقاضا اور لازمی اور بدیہی تقاضا ہے کہ ایک ایسا روز جزا و سزا آئے جس میں اس سے پوچھ ہو۔ اور ہر کسی کو اس کے زندگی بھر کے کئے کرائے کا صلہ و بدلہ ملے۔ تاکہ اس طرح عدل و انصاف کے تقاضے پورے ہوں، اور اپنی کامل اور آخری شکل میں پورے ہوں۔ سو وہی دن قیامت کا دن ہے جو کہ روز جزا ہے، جس میں ہر کسی سے پوچھ ہو گی۔ یہاں پر آیت کریمہ کے شروع میں اَوْلَمْ یَتَفَکَّرُوْا کے کلماتِ کریمہ اور اس کے انداز استفہام وسوال سے غور و فکر سے کام لینے کے لئے ترغیب و تحریض ہے کہ ان لوگوں کو غورو فکر سے کام لینا چاہیے، اور ان کو اپنے باطن میں اتر کر سوچنا چاہیئے۔ تاکہ ان کو اصل حقیقت تک رسائی حاصل ہو سکے، رہ گئے وہ لوگ جو ادھر سے آنکھیں بند کر کے صرف بطن و فرج کے تقاضوں کی تکمیل ہی کے لئے جی رہے ہیں۔ ان کے لئے اس میں کوئی درس نہیں، کہ انہوں نے کھانے پینے، اور خواہشات نفس کی تکمیل ہی کو اپنا اصل مقصد اور نصب العین بنا رکھا ہے۔ جو کہ خساروں کا خسارہ ہے، والعیاذُ باللہ العظیم
۱۰۔۔۔    سو اس ارشادِ عالی میں قوموں کی تاریخ کے حوالے سے اس حقیقت کو واضح فرما دیا گیا کہ یہ دنیا کوئی اندھیری نگری نہیں کہ اس میں انسان جو مرضی کرتا ہے پھرے۔ اور جس طرح کے مظالم ڈھائے اور اس کی کوئی پوچھ نہ ہو۔ سو ایسا نہ ہے، نہ ہو سکتا ہے، کیونکہ یہ حضرت خالق جَلَّ مَجْدُہ، کی شان عدل و انصاف کے تقاضوں کے خلاف ہے، اس لئے اس کی اس حکمتوں بھری کائنات میں اس طرح کی اندھیر نگری کی کوئی گنجائش نہیں، اور گزشتہ قوموں کی تاریخ گواہ ہے کہ خالق حکیم و حلیم نے ان قوموں کو ایک خاص مدت تک مہلت تو دی، لیکن آخرکار اس نے ان کو پکڑا۔ اور ایسا پکڑا کہ ان کے وجود ہی کو صفحہ ہستی سے مٹا دیا۔ سو اسی سے یہ بات بھی نکلتی ہے کہ ایک ایسا دن بھی آئے جس میں ہر شخص کا محاسبہ ہو۔ اور ہرکسی کو اس کے زندگی بھر کے کئے کرائے کا صلہ و بدلہ ملے، اور بھرپور طور پر ملے، تاکہ اس طرح عدل و انصاف کے تقاضے پورے ہوں، اور اپنی آخری اور کامل شکل میں پورے ہوں، سو حساب و کتاب کا وہی دن یوم قیامت ہے، جو کہ جزاء و سزا کا دن ہے۔ جس نے اپنے وقت مقرر و موعود پر بہر حال واقع ہو کر رہنا ہے۔ پس وہ لوگ بڑے ہی ہولناک خسارے میں مبتلا ہیں جو اس یوم عظیم کے منکر، اور اس کے تقاضوں سے غافل و لاپرواہ ہو کر بے فکری اور لا ابالی کی زندگی گزارتے ہیں، کہ وہ یوم عظیم اور اس کی پرسش و جوابدہی بڑی ہی عظیم، اور نہایت ہی ہولناک چیز ہے۔ والعیاذ باللہ العظیم
۱۵۔۔۔    رَوْضَۃٍ کی تنوین تعظیم و تفخیم کے لئے ہے، یعنی وہ خوش نصیب ایک نہایت ہی عظیم الشان باغ میں ہونگے۔ ایسے عظیم الشان باغ میں کہ اس کی عظمتوں کا تصور کرنا بھی اس دنیا میں کسی کے بس میں نہیں، اور یُحْبَرُوْنَ حَبْر سے مشتق و ماخوذ ہے جس کے معنی خوش اور مسرور کرنے کے ہوتے ہیں، سو وہ وہاں پر ایک ایسے عظیم الشان اور بے مثال باغ میں ہونگے جہاں ان کے آرام و راحت اور خوشی و مسرت کے تمام اسباب و وسائل فراہم کر دیئے گئے ہونگے، جس سے وہ نہایت مسرور و شاداں ہونگے۔ اور ایسے اور اس طور پر کہ اس دنیا میں انکی کوئی نظیر و مثال ہی ممکن نہیں، اللہ نصیب فرمائے۔ اور محض اپنے فضل و کرم سے نصیب فرمائے۔ آمین ثم آمین
۱۶۔۔۔    سو اہل جنت کے انعام کے مقابلے میں اہل دوزخ کے حال بد کی تصویر پیش کرتے ہوئے ارشاد فرمایا گیا، کہ جن لوگوں نے کفر کیا ہو گا اور انہوں نے اللہ تعالیٰ کی آیتوں اور قیامت کی پیشی کو جھٹلایا ہو گا، ان کو اس روز سزا یافتہ قیدیوں کی طرح باندھ کر اور گھسیٹ کر عذاب میں لایا جائے گا۔ جس سے ان کی ذلت و رسوائی اور ان کی بے بسی سب کے سامنے واضح ہو جائے گی۔ والعیاذ باللہ، دنیا کا یہ کارخانہ جس میں ہم لوگ رہتے بستے ہیں چونکہ ابتلاء و آزمائش کے قانون کے تحت چل رہا ہے۔ اس لئے اس میں نیک وبد، مومن و کافر، مشرک و موحد سب باہم ملے جلے رہتے ہیں۔ اور سب کو ایک ہی طرح کے حالات سے سابقہ پیش آتا ہے، بلکہ یہاں پر اکثر حالات میں ایسے ہوتا ہے کہ اہل حق مظلوم و مقہور ہی رہتے ہیں، اور اہل باطل غالب و متسلّط اس لئے بصیرت سے محروم لوگوں کو دنیا کا بالحق ہونا نظر نہیں آتا۔ لیکن آخرت کا وہ یوم عظیم چونکہ یوم الفرقان اور یوم فصل و تمیز ہو گا۔ اس لئے اس میں نیک وبد، مومن و کافر، اور موحد و مشرک، سب چھٹ کر اور ایک دوسرے سے کٹ کر الگ ہو جائیں گے۔ یَوْمَئِذٍ یَّتَفَرَّقُوْنَ سے اسی حقیقت کو واضح و آشکار فرمایا گیا ہے۔ جس کے نتیجے میں اہل ایمان جنت کی سدا بہار نعمتوں، اور وہاں کی اَبَدی بادشاہی سے سرفراز ہونگے، جَعَلَنَا اللّٰہُ مِنْہُمْ، اور اہل کفر و باطل دوزخ اور وہاں کے ہولناک عذاب سے دوچار ہونگے، والعیاذ باللہ، اس لئے آخرت کے اس یوم جزاء میں اصل حقیقت سب کے سامنے اور پوری طرح واضح ہو جائیگی۔
۲۰۔۔۔    سو تم لوگ ذرہ سوچو اور غور کرو کہ کہاں تمہارے پاؤں تلے روندی جانے والی یہ بے جان اور بے حس و حرکت مٹی، اور کہاں اس سے وجود میں آنے والا عقل و خرد اور طرح طرح کی دوسری صلاحیتیں اور خوبیاں رکھنے والا یہ انسان، جو اس کے اوپر دندناتا پھرتا ہے۔ اس کو خالق حکیم نے پیدا فرما کر پوری زمین پر پھیلا دیا۔ اور ایسا کہ پوری زمین اس سے بھر گئی، اور پورا جہان کا جہاں آباد ہو گیا۔ اپنی اس حقیقت کو دیکھنے اور جاننے کے باوجود اگر یہ انسان کہتا ہے کہ اس کا وہ خالق قادر و حکیم اسے دوبارہ نہیں پیدا کر سکتا، تو اس سے بڑھ کر اس کی حماقت اور بلادت اور کیا ہو سکتی ہے؟ قرآنِ حکیم نے اسی حقیقت کو دوسرے مقام پر اس طرح بیان فرمایا گیا ہے کہ ہم نے انسان کو مٹی سے پیدا کیا لیکن وہ چھوٹتے ہی ہمارا حریف بن کر کھڑا ہو گیا۔ اور اعلانیہ ہماری قدرت کو چیلنج کرنے لگ گیا سو اس سے انسان کی تنگ ظرفی ناشکری اور اس کی بے انصافی کی نفسیات سامنے آتی ہے۔ والعیاذُ باللہ، جل وعلا، بکل حالٍ من الاحوال۔
۲۱۔۔۔    سو اس میں ایک طرف تو اس خالق حکیم کی قدرت مطلقہ حکمت بالغہ اور اس کی رحمت و عنایت شاملہ کے عظیم الشان مظاہر اور دلائل و شواہد پائے جاتے ہیں، کہ اس نے انسان کے اندر اس کے جوڑے کی طلب و تلاش کے لئے بے پناہ ایسے تقاضے اور دواعی رکھ دئیے جن کی بناء پر وہ اپنے جوڑے کا محتاج اور اس کا طلبگار ہوتا ہے۔ اور اس کے لئے وہ اپنے اندر ایک طبعی پیاس اور جستجو رکھتا ہے، اور دوسری طرف اس نے ان دونوں کے درمیان ایسی محبت اور رحمت پیدا فرما دی کہ اس سے وہ دونوں یک قلب اور دو قالب کے مظہر اور نمونہ بن جاتے ہیں، اور تیسری طرف اس نے اس سے ان دونوں کے لئے یہ عظیم الشان درس عبرت و بصیرت بھی رکھ دیا کہ اس کائنات کی ہر چیز اپنے جوڑے کی محتاج ہے۔ اسی سے اس کے مقصد وجود کی تکمیل ہوتی ہے۔ ورنہ وہ ناقص اور ادھوری رہتی ہے۔ سو اسی سے یہ حقیقت بھی واضح ہو جاتی ہے کہ اس دنیا کا بھی ایک جوڑا ہے، جس کو آخرت کہا جاتا ہے، پس اس کے مانے اور تسلیم کئے بغیر اس دنیا کا وجود ناقص اور ادھورا ہے۔ آخرت کے وجود ہی سے اس دنیا کے وجود کی قدر و قیمت واضح ہوتی ہے، اور اسی سے اس کی غرض و غایت کی تکمیل ہوتی ہے۔ اسی طرح اضداد کے اندر پایا جانے والا پُر حکمت توافق اس بات کی دلیل، اور اس کا کھلا ثبوت ہے، کہ اس کائنات میں ایک ہی ارادہ کار فرما ہے، ورنہ اضداد کے اندر یہ پُر حکمت اور محیرالعقول توافق کبھی نہ پایا جا سکتا، اور نہ برقرار رہ سکتا ہے۔ سو اضداد کے اندر توافق و سازگاری کا یہ پہلو توحید خاوندی کی ایک عظیم الشان دلیل ہے لیکن یہ سب کچھ ان ہی لوگوں کے لئے ہے جو صحیح طور پر غور و فکر سے کام لیتے ہیں۔ رہ گئے وہ اندھے اور بہرے لوگ جو ان تمام چیزوں اور موجودات کے ان تقاضوں سے آنکھیں بند کر کے صرف مادہ اور معدہ کے غلام بن کر جیتے ہیں۔ ان کے لئے ان میں نہ کوئی درس عبرت و بصیرت ہے۔ اور نہ کوئی ایسا سبق، ایسے لوگ تو محروم کے محروم ہی رہتے ہیں۔ والعیاذ باللہ العظیم، سو انسان کی صحت وسلامتی اور اس کے بناؤ بگاڑ کا اصل اور بنیادی تعلق اس کے قلب و باطن سے ہے، اگر وہ نور حق و ہدایت کا طالب ہو گا تو اس کو اس سے سرفرازی نصیب ہو گی اور اگر وہ اس سے اعراض و رُوگردانی برتے گا تو اس کے لئے محرومی ہے والعیاذ باللہ جل وعلا
۲۷۔۔۔    مَثَل کا لفظ یہاں پر صفت کے معنی و مفہوم میں ہے۔ سو اس سے واضح فرما دیا گیا کہ آسمانوں اور زمین کی اس پوری کائنات میں تمام اعلیٰ صفات کا اصل حقدار اللہ وحدہٗ لاشریک ہی ہے۔ اس میں دوسری کوئی بھی ہستی کسی بھی درجے میں اور کسی بھی اعتبار سے اس کی شریک وسہیم نہیں، اور وہی ہے جو عزیز یعنی سب پر غالب اور زبردست ہے، اس لئے وہ جو چاہے اور جیسا چاہے کرے، نہ اس کے لئے کوئی مشکل ہے اور نہ کوئی اس کے ارادے میں حائل اور مزاحم ہو سکتا ہے۔ اور وہ جو بھی کچھ کرتا ہے نہایت حکمت کے ساتھ کرتا ہے۔ کیونکہ وہ عزیز ہونے کے ساتھ ساتھ حکیم بھی ہے اس لئے اس کا ہر کام حکمت ہی پر مبنی ہوتا ہے اور جب اس کی ان صفات و شؤون میں کوئی اس کا شریک وسہیم نہیں تو پھر اس کی عبادت و بندگی میں کوئی اس کا شریک وسہیم کس طرح ہو سکتا ہے؟ پس اس کا نہ کوئی شریک اور سہیم ہے نہ ہو سکتا ہے بلکہ وہ ہر لحاظ و اعتبار سے یکتا اور وحدہٗ لاشریک ہے اور عبادت و بندگی کی ہر قسم اور اس کی ہر شکل اسی کا اور صرف اسی کا حق ہے، سبحانہ و تعالیٰ
۲۸۔۔۔    کہ ایسی مثالوں اور بیانات سے مستفید اور فیضیاب وہی لوگ ہوتے ہیں اور وہی ہو سکتے ہیں، جو عقل و فکر سے صحیح طور پر کام لیتے ہیں، سو جب تم لوگ اپنے ماتحت غلاموں کو بھی اپنے مالوں میں اپنے برابر کا شریک ماننے کو تیار نہیں ہو۔ حالانکہ اللہ کے بندے اور اس کی مخلوق ہونے میں وہ اور تم سب ایک برابر ہو۔ مگر تم انکو اللہ کا شریک ٹھہراتے ہو، جبکہ وہ خالق ہے اور یہ مخلوق اور خالق اور مخلوق میں باہم برابری اور اشتراک کا کوئی سوال ہی پیدا نہیں ہوتا۔ اور پھر جب تم لوگ ان کو اپنے اس مال میں شریک کرنے کو تیار نہیں ہو جس کے تم حقیقی مالک بھی نہیں ہو بلکہ محض مجازی طور پر اور اسباب کے درجے میں مالک ہو، مگر اس سب کے باوجود تم ان کو خداوند قدوس کی ملکیت میں شریک مانتے ہو جو کہ سب کا خالق اور مالک حقیقی ہے آخر تمہاری عقلوں کو کیا ہو گیا؟ اور تمہاری مت کہاں مار دی گئی؟ سو یہ ایسے ہی ہے جیسا کہ مشرکین اپنے لئے بیٹیاں پسند نہیں کرتے تھے بلکہ بیٹے پسند کرتے تھے۔ مگر اللہ کے لئے بیٹیاں مانتے تھے۔ اسی لئے قرآن حکیم نے اس کو ٹیڑھی تقسیم (قسمت ضِیْزیٰ) قرار دیا (سورہ نجم آیت نمبر۲۲) اور اسی ذہنیت کے مظاہر اور اسی مرضی کے جراثیم جاہل مسلمانوں کے اندر بھی پائے جاتے ہیں، کہ ان کے یہاں جب لڑکا پیدا ہو تو اس کا نام وہ پیراں دِنّہ یعنی پیروں کا دیا ہوا رکھتے ہیں، لیکن جب لڑکی پیدا ہو تو اس کا نام وہ کبھی پیراں دنی یعنی پیروں کی دی ہوئی نہیں رکھتے، بلکہ اس کو اللہ دی ہوئی مانتے ہیں سو یہ اسی مشرکانہ ذہنیت کی عکاسی ہے، والعیاذ باللہ العظیم، سو یہی نتیجہ و انجام ہوتا ہے کفر و شرک کی نحوست کا۔ کہ اس سے انسان کی مت مار کر رکھ دی جاتی ہے۔ والعیاذُ باللہ جل وعلا بکل حالٍ من الاحوال۔
۳۰۔۔۔    اس آیت کریمہ میں دین حق یعنی اسلام کو یکسو ہو کر اپنانے کی تعلیم و تلقین فرمائی گئی ہے، اور بتایا گیا ہے کہ یہی دین دین فطرت ہے، پس یہ کوئی خارج کی چیز نہیں، جس کو تم لوگوں پر اوپر سے لادا گیا ہو، بلکہ یہ تمہارے باطن کی آواز اور تمہاری فطرت کا تقاضا ہے، یہی درست اور سیدھا دین ہے جو عقل سلیم اور فطرت مستقیم کے عین مطابق ہے، اور یہی اللہ تعالیٰ تک پہنچنے کا سیدھا اور واحد راستہ ہے۔ اور اسی پر انسان کے لئے اس کی دنیا و آخرت کی صلاح و فلاح موقوف ہے، وباللہ التوفیق لمایُحِبُّ ویرید، وعلی مایُحِبُّ ویرید، وہو الہادی الی سواء السبیل
۳۲۔۔۔    یعنی ان لوگوں نے اپنی اہواء و اغراض کے مطابق دین فطرت کو ٹکڑے ٹکڑے کر دیا تھا۔ اور اس طور پر کہ جس نے ان میں سے جس ٹکڑے کو اپنایا وہ اسی پر مست و مگن ہو کر اسی کو اصل دین بتانے لگا، جس کے نتیجے میں وہ حق بات سننے اور ماننے کے لئے تیار ہی نہیں ہوتا اور نور حق و ہدایت سے محروم ہی رہتا ہے جو کہ خساروں کا خسارہ ہے۔ مگر ایسوں کو اس کا شعور و احساس ہی نہیں ہوتا، والعیاذ باللہ العظیم
۳۴۔۔۔    یعنی ان لوگوں کو نعمت تو ملتی ہے اللہ کی طرف سے۔ مگر یہ اس کو منسوب کرتے ہیں دوسروں کی طرف پھر انہی کے گن گاتے اور انہی کے نام جپتے ہیں، اور اس طرح یہ لوگ اللہ تعالیٰ کی دی اور بخشی ہوئی نعمتوں کے ساتھ کفر و انکار کے سنگین جرم کا ارتکاب کرتے ہیں۔ اس لئے اس کے بعد ان کو نہایت تند و تیز لہجے میں خطاب کر کے ارشاد فرمایا گیا کہ اچھا تم لوگ ہماری دی ہوئی نعمتوں کے ساتھ کفر و انکار اور ناسپاسی و ناشکری کے باوجود کچھ دن اور مزے کر لو۔ اور فائدے اٹھا لو ۔ عنقریب تمہارے کئے کرائے کا نتیجہ و انجام خود تمہارے سامنے آ جائے گا۔ تب تمہیں سب کچھ خود معلوم ہو جائے گا، والعیاذ باللہ العظیم
۳۶۔۔۔    سو دنیا دارالا بتلاء ہے۔ اس میں اللہ تعالیٰ اپنے بندوں کو آزماتا، اور ان کا امتحان لیتا ہے۔ کبھی یہ ابتلاء و آزمائش بندوں کو نعمتیں دے کر کی جاتی ہے اور کبھی ان سے نعمتیں چھین کر۔ نعمت کی صورت میں ان کے شکر کی آزمائش ہوتی ہے، کہ یہ لوگ ان نعمتوں پر حضرت واہب مطلق جَلَّ جَلَالَہ، کا شکر ادا کرتے ہیں یا نہیں۔ اور نعمتیں چھین لینے کی صورت میں ان کے صبر کی آزمائش ہوتی ہے۔ کہ ایسے موقع پر یہ لوگ صبر و برداشت سے کام لیتے ہیں یا نہیں، سو نعمت اور مصیبت کی ہر شکل ابتلاء و آزمائش ہی کی شکل ہوتی ہے۔ پھر نیک اور سعادت مند بندے نعمت ملنے پر اللہ کا شکر ادا کرتے ہیں، جس سے وہ نعمت ان کے لئے خیر بن جاتی ہے۔ اور تکلیف و مصیبت پر وہ صبر و برداشت سے کام لیتے ہیں، جس سے ان کی وہ مصیبت بھی ان کے لئے خیر بن جاتی ہے۔ اس طرح اللہ تعالیٰ کے نیک صالح اور سعادت مند بندوں کے لئے نعمت اور مصیبت کی ہر حالت خیر ہی خیر بن جاتی ہے، اور یہی مضمون صحیح حدیث میں تصریح کے ساتھ بیان فرمایا گیا ہے۔ جبکہ اس کے برعکس نور ایمان و یقین سے محروم لوگوں کا حال یہ ہوتا ہے کہ جب ان کو نعمت ملتی ہے تو وہ مست ہو کر کفران نعمت میں مبتلا ہو جاتے ہیں، جس سے ان کی وہ نعمت بھی ان کے لئے باعث عذاب بن جاتی ہے والعیاذُ باللہ، اور تکلیف و مصیبت پر وہ جزع و فزع اور گھبراہٹ میں مبتلاء ہو کر طرح طرح کی کفریات میں مبتلاء ہو جاتے ہیں، یہاں تک کہ کتنے ہی ان میں ایسے ہوتے ہیں جو خود کشی کر لیتے ہیں، اور اس طرح وہ ہمیشہ کے خسارے میں مبتلا ہو جاتے ہیں سو ایسے لوگ ان کی وہ مصیبت بھی ان کے لئے مصیبت پر مصیبت اور محرومی بالائے محرومی بن جاتی ہے، بہرکیف روزی کی بست و کشاد، اور اس کی تنگی و کشادگی، اللہ تعالیٰ ہی کی حکمت اور اس کی مشیت پر موقوف ہے، پس نہ کسی کے لئے روزی کی کشائس پر اترانا جائز ہے۔ اور نہ ہی اس کی تنگی پر مایوس ہونا، بلکہ صحیح طریقہ یہ ہے کہ کشائس پر انسان اس واہب مطلق جل جلالہ، کا دل و جان سے شکر ادا کرے، اور نہ ملنے پر یا اس کے چھن جانے پر صبر و برداشت سے کام لے، وباللہ التوفیق لمایُحِبُّ ویرید، وعلیٰ مایُحِبُّ ویرید، بکل حالٍ مان الاحوال،
۳۹۔۔۔    سو ایسے لوگوں کے مالوں میں اللہ تعالیٰ کی رحمت و عنایت اور اس کے فضل و کرم سے برکت اور بڑھوتری آتی ہے، جو اللہ کی راہ میں اور اس کی رضا کے لئے زکوٰۃ دیتے ہیں، جس سے ان کی اس دنیاوی زندگی کی ضرورتیں بھی پوری ہوتی ہیں، اور ان کا یہ سرمایہ آخرت کی اس حقیقی اور اَبَدی زندگی کے لئے بھی جمع ہوتا ہے، جو اس دنیاوی زندگی کے بعد آنے والی ہے، کوتاہ نظر اور مادہ پرست انسان اپنے مستقبل کو بہت محدود اور تنگ نگاہ سے دیکھتا ہے۔ اس لئے اس کی ساری تگ و دو اسی دنیاوی زندگی اور اس کے عارضی مفادات و لذات ہی تک محدود و مقصور رہتی ہے حالانکہ اصل اور حقیقی زندگی وہی ہے جو اس دنیا کے بعد آنے والی اَبَدی اور دائمی زندگی ہے۔ اسی کا سود و زیاں اصل اور حقیقی سود و زیاں ہے، اس لئے عقل اور نقل دونوں کا تقاضا یہ ہے کہ اسی کے تقاضوں اور وہیں کی کامیابی کو اپنا اصل مقصد اور حقیقی نصب العین بنایا جائے، اور اپنے مال و دولت کو آخرت ہی کی کامیابی کے لئے صرف کیا جائے، اور اس کو دنیاوی بنکوں کے بجائے آخرت کے بنکوں میں جمع کیا جائے، تاکہ یہ وہاں کی اس حقیقی اور اَبَدی زندگی میں کام آ سکے۔ جس کا طریقہ یہ ہے کہ اس کو دین حنیف کی تعلیماتِ مقدسہ کے مطابق اور رضائے خداوندی کے حصول کے لئے خرچ کیا جائے، اور ہمارا رب چونکہ رحمان و رحیم ہے۔ اس لئے وہ اپنی بے پایاں رحمت کے تقاضوں کے مطابق یہ چاہتا ہے کہ ہماری آخرت کی وہ اصل اور حقیقی زندگی بن جائے۔ جو کہ دائمی ہے، اور جس کی کامیابی اصل اور حقیقی کامیابی ہے، اور ہمارا سرمایہ آخرت کے ان غیر مرئی بنکوں میں جمع ہو جائے، جو وہاں کام دینے والے ہیں، وباللہ التوفیق لمایحب ویرید، وعلیٰ مایحب ویرید،
۴۱۔۔۔    بحروبر یعنی خشکی اور تری کے یہ دونوں لفظ احاطہ اور عموم و شمول کے اظہار کے لئے استعمال فرمائے گئے ہیں۔ سو مطلب یہ ہوا کہ کائنات کے ہر حصے اور ہر خطے میں فساد پھیل گیا۔ اور زندگی کا کوئی بھی شعبہ خواہ وہ انفرادی ہو یا اجتماعی، اس کا تعلق اعتقادی امور سے ہو، یا عملی نظام سے، وہ اس فساد اور خرابی سے متاثر ہوئے بغیر نہیں رہ سکا۔ اور یہ اس لئے کہ فکر و نظر کی صحت وسلامتی کا سارا مدار و انحصار اللہ تعالیٰ پر ایمان اور اس کی توحید و وحدانیت پر یقین میں ہے۔ اور عمل و کردار کی صحت و استقامت کا تمام تر دارومدار اسلام پر ہے۔ یعنی اس پر کہ انسان دل و جان سے اللہ تعالیٰ کے آگے جھک جائے، کہ یہ اس کے خالق و مالک کا اس پر حق بھی ہے۔ اور اسی میں اس کی اور پورے معاشرے کی بہتری بھی ہے، اور ایمان و اسلام کی یہ دونوں بنیادیں باہم لازم و ملزوم ہیں، ان میں سے ایک کا انہدام دوسرے کا انہدام ہے۔ والعیاذُ باللہ۔ اور جب یہ دونوں منہدم ہو جائیں تو پھر فساد و دمار کے پھیلاؤ کو کون روک کتا ہے؟ ایسی صورت میں فساد و دمار زندگی کےہر شعبے پر حاوی اور مسلط ہو کر رہتا ہے۔ اور ایسے میں اگر زندگی کی کوئی چمک دمک کہیں نظر آتی ہے، تو وہ بالکل عارضی اور بے بنیاد ہوتی ہے۔ اور جو لوگ اس پر قانع ہو جاتے ہیں، وہ دھوکے اور فریب نظر میں مبتلا ہوتے ہیں۔ اور اس دور میں جس سے ہم لوگ گزر رہے ہیں، اس میں تو یہ فساد و بگاڑ اس حد تک بڑھ گیا کہ کفار و فجار، اور طغاۃ واشرار ان بندگان صدق و صفا کے وجود کو بھی برداشت کرنے کے لئے تیار نہیں ہیں، جو دنیا کو حق و صدق کی دعوت دیتے ہیں، ایسے پاک طینت علمبرداران حق کو طرح طرح کے مظالم کا نشانہ بنایا جا رہا ہے۔ فالی اللہ المشتکیٰ وہو المستعان، وعلیہ التکلان فی کلِّ حینٍ واٰن، اور جب مریض ڈاکٹروں کی ہدایت کے مطابق دوا لینے کے بجائے الٹا ان کے وجود کو بھی برداشت کرنے کے لئے تیار نہ ہوں تو پھر ان کی صحت و شفایابی کا سوال و امکان ہی کیا باقی رہ جاتا ہے، اور ان کو ہلاکت و تباہی کے ہولناک گڑھے میں گرنے سے کون بچا سکتا ہے؟
۴۶۔۔۔    سو اس سے نظام ربوبیت کے تقاضے کو واضح فرما دیا گیا جو کہ عبارت ہے شکر خداوندی سے۔ سو ارشاد فرمایا گیا کہ اس کی نشانیوں میں سے۔ یعنی اس کی قدرت و حکمت اور رحمت و عنایت کی نشانیوں میں سے یہ بھی ہے کہ وہ بارانِ رحمت کی خوشخبری دینے والی ہوائیں بھیجتا ہے تاکہ تم لوگوں کی خوشی ومسرت کا سامان ہو۔ اور تاکہ وہ تمہیں اپنی رحمت و عنایت سے چکھائے۔ اور تاکہ اس کے حکم سے کشتیاں چلیں، جن کے ساتھ تمہارے طرح طرح کے فوائد و منافع وابستہ ہیں۔ اور تاکہ اس طرح تم لوگ اس کے فضل و کرم سے ملنے والی روزی بھی تلاش کر سکو۔ اور تم اس کا شکر ادا کرو۔ جس سے تم لوگوں کو اس کی مزید از مزید رحمتیں بھی نصیب ہو سکیں، اور تم دارین کی سعادت و سرخروئی سے بھی سرفراز ہو سکو۔ سو شکر خداوندی اس واہب مطلق جَلَّ جَلَالَہ، کا تم پر حق بھی ہے۔ اور اس میں خود تم لوگوں کا اپنا بھلا بھی ہے، دنیا کی اس عارضی اور فانی زندگی میں بھی، اور آخرت کے اس حقیقی اور اَبَدی جہاں میں بھی کہ جو اس دنیا کے بعد آنے والا ہے۔
۴۷۔۔۔    سو اس سے اوپر والی حقیقت کو تاریخی شواہد کی روشنی میں سے مزید واضح فرما دیا گیا۔ چنانچہ ارشاد فرمایا گیا کہ ہم نے آپ سے پہلے بھی بہت سے رسولوں کو ان کی قوموں کی طرف بھیجا ہے۔ سو وہ حق اور حقیقت کو واضح کرنے والی کھلی کھلی نشانیاں لے کر ان کے پاس پہنچے، مگر ان لوگوں نے ان پر ایمان لانے اور ان کی دعوت کو قبول کرنے کے بجائے الٹا ان کے ساتھ مجرمانہ روّیہ اختیار کیا۔ چنانچہ انہوں نے ان کی تکذیب کی۔ اور وہ قومیں اپنے رسولوں اور ان پر ایمان لانے والوں کی دشمن بن گئیں، تو آخرکار ان کے اس جرم انکار و تکذیب اور عداوت حق کی بناء پر ہم نے ان سے انتقام لیا۔ اور ان کو حرفِ غلط کی طرح مٹا دیا۔ کیونکہ ایمان والوں کی مدد کرنا ہم پر حق ہے۔ سو اس میں ایک طرف تو اہل ایمان کے لئے بشارت ہے کہ وہ اپنے ایمان و یقین کی دولت کی بناء پر حق تعالیٰ کی نصرت و امداد کے مستحق ہیں۔ اور دوسری طرف اس میں حق اور اہلِ حق کے دشمنوں کے لئے تنبیہ و تہدید ہے۔ کہ اگر یہ لوگ اپنی مجرمانہ روش اور حق دشمنی سے باز نہ آئے، تو ان کا انجام بھی وہی ہو گا جو گزشتہ مجرموں کا ہو چکا، کہ اللہ کا قانون بے لاگ اور سب کے لئے یکساں ہے۔
۴۹۔۔۔    سو اس سے اللہ تعالیٰ کی قدرت و حکمت اور اس کی رحمت و عنایت کے ایک اور مظہر کو پیش فرمایا گیا ہے جس کا مشاہدہ ہر انسان کرتا ہے، اور جس میں عظیم الشان درس ہائے عبرت و بصیرت ہیں۔ سو اس سے واضح فرمایا گیا کہ یہ اللہ تعالیٰ ہی کی قدرت و حکمت اور اس کی رحمت و عنایت کا ایک عظیم الشان مظہر و نمونہ ہے کہ وہ ان ہواؤں کو بھیجتا ہے، جو بادلوں کو اٹھاتی ابھارتی ہیں، پھر وہ اپنی قدرت و حکمت سے ان بادلوں کو فضا میں پھیلاتا بکھیرتا ہے۔ پھر وہ ان کو تہ بہ تہ کرتا ہے، پھر تم دیکھتے ہو کہ ان کے اندر سے بارش نکلتی ہے۔ پھر وہ لوگ جو اس رحمت سے مستفید و فیضیاب ہوتے ہیں، وہ خوشیاں منانے لگتے ہیں۔ حالانکہ اس سے کچھ ہی پہلے وہ آس توڑے اور مایوس بیٹھے ہوتے ہیں، سو اسی طرح تم لوگوں کے لئے اللہ پاک کی رحمت کا اچانک ظہور ہو گا تو اس وقت تم خوش ہو جاؤ گے اور جس طرح بارش کے نزول سے پہلے لوگ مایوس ہو چکے ہوتے ہیں لیکن اچانک اور خلاف توقع رحمت کی گھٹا چھا جاتی ہے۔ اسی طرح اس کی رحمت و عنایت کا ظہور بھی خلاف توقع اور بالکل اچانک ہوتا ہے، نیز اسی سے یہ درس عظیم بھی ملتا ہے کہ جس خالق و مالک نے تم لوگوں کی ظاہری اور مادی ضرورتوں کی تکمیل کے لئے تمہارے لئے ظاہری اور حسی بارش کا اس طرح حکمتوں بھرا نظام قائم فرمایا، کس طرح ممکن ہو سکتا ہے کہ وہ تمہاری روحانی ضرورتوں کی تکمیل کے لئے معنوی اور روحانی بارش کا سامان نہ کرے؟ حالانکہ روحانی ضرورتیں جسمانی اور مادی ضرورتوں سے کہیں بڑھ کر اہم اور ضروری ہوتی ہیں۔ سو اس نے تمہاری روحانی ضرورتوں کی تکمیل کے لئے وحی خداوندی کی معنوی بارش کا بھی بھرپور انتظام فرمایا۔ جو اب قرآن حکیم کی صورت میں اپنی کامل اور آخری شکل میں تمہارے سامنے موجود ہے اور جو قیامت تک سب دنیا کی روحانی ضرورتوں کی تکمیل کے لئے کافی اور ہر لحاظ سے کافی ہے، والحمد للہ جل وعلا۔ بس جو لوگ اس کا انکار کریں گے۔ اور اس سے منہ موڑیں گے وہ بڑے ہی محروم اور بدبخت لوگ ہونگے، والعیاذُ باللہ العظیم
۵۳۔۔۔    پس اس سے واضح ہو جاتا ہے کہ منکر و معاند لوگ حقیقت کے اعتبار سے زندہ نہیں مردہ ہیں، اور انہوں نے اپنے عناد اور ہٹ دھرمی کی بناء پر اپنے ذرائع علم و ادراک کو ضائع کر دیا۔ جس کے نتیجے میں یہ اندھے اور بہرے بن کر رہ گئے۔ اس لئے پیغمبر کو خطاب کر کے ارشاد فرمایا گیا کہ ایسے مُردوں کو سنانا، اور ایسے اندھوں کو ان کی گمراہی سے نکال کر راہ راست پر لے آنا، آپ کے بس میں نہیں۔ آپ تو بس انہی لوگوں کو سنا سکتے ہیں، اور آپ کی دعوت حق کا فائدہ انہی کو پہنچ سکتا ہے، جو ہماری آیتوں پر ایمان رکھتے ہوں، یا ایمان لانا چاہتے ہوں، اور وہ مطیع و فرمانبردار ہوں، یعنی حق بات کو سننے اور ماننے کے لئے آمادہ و تیار ہوں، رہ گئے معاند اور ہٹ دھرم لوگ تو ان کو حق و ہدایت کی دعوت سے کوئی فائدہ نہیں ہو سکتا۔ سو عناد اور ہٹ دھرمی محرومیوں کی محرومی اور سمع و طاعت سعادت دارین سے سرفرازی کا ذریعہ و وسیلہ ہے وباللہ التوفیق لما یحب ویرید، وعلیٰ مایحب ویرید،
۵۴۔۔۔    سو اللہ تعالیٰ کی قدرت و حکمت، اس کی رحمت و عنایت اور اس کی وحدانیت و یکتائی، پر استدلال کے لئے تم لوگوں کو کہیں دور جانے کی ضرورت نہیں بلکہ تم خود اپنے وجود، اور اپنی زندگی، ہی کے مختلف مرحلوں میں صحیح طریقے سے غور و فکر سے کام لے لو، تو تم پر یہ سب کچھ خود بخود اور بتمام و کمال واضح ہو جائے گا، سو اللہ وہی ہے جس نے تم لوگوں کو ضعف و ناتوانی سے پیدا فرمایا، پھر اس نے تم کو کمزوری اور ناتوانی کے بعد، جوانی کی بھرپور قوتوں سے نوازا، پھر جوانی کی اس قوت کے بعد اس نے تم پر کمزوری اور بڑھاپا طاری کر دیا، اور وہ جو چاہتا ہے پیدا کرتا ہے، اور وہی ہے جو پورا علم بھی رکھتا ہے، اور کمال قدرت بھی، اس لئے اس کا ہر کام کمال قدرت و حکمت ہی پر مبنی ہوتا ہے، اور تمہاری زندگی کے ان مختلف مراحل میں تم ایسے بے بس ہوتے ہو، کہ تمہاری جان نہیں کہ تم ان میں سے کسی بھی مرحلے پر اگلے مرحلے کی طرف بڑھنے سے انکار کر سکو، تو پھر تمہارے لئے کسی کبر و غرور کی آخر کیا گنجائش ہو سکتی ہے؟ اور کیونکر؟سو تم لوگ سوچو اور غور کرو کہ آخر وہ کون ہے جو نہایت ہی پُر حکمت طریقے سے قطرے سے گوہر ہونے تک کے ان سب مراحل کا اسقدر باریکی کے ساتھ اہتمام کرنا ہے، اور انسان کو نطفہ و مضغہ سے اٹھا اور بڑھا کر احسن تقویم اور اشرف المخلوقات کے مراتب و درجات سے سرفراز کرتا ہے، اور انسان کی طرف سے کسی طرح کی اپیل و درخواست کے بغیر محض اپنے فضل و کرم، اور اپنی شان کریمی و رحیمی سے کرتا ہے؟ سو وہی ہے اللہ وحدہٗ لاشریک، جو کہ خالق حقیقی اور معبود برحق ہے، سبحانہ و تعالیٰ
۵۸۔۔۔    یعنی اس کتاب حکیم قرآن مجید میں ہر عمدہ اور بہترین مثال کو اس طرح بیان فرمایا گیا ہے کہ اس سے حق اور حقیقت کو پوری طرح واضح فرما دیا گیا، جس کے بعد حق کے بارے میں کسی طرح کے شک و شبہ کی کوئی گنجائش باقی نہیں رہ جاتی۔ لیکن جو لگ اپنے کفر و باطل پر اڑے ہوئے ہیں انہوں نے پھر بھی نہیں ماننا۔ انکے سامنے جو بھی نشانی پیش کی جائے انہوں نے اس کے بعد بھی ماننے کے بجائے یہی کہنا ہے کہ تم لوگ باطل پر ہو۔ کیونکہ ایسے لوگ عناد اور ہٹ دھرمی پر اڑے ہوئے ہیں، اور عناد اور ہٹ دھرمی کا کوئی علاج نہیں؟ والعیاذُ باللہ العظیم
۵۹۔۔۔    سو اس سے اللہ تعالیٰ کی اس سنت اور دستور کو واضح فرما دیا گیا کہ جو لوگ حق کو سننے اور ماننے کے لئے تیار نہیں ہوتے، اور وہ اپنے کانوں اور آنکھوں کو بند، اور سمع وبصر کی صلاحیتوں سے اپنے آپ کو محروم کر لیتے ہیں، اللہ تعالیٰ کی طرف سے ان کے دلوں پر مہر کر دی جاتی ہے اور اس طرح وہ حق سے یکے محروم ہو جاتے ہیں، والعیاذُ باللہ جل وعلا


(سورۃ لقمان ۔ سورہ نمبر ۳۱ ۔ تعداد آیات ۳۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     الٓ مٓ 
۲۔۔۔     یہ آیتیں ہیں اس حکمتوں بھری کتاب کی
۳۔۔۔     جسے سراسر ہدایت اور عین رحمت بنا کر بھیجا گیا ہے ان نیکوکاروں کے لئے
۴۔۔۔     جو قائم کرتے ہیں نماز کو اور ادا کرتے ہیں زکوٰۃ اور وہ آخرت پر یقین رکھتے ہیں
۵۔۔۔     یہی لوگ (راہ حق و) ہدایت پر ہیں اپنے رب کی طرف سے اور یہی لوگ ہیں (اصل اور حقیقی) کامیابی پانے والے 
۶۔۔۔     اور (اس کے برعکس) کچھ لوگ ایسے ہیں جو غفلت میں ڈالنے کا سامان خریدتے ہیں تاکہ اس طرح وہ بہکا سکیں اللہ کی راہ سے بغیر کسی علم کے اور وہ مذاق اڑاتے ہیں اس (راہ حق) کا ایسوں کے لئے ایک بڑا ہی رسوا کن عذاب ہے
۷۔۔۔     اور (ایسے شخص کا حال یہ ہوتا ہے کہ) جب اس کو پڑھ کر سنائی جاتی ہیں ہماری آیتیں تو یہ اپنی بڑائی کے گھمنڈ میں مبتلا ہو کر اس طرح پیٹھ پھیر لیتا ہے کہ گویا کہ اس نے ان کو سنا ہی نہیں جیسے اس کے کانوں میں ڈاٹ (پڑے ) ہیں سو خوشخبری سنا دو اس کو ایک بڑے ہی دردناک عذاب کی
۸۔۔۔     بے شک جو لوگ ایمان لائے اور انہوں نے کام بھی نیک کئے تو ان کے لئے نعمتوں بھری ایسی (عظیم الشان) جنتیں ہیں 
۹۔۔۔     جن میں وہ ہمیشہ رہیں گے اللہ کا وعدہ سچا ہے اور وہی ہے (سب پر) غالب بڑا ہی حکمت والا
۱۰۔۔۔     اسی نے پیدا فرمایا آسمانوں کو بغیر ایسے ستونوں کے جن کو تم لوگ دیکھ سکو اور اسی نے ڈال دیئے زمین میں (پہاڑوں کے ) عظیم الشان لنگر تاکہ وہ تم کو لے کر ڈولنے نہ لگے اور اس نے پھیلا دیئے اس میں ہر قسم کے جانور اور ہم نے آسمان سے پانی برسایا پھر اس کے ذریعے ہم نے اس (زمین) میں اگائیں ہر قسم کی عمدہ چیزیں 
۱۱۔۔۔     یہ ہے اللہ کی تخلیق سو تم لوگ مجھے ذرا دکھا (اور بتا) دو کہ کیا پیدا کیا ان دوسروں نے (جن کو تم لوگوں نے معبود بنا رکھا ہے ؟) اللہ کے سوا (کچھ بھی نہیں ) بلکہ ظالم لوگ پڑے ہیں کھلی گمراہی میں 
۱۲۔۔۔     اور بلاشبہ ہم نے بخشی تھی لقمان کو حکمت (و دانائی کی دولت) کہ تم شکر بجا لاؤ اللہ کے لئے اور (حقیقت یہ ہے کہ) جو شکر کرتا ہے تو سوائے اس کے نہیں کہ وہ اپنے ہی (بھلے کے ) لئے شکر کرتا ہے اور جس نے کفر کیا تو (اس سے اللہ کا کچھ نہیں بگڑے گا کہ) بے شک اللہ غنی (و بے نیاز) اور خود ہی تعریفوں والا ہے 
۱۳۔۔۔     اور (ان کو وہ بھی یاد کراؤ کہ) جب لقمان نے اپنے بیٹے سے نصیحت کرتے ہوئے کہا کہ میرے پیارے بیٹے شرک نہیں کرنا اللہ (وحدہٗ لاشریک) کے ساتھ بے شک شرک بڑا بھاری ظلم ہے
۱۴۔۔۔     اور ہم نے انسان کو تاکیدی حکم دے دیا اس کے والدین کے بارہ میں (فرمانبرداری اور حسن سلوک کا) اس کی ماں نے اس کو پیٹ میں رکھا کمزوری پر کمزوری برداشت کر کے اور اس کا دودھ چھڑانا ہوا دو سال میں (سو اس سب کا تقاضا یہ ہے ) کہ تو (اے انسان !) شکر بجا لا میرا اور اپنے ماں باپ کا آخرکار لوٹنا بہر حال (سب کو) میری ہی طرف ہے 
۱۵۔۔۔     اور اگر وہ تجھے اس بات پر مجبور کریں کہ تو میرے ساتھ شریک ٹھہرائے کسی ایسی چیز کو جس کے بارے میں تیرے پاس کوئی علم (اور سند) نہیں تو ان کا کہنا نہ ماننا ہاں دنیا (کے معاملات) میں ان کے ساتھ نیکی کا برتاؤ کرتے رہنا مگر (دین کے بارے میں ) پیروی اسی شخص کے راستے کی کرنا جو میری طرف رجوع کئے رہے پھر تم سب لوگوں کو بہر حال لوٹنا میری ہی طرف ہے تب میں بتا دوں گا تم سب کو وہ سب کچھ جو تم لوگ کرتے رہے تھے
۱۶۔۔۔     (اور لقمان نے مزید کہا) اے میرے پیارے بیٹے اگر کوئی عمل رائی کے دانے کے برابر بھی ہو پھر وہ کسی چٹان کے اندر ہو یا کہیں آسمانوں (کی بلندیوں ) میں یا زمین (کی تہوں ) میں کہیں پوشیدہ ہو پھر بھی اللہ اس کو نکال لائے گا کہ بلاشبہ وہ بڑا باریک بیں انتہائی باخبر ہے 
۱۷۔۔۔     بیٹے نماز کی پابندی کرنا نیکی کی تلقین کرنا برائی سے روکتے رہنا اور جو کوئی مصیبت بھی تم پر کبھی آ جائے اس پر تم صبر (و برداشت) ہی سے کام لینا بلاشبہ یہ ہمت کے کاموں میں سے ہے 
۱۸۔۔۔     اور لوگوں سے (تکبر کے طور پر) منہ پھیر کے بات نہ کرنا اور نہ ہی اکڑ کر چلنا (اللہ کی) اس زمین میں بے شک اللہ پسند نہیں فرماتا کسی بھی خود پسند شیخی باز کو
۱۹۔۔۔     اور میانہ روی ہی کو اپنائے رکھنا اپنائے رکھنا اپنی چال (ڈھال) میں اور کسی قدر پست رکھنا اپنی آواز کو کہ بے شک آوازوں میں سب سے بری آواز گدھوں کی آواز ہے 
۲۰۔۔۔     کیا تم لوگ دیکھتے نہیں ہو کہ اللہ نے (کس پر حکمت طریقے سے ) تمہارے لئے کام میں لگا رکھا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے اور اس نے (اپنے کرم بے پایاں سے ) پوری کر دیں تم پر اپنی نعمتیں ظاہری بھی اور باطنی بھی (اس کے باوجود) کچھ لوگ ایسے ہیں کہ وہ اللہ ہی کے بارے میں جھگڑتے ہیں بغیر اس کے کہ ان کے پاس کوئی علم ہو یا کوئی ہدایت (و روشنی) یا روشنی دکھانے والی کوئی کتاب
۲۱۔۔۔     اور جب ان سے کہا جاتا ہے کہ پیروی کرو تم لوگ اس چیز کی جس کو اللہ نے اتارا ہے تو یہ کہتے ہیں ہم تو بس اسی کی پیروی کریں گے جس پر ہم نے اپنے باپ دادا کو پایا کیا (یہ انہی کی پیروی کریں گے ) اگرچہ شیطان ان کو بلا رہا ہو دہکتی (بھڑکتی ہولناک) آگ کے عذاب کی طرف
۲۲۔۔۔     اور جو کوئی اپنے آپ کو اللہ کے حوالے کر دے اور وہ ہو بھی نیکوکار تو اس نے یقیناً تھام لیا بڑے ہی مضبوط کڑے کو اور اللہ ہی کی طرف ہے انجام تمام کاموں کا
۲۳۔۔۔     اور جس نے کفر کیا تو اس کا کفر آپ صلی اللہ علیہ و سلم کے لئے (اے پیغمبر !) غم کا باعث نہیں ہونا چاہیے ان سب کو بالآخر ہماری ہی طرف لوٹ کر آنا ہے پھر ہم خود ہی ان کو وہ سب کچھ بتا دیں گے جو یہ کرتے رہے تھے (دنیا میں ) بے شک اللہ دلوں کی باتوں کو بھی پوری طرح جانتا ہے
۲۴۔۔۔     ہم انہیں تھوڑی سی مدت مزے کرنے کا موقع دے رہے ہیں پھر ان کو بے بس کر کے کھینچ لائیں گے ایک بڑے ہی سخت عذاب کی طرف
۲۵۔۔۔     اور اگر آپ ان سے پوچھیں کہ (بتاؤ) کس نے پیدا کیا آسمانوں اور زمین (کی اس عظیم الشان کائنات) کو؟ تو یہ سب کہیں گے اللہ ہی نے کہو الحمد اللہ مگر ان کی اکثریت جانتی نہیں 
۲۶۔۔۔     اللہ ہی کا ہے وہ سب کچھ جو کہ آسمانوں اور زمین میں ہے بے شک اللہ ہی ہے غنی (و بے نیاز ہر کسی سے اور ہر اعتبار سے اور) ہر خوبی (و کمال) والا
۲۷۔۔۔     اور اگر وہ سب درخت جو زمین میں پائے جاتے ہیں قلمیں بن جائیں اور یہ سمندر اس کی سیاہی درآنحالیکہ اس میں سات سمندر اور شامل کر دیئے جائیں تب بھی اللہ کی باتیں ختم نہ ہونے پائیں گی بے شک اللہ بڑا ہی زبردست نہایت ہی حکمت والا ہے 
۲۸۔۔۔     تم سب لوگوں کا پیدا کرنا اور دوبارہ زندہ کرنا (اس کے لئے ) ایسے ہی ہے جیسے ایک شخص (کو پیدا کرنا اور اسے دوبارہ زندہ کر دینا) بلاشبہ اللہ (ہر کسی کی) سنتا (سب کچھ) دیکھتا ہے
۲۹۔۔۔     کیا تم نے کبھی اس بات پر غور نہیں کیا کہ اللہ (کس پر حکمت طریقے سے ) داخل فرماتا ہے رات کو دن میں اور داخل فرماتا ہے دن کو رات میں اور اسی نے کام میں لگا رکھا ہے سورج اور چاند (کے ان عظیم الشان کروں ) کو ان میں سے ہر ایک چلے جا رہا ہے (پوری باقاعدگی کے ساتھ) ایک مقرر وقت تک اور بے شک اللہ پوری طرح باخبر ہے ان تمام کاموں سے جو تم لوگ کر رہے ہو
۳۰۔۔۔     یہ سب کچھ اس وجہ سے ہے کہ اللہ ہی حق ہے اور وہ سب چیزیں باطل (اور بے اصل) ہیں جن کو یہ لوگ (پوجتے ) پکارتے ہیں اس (وحدہٗ لاشریک) کے سوا اور بے شک کہ اللہ ہی ہے عالی شان سب سے بڑا
۳۱۔۔۔     کیا تم نے کبھی غور نہیں کیا کہ یہ کشتیاں (اور دیو ہیکل جہاز کس طرح) رواں دواں ہیں سمندر میں اللہ کے فضل (و کرم) سے تاکہ وہ تمہیں دکھائے اپنی کچھ نشانیاں بلاشبہ اس میں بڑی بھاری نشانیاں ہیں ہر اس شخص کے لئے جو بڑا صبر کرنے والا شکر گزار ہے 
۳۲۔۔۔     اور جب (سمندری سفر کے دوران) ان پر چھا جاتی ہے کوئی موج سائبانوں کی طرح تو یہ (اپنے تمام بناوٹی سہاروں کو بھول کر) اللہ ہی کو پکارتے ہیں خالص کر کے اس کے لئے اپنے دین کو مگر جب وہ انہیں بچا کر خشکی کی طرف نکال لاتا ہے تو ان لوگوں میں سے کچھ ہی راہ راست پر رہتے ہیں اور ہماری آیتوں کا انکار نہیں کرتا مگر ہر ایسا شخص جو بڑا بد عہد (و بے وفا) اور ناشکرا ہو
۳۳۔۔۔     اے لوگو! بچو تم اپنے رب (کی ناراضگی و نافرمانی سے ) اور ڈرو ایک ایسے ہولناک دن سے جس میں نہ کوئی باپ اپنے بیٹے کے کچھ کام آ سکے گا اور نہ کوئی بیٹا اپنے باپ کے کچھ کام آ سکے گا بلاشبہ اللہ کا وعدہ سچا ہے پس تم کو دھوکے میں نہ ڈالنے پائے دنیاوی زندگی (کی یہ چہل پہل) اور نہ ہی تم دھوکے میں ڈالنے پائے اللہ کے بارے میں وہ بڑا دھوکے باز
۳۴۔۔۔     بلاشبہ اللہ ہی کے پاس ہے علم (قیامت کی) اس گھڑی کا اور وہی بارش برساتا ہے اور وہی جانتا ہے کہ (ماؤں کے ) رحموں میں کیا ہے اور کسی شخص کو پتہ نہیں کہ وہ کل کیا کرے گا اور نہ ہی کسی کو یہ پتہ ہے کہ اس کی موت کس دھرتی میں آئے گی بلاشبہ اللہ ہی ہے (سب کچھ) جانتا (ہر چیز سے ) پوری طرح باخبر



تفسیر

۳۔۔۔    یعنی آپ جب راہِ حق پر ہیں اور قطعی اور یقینی طور پر راہِ حق پر ہیں تو ہمیشہ ہر حال میں اور ہر اعتبار سے اسی راہ پر پکے اور ثابت قدم رہیں، ایسا نہ ہو کہ منکرین و مخالفین اپنے طوفان مخالفت و عداوت، اور اپنے طعن و تشنیع اور تخویف و تحریض کے کسی بھی حربے اور ہتھکنڈے سے آپ کے پائے استقلال و استقامت میں کسی طرح کی کوئی لغزش و جنبش پیدا کر دیں۔ کہ راہ حق بہر حال وہی اور صرف وہی ہے جس پر آپ گامزن ہیں۔ پس یہ لوگ کبھی بھی اور کسی بھی طرح سے آپکو ہلکا اور بے وزن نہ پائیں، کہ آپ کسی بھی طرح اور کسی بھی درجے میں اس سے ہٹ جائیں۔ سو تاریخ گواہ ہے کہ آنحضرت صلی اللہ علیہ و سلم نے منکرین و مخالفین کے ہر طرح کی کوششوں کے علی الرغم راہ حق پر وہ استقامت اور ثابت قدمی دکھائی جس کی کوئی نظیر چشم فلک نے نہ اس سے پہلے کبھی دیکھی ہو گی، اور نہ آئندہ قیامت تک کبھی دیکھ سکے گی۔ صلی اللہ علیہ وعلیٰ اٰلہ وصحبہ و سلم وَرَزَقْنَا مَزِیْدًا مِّنْ حُبِّہٖ والاتّباع۔
۴۔۔۔    سو اس کتاب حکیم کی ہدایت اور رحمت سب کے لئے عام ہے۔ مگر اس سے مستفید و فیضیاب وہی لوگ ہو سکیں گے جو محسن یعنی نیکوکار ہوں، جن کی نیتیں اور ارادے بھی درست ہوں۔ اور ان کے اخلاق و کردار بھی صحیح ہوں، جس کے ضمن میں تین باتوں کا بطورِ خاص ذکر فرمایا گیا ہے، کہ وہ نماز قائم کرتے ہوں، زکوٰۃ دیتے ہوں، اور وہ آخرت پر یقین رکھتے ہوں، کہ یہ تینوں صفات تمام مکارم کی اصل الاصول ہیں۔ یہاں پر اس کتاب حکیم کے ہُدًی اور رحمۃً کی جو دو صفتیں بیان فرمائی گئی ہیں، ان میں سے پہلی یعنی ہُدًی کی صفت اس کتاب حکیم کے آغاز اور اس کی ابتداء کے اعتبار سے ہے، کہ یہ انسان کی ہر اعتبار سے اور زندگی کے ہر موڑ پر راہنمائی کرتی ہے، اور دوسری صفت یعنی رحمۃً اس کے انجام کے اعتبار سے ہے، یعنی جو لوگ صدق دل سے اس پر ایمان لائیں گے، اور اس کی ہدایت کو دل و جان سے اپنائیں گے ان کو یہ کتاب حکیم عظیم الشان رحمتوں سے نوازتی ہے، اور نوازے گی، جس کا سب سے بڑا اور کامل مظہر جنت ہو گی، جس سے اس پر ایمان لانے والے سرفراز ہونگے، والحمد للہ لل جل وعلا، وباللہ التوفیق لمایُحِبُّ ویرید،
۶۔۔۔    کیونکہ ان لوگوں نے استکبار یعنی اپنی بڑائی کے گھمنڈ میں مبتلا ہو کر حق کا انکار کیا تھا اس لئے ان کو اس کے عوض رسوا کن عذاب سے دوچار کیا جائے گا۔ کہ الجزءُ مِنْ جِنْس العمل کے اصول اور قاعدے کا تقاضا یہی ہے، اور عذاب خواہ کوئی بھی ہو وہ بہر حال عذاب ہی ہوتا ہے۔ اللہ تعالیٰ ہمیشہ اور ہر قسم کے عذاب سے اپنی حفاظت و پناہ میں رکھے، آمین۔ لیکن عذاب اور عذاب کے درمیان بھی فرق ہوتا ہے۔ سب سے زیادہ سخت اور برا عذاب وہ ہوتا ہے جو رسوا کر دینے والا ہو۔ والعیاذ باللہ العظیم۔ اللہ اپنی پناہ میں رکھے، آمین
۷۔۔۔    سو اس ارشاد سے اس استکبار اور کبر و غرور کی تصویر پیش فرما دی گئی جس کے باعث ایسے لوگ عذاب مہین یعنی رسوا کن عذاب کے مستحق قرار پائے۔ چنانچہ ارشاد فرمایا گیا کہ ایسے لوگوں کو جب ہماری آیتیں پڑھ کر سنائی جاتی ہیں، تو یہ کبر و غرور اور اپنی بڑائی کے گھمنڈ میں مبتلا ہونے کے نتیجے میں اس طرح پیٹھ پھیر کر چل دیتے ہیں کہ گویا کہ انہوں نے ان کو سرے سے سنا ہی نہیں گویا کہ ایسے شخص کے دونوں کان بہرے ہیں اور ان میں ڈاٹ پڑے ہوئے ہیں۔ سو جن لوگوں کے کبر و غرور، عناد و ہٹ دھرمی، اور رعونت و استکبار کا حال یہ ہو جائے، ان کو حق و ہدایت کی دولت سے سرفرازی آخر کس طرح اور کیونکر نصیب ہو سکتی ہے؟ ایسے بدبخت تو اسی لائق ہیں کہ ان کو دوزخ کا ایندھن بنایا جائے اس لئے ارشاد فرمایا گیا کہ ایسوں کو ایک بڑے دردناک عذاب کی خوشخبری سنا دو، جو انہوں نے بہر حال بھگتنا ہے، والعیاذُ باللہ العظیم
۱۰۔۔۔    اس ارشاد ربانی سے کائنات کے بعض ان اہم دلائل و شواہد کی طرف توجہ دلائی گئی ہے، جو حضرت خالق جَلّْ مَجْدُہ، کی قدرت بے بایاں، اس کی حکمت بے نہایت، اور اس کی رحمت بے غایت کے کھلے اور واضح نشان ہیں۔ سو یہ اسی کی قدرت و حکمت کا نتیجہ ہے کہ اس نے آسمان کی اس عظیم الشان اور بے مثال چھت کو بغیر ایسے ستونوں کے کھڑا کیا ہے جو تم لوگوں کو نظر آ سکیں۔ اور اسی نے اپنی عظیم الشان قدرت و حکمت اور رحمت و عنایت سے زمین کے اس گول کُرے میں پہاڑوں کے ایسے عظیم الشان لنگر ڈال دئے، تاکہ یہ تم لوگوں کو لے کر ڈولنے نہ لگے، اور اسی نے اپنی رحمت و عنایت سے زمین کے اندر ہر قسم کے جاندار پھیلا دیئے، جن کے ساتھ تمہارے طرح طرح کے اور عظیم الشان فوائد و منافع وابستہ ہیں۔ اور اسی نے آسمان سے بارش برسا کر زمین سے قسما قسم کی عمدہ اور نفع بخش چیزیں اُگائیں، جن میں تمہارے لئے بیحد وحساب فوائد و منافع ہیں، سو وہی اللہ معبود برحق ہے، سبحانہ و تعالیٰ، اور جب اس کی ان شؤون و صفات میں کوئی اس کا شریک وسہیم نہیں، تو پھر اس کی عبادت و بندگی میں کوئی اس کا شریک کس طرح ہو سکتا ہے؟ نیز جب اس نے انسان کی مادی اور جسمانی ضرورتوں کی تکمیل کے لئے ایسا پُر حکمت انتظام فرمایا، تو کس طرح ممکن ہو سکتا ہے کہ وہ اس کی روحانی ضرورتوں کی تکمیل کے لئے کوئی انتظام نہ فرمائے؟ جبکہ روحانی ضرورتوں کی اہمیت جسمانی ضرورتوں سے کہیں زیادہ اور کہیں بڑھ کر ہے؟ سو اسی لئے اس نے اپنے رسول مبعوث فرمائے، اور قرآن حکیم جیسی عظیم الشان اور بے مثال کتاب نازل فرمائی، جو قیامت تک تمام انسانوں کی راہنمائی کرتی رہے گی، فالحمد للہ جل وعلا، پس اس پر ایمان لانا اور اس کی تعلیمات مقدسہ کو صدقِ دل سے اپنانا دارین کی سعادت و سرخروئی سے سرفرازی کا ذریعہ و وسیلہ ہے اور اس اعراض و رُوگردانی ہر خیر سے محرومی ہے، والعیاذ باللہ جل وعلا
۱۳۔۔۔    اس موعظت لقمانی سے ایک بات تو یہ واضح ہو جاتی ہے کہ اولاد کے بارے میں سب سے زیادہ اور سب سے پہلے ان کے دین و ایمان ہی کی فکر کی جائے، کہ یہی وہ اصل اور اولیں بنیاد ہے جس پر دارین کی سعادت و سرخروئی سے سرفرازی موقوف ہے۔ اور دوسری بات یہ کہ دینی تعلیم کی بھی اصل اور حقیقی بنیاد توحید ہے، اس لئے شرک سے اجتناب کی تعلیم و تلقین اولین تقاضا ہے، کہ مشرک انسان نہ اپنے خالق و مالک کی معرفت سے سرفراز ہو سکتا ہے اور نہ اس کی عبادت و بندگی سے کہ شرک سے انسان راہ حق و صواب سے بھی محروم ہو جاتا ہے۔ اور اس کی مت بھی ماردی جاتی ہے۔ اسی لئے فرمایا گیا کہ یقیناً شرک بہت بڑا ظلم ہے۔ سو یہ ظلم ہے حضرت حق جَلَّ مَجْدُہ، کے بارے میں بھی، کہ اس سے انسان اس کی معرفت اور اس کی عبادت و بندگی کے شرف سے محروم ہو جاتا ہے اور یہ خود انسان کی اپنی ذات کے بارے میں بھی ظلم ہے کہ اس سے انسان نور حق و توحید سے محروم ہو کر شرک کے اندھیروں میں کھو جاتا ہے، اور وہ جنت اور اس کی سدا بہار نعمتوں سے سرفرازی کے راستے سے ہٹ کر دوزخ اور اس کے ہولناک عذاب کی راہوں پر چل پڑتا ہے سو شرک یقیناً محرومیوں کی محرومی اور بہت بڑا ظلم ہے، والعیاذُ باللہ العظیم
۱۴۔۔۔    اور میرے حضور حاضر ہو کر ہرکسی نے اپنی زندگی بھر کے کئے کرائے کا حساب دینا اور اس کا پھل پانا ہے، پس یوم حساب کی اس حاضری اور اس کے تقاضوں کو ہمیشہ اور ہر حال میں اپنے پیش نظر رکھنا چاہیئے۔ کہ زندگی کی اصلاح اور اس کی بہتری اسی پر موقوف ہے، اس ارشادِ خداوندی سے حقوق والدین کی عظمت و اہمیت بھی واضح ہو جاتی ہے کہ اس میں سب سے پہلے اللہ تعالیٰ کے حق شکر کی تذکیر و یاد دہانی فرمائی گئی ہے۔ اور اس کے متصل بعد والدین کے حق شکر کی۔ سو سب سے پہلے انسان پر اللہ کا حق شکر واجب ہوتا ہے، کہ وہی اس کا خالق و مالک اور اس کا رب ہے۔ سبحانہ و تعالیٰ، اور اس کے بعد انسان پر اس کے والدین کا حق ہے، اسی لئے قرآن حکیم میں دوسرے کئی مواقع کی طرح یہاں بھی والدین کے حق کو اللہ تعالیٰ کے حق کے متصل بعد ذکر فرمایا گیا ہے، اور یہ اس لئے کہ وہی اس کے وجود اور اس کے ظہور و بروز کا ذریعہ و وسیلہ ہیں اور انہوں نے ہی اس کی بچپن میں اس وقت پرورش کی جبکہ اس کو کسی چیز کا بھی کچھ پتہ نہیں تھا۔ اور یہ محض گوشت کے ایک لوتھڑے کی طرح تھا سو اس وقت انہوں نے نہایت محبت و شفقت اور ہمدردی و پیار کے ساتھ اس کی پرورش کی۔ اس کو پالا پوسا اور اس کی ہر ضرورت کا پورا پورا خیال رکھا۔
۱۵۔۔۔    سو اس سے اللہ تعالیٰ کے حق شکر اور والدین کے حق شکر کی حدود کو واضح فرما دیا گیا۔ پس اللہ تعالیٰ کا حق شکر اس کی عبادت و بندگی، اور اس کی اطاعت مطلقہ ہے، سبحانہ و تعالیٰ، جبکہ والدین کا حق انکی خدمت اور مشروط اطاعت ہے، یعنی وہ اطاعت جو دین حنیف کی تعلیمات مقدسہ کی حدود کے دائرے میں ہو۔ اور دین حنیف کی تعلیمات مقدسہ کی رُو سے خالق کی معصیت و نافرمانی میں مخلوق کی اطاعت و فرمانبرداری جائز نہیں، خواہ وہ کوئی بھی ہو۔ کہ اس کی صاف و صریح تعلیم یہ ہے کہ لَا طَاعَۃَ لِمَخْلُوْقٍ فِیْ مَعْصِیَۃِ الْخَالِق۔ یعنی خالق کو ناراض کر کے مخلوق میں سے کسی کی بھی اطاعت و فرمانبرداری جائز نہیں ہے، پس والدین کا حق ان کی خدمت ہے، لیکن ناجائز بات میں ان کی اطاعت کبھی نہیں کرنی، البتہ ان سے حسن سلوک بہر حال کرنا ہے۔ وباللہ التوفیق لمایُحِبُّ ویرید
۱۸۔۔۔    سو اس ارشاد سے غرور وتکبر اور اس کے مظاہر سے منع فرما دیا گیا۔ اور غرور و تکبر کا اظہار آدمی کے چہرے اور اس کی گردن سے بھی نمایاں ہوتا ہے۔ اور اس کی چال ڈھال سے بھی۔ اس لئے لقمٰن نے اپنے بیٹے کو ان دونوں سے روکا اور منع فرمایا۔ کہ تکبر اور غرور بندے کی شان عبدیت اور اس کے تقاضوں کے منافی ہے۔ تَصْعِیْر خَدّ کے معنی ہوتے ہیں لوگوں سے تکبر و غرور کی بناء پر اعراض اور بے رُخی برتنا۔ سو اس سے بھی منع فرما دیا گیا۔ اور زمین پر اکڑ کر چلنے سے بھی کہ یہ طریقہ شان عبدیت کے خلاف اور اللہ تعالیٰ کے یہاں ناپسندیدہ طریقہ ہے، اس لئے آیت کریمہ کے آخر میں سخت تنبیہ کے طور پر ارشاد فرمایا گیا کہ یقیناً اللہ تعالیٰ کسی اترانے اور اکڑنے والے شیخی باز کو پسند نہیں کرتا، سبحانہ و تعالیٰ
۱۹۔۔۔    عاجزی اور فروتنی کی تعلیم و تلقین کے سلسلہ میں اوپر کی باتیں نہی کے اسلوب و انداز میں ارشاد فرمائی گئی تھیں، اب اسی کی تعلیم مثبت انداز میں اور حکم وارشاد کی صورت میں دی جا رہی ہے سو اس میں ارشاد فرمایا گیا کہ اپنی چال ڈھال کے سلسلہ میں بھی میانہ روی اختیار کرو۔ اور اپنی آواز کو بھی قدرے پست رکھو۔ کہ جب خالق نے انسان کو ایک ہی درجے کی اور ایک ہی قسم کی آواز پر پیدا نہیں کیا۔ بلکہ اس کے اندر یہ اہلیت اور صلاحیت رکھی ہے کہ یہ اپنی آواز کو بلند بھی کر سکتا ہے، اور پست بھی۔ تو اس کو چاہیے کہ قدرت کی بخشی ہوئی اس صلاحیت کو موقع و محل کے مطابق مناسب طور پر اور میانہ روی کیساتھ استعمال کرے۔ گدھے کی طرح اپنا گلا اور لوگوں کے کان پھاڑنے کی کوشش نہ کرے، کہ گدھے کی آواز تو سب سے زیادہ کرخت اور بری آواز ہے۔ انسان کو جب خالق نے اشرف المخلوقات کے شرف سے نوازا ہے، اور اس کو حسن بیان اور حسن کلام کی صلاحیت سے سرفراز فرمایا ہے تو یہ اپنے اس شرف و مقام کو چھوڑ کر گدھوں کی صف میں شامل ہونے کی کوشش آخر کیوں کرے؟
۲۲۔۔۔    سو اس سے فوز و فلاح اور تعلق مع اللہ کے صحیح راستے کو واضح فرما دیا گیا۔ اور وہ یہ کہ آدمی کا کمال یہ ہے کہ وہ اپنی ذات کو اللہ تعالیٰ کے حوالے کر دے، اور وَہُوَ مُحْسِنٌ کی قید کے ساتھ اس حقیقت کو بھی واضح فرما دیا گیا کہ اپنے آپ کو اللہ تعالیٰ کے حوالے کر دینے کا یہ عمل کمال درجہ کی خوبی اور صدق و اخلاص کے ساتھ ہو۔ یعنی وہ اس کی طرف کامل یکسوئی اور پوری وفاداری و جان نثاری کے ساتھ متوجہ ہو۔ مشرکین و منافقین کی طرح نہیں، جو کہ نام تو اللہ کا لیتے ہیں لیکن اس کی خدائی اور اس کے حقوق میں دوسروں کو بھی شریک مانتے، اور نفاق سے کام لیتے ہیں۔ کیونکہ ایسے لوگوں کے نزدیک اصل اہمیت خداوند قدوس اور اس کے کام و ارشادات کی نہیں ہوتی۔ بلکہ ان کے خود ساختہ اور من گھڑت شریکوں اور ان کی اپنی رسوم و رواج اور اوہام و خرافات ہی کی ہوتی ہے۔ اور ایسے اسلام کی اللہ تعالیٰ کے یہاں کوئی قدر و قیمت نہیں ہو سکتی۔ اس کے یہاں تو وہی اسلام قابل قبول ہو سکتا ہے جو خالص اور ہر قسم کے شوائب سے پاک اور محفوظ ہو۔ سو جن لوگوں نے پورے صدق و اخلاص۔ اور حسن عمل کے ساتھ اپنے آپ کو اللہ کے حوالے کر دیا، تو انہوں نے یقیناً اپنے رب کے ساتھ وابستہ کرنے والی ایک مضبوط رسی کو تھام لیا۔ جو ان کے لئے خدا کے ساتھ تعلق و توصل کا ایک محکم ذریعہ ہو گی۔ اور تعلق مع اللہ کی یہ رسی چھوٹ تو سکتی ہے۔ والعیاذُ باللہ۔ لیکن ٹوٹ نہیں سکتی۔ جیسا کہ دوسرے مقام پر اس کے بارے میں ارشاد فرمایا گیا لَا انْفِصَامَ لَہَا۔ سو اپنے رب کے ساتھ صحیح تعلق کی صورت یہی اور صرف یہی ہے، پس جن لوگوں نے اس کے سوا دوسری مختلف رسیوں کو اپنا رکھا ہے اور اپنے جن خود ساختہ اور جھوٹے سہاروں پر آسرا کر رکھا ہے ان میں سے کوئی بھی رسی اور کوئی بھی سہارا ان کے کچھ بھی کام نہیں آ سکے گا۔ بالآخر تمام امور کا رجوع اللہ ہی کی طرف ہو گا۔ اس کے سوا دوسرا کوئی مولیٰ و مرجع نہ ہے نہ ہو سکتا ہے۔ کہ خالق و مالک اور حاکم و متصرف اس ساری کائنات میں اللہ وحدہٗ لاشریک ہی ہے، سبحانہ و تعالی۔
۲۳۔۔۔    سو اس میں پیغمبر کے لئے تسکین و تسلیہ کا سامان ہے، کہ یہ منکرین و معاندین اپنے جس کفر و انکار پر اڑے ہوئے ہیں اس سے آپ کو کوئی غم اور صدمہ نہیں ہونا چاہیے ان سب نے آخرکار اور ہر حال ہماری ہی طرف آنا ہے، اور سب کی ہمارے یہاں ہی پیشی ہونی ہے، تب ہم ان کو وہ سب کچھ پوری طرح بتا دیں گے جو یہ زندگی بھر کرتے رہے تھے، یعنی ان کو اس سب کا بھگتان بہر حال بھگتنا ہو گا، تب ساری کسر نکل جائیگی، اللہ سے ان کا کوئی بھی عمل مخفی نہیں رہ سکتا کہ وہ دلوں کے بھیدوں کو بھی بہر حال، اور پوری طرح جاننے والا ہے، سبحانہ و تعالیٰ
۲۸۔۔۔    سو اس سے واضح فرما دیا گیا کہ بعث بعد الموت، اور ساری مخلوق کو از سر نو دوبارہ زندہ کر کے اٹھانا اللہ تعالیٰ کے لئے کچھ بھی مشکل نہیں۔ کہ اس کے لئے سب لوگوں کو پیدا کرنا۔ اور ان کو دوبارہ زندہ کر کے اٹھانا ایسے ہی ہے جیسے ایک نفس کو پیدا کرنا، اور اس کودوبارہ زندہ کر کے اٹھانا۔ کہ اس کے یہاں کا معاملہ تو محض کُنْ فیکون کا معاملہ ہے، یعنی یہ کہ فرمایا کہ ہو جا تو وہ ہو گیا۔ اس کے حکم و ارشاد کے مطابق ایک ہی نفخ صور سے ساری دنیا اور تمام مخلوق از سرنو زندہ ہو کرکھڑی ہو جائیگی، اور وہ چونکہ سمیع و بصیر بھی ہے۔ یعنی سب کچھ سنتا، اور دیکھتا ہے۔ کوئی چیز اس کے احاطہ علم و مشاہدہ سے باہر نہیں ہو سکتی۔ اس لئے قیامت کے اس یوم حساب میں سب لوگوں سے حساب لینے اور ان کو ان کے زندگی بھر کے کئے کرائے کی جزا و سزا دینے میں اس کو کوئی مشکل اور زحمت پیش نہیں آ سکتی وہ علیٰ کل شیئ قدیر کی شان والا ہے۔ سو وقوع قیامت اور بعث بعد الموت عقل و نقل عدل و انصاف اور اس خالق و مالک کی صفات سب کا تقاضا ہے، سبحانہ و تعالیٰ
۲۹۔۔۔    سو اس سے کائنات کے بعض عظیم الشان مظاہر کی طرف توجہ مبذول کرائی گئی ہے جن میں بڑے عظیم الشان درسہائے عبرت و بصیرت ہیں، جن میں حضرت حق جَلَّ مَجْدُہ، کی قدرت و حکمت، اس کی رحمت و عنایت، اور اس کی وحدانیت و یکتائی کے عظیم الشان دلائل ہیں، لیکن انسان کی غفلت و لاپرواہی ہے کہ وہ ان میں غور و فکر سے کام نہیں لیتا، اس لئے محروم کا محروم ہی رہتا ہے، سو اس کو غور و فکر کی دعوت اور اس کی تحریک و ترغیب کے طور پر ارشاد فرمایا گیا کہ کیا تم دیکھتے نہیں کہ اللہ تعالیٰ کس قدر پُر حکمت طریقے سے رات کو داخل فرماتا ہے دن میں، اور دن کو داخل فرماتا ہے رات میں، جس سے کبھی دن بڑا، اور رات چھوٹی، اور کبھی اس کے برعکس اور یہ عمل پوری پابندی کے ساتھ لگاتار ہو رہا ہے، تو آخر یہ کون کرتا ہے، سو وہی ہے اللہ قادر مطلق، سبحانہ و تعالیٰ اور اسی نے سورج اور چاند کے ان دو عظیم الشان کروں کو اپنے بندوں کے لئے کام میں لگا رکھا ہے۔ جو منٹوں اور سیکنڈوں کی پابندی کے ساتھ آ رہے ہیں، اور جا رہے ہیں، سو وہی اللہ وحدہٗ لاشریک معبود ہے تم سب کا، سبحانہ و تعالیٰ، پس انسان اگر صحیح طور پر غور و فکر سے کام لے، تو اس کے لئے کائنات کی اس عظیم الشان اور کھلی کتاب میں عظیم الشان درسہائے عبرت و بصیرت ہیں، حضرت خالق کل اور مالک مطلق کے وجود باجود، اس کی وحدانیت و یکتائی، اس کی قدرت بے نہایت، اور رحمت و عنایت بے غایت پر دلالت کرتے ہیں، اور اپنی زبان حال سے پکار پکار کر کہہ رہے ہیں کہ وہی اللہ وحدہٗ لاشریک ہی اسی ساری کائنات کا خالق اور اس میں حاکم و متصرف ہے، سبحانہ و تعالیٰ
۳۰۔۔۔    سوکائنات کا یہ پُر حکمت نظام اور اس کی یہ باقاعدگی اور پابندی اور ربوبیت و عنایت خداوندی کی یہ عظیم الشان شانیں اس بات کا کھلا ثبوت اور واضح نشانیاں ہیں کہ اللہ ہی حق ہے۔ معبودِ برحق بھی وہی وحدہٗ لاشریک ہے، اور اپنی اس کائنات میں حاکم و متصرف بھی وہی اور صرف وہی ہے، اس کے ارادہ و حکم میں کوئی بھی اس کا شریک و سہیم نہیں۔ اس کائنات کی باگ ڈور تنہا اسی کے ہاتھ میں ہے۔ اگر اس کے سوا دوسرے کسی بھی الٰہ و معبود کا اس کے خلق و تدبیر میں کسی بھی طرح کا کوئی عمل دخل ہوتا تو یہ سارا نظام کبھی کا درہم برہم ہو گیا ہوتا۔ جیسا کہ دوسرے مقام پر ارشاد فرمایا گیا لَوْ کَانَ فِہِیْا اٰلِہَۃٌ اِلاَّ اللّٰہُ لَفَسَدَتَا۔ پس وہ تمام معبود جن کو لوگ اللہ تعالیٰ کے سوا پوجتے پکارتے ہیں، وہ سب بے حقیقت اور سراسر باطل ہیں، اور اللہ تعالیٰ ہی معبودِ برحق ہے۔ اور اسی کی ذات ہے جو سب سے بلند بالا و برتر، اور عظیم ذات ہے کائنات کا یہ پُر حکمت نظام اس کی عظمت شان، اور اس کی وحدانیت و یکتائی پر شاہد عدل ہے سبحانہ و تعالیٰ، سو نظام کائنات کے اندر پائی جانے والی یہ عظیم الشان اور بے مثال باقاعدگی و پابندی، اور یہ عظیم الشان افادیت و ربوبیت جس کے نمونے اور مظاہر اس میں ہر طرف پھیلے بکھرے ہیں یہ سب اسی وجہ سے پائی جاتی ہے کہ اللہ تعالیٰ ہی معبود برحق ہے، سب کچھ اسی کے قبضہ قدرت و اختیار میں ہے، اور اس وحدہٗ لاشریک کے سوا لوگ جن کو بھی پوجتے پکارتے ہیں، وہ سب بے حقیقت اور سراسر باطل ہیں، فَاِیَّاہُ نَعْبُدُ وَلَہ، نَسْجُدُ وَاِلَیْہِ نَسْعیٰ وَنَحْفِدُ، جَلَّ جَلَاَلُہ، وَعَمَّ نوالُہ،
۳۱۔۔۔    سو صبر و شکر کی یہ دونوں صفتیں بڑی عظیم الشان صفتیں ہیں جن سے انسان آزمائش و نعمت کی ہر حالت میں راہ حق و صواب مستقیم اور ثابت قدم رہتا ہے۔ تکلیف اور آزمائش کے موقع پر وہ صبر و برداشت سے کام لیتا ہے، جس سے وہ اس کے لئے خیر و برکت کا ذریعہ بن جاتی ہے۔ اور نعمت ملنے پر وہ حضرت واہب مطلق جَلَّ جَلَالُہ، کا شکر ادا کرتا ہے، جس سے وہ بھی اس کے لئے خیر و برکت کا ذریعہ بن جاتی ہے۔ جبکہ بے صبرے اور ناشکرے انسان کا حال اس سے مختلف اور بالکل برعکس ہوتا ہے وہ تکلیف اور مصیبت پیش آنے پر گھبرا اٹھتا ہے۔ جزع و فزع کرنے لگتا ہے۔ یہاں تک کہ وہ خود کشی تک کا ارتکاب کر لیتا ہے والعباذُ باللہ، اور نعمت و آسودگی ملنے پر وہ کبر و غرور میں مبتلا ہو کر بڑا مست اور مگن ہو جاتا ہے اور ایسا کہ گویا اس کے پاؤں ہی زمین پر نہیں پڑ رہے۔ جس سے اس کی نعمت اور آسودگی بھی اس کے لئے باعث وبال و عذاب بن جاتی ہے، والعیاذُ باللہ جل وعلا۔ سو کشتی کی اس مثال سے لوگوں کے لئے واضح فرمایا دیا گیا کہ دنیا کے حالات ادلتے بدلتے رہتے ہیں، پس تم لوگوں کو چاہیے کہ ذرا میں مست و مغرور، اور ذرا میں مایوس و نا امید نہ ہوا کرو۔ بلکہ صبر و شکر ہی کی روش کو اپنانے والے بنو۔ ابتلاء و آزمائش میں صبر و برداشت سے کام لو۔ اور نعمت میں شکر گزار بنو یہی راستہ ہے سلامتی و نجات کا اور اسی پر چل کر تم لوگ فلاح پاس کو گے۔ اور اس صورت میں تمہارے لئے خسارے اور نقصان کی کوئی وجہ نہیں، بلکہ ہر حالت خیر ہی خیر ہے، جیسا کہ صحیح احادیث میں اس حقیقت کو طرح طرح سے واضح فرمایا گیا ہے، و باللہ التوفیق لما یحب ویرید، وعلیٰ مایحب ویرید، وعلی مایُحِبُّ ویرید، وبکل حالٍ من الاحوال، وفی کل موطن من المواطن فی الحیاۃ
۳۴۔۔۔    اس آیت کریمہ میں ان غیوب خمسہ یعنی پانچ غیبوں کو ذکر فرمایا گیا ہے جن کو اللہ کے سوا کوئی نہیں جانتا اور جن کو مفاتح الغیب یعنی غیب کے خزانے کہا جاتا ہے، جن کے بارے میں جمہور اہل علم اور تمام ثقہ مفسرین کرام کا کہنا ہے کہ ان کو اللہ تعالیٰ کے سوا کوئی نہیں جانتا۔ نہ کوئی ملک مقرّب، اور نہ کوئی نبی مرسل اور جو کوئی ان میں سے کسی کے بھی علم کا دعوی کرے گا، وہ قرآن کا منکر قرار پائے گا۔ کیونکہ اس نے قرآن کی مخالفت کی۔ چنانچہ حضرت ابن عباس سے ان کے بارہ میں مروی ومنقول ہے کہ آپ نے ان سے متعلق ارشاد فرمایا لا یعلمہا الاَّ اللّٰہ تعالیٰ لا یعلمہا ملک مقرب ولا نبی مرسل فمن ادعی انہ یعلم شیأا من ہذہ فقد کفر بالقرآن لانہ خالفہ (قرطبی ج ۱۴ ص٨۲، خازن ج ۵ ص۱٨۳ وغیرہ) یعنی ان پانچوں باتوں کو اللہ تعالیٰ کے سوا کوئی نہیں جانتا۔ نہ کوئی مَلَکِ مقرب اور نہ کوئی نبی مرسل، پس جو کوئی دعوی کرے کہ وہ ان میں سے کچھ بھی جانتا ہے، تو وہ یقیناً کافر ہو گا، کہ اس نے قرآن کا انکار کیا، اور اس کی خلاف ورزی کی۔ اور یہی بات امام تفسیر حضرت مجاہد اور قتادہ نے فرمائی ہے، (ابن کثیر ج۳ص۴۵۵ اور روح ج ۲۱ ص۱۱۱وغیرہ) اور حضرت ابوہریرہ سے مروی ہے کہ ایک شخص نے آنحضرت صلی اللہ علیہ و سلم سے پوچھا مَتَی السَّاعَۃ یعنی قیامت کب آئے گی؟ تو آپ صلی اللہ علیہ و سلم نے اس کے جواب میں ارشاد فرمایا فی خَمْسٍ لا یَعْلَہُنَّ اِلاَّ اللّٰہُ ثُمَّ تلاہذہ الایۃ۔ (صحیح بخاری ص ۱۲ صحیح مسلم ج ۱ ص ۲٩) یعنی قیامت کا علم ان پانچ چیزوں میں سے ہے جن کو اللہ تعالیٰ کے سوا کوئی نہیں جانتا۔ پھر آپ صلی اللہ علیہ و سلم نے اس کی تائید میں یہی آیت کریمہ تلاوت فرمائی۔ سو اسی بناء پر جمہور اہل علم اور تمام ثقہ مفسرین کرام کا اس پر اجماع و اتفاق ہے کہ ان پانچ چیزوں کا علم اللہ تعالیٰ کے سوا اور کسی کو نہ ہے نہ ہو سکتا ہے۔ بطور نمونہ اس بارہ چند حوالے ملاحظہ ہوں (ابن جریر ج ٩ص٨٨) نیز ج ۱۶ ص ٩٩ ابن کثیر ج ۴ ص ۳٩٩ البیضاوی، المدارک ج۲ ص ۲۷۲، المعالم ص ۶۶۵، الجامع ص ۳٩۶، الخازن ج ۲ ص ۲۶۵ و ج ۵ ص ۲۲٨، روح المعانی، محاسن التاویل المراغی اور الصفوۃ روغیرہ وغیرہ) سو ان پانچ چیزوں کا علم اللہ تعالیٰ ہی کے پاس ہے اس کے سوا ان کو کوئی بھی نہیں جانتا۔ اور نہ ہی کوئی جان سکتا ہے۔ پس قیامت کا علم بھی اللہ تعالیٰ ہی کو ہے۔ اس کے سوا اس کو کوئی نہیں جان سکتا۔ ان اشیائے خمسہ میں سے بعض اشیاء کی جزئیات کا جو علم کچھ لوگوں کو حاصل ہوتا ہے، جیسے محکمہ موسمیات کی پیشین گوئیاں وغیرہ، تو وہ محض ظن اور تخمین کے درجے میں ہوتا ہے جو کبھی سچی ثابت ہوتی ہیں کبھی نہیں کبھی معاملہ ان کے مطابق ہوتا ہے کبھی ان کے خلاف پس اس کا قطعی اور یقینی علم کسی کو بہر حال حاصل نہیں ہو سکتا۔ مزید تفصیل کے لئے ملاحظہ ہو ہماری بڑی تفسیر یعنی عمدۃ البیان فی تفسیر القرآن المعروف تفسیر المدنی الکبیر، اس میں ہم نے اس سے متعلق اس موقع پر حسب ضرورت کافی تفصیل سے کام لیا ہے، والحمدللہ جل وعلا، آیت کریمہ کے آخر میں ارشاد فرمایا گیا اِنَّ اللّٰہَ عَلَیْمٌ خَبِیْرٌ، کہ بیشک اللہ ہی ہے جو سب کچھ جانتا پوری طرح باخبر ہے، پس سب کچھ اسی کے علم میں ہے، سبحانہ و تعالیٰ


(سورۃ السجدۃ ۔ سورہ نمبر ۳۲ ۔ تعداد آیات ۳۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ا لٓ مٓ 
۲۔۔۔     یہ سراسر اتاری گئی کتاب ہے اس میں کسی شک کی کوئی گنجائش نہیں یہ پروردگار عالم کی طرف سے 
۳۔۔۔     کیا یہ لوگ (پھر بھی) یہ کہتے ہیں کہ اس کو اس شخص نے خود گھڑ لیا ہے (نہیں ) بلکہ یہ سراسر حق ہے آپ کے رب کی طرف سے تاکہ آپ خبردار کریں ان لوگوں کو جن کے پاس آپ سے قبل (ماضی قریب میں ) کوئی خبردار کرنے والا نہیں آیا تاکہ یہ لوگ راہ راست پا سکیں 
۴۔۔۔     اللہ وہی تو ہے جس نے پیدا فرمایا آسمانوں اور زمین کو اور ان تمام چیزوں کو جو کہ ان دونوں کے درمیان ہیں چھ دنوں (کی مدت) میں پھر وہ جلوہ افروز ہوا عرش پر اس کے سوا تمہارا نہ کوئی حمایتی (و سرپرست) ہے اور نہ کوئی سفارشی تو کیا تم لوگ سمجھتے نہیں ہو؟
۵۔۔۔     وہی تدبیر فرماتا ہے (اپنی قدرت کاملہ اور حکمت بالغہ سے ) ہر کام کی آسمان سے زمین تک پھر اسی کی طرف چڑھتا ہے وہ کام ایک ایسے عظیم الشان دن میں جس کی مقدار ہزار برس ہے (ماہ و سال کی) اس گنتی کے اعتبار سے جو تم لوگ کرتے ہو
۶۔۔۔     یہ ہے (اللہ) جاننے والا ہر نہاں و عیاں کا (سب پر) غالب انتہائی مہربان (اور کرم فرمانے والا)
۷۔۔۔     جس نے نہایت عمدہ بنایا ہر چیز کو جس کو بھی بنایا اور اس نے انسان کی پیدائش کا آغاز فرمایا مٹی سے
۸۔۔۔     پھر اس نے رکھ دیا اس کی نسل کو ایک (نہایت ہی پر حکمت طریقے سے ) ایک بے قدرے پانی کے ست میں 
۹۔۔۔     پھر اس نے برابر کر دیا اس (کے اعضاء و جوارح) کو (رحم مادر کے اندھیرے میں ) اور پھونک دیا اس کے اندر اپنی روح میں سے اور اس نے نواز دیا تمہیں کانوں آنکھوں اور دلوں کی (عظیم الشان نعمتوں ) سے بہت ہی کم شکر کرتے ہو تم لوگ
۱۰۔۔۔     اور کہتے ہیں کہ کیا جب ہم (مر کر) زمین میں نیست و نابود ہو جائیں گے تو کیا واقعی ہمیں نئے سرے سے پھر پیدا کیا جائے گا؟ (اور بات صرف تعجب ہی کی نہیں ) بلکہ اصل بات یہ ہے کہ یہ لوگ اپنے رب سے ملنے کے ہی منکر ہیں 
۱۱۔۔۔     (ان سے ) کہو کہ تمہاری جان پوری کی پوری قبض کرتا ہے موت کا وہ فرشتہ جو تم پر مقرر کیا گیا ہے پھر تم سب کو بہر حال اپنے رب ہی کے حضور لوٹ کر جانا ہے 
۱۲۔۔۔     اور اگر تم (اس وقت کا حال) دیکھ سکو کہ جب مجرم لوگ اپنے رب کے حضور اپنے سروں کو جھکائے (کھڑے ) ہوں گے (اور نہایت ہی حسرت و لجاجت کے ساتھ عرض کر رہے ہوں گے کہ) اے ہمارے رب اب ہم نے خود دیکھ اور سن لیا پس تو ہمیں واپس بھیج دے (دنیا میں ) تاکہ ہم نیک کام کریں کہ اب ہمیں پورا یقین آگیا ہے 
۱۳۔۔۔     حالانکہ اگر ہمیں (مشاہدہ اضطرار کا ایسا ایمان) منظور ہوتا تو ہم ہر شخص کو اس کی ہدایت کبھی کے دے چکے ہوتے مگر اب تو (ان پر) پکی ہو گئی میری بات کہ میں نے ضرور بھرنا ہے جہنم کو جنوں اور انسانوں سب سے 
۱۴۔۔۔     سو (اس وقت ایسوں سے کہا جائے گا کہ) اب چکھو تم لوگ مزہ (اس عذاب کا) اس بناء پر کہ تم نے بھلا دیا تھا اپنے اس (عظیم الشان) دن کی پیشی کو اب ہم تمہیں بھلائے دیتے ہیں اور اب تم چکھو عذاب ہمیشہ کا اپنے ان کرتوتوں کی پاداش میں جو تم (زندگی بھر) کرتے رہے تھے 
۱۵۔۔۔     ہماری آیتوں پر ایمان تو بس وہی لوگ رکھتے ہیں (جن کی شان یہ ہوتی ہے کہ) جب ان کو نصیحت کی جاتی ہے ان (آیتوں ) کے ذریعے تو وہ گر پڑتے ہیں سجدہ ریزہ ہو کر (اپنے رب کے حضور) اور وہ تسبیح کرتے ہیں اپنے رب کی حمد کے ساتھ اور وہ اپنی بڑائی کا گھمنڈ نہیں رکھتے 
۱۶۔۔۔     جن کے پہلو دور رہتے ہیں اپنے بستروں سے (اپنے رب کی یاد دلشاد اور اس کی رضا کے لئے اور) وہ پکارتے ہیں اپنے رب کو خوف اور امید کے ساتھ اور جو کچھ ہم نے ان کو دیا ہوتا ہے اس میں سے وہ خرچ کرتے ہیں
۱۷۔۔۔     سو کوئی نہیں جان سکتا کہ ان کے لئے آنکھوں کی ٹھنڈک کا کیا کچھ سامان چھپا کر رکھا گیا ہے ان کے ان اعمال بدلے میں جو وہ (زندگی بھر) کرتے رہے تھے
۱۸۔۔۔     تو کیا جو شخص مومن ہو وہ اس جیسا ہو سکتا ہے جو فاسق ہو یہ دونوں کبھی باہم برابر نہیں ہو سکتے 
۱۹۔۔۔     چنانچہ جو لوگ ایمان لائے اور انہوں نے کام بھی نیک کئے تو ان کے لئے راحت کے باغ ہونگے مہمانی کے طور پر ان کے ان اعمال کے بدلے میں جو یہ کرتے رہے تھے (اپنی دنیاوی زندگی میں )
۲۰۔۔۔     اور (اس کے برعکس) جو لوگ اڑے رہے ہوں گے اپنے کفر (و باطل) پر ان کا ٹھکانا دوزخ ہے جب وہ چاہیں گے کہ (کسی طرح) اس سے نکل جائیں تو ان کو اسی میں دھکیل دیا جائے گا اور ان سے کہا جائے گا کہ اب چکھتے رہو تم لوگ مزہ آگ کے اس عذاب کا جس کو تم جھٹلایا کرتے تھے 
۲۱۔۔۔     اور ہم چکھاتے رہیں گے ان کو چھوٹے چھوٹے عذاب اس بڑے عذاب سے پہلے تاکہ یہ لوگ باز آ جائیں (اپنی سرکشی سے )
۲۲۔۔۔     اور اس سے بڑھ کر ظالم اور کون ہو گا جس کو نصیحت کی جائے اس کے رب کی آیتوں کے ذریعے پھر وہ ان سے منہ موڑے یقیناً ہم نے انتقام لے کر رہنا ہے ایسے مجرموں سے
۲۳۔۔۔     اور بلاشبہ ہم نے موسیٰ کو بھی (آپ ہی کی طرح) وہ کتاب دی تھی پس آپ کو اس کے ملنے میں کوئی شک نہیں ہونا چاہیے اور ہم نے اس کو ہدایت (و راہنمائی) کا ذریعہ بنایا تھا بنی اسرائیل کے لئے 
۲۴۔۔۔     اور ہم نے ان میں سے کچھ کو پیشوا بنایا تھا جو (لوگوں کی) راہنمائی کرتے تھے ہمارے حکم کے مطابق جب کہ انہوں نے صبر سے کام لیا اور وہ ہماری آیتوں پر یقین رکھتے تھے
۲۵۔۔۔     بلاشبہ تمہارا رب (آخری اور عملی) فیصلہ فرمائے گا ان لوگوں کے درمیان قیامت کے روز ان تمام باتوں کا جن کے بارہ میں یہ اختلاف کرتے رہے تھے
۲۶۔۔۔     کیا ان لوگوں کو اس سے بھی کوئی راہنمائی نہ ملی کہ ہم ان سے پہلے کتنی ہی قوموں کو ہلاک کر چکے ہیں جن کے رہنے کی جگہوں میں آج یہ لوگ چلتے پھرتے ہیں بلاشبہ اس میں بہت بڑی نشانیاں ہیں تو کیا یہ لوگ سنتے نہیں ؟
۲۷۔۔۔     کیا یہ لوگ اس میں غور نہیں کرتے کہ ہم (کس پر حکمت طریقے سے ) چلاتے ہیں پانی کو خشک پڑی (اور بے آب و گیاہ) زمین کی طرف پھر اس کے ذریعے ہم (طرح طرح کی) ایسی پیداواریں نکالتے ہیں جن سے ان کے جانور بھی کھاتے ہیں اور یہ خود بھی تو کیا ان کو کچھ سوجھتا نہیں ؟
۲۸۔۔۔     اور کہتے ہیں کہ کب ہو گا یہ فیصلہ اگر تم سچے ہو؟
۲۹۔۔۔     کہو کہ فیصلے کے اس دن نہ تو کافروں کو انکا (اس وقت کا) ایمان کچھ کام آ سکے گا اور نہ ہی ان کو (اس کے بعد) کسی طرح کی کوئی مہلت مل سکے گی
۳۰۔۔۔     پس آپ منہ موڑ لیں ان (ہٹ دھرموں ) سے اور انتظار کریں (ان کے انجام بد کا کہ) بے شک یہ بھی انتظار میں لگے ہیں



تفسیر

۶۔۔۔    سو غیب و شہادت یعنی نہاں وعیاں کو پوری طرح اور ایک برابر جاننا اسی وحدہٗ لاشریک کی صفت اور اسی کی شان ہے، اس میں اور کوئی بھی اس کا شریک و سہیم نہ ہے نہ ہو سکتا ہے اور وہ عزیز و زبردست اور سب پر غالب بھی ہے، پس وہ جو چاہے اور جیسا چاہے کرے۔ نہ اس کے لئے کوئی مشکل و رکاوٹ۔ اور نہ کوئی اس کا مزاحم و مقابل، لیکن اس کے ساتھ ہی وہ رحیم اور انتہائی مہربان بھی ہے۔ اس لئے وہ جو کچھ بھی کرتا ہے اپنی رحمت بے پایاں کے تقاضوں کے مطابق ہی کرتا ہے۔ اور جب اس کی ان صفات کے مطابق ہی کرتا ہے اور اپنی عظیم الشان صفات و شؤون میں کوئی بھی اس کا شریک و سہیم نہیں، تو پھر اس کی عبادت و بندگی میں بھی کوئی اس کا شریک و سہیم نہیں ہو سکتا۔ پس معبود برحق وہی وحدہٗ لاشریک ہے۔ اور ہر قسم کی عبادت و بندگی اسی کا حق ہے۔ سبحانہ و تعالیٰ اور جب وہ ایسی صفت و شان کا مالک ہے تو پھر بندوں کو چاہیے کہ وہ ہمیشہ اور ہر حال میں بھروسہ و اعتماد بھی اسی وحدہٗ لاشریک کریں۔
۷۔۔۔    سو ارشاد فرمایا گیا کہ اللہ تعالیٰ نے جس چیز کو بھی پیدا فرمایا نہایت عمدگی سے پیدا فرمایا، اور ایسا اور اس طور پر کہ ہر چیز سے اس کی قدرت بے نہایت اس کی حکمت بے غایت اور اس کے کمال ربوبیت کے عظیم الشان شواہد و مظاہر سامنے آتے ہیں، اور ایسے اور اس طور پر کہ سوچنے اور غور کرنے سے اس کی صنعت و کاریگری پر انسانی عقل دنگ رہ جاتی ہے۔ اور وہ بے ساختہ پکار اٹھتا ہے۔ فَتَبَارَکَ اللّٰہُ اَحْسَنُ الْخَالِقِیْنَ یعنی بڑا ہی برکت والا ہے وہ اللہ جو نہایت ہی عمدہ پیدا کرنے والا ہے۔ اور پھر اس کے لئے انسان کو خود اس کی اپنی ذات میں غور و فکر کرنے کی دعوت دی گئی کہ اس کے لئے تم لوگوں کو کہیں دور جانے کی ضرورت نہیں، بلکہ تم لوگ خود اپنی ہی خلقت و پیدائش میں غور کر کے دیکھ لو۔ اور خود اپنی ہی تخلیق کے مختلف مدارج و مراحل میں غور و فکر کر لو۔ اور دیکھو کہ اس کی قدرت و حکمت اور اس کی رحمت و ربوبیت کی کیا کیا شانیں خود تمہارے اپنے وجود کے اندر پائی جاتی ہیں، یہ انسان جو اپنی لیاقتوں اور قابلیتوں پر نازاں و فرحاں ہے حضرت قادرِ مطلق جَلَّ جَلَالُہ، نے اس کو اس بے جان اور بے حس مٹی سے بنایا اور پیدا کیا ہے، جو اس کے پاؤں تلے روندی جانے والی چیز ہے، ذرا سوچو کہ کہاں یہ خاک بے جان اور کہاں اس سے وجود میں آنے والا، اور عقل و فکر کے جوہر سے آراستہ پیراستہ یہ انسان جو کسی کو خاطر میں لانے کو تیار نہیں، قادرِ مطلق نے اس کو کہاں سے اٹھا کر کہاں پہنچا دیا۔ پھر خلقت انسانی کے دوسرے مرحلے میں اس کو مٹی کے بجائے ایک حقیر و ناپاک پانی کے ست سے بنایا۔ اور پھر اس کے تسویہ یعنی اس کی نوک پلک سنوارنے کے بعد اس کے اندر اپنی روح پھونک دی۔ جس کے نتیجے میں اس کے اندر سمع و بصر، دل و دماغ، اور علم و ادراک، کی وہ عظیم الشان صلاحیتیں نمودار ہوئیں جن سے یہ دوسری تمام حیوانی مخلوقات سے امتیازی پوزیشن کا حامل بنا۔ سو اس روح سے مراد وہ ملکوتی روح ہے جو حیوانی روح سے الگ، اور اس سے اعلیٰ و بالا نوعیت کی ہوتی ہے، اور رُوْحِہٖ کی اضافت سے اس کے اختصاص اور اس کے شرف و مرتبہ کا اظہار ہوتا ہے، کہ یہ اللہ تعالیٰ کے خاص فیوض و برکات میں سے ہے۔ یہ مطلب نہیں کہ اس وحدہٗ لاشریک کی روح کا کوئی حصہ اس کے اندر آگیا، کہ وہ ایسے تمام تصورات سے پاک، اور اس سے کہیں اعلیٰ و بالا ہے، سبحانہ و تعالیٰ، سو اپنی تخلیق و پیدائش کے ان مختلف مدارج و مراحل میں غور و فکر سے تم لوگ اندازہ کر سکتے ہو کہ اس قادر مطلق کے تم پر کتنے بڑے۔ اور کس قدر عظیم الشان احسانات ہیں، کہاں سے تمہارا آغاز کیا۔ اور تم کو کہاں سے کہاں پہنچا دیا۔ سو اس کا تقاضا اور اس کا حق تو یہ تھا کہ تمہارے جسم کا رواں رواں اس کے لئے شکر و سپاس بن جاتا۔ اور تم دل و جان سے اس کے آگے جھک جھک جاتے، اور جھکے ہی رہتے۔ تم اس کی عنایت و ربوبیت پر اس کے شکر میں رطب اللسان رہتے اور اس کی بخشی ہوئی ان نعمتوں اور صلاحیتوں کو جو اس نے محض اپنے فضل و کرم سے تم لوگوں کو عطاء فرمائی ہیں۔ اس کی رضاء کے حصول۔ اور اس کی خوشنودی کے لئے صرف کرتے۔ مگر تم لوگ ہو کہ اسی سے غافل ہو گئے ہو۔ اور اسی کے ناشکرے اور نافرمان ہو گئے ہو۔ فَقَلِیْلاً مَّا تَشْکُرُوْنَ، والعیاذُ باللّٰہ جَلَّ وَعَلَا
۱۶۔۔۔    سو اس سے کامیاب اور فائز المرام لوگوں کی ان اہم اور بنیادی صفات کو واضح فرما دیا گیا جن کے سبب اور جن کے نتیجے میں ان کو وہ عظیم الشان اور بے مثال کامیابی نصیب ہو گی جو سب سے بڑی اور حقیقی کامیابی ہے، اور ان میں سے اہم اور بنیادی صفت یہ بیان فرمائی گئی ہے کہ وہ استکبار یعنی اپنی بڑائی کے زعم اور گھمنڈ میں مبتلا نہیں ہوتے تھے۔ اس لئے وہ حق کو صدقِ دل سے قبول کرتے تھے۔ خواہ وہ ان کو کہیں سے بھی اور کسی بھی واسطے سے ملے، چنانچہ اسی بناء پر وہ اللہ کی آیتوں پر ایمان رکھتے تھے، اور اس طور پر کہ جب ان کو ان آیتوں کے ذریعے تذکیر اور یاد دہانی کرائی جاتی تو وہ اپنے رب کی حمد کے ساتھ اس کی تسبیح کرتے ہوئے اس کے حضور سجدے میں گر پڑتے، اور وہ اپنے رب کی یاد دلشاد کی بناء پر اور اس کی رضا و خوشنودی کی خاطر اپنے بستروں سے دور رہتے، اپنے رب کو خوف و امید کے ساتھ پکارتے، اور اس کے دیئے بخشے میں سے اس کی راہ میں اور اس کی رضا کے لئے خرچ بھی کرتے تھے۔ سو اس سے واضح فرما دیا گیا کہ وہاں پر نجات اپنے ایمان و اخلاص اور عمل و کردار کی بناء پر ہو گی۔ نہ کہ حسب ونسب وغیرہ کی بناء، پس محض فلاں ابن فلاں کی اس کے یہاں کوئی حیثیت نہیں سبحانہ و تعالیٰ۔
۱۷۔۔۔    سو اس سے ایسے فائز المرام نیک بختوں اور خوش نصیبوں کے لئے ان کے بے مثال انعام و اکرام کا ذکر فرما دیا گیا کہ کوئی نہیں جان سکتا کہ ان کے لئے ان کے اعمال کے بدلے میں آنکھوں کی ٹھنڈک کا کیا کچھ سامان پوشیدہ رکھا گیا ہے، حدیث قدسی میں اس بارہ میں وارد ہے کہ اللہ تعالیٰ ارشاد فرماتا ہے کہ میں نے اپنے نیک بندوں کے لئے وہ کچھ تیار کر رکھا ہے، جو نہ کسی آنکھ نے دیکھا، نہ کسی کان نے سنا اور نہ ہی کسی دل پر اس کا گزر ہی ہوا۔ پھر حضور صلی اللہ علیہ و سلم نے اس کی تائید میں اسی آیت کریمہ کا حوالہ دیا۔ اور ارشاد فرمایا کہ اگر تم لوگ چاہو تو اس آیت کریمہ کو پڑھ لو۔ اور یہ سب کچھ ان کو اللہ تعالیٰ کے فضل و کرم ہی سے نصیب ہو گا۔ اور یہ اسی کی شان کرم و عنایت ہے کہ وہ حیات دنیا کی چند روزہ فرصت میں کی گئی مساعی کے عوض ان کو اس ابدی بادشاہی سے نوازے گا، اور مزید کرم بالائے کرم یہ کہ وہ جنت کی ان عظیم الشان نعمتوں، اور وہاں کی اس اَبَدی بادشاہی کو اہل ایمان کے عمل کا بدلہ قرار دے گا، جیسا کہ یہاں ارشاد فرمایا گیا جَزَاء بِمَا کَانُوْا یَعْلَمُوْنَ یعنی یہ ان کے ان اعمال کا بدلہ ہو گا جو وہ اپنی دنیاوی زندگی میں کرتے رہے ہونگے ان کے سرور کو دو بالا کرنے کے لئے ان سے فرمائے گا کہ یہ تم لوگوں کے اپنے ان اعمال کا صلہ و بدلہ ہے۔ جو تم لوگ دنیا میں کرتے رہے تھے، چنانچہ قرآن حکیم میں دوسرے مقام پر ارشاد فرمایا گیا وَنُوْدُوْا اَنْ تِلْکُمُ الْجَنَّۃَ اُوْرِثْتُموْہَا بِمَا کُنْتُمْ تَعْلَمُوْنَ (الاعراف۔۴۴) یعنی ان کو پکار کر ان سے کہا جائے گا کہ یہ ہے تمہاری وہ جنت جس کا تم کو وارث بنا دیا گیا تمہارے ان اعمال کے بدلے میں جو تم لوگ کرتے رہے تھے، اور یہ اس لئے کہ انسان کو طبعی طور پر اپنے اعمال اور کارناموں کے ثمرات و نتائج سے جو خوشی و مسرت حاصل ہوتی ہے وہ کسی اور چیز سے حاصل نہیں ہو سکتی، اس لئے اہل جنت کو جب بلا اور پکار کر یہ خوشخبری سنائی جائیگی کہ تم لوگوں کو اس جنت کا وارث بنا دیا گیا ہے تمہارے ان کاموں کے بدلے اور نتیجے میں جو تم اپنی دنیاوی زندگی میں اپنے رب کی رضا و خوشنودی کے لئے کرتے رہے تھے تو ان کی خوشی کا اندازہ ہی کون کر سکتا ہے؟ اللہ نصیب فرمائے اور محض اپنے فضل و کرم سے نصیب فرمائے، آمین ثم آمین یا رب العالمین
۲۲۔۔۔    استفہام یہاں پر انکاری ہے، یعنی ایسے لوگوں سے بڑھ کر ظالم اور کوئی نہیں ہو سکتا۔ جن کو ان کے رب کی آیتوں کے ذریعے تذکیر و یاد دہانی کرائی جائے لیکن وہ اس کے باوجود ان سے اعراض و روگردانی برتیں، کیونکہ اپنے رب کی آیتوں سے منہ موڑنا بڑی بے قدری و ناشکری بھی ہے۔ اور محرومیوں کی محرومی بھی اس لئے اس کے مرتکب لوگ مجرم ہیں۔ اور مجرموں سے ان کے جرم کا انتقام اور بدلہ لینا رب کے عدل و انصاف کا تقاضا ہے۔ اس لئے وہ ایسے مجرموں سے آخرکار اور بہر حال انتقام لے گا۔ اور ان کو اپنے کئے کرائے کا بھگتان بہر حال بھگتنا ہے، والعیاذُ باللہ العظیم
۲۴۔۔۔    سو اس سے واضح فرما دیا گیا کہ حضرت موسیٰ علیہ السلام کو جو کتاب دی گئی تھی اس کو اللہ تعالیٰ نے بنی اسرائیل کے لئے ہدایت کا ذریعہ بنایا تھا۔ پھر ان میں سے جن لوگوں نے اس کی تکذیب کی، وہ اس انجام سے دو چار ہوئے جو کتاب الٰہی کے مکذبین کے لئے ازل سے مقدر و مقرر ہے، اور اس کے برعکس جنہوں نے اس کو قبول کیا، وہ اس پر صدق دل سے ایمان لائے۔ اور اس صحیفہ ہدایت کو اپنا ہادی و راہنما بنایا۔ انہوں نے اس سے فیض پایا۔ اور وہ اس کی ہدایت و راہنمائی سے مستفید و فیضیاب ہوئے۔ اور اس کی بدولت ان کو اللہ تعالیٰ نے قوموں کی امامت و پیشوائی کے منصب سے سرفراز فرمایا۔ اور ان کے اندر اس نے ایسے لوگوں کو اٹھایا جو اللہ کے حکم سے لوگوں کی راہنمائی کرتے تھے۔ جبکہ انہوں نے راہ حق پر صبر و استقامت سے کام لیا۔ اور وہ اللہ کی آیتوں پر پختہ یقین رکھتے تھے۔ سو اس سے ایک تو یہ بات واضح ہو جاتی ہے کہ راہ حق و صواب پر صبر و استقامت ذریعہ سرفرازی ہے، اور دوسری اہم بات اس سے یہ واضح ہو جاتی ہے کہ قیادت و امامت کتابِ الٰہی کے لازمی ثمرات میں سے ہے۔ والحمدللہ جل وعلا
۲۵۔۔۔    سو اس ارشاد سے واضح فرما دیا گیا کہ ان لوگوں کا معاملہ خداوند قدوس کی اخروی عدالت میں بھی پیش ہو گا، جہاں پر ان کے درمیان ان تمام باتوں کا عملی اور آخری فیصلہ فرمایا جائے گا جس کے مطابق ان کو اپنے کئے کرائے کا بھگتان ہو گا، اور اپنی کامل اور آخری شکل میں بھگتنا ہو گا کہ دارالجزا اور بدلے اور اس انصاف کا گھر وہی ہے جبکہ دنیا کی اصل حیثیت دارالعمل اور دارالابتلاء کی ہے۔
۲۶۔۔۔    یعنی ان کو سننا اور ماننا چاہیے تاکہ ان کی بگڑی بن سکے، اور یہ ماضی کی ان قوموں کے انجام سے درس عبرت لے سکیں جن کے کھنڈرات اور آثار ان کے سامنے ہیں، جن پر سے ان کا گزر ہمیشہ ہوتا رہتا ہے، لیکن عبرت پذیری کا جو گوہر اصل مطلوب ہے وہی عنقاء ہے، اور دنیا ہے کہ پہلے کی طرح آج بھی غفلت کا شکار ہے، الا ماشاء اللہ جل وعلا، بہر کیف دوسروں کے حالات کو دیکھ کر عبرت پکڑنا، اور اصلاح احوال کی طرف متوجہ ہونا عقل و نقل سب کا تقاضا ہے، جیسا کہ فرمایا گیا السَّعِیْدُ مَنْ وُعِظَ بِغَیْرِہٖ۔ یعنی سعادت مند وہی ہے جو دوسرے کے حال کو دیکھ کر عبرت پکڑے، تاکہ وہ برے انجام سے بچ سکے قبل اس سے کہ فرصت عمل اس کے ہاتھ سے نکل جائے۔ اور پھر تلافی و تدارک کا موقع باقی نہ رہے۔ والعیاذ باللہ جل وعلا۔ اللہ تعالیٰ ہمیشہ ہر حال میں اور ہر اعتبار سے اپنی رضا و خوشنودی کی راہوں پر چلنا نصیب فرمائے امین ثم امین یا رب العالمین
۲۸۔۔۔     یعنی یہ لوگ دل دماغ کو روشن کرنے اور چشم بصیرت و بصارت کو وا کر دینے والے ان دلائلِ آفاق انفس، اور تاریخی آثار و شواہد، میں غور و فکر کرنے، اور ان سے کام لینے، کے بجائے الٹا یہ لوگ بطور طنز و مزاح اور بطور تکذیب و استہزاء کہتے ہیں، کہ کب ہو گا یہ فیصلہ اگر تم لوگ سچے ہو اپنی اس بات میں؟ یعنی اگر سچ مچ اس نے آنا ہے تو آخر وہ آتا کیوں نہیں؟ یعنی یہ لوگ ان دلائل و شواہد کی روشنی میں اس کو ماننے کے لئے تیار نہیں، بلکہ یہ اس کو اپنی آنکھوں سے دیکھ کر ہی مانیں گے۔ یعنی یہ لوگ وہ ماننا چاہتے ہیں جو حیوان کا ماننا ہوتا ہے، کہ وہ اسی وقت مانتا ہے جب کہ ڈنڈا اس کے سر پر پڑتا ہے۔ سو یہ بھی کہتے ہیں کہ یہ اسی وقت مانیں گے، جبکہ عذاب کا کوڑا ان کے سروں پر برسے کا حالانکہ عقل و خرد کا تقاضا یہ ہے کہ اس کو اس کے وقوع سے پہلے مانا جائے۔ تاکہ اس سے بچنے کی فکر و کوشش کی جاس کے۔ ورنہ اس کے وقوع کے بعد ماننے کا کوئی نتیجہ و فائدہ نہیں ہو گا، کہ اس کے بعد اس سے بچنے کی پھر کوئی صورت ممکن نہ ہو گی۔
۲۹۔۔۔    سو اس سے ان لوگوں کو اس حقیقت سے آگاہ فرما دیا گیا کہ جس دن فیصلے کا دن آ جائے گا۔ اس دن ان کے ماننے اور ایمان لانے سے ان کو کسی طرح کوئی فائدہ نہیں ہو گا۔ اور نہ ہی ان کو کوئی مہلت دی جائیں گی، کہ یہ توبہ و اصلاح کر کے تلافیِ مافات کر سکیں۔ کیونکہ وہ ایمان شہود و مشاہدہ کا ایمان ہو گا، جو کہ نہ مطلوب ہے اور نہ مفید، مطلوب و مفید وہ ایمان ہے۔ جو اپنے ارادہ و اختیار سے، اور بالغیب یعنی بن دیکھے لایا جائے، اور اپنی عقل و بصیرت کی روشنی و راہنمائی میں اور پیغمبر کی دعوت و تبلیغ کی بناء پر لایا جائے۔ ورنہ اگر جبری ایمان مطلوب ہوتا تو اس کے لئے تو اللہ تعالیٰ کا محض ارادہ اور ایک اشارہ ہی کافی تھا۔ جیسا کہ قرآن حکیم میں دوسرے کئی مقامات پر اس حقیقت کو طرح طرح سے بیان اور واضح فرمایا گیا ہے۔
۳۰۔۔۔    سو اس سے معاند اور ہٹ دھرم لوگوں کے بارے میں آخری ہدایت ارشاد فرمائی گئی ہے، کہ اگر یہ لوگ سننے ماننے، اور دعوت حق کو قبول کرنے کے لئے تیار نہیں ہوتے، تو ان کو ان کے اپنے حال پر چھوڑ دو۔ اور ان کے ساتھ کسی قسم کی مزید بحث نہ کرو۔ کہ پتھر پر جونک نہیں لگ سکتی۔ اس لئے ایسوں کے ساتھ مزید بحث و مباحثہ اور دعوت و گفتگو کا کوئی فائدہ نہیں۔ آپ کی دعوت کا فائدہ تو انہی لوگوں کو ہوتا ہے، اور انہیں ہی ہو سکتا ہے، اور وہی اس سے مستفید و فیضیاب ہو سکتے ہیں، جن کے اندر خوف و خشیت خداوندی کا جوہر موجود ہو۔ جیسا کہ دوسرے مقام پر ارشاد فرمایا گیا اِنَّمَا تُنْذِرُ مَنِ اتَّبَعَ الذِّکْرَ وَخَشِیَ الرَّحْمٰنَ بِالْغَیْبِ الایٰۃ (یٰس۔۱۲) یعنی آپ صلی اللہ علیہ و سلم کے انذار کا فائدہ تو انہی لوگوں کو ہو سکتا ہے، جو خدائے رحمان سے بن دیکھے ڈرتے ہیں، پس ان ہٹ دھرموں سے منہ موڑ لو۔ اور ان کے حق میں فیصلے کے دن ہی کا انتظار کرو۔ کہ یہ بھی اسی کے منتظر ہیں۔ اس دن سب کچھ ان کے سامنے آ جائے گا۔ اور حقیقت حال پوری طرح واضح ہو جائے گی۔ سو ہٹ دھرمی محرومیوں کی محرومی ہے۔ والعیاذ باللہ، سو اس ارشاد میں ایک طرف تو پیغمبر کے لئے تسکین و تسلیہ کا سامان ہے کہ اس میں آپ صلی اللہ علیہ و سلم یا آپ صلی اللہ علیہ و سلم کی دعوت کا کوئی قصور نہیں، بلکہ اصل قصور ان لوگوں کا اپنا ہے، جو اپنے عناد اور ہٹ دھرمی پر اڑے ہوئے ہیں، اور دوسری طرف اس میں بن کر اور معاند لوگوں کے لئے تنبیہ و تحذیر بھی ہے کہ اگر یہ لوگ اس سب کے باوجود سننے ماننے کو تیار نہیں ہوتے تو پھر اپنے انتہائی ہولناک انجام کے لئے تیار ہو جاؤ، العیاذ باللہ العظیم


(سورۃ الأحزاب ۔ سورہ نمبر ۳۳ ۔ تعداد آیات ۷۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے پیغمبر ڈرتے رہو آپ اللہ سے اور (دین کے بارے میں ) کبھی بات نہیں ماننی کافروں اور منافقوں کی بے شک اللہ (سب کچھ) جانتا بڑا ہی حکمت والا ہے 
۲۔۔۔     اور پیروی کرتے رہو اس وحی کی جو بھیجی جاتی ہے آپ کی طرف آپ کے رب کی جانب سے بے شک اللہ پوری طرح باخبر ہے ان تمام کاموں سے جو تم لوگ کرتے ہو
۳۔۔۔     اور بھروسہ اللہ ہی پر رکھنا کہ اللہ کافی ہے کارسازی کے لئے 
۴۔۔۔     اللہ نے کسی کے دھڑ میں دو دل نہیں رکھے اور نہ ہی اس نے تمہاری ان بیویوں کو جن سے تم لوگ ظہار کر دیتے ہو (تمہارے کہنے سے ) تمہاری مائیں بنا دیا اور نہ ہی اس نے تمہارے منہ بولے بیٹوں کو تمہارا حقیقی بیٹا بنایا ہے یہ سب تمہارے اپنے مونہوں کی باتیں ہیں اور اللہ حق فرماتا ہے اور وہی سیدھی راہ بتاتا ہے
۵۔۔۔     تم لوگ ان (اپنے منہ بولے بیٹوں ) کو ان کے اصلی باپوں کی نسبت سے ہی پکارا کرو اللہ کے یہاں یہ پورے انصاف کی بات ہے پھر اگر تم کو ان کے باپ معلوم نہ ہوں تو وہ تمہارے دینی بھائی اور دوست ہیں اور تم پر اس صورت میں کوئی گناہ نہیں کہ تم سے (بھول) چوک ہو جائے لیکن جو بات تم اپنے دل کے ارادہ سے کہو اور اللہ پاک بڑا ہی بخشنے والا انتہائی مہربان ہے
۶۔۔۔     (اور یہ حقیقت واضح رہے کہ) نبی ایمان والوں پر ان کی جانوں سے بھی زیادہ حق رکھتے ہیں اور آپ صلی اللہ علیہ و سلم کی بیویاں ان کی مائیں ہیں اور رشتہ دار اللہ کی کتاب کی رو سے آپس میں ایک دوسرے کے زیادہ حق دار ہیں بہ نسبت دوسرے مومنوں اور مہاجروں کے مگر یہ کہ تم لوگ اپنے طور پر اپنے دوستوں کے ساتھ کوئی بھلائی کرنا چاہو (تو کر سکتے ہو) یہ بات اس کتاب لوح محفوظ میں لکھی ہوئی ہے
۷۔۔۔     اور (وہ بھی یاد کرو کہ) جب ہم نے تمام نبیوں سے ان کا عہد لیا اور آپ سے بھی اور نوح ابراہیم موسیٰ اور عیسیٰ بن مریم سے بھی اور ان سب سے ہم نے خوب پختہ عہد لیا
۸۔۔۔     تاکہ وہ (وحدہٗ لاشریک) پوچھے سچوں سے ان کے سچ کے بارے میں (کہ انہوں نے اس کی کہاں تک پابندی کی) اور کافروں کے لئے اس نے ایک بڑا ہی دردناک عذاب تیار کر رکھا ہے 
۹۔۔۔     اے وہ لوگوں جو ایمان لائے ہو یاد کرو تم اللہ کے اس احسان کو جو اس نے تم پر اس وقت فرمایا تھا جب کہ چڑھ آئے تھے تم پر بہت سے لشکر تو آخرکار ہم نے ان پر ایک سخت آندھی بھیج دی تھی اور ایسے بہت سے لشکر بھی (تمہاری مدد کے لئے ) جو تمہیں نظر نہیں آ رہے تھے اور اللہ پوری طرح دیکھ رہا تھا وہ سب کچھ جو تم لوگ کر رہے تھے
۱۰۔۔۔     جب کہ چڑھ آئے تھے تم پر وہ لوگ (یعنی تمہارے دشمن) تمہارے اوپر سے اور تمہارے نیچے سے بھی اور جب پتھرا گئی تھیں آنکھیں اور منہ کو آ گئے تھے کلیجے اور تم لوگ اللہ (پاک) کے بارے میں طرح طرح کے گمان کرنے لگ گئے تھے 
۱۱۔۔۔     (سو اس طرح اس) موقع پر خوب آزمائش کی گئی ایمان والوں کی اور ان کو جھنجھوڑ کر رکھ دیا گیا بڑی سختی سے 
۱۲۔۔۔     جب کہ منافق اور وہ لوگ جن کے دلوں میں روگ تھا (کھلم کھلا) کہنے لگے تھے کہ ہم سے وعدہ نہیں کیا اللہ اور اس کے رسول نے مگر دھوکے اور فریب کا
۱۳۔۔۔     اور (وہ بھی یاد کرنے کے لائق ہے کہ) جب ان میں سے ایک گروہ نے کہا کہ اے یثرب کے لوگو! تمہارے لئے اب یہاں ٹھہرنے کا کوئی موقع نہیں پس تم لوٹ چلو اور ان میں سے ایک اور گروہ نبی سے اجازت مانگ رہا تھا (اس بہانے سے ) کہ ہمارے گھر خطرے میں ہیں حالانکہ وہ ایسے کسی خطرے میں نہیں تھے یہ لوگ محض بھاگنا چاہتے تھے 
۱۴۔۔۔     اور (ان کا اندرونی حال یہ ہے کہ) اگر گھس آئے ہوتے ان پر دشمن اطراف مدینہ سے پھر ان کو دعوت دی جاتی فتنہ (و فساد) کی تو یہ (فوراً) اس میں کود پڑتے اور کچھ بھی توقف نہ کرتے 
۱۵۔۔۔     حالانکہ اس سے پہلے یہ لوگ خود اللہ سے یہ عہد کر چکے تھے کہ یہ پیٹھ نہ پھیریں گے اور اللہ سے کئے ہوئے عہد کی پوچھ تو بہر حال ہونی ہی تھی
۱۶۔۔۔     (ان سے ) کہو کہ (یاد رکھو کہ) اگر تم بھاگو گے موت یا قتل سے تو تم کو یہ بھاگنا کچھ نفع نہ دے سکے گا اور اس صورت میں بھی تم لوگ زندگی کے مزے لوٹنے کا موقع نہ پا سکو گے مگر تھوڑا ہی عرصہ (یعنی موت تک)
۱۷۔۔۔     (ان سے ) پوچھو بھلا وہ کون ہو سکتا ہے جو تمہیں بچائے اللہ (کی گرفت) سے اگر وہ تمہیں کوئی نقصان پہنچانے پر آ جائے ؟ یا (وہ کون ہو سکتا ہے ؟ جو اس کی رحمت کو تم سے روک دے ) اگر وہ تم پر کوئی مہربانی فرمانا چاہے ؟ اور یہ لوگ کبھی نہیں پا سکیں گے اپنے لئے اللہ کے مقابلے میں کوئی حامی اور نہ کوئی مددگار
۱۸۔۔۔     اللہ پوری طرح جانتا ہے تم میں سے ان لوگوں کو جو رکاوٹیں ڈالتے ہیں (راہ حق و صواب میں ) اور جو اپنے بھائیوں سے کہتے ہیں کہ تم ہمارے پاس آ جاؤ اور وہ خود لڑائی میں حصہ نہیں لیتے مگر بالکل تھوڑا (اور محض برائے نام)
۱۹۔۔۔     تمہارے بارے میں سخت بخل سے کام لیتے ہوئے پھر جب خطرے کا وقت آ جائے تو تم ان کو دیکھو گے کہ یہ (مارے خوف و دہشت کے ) تمہاری طرف اس طرح دیکھتے ہیں کہ چکرا رہی ہوتی ہیں ان کی آنکھیں (ان کے گڑھوں میں ) اس شخص کی طرح جس پر غشی طاری ہو رہی ہو موت کی وجہ سے پھر جب خطرہ گزر جاتا ہے تو یہ لوگ تمہارا استقبال کرتے ہیں (قینچی کی طرح چلتی ہوئی) تیز زبانوں کے ساتھ سخت حریص بن کر دنیاوی فوائد (و منافع) پر یہ لوگ سرے سے ایمان لائے ہی نہیں سو اس کے نتیجے میں اللہ نے اکارت کر دیا ان کے اعمال کو اور یہ اللہ کے لئے کچھ مشکل نہیں 
۲۰۔۔۔     یہ سمجھ رہے ہیں کہ حملہ آور گروہ ابھی تک گئے نہیں اور اگر وہ لشکر پر حملہ آور ہو جائیں تو ان لوگوں کی خواہش یہ ہو گی کہ کہیں باہر گاؤں میں جا کر دیہاتیوں کے بیچ میں رہیں ) اور وہیں سے ہو کر (تمہارے حالات کے بارہ میں پوچھتے رہیں اور اگر یہ تمہارے درمیان ہوتے بھی تو لڑائی میں حصہ نہ لیتے مگر بہت کم
۲۱۔۔۔     بلاشبہ تمہارے لئے (اے لوگوں !) بڑا ہی عمدہ نمونہ ہے رسول اللہ (کی زندگی) میں یعنی ہر اس شخص کے لئے جو امید رکھتا ہو اللہ (سے ملنے ) کی اور وہ ڈرتا ہو قیامت کے دن (کی پیشی) سے اور وہ یاد کرتا ہو اللہ کو کثرت سے
۲۲۔۔۔     اور (اس کے برعکس) جب سچے مومنوں نے دیکھا ان حملہ آور لشکروں کو تو وہ پکار اٹھے کہ اسی کا وعدہ فرمایا تھا ہم سے اللہ نے اور اس کے رسول نے اور بالکل سچ فرمایا تھا اللہ نے اور اس کے رسول نے اور اس سے ان کے ایمان اور جذبہءِ تسلیم و (رضا) میں اور اضافہ ہو گیا
۲۳۔۔۔     ایمان والوں میں سے کچھ لوگ تو ایسے تھے جنہوں نے سچ کر دکھایا تھا اپنے اس عہد و پیمان کو جو انہوں نے اللہ سے کیا تھا پھر ان میں سے کچھ نے تو اپنی نذر پوری کر دی اور کچھ ابھی انتظار میں ہیں اور انہوں نے کسی طرح کی تبدیلی نہیں کی (اپنے جذبہ و رویہ میں )
۲۴۔۔۔     (اور یہ سب کچھ اس لئے ہوا کہ) تاکہ اللہ بدلے دے سچوں کو ان کے سچ کی بناء پر اور منافقوں کو چاہے تو سزا دے اور چاہے تو ان پر (رحمت اور) توجہ فرما دے بلاشبہ اللہ بڑا ہی بخشنے والا نہایت مہربان ہے 
۲۵۔۔۔     اور اللہ نے لوٹا دیا ان کافروں کو (اپنی قدرت و حکمت سے ) ان کے غیظ (و غضب) کے ساتھ (اور اس طرح کہ) وہ کچھ بھی خیر نہ پا سکے اور کافی ہو گیا اللہ ایمان والوں کو اس لڑائی میں اور اللہ بڑا ہی قوت والا انتہائی زبردست ہے
۲۶۔۔۔     اور اس نے اتار دیا ان اہل کتاب کو ان کے قلعوں سے جنہوں نے پشت پناہی (اور مدد) کی تھی ان (حملہ آوروں ) کی اور اس نے ڈال دیا ان کے دلوں میں رعب (جس کے نتیجے میں ) تم ان میں سے کچھ کو قتل کر رہے تھے اور کچھ کو قیدی بنا رہے تھے 
۲۷۔۔۔     اور اس (قادر مطلق) نے تمہیں وارث بنا دیا ان کی زمین کا ان کے گھروں کا ان کے مالوں کا اور (اس علاوہ) ایسی زمین کا بھی جس پر تم نے ابھی تک قدم بھی نہیں رکھے اور اللہ ہر چیز پر پوری پوری قدرت رکھتا ہے
۲۸۔۔۔     اے پیغمبر! کہہ دو اپنی بیویوں سے کہ اگر تم دنیا کی زندگی اور اس کی زیب و زینت چاہتی ہو تو آؤ تاکہ میں تمہیں کچھ دے دلا کر اچھے طریقے سے رخصت کر دوں 
۲۹۔۔۔     اور اگر تم اللہ اس کے رسول اور اور دار آخرت کی طالب ہو تو یقیناً اللہ نے تیار کر رکھا ہے تم میں سے نیکوکاروں کے لئے ایک بہت ہی بڑا اجر
۳۰۔۔۔     اے نبی کی بیویو! تم میں سے جس کسی نے ارتکاب کیا کسی کھلی بے حیائی کا تو اس کو (عام عورتوں کے مقابلے میں ) دوہرا عذاب دیا جائے گا اور ایسا کرنا اللہ کے لئے بڑا آسان ہے 
۳۱۔۔۔     اور جو تم میں سے فرمانبرداری کرے گی اللہ اور اس کے رسول (کی رضا) کے لئے اور وہ کام بھی نیک کرے گی تو اس کو ہم اجر بھی دوہرا (اور دگنا) دیں گے اور اس کے لئے ہم نے ایک بڑی عمدہ (اور عزت کی) روزی بھی تیار کر رکھی ہے
۳۲۔۔۔     اے نبی کی بیویو! (یاد رکھو) تم عام عورتوں کی طرح نہیں ہو بشرطیکہ تم تقوی کو اپنائے رکھو پس تم (کسی نامحرم سے بوقت ضرورت) بات کرنے میں کسی لچک (اور نرمی) سے کام نہ لینا کہ کہیں لالچ میں پڑ جائے کوئی ایسا شخص جس کے دل میں روگ ہو اور (یوں ) بات بھلی ہی کہا کرو
۳۳۔۔۔     اور ٹک کر رہا کرو تم اپنے گھروں میں اور دکھاتی نہ پھرنا اپنا بناؤ سنگار (اور اپنی سج دھج) پہلی جاہلیت کے دکھلاوے کی طرح اور تم نماز قائم رکھو اور زکوٰۃ دیتی رہو اور فرمانبرداری کرتی رہو اللہ اور اس کے رسول کی اللہ تو بس یہ چاہتا ہے کہ وہ دور کر دے تم سے گندگی (اپنی خاص توجہ اور عنایت سے ) اے نبی کے گھر والو اور وہ تم کو پاک کر دے خوب اچھی طرح سے 
۳۴۔۔۔     اور یاد رکھو اللہ کی ان آیتوں اور حکمت کی ان باتوں کو جو (صبح و شام) پڑھی جاتی ہیں تمہارے گھروں میں بلاشبہ اللہ بڑا ہی باریک بیں نہایت ہی باخبر ہے 
۳۵۔۔۔     بے شک مسلمان مردوں اور مسلمان عورتوں ایماندار مردوں اور ایماندار عورتوں اور فرمانبرداری کرنے والے مردوں اور فرمانبرداری کرنے والی عورتوں راستباز مردوں اور راستباز عورتوں صبر کرنے والے مردوں اور صبر کرنے والی عورتوں (اللہ کے آگے ) عاجزی کرنے والے مردوں اور عاجزی کرنے والے عورتوں صدقہ کرنے والے مردوں اور صدقہ کرنے والی عورتوں روزہ رکھنے والے مردوں اور روزہ رکھنے والی عورتوں اپنی شرم گاہوں کی حفاظت کرنے والے مردوں اور حفاظت کرنے والی عورتوں اور اللہ کو بہت یاد کرنے والے مردوں اور بہت یاد کرنے والی عورتوں کے لئے اللہ (پاک) نے تیار فرما رکھی ہے ایک عظیم الشان بخشش بھی اور بہت بڑا اجر بھی (اپنے کرم و احسان سے )
۳۶۔۔۔     اور روا نہیں کسی مومن مرد اور مومن عورت کے لئے جب کہ فیصلہ فرما دے اللہ اور اس کا رسول کسی معاملے میں یہ بات کہ ان کو اس کے بعد بھی اختیار حاصل رہے اپنے اس معاملے میں اور جس نے نافرمانی کی اللہ اور اس کے رسول کی تو یقیناً (اس نے اپنا ہی نقصان کیا کہ یقینی طور پر) وہ پڑ گیا کھلی گمراہی میں 
۳۷۔۔۔     (اور وہ بھی یاد کرو کہ) جب آپ کہہ رہے تھے (اے پیغمبر !) اس شخص سے جس پر احسان فرمایا تھا اللہ نے اور آپ نے بھی اس پر احسان کیا تھا کہ اپنے عقد زوجیت میں رکھو تم اپنی بیوی کو اور ڈرو اللہ سے اور آپ چھپا رہے تھے اپنے دل میں وہ کچھ جس کو ظاہر کرنا تھا اللہ نے اور آپ صلی اللہ علیہ و سلم ڈر رہے تھے لوگوں سے حالانکہ اللہ زیادہ حقدار ہے اس بات کا کہ آپ صلی اللہ علیہ و سلم اسی سے ڈرتے پھر جب پوری کر چکا زید اپنی حاجت اس خاتون سے تو (طلاق و عدت کے بعد) ہم نے اس کا نکاح آپ سے کر دیا تاکہ کوئی حرج (اور تنگی) باقی نہ رہے ایمان والوں پر ان کے منہ بولے بیٹوں کی بیویوں کے بارے میں جب کہ وہ پوری کر چکیں ان سے اپنی حاجت اور اللہ کے اس حکم نے تو بہر حال ہو کر ہی رہنا ہوتا ہے 
۳۸۔۔۔     پیغمبر پر کوئی تنگی (اور الزام) نہیں اس بات میں جو کہ اللہ نے مقرر فرما دی ہو ان کے لئے اللہ کے اس دستور (اور سنت) کے مطابق جو کہ رائج (اور مقرر) رہا ان پیغمبروں میں بھی جو کہ گزر چکے ہیں اس سے پہلے اور اللہ کا حکم تو بہر حال ایک مقرر (اور طے شدہ) امر ہوتا ہے 
۳۹۔۔۔     (جو کہ اس وصف اور شان کے مالک ہوتے ہیں کہ وہ) پہنچاتے ہیں اللہ کے پیغامات کو (بغیر کسی کمی بیشی کے ) اور وہ اسی سے ڈرتے رہتے ہیں اور وہ کسی سے نہیں ڈرتے سوائے ایک اللہ کے اور اللہ کافی ہے حساب لینے کے لئے 
۴۰۔۔۔     (لوگو !) محمد تمہارے مردوں میں سے کسی کے باپ نہیں مگر وہ اللہ کے رسول اور سب نبیوں کے خاتم ہیں اور اللہ ہر چیز کو پوری طرح جانتا ہے
۴۱۔۔۔     اے وہ لوگوں جو ایمان لائے ہو یاد کرتے رہا کرو تم اللہ کو بہت کثرت سے 
۴۲۔۔۔     اور اس کی تسبیح (و تقدیس) کرتے رہا کرو صبح و شام
۴۳۔۔۔     وہ (ایسا مہربان ہے کہ) تم پر خود بھی رحمت بھیجتا ہے اور اس کے فرشتے بھی تاکہ وہ نکال لائے تم کو (کفر و باطل کے ) طرح طرح کے اندھیروں سے (حق و ہدایت کے ) نور کی طرف اور وہ بڑا ہی مہربان ہے ایمان والوں پر
۴۴۔۔۔     (اور دنیا کی ان رحمتوں کے علاوہ آخرت میں بھی) جس روز وہ اس سے ملیں گے تو ان کا استقبال سلام سے ہو گا اور اس نے تیار کر رکھا ہے ان (خوش نصیبوں ) کے لئے بہت بڑا اجر (و ثواب)
۴۵۔۔۔     اے پیغمبر! ہم نے آپ کو بھیجا ہے گواہ بنا کر خوشخبری دینے والا اور خبردار کرنے والا
۴۶۔۔۔     اور بلانے والا اللہ کی طرف اسی کے حکم سے اور ایک عظیم الشان روشن کرنے والا چراغ بنا کر 
۴۷۔۔۔     اور خوشخبری سنا دو ایمان والوں کو اس بات کی کہ ان کے لئے اللہ کی طرف سے ایک بڑا ہی عظیم الشان فضل ہے 
۴۸۔۔۔     اور (دین کے بارے میں ) کبھی بات نہ ماننا کافروں اور منافقوں کی اور خاطر میں نہیں لانا ان کی ایذاء رسانیوں کو اور بھروسہ ہمیشہ اللہ ہی پر رکھنا اور اللہ کافی ہے کارسازی کے لئے
۴۹۔۔۔     اے وہ لوگو! جو ایمان لائے ہو جب تم نکاح کرو مسلمان عورتوں سے پھر تم انہیں طلاق دے دو قبل اس سے کہ تم نے ان کو چھوا ہو تو تمہارے لئے ان پر کوئی عدت نہیں ہے جسے تم شمار کرو پھر (اس صورت میں ) تم ان کو کچھ (مال و) متاع دے کر انہیں اچھی طرح سے رخصت کر دیا کرو
۵۰۔۔۔     اے نبی ہم نے آپ کے لئے حلال کر دیں آپ کی وہ بیویاں جن کے مہر آپ نے ادا کر دئیے اور وہ باندیاں بھی جو آپ کی ملکیت میں آ چکی ہوں ان عورتوں میں سے جو اللہ نے آپ کو غنیمت میں عطا فرمائیں ہیں اور آپ کی وہ چچا زاد پھوپھی زاد ماموں زاد وخالہ زاد بہنیں بھی جنہوں نے آپ کے ساتھ ہجرت کی ہو اور وہ مومن عورت بھی جو بلاعوض اپنے آپ کو نبی کو دے دے اگر نبی اس کو اپنے نکاح میں لانا چاہیں(یہ سب احکام) خاص آپ صلی اللہ علیہ و سلم کے کیلئے ہیں نہ کہ دوسرے مسلمانوں کے لئے ہم خوب جانتے ہیں جو کچھ کہ ہم نے فرض کیا ہے ان (عام مومنوں ) پر ان کی بیویوں اور ان کی ان باندیوں کے بارے میں جو کہ ان کی ملکیت میں ہوں (اور آپ کے لئے ایسا اس لئے کیا گیا کہ) تاکہ آپ پر کوئی تنگی نہ رہے اور اللہ بڑا ہی بخشنے والا نہایت ہی مہربان ہے 
۵۱۔۔۔     ان میں سے جس کو آپ چاہیں اپنے سے دور کر لیں اور جس کو چاہیں اپنے نزدیک رکھیں اور ان میں سے کہ جن کو آپ نے دور کر دیا ہو جس کو آپ چاہیں پھر طلب کر لیں تو بھی آپ پر کوئی گناہ نہیں یہ اس کے زیادہ قریب ہے کہ اس سے ان کی آنکھیں ٹھنڈی رہیں وہ آزردہ خاطر نہ ہوں اور جو بھی کچھ آپ ان کو دیں اس پر وہ راضی رہیں سب کی سب اور اللہ (پوری طرح) جانتا ہے وہ سب کچھ جو کہ تمہارے دلوں کے اندر ہے اور اللہ بڑا ہی علم والا نہایت ہی بردبار ہے 
۵۲۔۔۔     آپ کے لئے (اے پیغمبر !) اس کے بعد اور عورتیں حلال نہیں اور نہ ہی یہ بات (جائز ہے ) کہ آپ ان کی جگہ اور بیویاں لے آئیں اگرچہ آپ کو پسند ہو ان کا حسن مگر وہ لونڈیاں جو آپ کی ملکیت میں ہوں اور اللہ ہر چیز پر نگہبان ہے
۵۳۔۔۔     اے وہ لوگوں جو ایمان لائے ہو تم نبی کے گھروں میں داخل نہ ہوا کرو مگر یہ کہ تم کو اجازت دی جایا کرے کسی کھانے (وغیرہ) کی اور وہ بھی اس طرح نہیں کہ تم اس کی تیاری کے انتظار میں لگے رہو لیکن جب تمہیں دعوت دی تو تم حاضر ہو جایا کرو پھر جب کھانا کھا چکو تو تم اٹھ کر چلے جایا کرو اور بیٹھ نہ جایا کرو باتوں میں دل لگا کر بے شک اس سے نبی کو (تکلیف اور) ناگواری ہوتی ہے مگر وہ تمہارا لحاظ کرتے ہیں اور اللہ حق بات کہنے میں لحاظ نہیں کرتا اور جب تمہیں ان (نبی کی بیویوں ) سے کوئی چیز مانگنا (یا کچھ پوچھنا) ہو تو تم پردے کے پیچھے سے مانگا (اور پوچھا) کرو اس میں بڑی پاکیزگی ہے تمہارے دلوں کے لئے بھی اور ان کے دلوں کے لئے بھی اور تمہارے لئے نہ تو یہ بات کسی طرح جائز ہے کہ تم اللہ کے رسول کو کوئی تکلیف پہنچاؤ اور نہ ہی یہ کہ تم ان کی بیویوں سے نکاح کرو ان (کی وفات) کے بعد کبھی بھی بلاشبہ یہ اللہ کے نزدیک بھاری گناہ ہے 
۵۴۔۔۔     تم کوئی چیز خواہ ظاہر کرو خواہ اسے چھپا کر رکھو تو اللہ (کو وہ بہر حال معلوم ہے کہ وہ) ہر چیز کو پوری طرح جانتا ہے
۵۵۔۔۔     نبی کی بیویوں پر نہ اپنے باپوں (کے سامنے ہونے ) میں کوئی گناہ ہے اور نہ اپنے بیٹوں میں نہ اپنے بھائیوں میں نہ اپنے بھتیجوں میں نہ اپنے بھانجوں میں نہ اپنی (میل جول کی) عورتوں میں اور نہ ہی اپنی لونڈیوں میں اور ڈرتی رہا کرو تم اللہ سے (اے نبی کی بیویو !) بے شک اللہ ہر چیز پر گواہ ہے
۵۶۔۔۔     بے شک اللہ اور اس کے فرشتے رحمت بھیجتے ہیں پیغمبر پر پس تم بھی اے وہ لوگوں جو ایمان لائے ہو ان پر درود بھی بھیجتے رہا کرو اور خوب خوب سلام بھی
۵۷۔۔۔     بے شک جو لوگ ایذاء پہنچاتے ہیں اللہ کو اور اس کے رسول کو ان پر اللہ کی لعنت (اور پھٹکار) ہے اس دنیا میں بھی اور آخرت (کے اس ابدی جہاں ) میں بھی اور اس نے تیار کر رکھا ہے ان کے لئے ایک بڑا ہی رسوا کن عذاب
۵۸۔۔۔     اور جو لوگ ایذاء پہنچاتے ہیں ایماندار مردوں اور ایماندار عورتوں کو بغیر کسی ایسے (جرم و) گناہ کے جس کا ارتکاب انہوں نے کیا ہو تو بلاشبہ انہوں نے بوجھ اٹھایا ایک بہت بڑے بہتان کا اور ارتکاب کیا کھلے (جرم اور) گناہ کا
۵۹۔۔۔     اے پیغمبر! کہو اپنی بیویوں بیٹیوں اور عام مسلمانوں کی عورتوں سے کہ وہ لٹکا دیا کریں اپنے (چہروں کے ) اوپر کچھ حصہ اپنی چادروں کا یہ طریقہ اس کے زیادہ قریب ہے کہ وہ پہچان لی جایا کریں پھر ان کو کوئی ایذاء نہ پہنچنے پائے اور اللہ تو بہر حال بڑا ہی بخشنے والا نہایت مہربان ہے
۶۰۔۔۔     اگر باز نہ آئے منافق لوگ (اپنی بری حرکتوں سے ) اور وہ لوگ جن کے دل میں روگ ہے (شہوت پرستی اور چھیڑ خانی کا) اور ہیجان انگیز افواہیں پھیلانے والے مدینے میں (اگر یہ لوگ باز نہ آئے اپنی ان حرکتوں سے ) تو ہم آپ کو ان پر ایسی سختی سے مسلط کر دیں گے کہ پھر یہ لوگ آپ کے ساتھ مدینہ میں رہنے بھی نہ پائیں گے مگر بہت کم
۶۱۔۔۔     اور وہ بھی ایسے پھٹکارے ہوئے کہ (مدت مہلت ختم ہونے پر) جہاں کہیں پائے جائیں گے پکڑے جائیں گے اور چن چن کر قتل کئے جائیں گے 
۶۲۔۔۔     جیسا کہ اللہ کا دستور رہا ہے ان لوگوں میں جو گزر چکے ہیں اس سے پہلے اور تم اللہ کے دستور میں ہرگز کوئی تبدیلی نہ پاؤ گے 
۶۳۔۔۔     یہ لوگ آپ سے پوچھتے ہیں (قیامت کی) اس گھڑی کے بارے میں تو کہو کہ اس کا علم تو اللہ ہی کے پاس ہے اور تمہیں کیا پتہ کہ قریب ہی آ لگی ہو وہ گھڑی
۶۴۔۔۔     بے شک اللہ نے لعنت فرما دی کافروں پر اور اس نے تیار کر رکھی ہے ان کے لئے ایک بڑی (ہی ہولناک اور دہکتی) بھڑکتی آگ
۶۵۔۔۔     اس میں ان کو ہمیشہ ہمیشہ رہنا ہو گا اور یہ اپنے لئے نہ کوئی حمایتی پا سکیں گے نہ مددگار
۶۶۔۔۔     جس روز الٹ پلٹ کیا جائے گا ان کے چہروں کو (دوزخ کی دہکتی بھڑکتی) اس آگ میں (اس وقت یہ انتہائی حسرت سے ) کہیں گے کہ اے کاش کہ ہم نے کہا مانا ہوتا اللہ کا اور اس کے رسول کا
۶۷۔۔۔     اور کہیں گے اے ہمارے رب ہم تو اپنے سرداروں اور اپنے بڑوں کے کہنے پر چلتے رہے تو ان لوگوں نے (اپنی اغراض و اہواء کی خاطر) ہمیں بہکا دیا سیدھی راہ سے 
۶۸۔۔۔     اے ہمارے رب ان کو دوہرا عذاب دے اور ان پر لعنت فرما بہت بڑی لعنت
۶۹۔۔۔     اے وہ لوگوں جو ایمان لائے ہو کہیں تم ان لوگوں کی طرح نہیں ہو جانا جنہوں نے ایذاء (و تکلیف) پہنچائی موسیٰ کو پھر اللہ نے ان کو بری فرما دیا ان تمام باتوں سے جو ان لوگوں نے (ان کے خلاف) بنائی تھیں اور موسیٰ تو اللہ کے یہاں بڑی آبرو والے تھے 
۷۰۔۔۔     اے وہ لوگوں جو ایمان لائے ہو ڈرتے رہا کرو تم اللہ سے اور بات ہمیشہ ٹھیک کیا کرو
۷۱۔۔۔     (اس کے صلے میں ) اللہ درست فرما دے گا تمہارے اعمال کو اور بخشش فرما دے گا تمہارے گناہوں کی اور جس نے اطاعت (و فرمانبرداری) کی اللہ کی اور اس کے رسول کی تو وہ یقیناً سرفراز ہو گیا بہت بڑی کامیابی سے 
۷۲۔۔۔     بے شک ہم نے پیش (اپنی) اس امانت کو آسمانوں زمین اور پہاڑوں پر تو انہوں نے انکار کر دیا اس کے اٹھانے سے اور وہ ڈر گئے اس (کی ذمہ داریوں کو نبھانے ) سے مگر اس کو اٹھا لیا اس انسان (ضعیف البنیان) نے بے شک یہ بڑا ہی ظالم اور جاہل ہے 
۷۳۔۔۔     تاکہ انجام کار اللہ عذاب دے منافق مردوں اور منافق عورتوں کو اور مشرک مردوں اور مشرک عورتوں کو اور اپنی توجہ (اور عنایت) سے نوازے ایماندار مردوں اور ایماندار عورتوں کو اور اللہ بڑا ہی بخشنے والا انتہائی مہربان ہے 



تفسیر

۴۔۔۔    یعنی اس قسم کی تمام باتیں جو تم لوگ کہتے اور بناتے ہو۔ وہ محض تمہارے اپنے مونہوں کی باتیں ہیں، جن کی نہ کوئی اصل ہے نہ اساس۔ جن کا نہ عقل سلیم اور فطرت مستقیم سے کوئی تعلق ہے۔ اور نہ شریعت مطہرہ کی تعلیمات مقدسہ سے ان کا کوئی واسطہ و لگاؤ ہے۔ سو ایسی تمام باتیں باطل اور بے بنیاد ہیں، حق وہی اور صرف وہی ہے جو اللہ تعالیٰ تم لوگوں کو اپنی کتاب حکیم اور اپنے رسول کریم کے ذریعے ارشاد تعلیم فرماتا ہے۔ پس یہی عقل و نقل کا تقاضا، اور فطرت سلیم کا مقتضی ہے۔ اور یہی راہ حقیقی کامیابی کی راہ، اور صراط مستقیم کی ہے۔ پس تم لوگ اسی کو اپناؤ کہ دارین کی سعادت و سرخروئی سے سرفرازی کا مدار و انحصار اسی پر ہے۔ وباللہ التوفیق
۵۔۔۔    سو اس معاملے میں اب تک جو کچھ تم لوگوں سے ہو گیا، وہ غلطی جہالت اور لاعلمی کی بناء پر ہوا اس لئے اس پر تم سے کوئی مواخذہ نہیں۔ لیکن اس تنبیہ و تعلیم کے بعد بھی اگر تم لوگوں نے اس پر اصرار کیا تو اس کی نوعیت الگ، اور سابق سے مختلف ہو گی۔ کیونکہ اس کی نوعیت خطاء کی نہیں، جرم کی ہو گی۔ اس لئے کہ یہ جہالت اور لاعلمی کسی بناء پر نہیں ہو گی۔ بلکہ تمہارے دلوں کے قصد و ارادہ سے، اور دیدہ و دانستہ تعمد کا نتیجہ ہو گی اس لئے اس پر اللہ تعالیٰ ضرور تمہارا مواخذہ فرمائے گا۔ سبحانہ و تعالیٰ۔ پس تم لوگ صدق دل سے اس بے راہ روی سے بچنے کی اور محتاط رہنے کی کوشش کرو، وباللہ التوفیق
۶۔۔۔    اولیٰ کے معنی اَحَقَّ کے ہیں جیسا کہ اسی کے متصل بعد رشتہ داروں کے بارے میں یہی لفظِ اولیٰ استعمال فرمایا گیا ہے، یعنی رشتہ دار آپس میں ایک دوسرے کے زیادہ قریب ہیں بنسبت دوسرے اہلِ ایمان اور مہاجروں کے، نیز جیسا کے دوسرے مقام پر ارشاد فرمایا گیا۔ اِنَّ اَوْلیٰ النَّاس بِاِبْرَاہِیْمَ لَلَّذِیْنَ اتَّبَعُوْہُ الایٰۃ(ال عمران۔ ۶٨) یعنی ابراہیم کے زیادہ قریبی اور اصل حقدار وہی لوگ ہیں جنہوں نے ان کی پیروی کی۔ سو زیر بحث آیت یعنی سورہ احزاب کی اس آیت کریمہ کا مطلب یہ ہو گا کہ پیغمبر صلی اللہ علیہ و سلم کا حق ایمان والوں پر دوسرے تمام لوگوں سے زیادہ ہے۔ یہاں تک کہ پیغمبر کا حق ان پر خود ان کی ان جانوں سے بھی زیادہ ہے۔ اسی لئے آگے اسی سورہ کریمہ کی آیت نمبر۳۶ میں ارشاد فرمایا گیا کہ کسی مومن مرد اور مومن عورت کے لئے جائز نہیں کہ جب اللہ اور اس کا رسول کسی معاملے کا فیصلہ فرما دے تو ان کے لئے اپنے معاملے کے بارے میں کوئی اختیار باقی رہ جائے۔ بلکہ انہوں نے اللہ اور اس کے رسول کے ہر حکم و ارشاد کو جُوں کا تُوں اور دل کی رضا و خوشنودی سے ماننا ہے، کہ یہی اللہ اور اس کے رسول کا حق ہے، اور یہی اہل ایمان کے ایمان و عقیدے کا تقاضا ہے، سو اس سے واضح فرما دیا گیا کہ اللہ اور اس کے رسول کی طرف سے کسی معاملے کے بارے میں فیصلہ صادر ہو جانے کے بعد ان کے لئے کسی چوں و چرا کی کوئی گنجائش باقی نہیں رہ جاتی۔ اور رسول کا فرمان بھی اللہ ہی کا فرمان ہوتا ہے کیونکہ وہ بھی جو کچھ فرماتے ہیں وہ اللہ تعالیٰ ہی کے نمائندے کی حیثیت سے، اور اسی کی وحی کے مطابق فرماتے ہیں، اس لئے ان کا ہر حکم و ارشاد اللہ تعالیٰ ہی کے حکم و ارشاد کی طرح واجب العمل ہوتا ہے۔ اسی لئے ان کی اطاعت کو اللہ تعالیٰ کی اطاعت قرار دیا گیا۔ چنانچہ ارشاد فرمایا گیا مَنْ یُّطِعِ الرَّسُوْلَ فَقَدْ اَطَاعَ اللّٰہ الایٰۃ (النسائ۔٨٠) یعنی جس نے رسول کی اطاعت کی اس نے اللہ کی اطاعت کی۔ کہ اللہ کی اطاعت و بندگی سے سرفرازی کا ذریعہ و وسیلہ اس کے رسول کی اطاعت ہی ہے۔
۹۔۔۔    یہاں سے غزوہ احزاب کا ذکر و بیان شروع ہو رہا ہے۔ جس میں بڑے درسہائے عبرت و بصیرت ہیں۔ اوپر آیت نمبر۳ میں ارشاد فرمایا گیا تھا کہ اللہ ہی پر بھروسہ رکھو، کہ وہ کافی ہے کار سازی کیلئے، تو اب اسی کی تاکید و تائید کے لئے اللہ تعالیٰ کی کارسازی اور اس کی نصرت و امداد کے ان کرشموں کی تذکیر و یاد دہانی کرائی جا رہی ہے جن سے اللہ تعالیٰ نے ایمان والوں کو غزوہ احزاب میں نواز اور سرفراز فرمایا تھا، جو کہ ماضی قریب ہی میں واقع ہوا تھا۔ جس میں عرب کے تمام مشہور و معروف قبائل کے لشکر مسلمانوں کے خلاف امڈ آئے تھے۔ اور ایک نہایت ہی خوفناک صورت حال پیدا ہو گئی تھیں، دشمن مشرق و مغرب، اور پست و بالا ہر سمت سے مسلمانوں کے خلاف چڑھ آئے تھے۔ اور خوف و دہشت کا یہ عالم تھا کہ آنکھیں پتھرا گئی تھیں اور کلیجے منہ کو آ گئے تھے۔ ضعیف الاعتقاد لوگوں کے اوسان اس طرح خطاء ہو گئے تھے، کہ وہ اللہ تعالیٰ کی نصرت و امداد کے وعدوں، اور اس کی قدرت حکمت کے بارے میں طرح طرح کے گمان کرنے لگ گئے تھے۔ لیکن یہ حالت صرف ضعیف الاعتقاد مسلمانوں اور منافق لوگوں کی تھی۔ جبکہ پکے اور پختہ کار اہل ایمان کا معاملہ اس سے مختلف اور اس کے بالکل برعکس تھا۔ کیونکہ ان کا حال جیسا کہ آگے آیت نمبر ۲۲ میں ارشاد فرمایا گیا یہ تھا کہ جب سچے اہل ایمان نے دشمن کے ان مختلف گروہوں کو دیکھا تو وہ پکار اٹھے کہ یہ تو وہی صورت حال ہمیں پیش آرہی ہے۔ جس کا وعدہ ہم سے اللہ اور اس کے رسول نے اس سے پہلے فرمایا تھا۔ اور اللہ اور اس کے رسول کی بات سچی ثابت ہوئی۔ اور اس چیز نے ان کے ایمان و یقین اور ان کے جذبہ تسلیم و رضا ہی میں اضافہ کیا۔ سو یہ شان تھی سچے اور پکے اہل ایمان کی۔ اور مسلمانوں کی اکثریت اس وقت ایسے ہی صدق شعار، اور جان نثار مسلمانوں کی تھی۔ جن کا ایمان مضبوط اور ان کا اللہ تعالیٰ پر توکل و بھروسہ بھرپور تھا۔ اسی لئے وہ اپنے ایمان و تقویٰ اور توکل واعتماد علی اللہ کی بدولت اللہ تعالیٰ کی خاص نصرت و امداد سے سرفراز و سرشار ہوئے، اور اتنے بڑے لشکروں کے حملہ آور ہونے کی باوجود مسلمانوں کی نکسیر بھی نہ پھوٹی۔ اللہ تعالیٰ نے اپنی قدرت و حکمت سے دشمن کی ان دل بادل فوجوں کو اپنی پھونک سے اڑا دیا، جیسا کہ فَاَرْسَلْنَا عَلیْہِمْ رِیْحًا کے کلماتِ کریمہ سے واضح ہوتا ہے۔ روایات کے مطابق غزوہ احزاب کے محاصرے کے آخری دنوں میں قدرت کی طرف سے ایک ایسی طوفانی آندھی چلی کہ دشمن کے ان لشکروں کے خیموں کی چوبیں اور طنابیں اکھڑ گئیں۔ ان کی دیگیں الٹ گئیں۔ سواریوں کے جانور تتر بتر ہو گئے۔ سردی کی شدت کے باوجود ان کے لئے آگ چلانا ناممکن ہو گیا۔ تاریکی کا یہ عالم تھا کہ ہاتھ کو ہاتھ سجھائی نہیں دے رہا تھا۔ صورتِ حال کی اس سنگینی نے ان کو خوف وہراس اور انکی مرعوبیت کی ایسی ہولناک صورت حال سے دوچار کر دیا تھا کہ ان کو اس ناگہانی آفت سے جان بچا کر بھاگ نکلنے، اور واپسی کی راہ لینے کے سوا کوئی چارہ کار نظر نہیں آ رہا تھا۔ سو اسلام کے وہ دشمن جو اپنے طور پر بڑی مضبوط اور پختہ جتھہ بندی کر کے نور حق کا چراغ بجھانے آئے تھے اس طرح ذلیل و خوار ہو کر واپس لوٹے کہ خود انکا اپنا چراغ ہی گل ہو گیا اور ان کی کمر ہمت ہمیشہ کے لئے ٹوٹ گئی، چنانچہ اسی موقع پر آنحضرت صلی اللہ علیہ و سلم نے ارشاد فرمایا تھا الاٰن نَغْزُوْہُمْ وَلَا یَغْزُوْنَنَا یعنی اب ہم ان پر حملہ کریں گے یہ کبھی ہم پر حملہ آور نہیں ہو سکیں گے، اور ہوا کے اس لشکر کے علاوہ اس موقع پر اہل ایمان کی مدد کے لئے فرشتوں کے لشکر بھی اتارے گئے تھے۔ جیسا کہ ارشاد فرمایا گیا وجُنُوْدًا لَمْ تَرَوْہَا۔ یعنی اللہ تعالیٰ نے اس باد تند و تیز کے ساتھ ساتھ تمہاری مدد کے لئے ایسے لشکر بھی اتارے تھے جو تم لوگوں کو نظر نہیں آ رہے تھے یعنی فرشتوں کے وہ غیبی لشکر جو عام لوگوں کو تو نظر نہیں آتے۔ لیکن ان کے شاندار کارنامے مختلف شکلوں میں ظہور پزیر ہوتے رہتے ہیں، جس سے اہل ایمان کی حوصلہ افزائی ہوتی رہتی ہے، اور ان کے دشمن مرعوب ہوتے رہتے ہیں۔ غزوہ بدر میں بھی ان کا نزول ہوا تھا جیسا کہ سورہ انفال میں ارشاد فرمایا گیا۔ سو اس سے واضح ہو جاتا ہے کہ جو لوگ اللہ پر صحیح طور پر توکل و اعتماد کرتے ہیں اللہ تعالیٰ ان کی مدد فرماتا ہے اور اللہ تعالیٰ ان کو طرح طرح سے اپنی نصرت و امداد سے سرفراز فرماتا ہے۔ اور اللہ اپنے اوپر اعتماد کرنے والوں کو تنہا ہی کافی ہے اور اس کی مدد اگر حاصل ہو تو ساری دنیا کی مخالفت بھی حق والوں کا کچھ نہیں بگاڑ سکتی۔
۱۶۔۔۔    سو اس سے واضح فرما دیا گیا کہ قتل یا موت سے ڈر کر بھاگنا، اور ادائے فرض سے راہِ فرار اختیار کرنا محض حماقت ہے، کیونکہ زندگی و موت کا معاملہ تمام کا تمام اللہ تعالیٰ ہی کے قبضہ قدرت و اختیار میں ہے جب اس کی طرف سے موت نے آنا ہوا، تو اس کو کوئی ٹال نہیں سکتا۔ اور جب اس کی طرف سے موت آنے والی نہ ہوئی، تو کوئی کسی کو موت دے نہیں سکتا۔ تو پھر موت سے ڈرنے کا کیا فائدہ؟ اور اس کا کیا مطلب؟ سوائے اپنی بلادت و حماقت کے، اور جب موت نے اپنے وقت پر بہر حال آ کر اور واقع ہو کر ہی رہنا ہے تو پھر عقل وخرد کا تقاضا یہ ہے کہ دنیا کی اس محدود اور فانی زندگی کو حق اور ہدایت کے تقاضوں کے مطابق صرف کیا جائے، تاکہ اس طرح یہ دارین کی سعادت و سرخروئی سے سرفرازی کا ذریعہ بن جائے۔ اور جس کا طریقہ اور واحد طریقہ یہ ہے کہ اس کو اللہ اور اس کے رسول کے ارشادات اور اس کی ہدایات و تعلیمات کے مطابق صرف کیا جائے۔ ورنہ اگر کسی نے اس طرح موت یا قتل کے خوف سے بھاگ کر اپنی دانست کے مطابق اپنی زندگی کو بچا بھی لیا تو آخر کب تک؟ آخرکار اس نے بہر حال ایک دن مرنا اور اپنے خالق و مالک کے حضور پیش ہونا ہے، اور وقت مقرر پر ایسے بہر حال ہو کر رہے گا، اور وَاِذًا لاَّ تُمَتَّعُوْنَ اِلاَّ قَلِیْلًا کے ارشاد سے یہ بات بھی نکلتی ہے کہ ایسے فراریوں اور بھگوڑوں کی عمر خیر و برکت سے بالکل محروم ہو جاتی ہے، وہ اس طرح کے گریز و فرار سے حیات دنیا کی چند روزہ زندگی کے جتنے بھی دن گزارتے ہیں وہ دراصل ایک بے برکت اور بے خبری زندگی کے دن گزارتے ہیں، اس کے برعکس جو لوگ گریز و فرار کے بجائے راہِ حق و ہدایت پر مستقیم و ثابت قدم رہتے ہیں، اور وہ اس کے تقاضوں کو پورا کرتے ہیں تو ان کی زندگی خیر و برکت والی زندگی ہوتی ہے، اور ایسی اور اس حد تک کہ وہ اپنی اس چند روزہ زندگی اور اس کے اندر کی گئی اپنی مساعی جمیلہ کے عوض آخرت کی اَبَدی اور حقیقی زندگی میں ہمیشہ کی اور حقیقی و اَبَدی بادشاہی سے سرفراز ہوتے ہیں جو کہ اصل اور حقیقی کامیابی ہے۔ پس اسی کو اپنا اصل مقصد اور حقیقی نصب العین بنانا چاہیئے، اور یہ چیز دین حنیف کی تعلیمات مقدسہ کو اپنائے بغیر ممکن نہیں سو ایمان و یقین اور اس کے مطابق عمل صالح ہی حقیقی فوز و فلاح سے سرفرازی کا واحد ذریعہ و وسیلہ ہے، اور ایسا عظیم الشان اور پاکیزہ و سیلہ ہے جو انسان کو دارین کی سعادت و سرخروئی سے سرفراز کرتا ہے، کہ اس سے انسان کو اس دنیا میں حیات طیبہ یعنی پاکیزہ زندگی کی سعادت نصیب ہوتی ہے، اور اسی سے وہ آخرت کی فوز و فلاح سے سرفراز ہو سکتا ہے، وباللہ التوفیق لمایُحِبُّ ویرید، وعلی مایُحِبُّ ویرید،
۲۰۔۔۔    سو اس سے ان مذکورہ بالا لوگوں کی منافقت اور انکی بزدلی کو اور واضح فرما دیا گیا، کہ حملہ آور گروہ تو رسوا ہو کر واپس چلے گئے، لیکن ان کا حال یہ ہے کہ یہ کہتے ہیں وہ ابھی واپس نہیں گئے اور مزید یہ کہ اگر آئندہ کبھی یہ گروہ دوبارہ حملہ آور ہو جائیں، تو یہ منافق لوگ چاہیں گے کہ اس وقت یہ مدینے میں رہیں ہی نہ، بلکہ باہر کہیں کسی دیہات میں جا کر رہنے لگیں، اور وہیں سے ان کے حالات معلوم کرتے رہیں، اور اہل ایمان کی تسلی کے لئے مزید ارشاد فرمایا گیا کہ اگر یہ لوگ تمہارے اندر موجود ہوتے تو بھی یہ لڑتے نہ مگر بہت تھوڑا، یعنی محض دکھلاوے کیلئے، اور ظاہر داری کے طور پر سو اچھا ہے کہ یہ دور ہی رہیں، خس کم جہاں پاک،
۲۱۔۔۔    سو پیغمبر کے اسوہ حسنہ کی پیروی انسان کو دارین کی سعادت و سرخروئی سے سرفراز کرنے والی واحد راہ ہے اور پیغمبر کا یہ اسوہ انسان کی زندگی میں ہر موقع پر مشعل راہ ثابت ہوتا ہے۔ غزوہ احزاب کے اس ہولناک موقع پر بھی پیغمبر کا یہ اسوہ حسنہ سب کے سامنے موجود تھا۔ اور ہر کوئی اپنی آنکھوں سے دیکھ رہا تھا، کہ آپ صلی اللہ علیہ و سلم نے تمام تر خطرات کا نہایت عزم و ہمت اور صبر و استقامت کے ساتھ مقابلہ کیا۔ جس کی برکات کے نتیجے میں اور اللہ تعالیٰ کے خاص فضل و کرم سے دشمن اتنی بڑی تعداد میں ہونے کے با وصف اور مسلمانوں کو ختم کرنے کے ارادہ و پروگرام کے ساتھ انکے خلاف اس قدر دور سے ہر طرح کی تیاری کے ساتھ آنے کے باوجود، اور ان کے وجود کو صفحہ ہستی سے مٹا دینے کے خوفناک ارادوں اور منصوبوں کے ساتھ آنے کے باوجود یہ لوگ بے نیل مرام اور خائب و خاسر ہو کر واپس لوٹے۔ اور مسلمانوں کا بال بھی بیکا نہ کر سکے۔ اور اللہ تعالیٰ کے فضل و کرم سے ان کی نکسیر بھی نہ پھوٹی۔ اور قدرت نے ان کی مدد کے لئے غیب سے امداد فرمائی۔ سو پیغمبر کے اسوہ حسنہ کی پیروی سعادت دارین سے سرفرازی کا ذریعہ و وسیلہ ہے۔ لیکن اس کو اپنانے کی توفیق انہی خوش نصیبوں کو ملتی ہے جو قیامت کے یوم جزاء کی امید رکھتے ہیں اور اللہ کو کثرت سے یاد کرتے ہیں۔ وباللہ التوفیق لمایحب ویرید، وعلی مایحب ویرید، بکلِّ حالٍ من الاحوال
۲۳۔۔۔    اوپر منافقین کی منافقت اور ان کی بزدلی کا حال بیان فرمایا گیا تھا۔ اب اس کے مقابلے میں یہاں پر سچے اور مخلص اہل ایمان کا حال بیان فرمایا گیا ہے، کہ انہوں نے دشمن کے ان ہولناک لشکروں کو دیکھنے کے بعد مرعوب ہونے کے بجائے کہا کہ یہی وہ چیز ہے جس کا وعدہ ہم سے اللہ اور اس کے رسول نے کیا تھا اور اللہ اور اس کے رسول کا وعدہ بہر حال سچا ہے، اور اس سے ان کے جذبہ تسلیم و رضا ہی میں اضافہ ہوا، سو ایمان و یقین کی دولت انسان کو دارین کی سعادت و سرخروئی سے سرفرازی کرنے والی دولت ہے، جبکہ اس سے محرومی ہر خیر سے محرومی ہے، کہ مومن صادق کی زندگی خیر ہی خیر ہے، اس کے لئے ناکامی و نامرادی کسی بھی حالت میں نہیں ہو سکتی، وہ زندہ رہتا ہے تو خیر و برکت والی زندگی گزارتا ہے اور مرتا ہے اجر و ثواب کی دولت کے ساتھ مرتا ہے، جبکہ ایمان و یقین کی دولت سے محرومی ہر خیر سے محرومی کا بیش خیمہ اور خسارہ ہی خسارہ ہے، والعیاذُ باللہ العظیم بکل حال من الاحوال وفی کل موطن من المواطن فی الحیاۃ، یامَنْ بیدہ ملکوتُ کُلّ شَیْءٍ وَہُوَ یُجِیْرُ وَلَایُجَارُ علیہ،
۲۵۔۔۔    سو اس سے اس نتیجہ و انجام کو بیان فرمادیا گیا جو اللہ تعالیٰ پر بھروسہ اور توکل و اعتماد کے نتیجے میں، اس جنگ، یعنی غزوہ احزاب میں ظاہر ہوا، کہ کافر لوگ جس طرح حق اور اہل حق کے خلاف دشمنی و عداوت اور بغض و عناد کے ساتھ بھرے ہوئے آتے تھے۔ اسی طرح اس بغض و عناد کی آگ کے ساتھ بھرے ہوئے واپس لوٹے اس کے کچھ حصے کو بھی یہ لوگ اپنے اندر سے نہ نکال سکے۔ اسلام اور مسلمانوں کے خلاف وہ جو بڑے بڑے منصوبے لے کر آئے تھے ان میں سے کسی میں بھی ان کو کسی بھی طرح کی کوئی کامیابی نصیب نہ ہو سکی۔ اور اس لڑائی میں اللہ خود ہی مسلمانوں کو کافی ہو گیا۔ ان کو کوئی لڑائی لڑنی ہی نہیں پڑی۔ بلکہ اللہ تعالیٰ نے خود ہی ان کے دشمنوں کے پاؤں اکھاڑنے کے لئے بادِ تند و تیز بھیج دی۔ اور ان کی مدد کے لئے آسمان سے فرشتوں کے لشکر اتار دیئے۔ آیت کریمہ کے آخر میں ارشاد فرمایا گیا کہ اللہ بڑا ہی قوت والا، انتہائی زبردست ہے وہ جو چاہے اور جیسا چاہے کرے اس کے لئے نہ کچھ مشکل ہو سکتا ہے اور نہ ہی کوئی اس کی راہ میں رکاوٹ بن سکتا ہے۔ پس جو لوگ صدق دل سے اس پر بھروسہ کریں گے اور اسی کے بھروسے پر اس کی راہ میں اٹھیں گے وہ ان کو بے یار و مددگار نہیں چھوڑے گا۔ بلکہ عناصر کائنات کو ان کی مدد میں لگا دے گا۔ اور ان کی مدد کے لئے وہ ملائکہ کی فوج بھیج دے گا، سبحانہ و تعالیٰ۔
۲۷۔۔۔    اس سے مراد یہود بنو قریظہ ہیں جنہوں نے رسول اللہ صلی اللہ علیہ و سلم سے امن و صلح کا معاہدہ کر رکھا تھا لیکن جب انہوں نے احزاب کی زبردست اجتماعی قوت کو دیکھا۔ اور انہوں نے ان کو بتایا کہ ہم مسلمانوں کو ہمیشہ کے لئے مٹانے اور نیست و نابود کر دینے کے ارادہ و پروگرام کے ساتھ آئے ہیں۔ اس لئے اس موقع پر تم بھی ہمارے ساتھ شامل ہو جاؤ کہ یہ موقع پھر کبھی ہاتھ نہیں آئے گا، تو پہلے تو ان لوگوں نے اپنے اس معاہدہ امن و صلح کی بناء پر اس بارہ کچھ پس و پیش کیا۔ لیکن کچھ ہی توقف کے بعد یہ بھی اپنا وہ معاہدہ توڑ کر دشمنوں کے ساتھ شریک و شامل ہو گئے۔ جس سے دشمنوں کا حوصلہ دو چند ہو گیا۔ اور مسلمانوں کی پریشانی اور آزمائش بھی کہیں بڑھ گئی، مگر آخرکار اللہ تعالیٰ کے و فضل و کرم سے اور اس کی تائید غیبی کے نتیجے میں جس طرح ان احزاب کو ذلت آمیز شکست سے دوچار ہونا پڑا۔ اسی طرح انکو بھی نہایت ذلت آمیز انجام سے دو چار ہونا پڑا۔ روایات کے مطابق احزاب کے محاذ جنگ سے واپسی کے فوری بعد اللہ تعالیٰ کی طرف سے نبی صلی اللہ علیہ و سلم کو بنو قریظہ پر حملے اور چڑھائی کا حکم و ارشاد ہو گیا، چنانچہ اس کے مطابق آنحضرت صلی اللہ علیہ و سلم نے مسلمانوں کو ان پر حملہ کرنے کا حکم دے دیا، جس پر انہوں نے بنو قریظہ کا محاصرہ کر لیا، جو تقریباً کوئی پچیس دن تک جاری رہا۔ آخرکار انہوں نے مرعوب ہو کر حضرت سعد بن معاذ کو اپنا حَکمَ مان لیا۔ کہ ہمارے بارے میں وہ جو بھی فیصلہ دیں گے ہمیں منظور ہو گا۔ چنانچہ حضرت سعد نے ان کے بارے میں یہ فیصلہ دیا کہ انکے تمام قابل جنگ افراد کو قتل کر دیا جائے۔ چنانچہ اسی فیصلے کو نافذ کیا گیا اور اسی کے مطابق ان کے ساتھ معاملہ کیا گیا۔ اور ان پر قدرت کی طرف سے ایسا رعب طاری کر دیا گیا، کہ یہ اس فیصلے کے خلاف چوں بھی نہیں کر سکے۔ آیت کریمہ میں اسی واقعے کی طرف اشارہ فرمایا گیا ہے۔ کہ اللہ تعالیٰ نے ان لوگوں کو ان کے قلعوں سے اتار دیا، اور اس نے ان کے دلوں میں رعب ڈال دیا۔
۳۱۔۔۔    ان آیات کریمات سے اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں مواخذہ اتمام حجت کے اعتبار سے ہو گا۔ اور اعمال کا صلہ و بدلہ ان حالات کے اعتبار سے ملے گا جن میں ان کو انجام دیا گیا ہو گا۔ ازواج مطہرات کو رسول اللہ صلی اللہ علیہ و سلم کی زوجیت اور ان کی رفاقت و معیت کا جو شرف حاصل تھا وہ بلاشبہ ایک عظیم الشان اور بے مثال شرف واعزاز تھا، اور رسول اتمام حجت کا سب سے بڑا ذریعہ ہوتے ہیں اس لئے جہاں ازواج مطہرات کا شرف و مرتبہ سب سے بڑا اور بلند تھا وہاں ان کی مسؤلیت اور ذمہ داری بھی سب سے بڑی تھی، اور اسی اعتبار سے ان کے مواخذے کی شدت بھی دوسروں کے مقابلہ میں کہیں زیادہ ہو گئی اور رسول کی رفاقت کے تقاضوں کو کما حقہ پورا کرنا، اور اس عظیم الشان رشتہ و تعلق کو پورا طرح نبھانا، کوئی سہل اور آسان کام نہیں تھا۔ اس لئے اس کا صلہ و بدلہ اور اجر و ثواب بھی دو گنا رکھا گیا۔ اعمال کے صلہ و بدلہ اور جرموں پر گرفت و مواخذہ کے سلسلہ میں اللہ تعالیٰ کی سنت اور اس کا دستور یہی رہا ہے اور یہ عقل و فطرت کے تقاضوں کے عین مطابق اور مبنی بر عدل و حکمت ہے، اس لئے یہاں پر پیغمبر کے ذریعے اور آپ صلی اللہ علیہ و سلم کے واسطے سے ازواج مطہرات کو کہلوایا گیا کہ اگر بالفرض ان سے کوئی جرم و قصور صادر و سرزد ہو گیا، تو ان کو دوسروں کی نسبت سے دو گنا عذاب دیا جائے گا۔ اور اس کے برعکس جو صدق دل سے اللہ اور اس کے رسول کی فرمانبرداری اور نیک عمل کرتی رہیں گی۔ انکو اجر و ثواب بھی دوہرا اور دو گنا دیا جائے گا۔ اور ان کو رزق کریم سے بھی نوازا جائے گا۔ رزق کے بارے میں حضرات اہل علم کا کہنا ہے کہ جب اس کی نسبت اللہ کی طرف ہوتی ہے تو اس سے مراد دراصل اس کا فضل وکرم اور انعام و احسان ہوتا ہے، اور اس کی صفت کریم لا کر اس فضل و کرم اور انعام و احسان کا درجہ و مرتبہ اور بلند کر دیا جاتا ہے، کیونکہ اس سے مقصود یہ ہوتا ہے کہ ان کو یہ فضل و کرم بطور صدقہ و خیرات نہیں ملے گا۔ بلکہ یہ اس واہب مطلق جَلَّ جَلَالُہ، کی طرف سے بطور حق اور ہمیشہ کے لئے ملے گا اور ان کو یہ کسی قید و شرط کے بغیر اور بدوں کسی اندیشہ حساب و مواخذہ کے ملے گا۔ سبحان اللہ! کیا کہنے اس کی شان کرم کے، جس سے حضرت حق جَلَّ مَجْدُہ، کی طرف سے اس کے بندوں کو نوازا جاتا ہے، سو اس واہب مطلق جل وعلا کی طرف سے نوازتا ہی نوازنا ہے، اور ہمیشہ اور ہر طرح سے نوازنا، پس بندے کی طرف سے اپنے اس خالق و مالک کے ساتھ تعلق و رابطہ صحیح ہونا چاہیئے، کہ اس پر ایمان و یقین بھی پکا سچا ہو، اس پر بھروسہ و اعتماد بھی کامل ہو، اور وہ دل وجان سے رجوع بھی ہمیشہ اسی کی طرف رہے، اور مدد بھی اسی سے مانگے، اسی کی یاد دلشاد سے سرشار رہے، اور سب کچھ اسی سے ہونے کا یقین رکھے، کہ سب کچھ اسی کے قبضہ قدرت و اختیار میں ہے، وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال، وفی کل موطنٍ من المواطن فی الحیاۃ،
۳۵۔۔۔    اس آیت کریمہ میں اسلامی معاشرے کے اہم اور بنیادی تقاضوں کو واضح فرما دیا گیا۔ جس سے واضح ہو جاتا ہے کہ اللہ اور اس کے رسول کے یہاں جو معاشرہ مطلوب و محمود ہے، وہ کن کن صفات و خصال کا حامل اور امین و پاسدار ہونا چاہیے۔ اس لئے اس آیت کریمہ میں ایک جامع انداز و اسلوب کے ساتھ ان عمدہ صفات و خصال کو ذکر وبیان فرما دیا گیا جو اہل ایمان سے مطلوب ہیں۔ اسی لئے اس میں عورتوں کا ذکر ضمنا اور تبعا نہیں فرمایا گیا۔ بلکہ مردوں کے ساتھ ساتھ اور ان کے پہلو بہ پہلو فرمایا گیا ہے، اس لئے کہ عورتوں کا تناسب معاشرے میں نصف ومساوی اور برابر سرابر ہے۔ اور معاشرے کی اصلاح و فساد اور اس کے بناؤ بگاڑ میں ان کا حصہ مردوں کے برابر، بلکہ ان سے بھی کسی قدر اور بعض اعتبارات سے بہت زیادہ ہے، سو اس آیت کریمہ میں ذکر و بیان فرمودہ ان صفات و خصال کے ذریعے مسلمان مردوں اور مسلمان عورتوں کے سامنے ایک آئینہ رکھ دیا گیا ہے کہ اس میں وہ اپنی تصویر خود دیکھ لیں کہ ان کو کیسا اور کیا ہونا چاہیئے؟ اور وہ کیسے اور کیا ہیں؟ اور اس طرح اس آئینے کی روشنی میں وہ اپنی اصلاح اور اپنا محاسبہ خود کرلیا کریں۔ نیز ان صفات کے ذکر سے اس حقیقت کو بھی واضح فرما دیا گیا کہ اللہ تعالیٰ کے یہاں اصل اعتبار فلاں ابن فلاں، یا کسی نسبت اور ذات وغیرہ کا نہیں، بلکہ انسان کے اپنے ایمان و عقیدہ اس کے عمل و کردار، اور اس کی صفات و خصال کا ہے، اور یہ صفات جن کا ذکر اس آیت کریمہ میں فرمایا گیا ہے تعداد میں کل دس ہیں۔ اگر غور سے دیکھا جائے تو واضح ہو جائے گا کہ یہ اسلامی اخلاق و کردار کے تمام پہلوؤں کو شامل اور ان پر حاوی و محیط ہیں۔ ان میں سے کچھ کا تعلق حقوق اللہ سے ہے، اور کچھ کا حقوق العباد سے اور کچھ کا تعلق اصلاح نفس سے اور ان کے ذکر و بیان میں سب سے آخر میں ذکر اللہ کو بیان فرمایا گیا ہے۔ کیونکہ ذکر اللہ یعنی اللہ تعالیٰ کی یاد دلشاد ہی ان سب صفات و خصال کا منبع و مصدر بھی ہے، اور وہی ان کا محافظ اور دفاعی حصار بھی، بندہ جس قدر زیادہ اور صحیح طور پر ذکر و یاد خداوندی سے سرفراز و سرشار ہو گا اسی قدر یہ عمدہ صفات و خصال اس کے اندر اور پختہ ہوتی جائیں گی۔ سو اللہ تعالیٰ کا ذکر اور اس کی یاد دلشاد ہی سارے دین کی محافظ ہے اور اللہ تعالیٰ کے ذکر کا سب سے بڑا مظہر اور اس سے سرفرازی کا سب سے عمدہ ذریعہ و وسیلہ نماز ہے، کہ نماز دراصل ذکر اللہ ہی کا دوسرا نام ہے، کہ اس میں انسان اپنے ظاہر و باطن، اپنے قلب و قالب، اپنے قیام و قعود، اور اپنی حرکات و سکنات سب کے ذریعے اللہ تعالیٰ کے ذکر اور اس کی یاد دلشاد میں محو و مشغول ہوتا ہے، اس لئے قرآن حکیم میں اقامت صلوٰۃ یعنی نماز کو قائم کرنے کا حکم و ارشاد ذکر خداوندی سے سرشاری کے طور پر ہی فرمایا گیا، ارشاد ہوتا ہے اَقِمِ الصَّلٰوۃَ لِذِکْرِیْ، یعنی نماز قائم کرو میرے ذکر کیلئے، اور اس کے علاوہ قرآن حکیم میں دوسرے کئی مقامات پر بھی نماز کا ذکر اسی حیثیت سے فرمایا گیا ہے، کہ یہ تمام اعمال صالحہ اور خصال خیر کا منبع ومصدر بھی ہے۔ اور ان کے لئے محافظ اور دفاعی حصار بھی۔ وباللہ التوفیق لما یحب ویرید، وعلیٰ مایحب ویرید، بکل حالٍ من الاحوال، وفی کل موطنٍ من الموطن فی الحیاۃ،
۴۰۔۔۔    یہ خطاب ان لوگوں سے ہے جنہوں نے آنحضرت صلی اللہ علیہ و سلم کو حضرت زید کا باپ قرار دے کر حضرت زینب کے نکاح کے بارے میں ایک طوفان کھڑا کر دیا تھا، کہ آپ صلی اللہ علیہ و سلم نے اپنے بیٹے کی مطلقہ بیوی سے نکاح کرلیا۔ حالانکہ یہ سب کچھ قطعی طور پر بے بنیاد تھا، کیونکہ آنحضرت صلی اللہ علیہ و سلم حضرت زید کے اصل اور حقیقی باپ تھے ہی نہیں، کہ بیٹے کی مطلقہ سے نکاح کا کوئی سوال پیدا ہوتا، سو اس ہر زہ سرائی کی تردید کے سلسلے میں ایسے لوگوں سے خطاب کر کے ارشاد فرمایا گیا کہ محمد تمہارے مردوں میں سے کسی کے باپ نہیں ہیں، کہ آپ کی کوئی نرینہ بالغ اولاد تھی ہی نہیں، کیونکہ آپ کی نرینہ اولاد سب کی سب بچپن ہی میں انتقال کر گئی تھی۔ ان میں سے کوئی بھی رجال کی عمر کو نہیں پہنچا تھا، اور جب آپ صلی اللہ علیہ و سلم کسی مرد کے باپ ہیں ہی نہیں تو پھر کسی بیٹے کی مطلقہ سے نکاح کرنے کا سوال ہی کیا پیدا ہو سکتا ہے؟ لیکن آپ صلی اللہ علیہ و سلم چونکہ اللہ کے رسول اور خاتم النبیین ہیں، اور اللہ کے نبی اور رسول ہونے کی حیثیت سے آپ پر جو ذمہ داری عائد ہوتی ہے اس کا پورا کرنا آپ کے ذمے ضروری ہے، اور وہ آپ نے ادا فرمائی۔ اور آپ صلی اللہ علیہ و سلم چونکہ خاتم النبیین ہیں۔ آپ کے بعد قیامت تک کسی نبی نے نہیں آنا۔ اس لئے ضروری تھا کہ آپ کے ذریعہ متبنی سے متعلق جاہلیت کی رسم بد، اور جاہلانہ رواج، کی اصلاح کر دی جائے۔ کیونکہ آپ کے بعد اگر کسی اور نبی نے آنا ہوتا تو ہو سکتا تھا کہ اللہ تعالیٰ اس معاملے کو آئندہ کے لئے اٹھا رکھتا۔ لیکن جب آپ خاتم النبیین قرار پائے۔ سلسلہ نبوت آپ صلی اللہ علیہ و سلم پر پہنچ کر ختم ہو گیا۔ اب قیامت تک آپ صلی اللہ علیہ و سلم کے بعد نہ کسی نبی نے آنا ہے نہ کسی رسول نے تو ضروری تھا کہ آپ صلی اللہ علیہ و سلم کے ذریعے ہر اس چیز کی اصلاح کر دی جائے جو بگڑ چکی تھی، کیونکہ دین کی تکمیل آپ صلی اللہ علیہ و سلم پر ہو چکی۔ اور شریعت کو بھی آپ کے ذریعے مکمل کر دیا گیا۔ سو رسول کے بارے میں ضروری ہے کہ ان کو ان کے اصل منصب اور اصل ذمہ داریوں کے اعتبار سے دیکھا اور پرکھا جائے۔ نہ کہ اپنے رسم و رواج اور مفروضوں کے اعتبار سے۔
۴۲۔۔۔    اس سے منافقین و مفسدین کی محاذ آرائی کے مقابلے میں ثابت قدم رہنے کی تعلیم و تلقین بھی فرمائی گئی۔ اور اس کے لئے تدبیر بھی ارشاد فرمائی گئی کہ تم لوگ کثرت سے اللہ کا ذکر کیا کرو۔ اور صبح و شام اس کی تسبیح بھی کرتے رہا کرو۔ اور ذکر خداوندی تو مومن کے لئے اس کی سانس کی طرح ہر وقت ضروری ہے، کہ یہی دراصل اس کی زندگی ہے اور اسی میں اس کی قوت و برداشت کا راز ہے۔ اور شیطان اور اس کی ذریت کی شرانگیزی اور غوغہ آرائی کے مقابلے میں کام آنے والی بھی، یہی چیز ہے اسی لئے قرآن حکیم میں جہاں جہاں معاندین و اشرار کے مقابلے میں اہل ایمان کو ثابت قدمی کی تعلیم و تلقین فرمائی گئی ہے، وہاں ان کو نماز کی خاص طور پر تاکید فرمائی گئی ہے اور ذکر کے بعد یہاں پر دوسری چیز یہ ارشاد فرمائی گئی کہ تم لوگ صبح و شام اپنے رب کی تسبیح کرتے رہا کرو۔ جو کہ اصل میں تعبیر ہے نماز کی سو اس طرح یہاں پر عام کے بعد خاص کا ذکر فرمایا گیا ہے، اور نماز کے لئے خاص خاص اوقات مقرر فرما دیئے گئے، جن کی جامع تعبیر صبح و شام ہے۔ پس نماز کا اپنے مقررہ وقتوں میں اہتمام ضروری ہے۔قرآن حکیم میں تو نماز کی طرف اشارے ہی فرمائے گئے ہیں، نماز کی ادائیگی اور اس سے متعلق دوسری تمام تفصیلات کو احادیث میں بیان فرمایا گیا ہے جس سے واضح ہو جاتا ہے کہ حدیث کے بغیر قرآن کو سمجھنا ممکن نہیں۔
۴۸۔۔۔    سو اس ارشاد میں اللہ کے رسول کے نذیر ہونے کے پہلو کو واضح فرما دیا گیا کہ آپ حق بات کی تبلیغ بہر حال کرتے رہیں، اور کافروں اور منافقوں کی باتوں پر کوئی دھیان اور توجہ نہ دیں۔ کہ آپ کا کام تو بہر حال انذار و تبلیغ ہے۔ ان معاندین و منکرین کی ایذاء رسانیوں کو خاطر میں نہ لائیں۔ اور بھروسہ ہمیشہ اللہ ہی پر رکھیں، کہ وہ کار سازی کے لئے کافی ہے۔ وہ ایسے بدبختوں سے خود ہی نبٹ لے گا۔ سو اس ارشاد میں جہاں ایک طرف پیغمبر کے لئے تسلیہ و تسکین کا بڑا سامان ہے وہیں اس میں منکرین و مخالفین کے لئے سخت تنبیہ و تحذیر بھی ہے کہ وہ اپنی روش سے باز آ جائیں۔ ورنہ ان کا نتیجہ و انجام بہت برا ہو گا کہ ان کو اپنے کفر و نفاق اور عداوت و ہٹ دھری کا بھگتان بہر حال بھگتنا ہو گا۔ اور بڑی ہی ہولناک شکل میں، والعیاذ باللہ جل وعلا
۵۰۔۔۔    یہاں پر مِمَّا اَفَاءَ اللّٰہُ عَلَیْکَ کی تصریح سے اس امر کو واضح فرما دیا یا کہ یہاں پر مَامَلَکَتْ یَمِیْنُکَ سے مراد عام باندیاں نہیں ہیں، بلکہ اس سے مراد وہ خاص عورتیں ہیں جو جنگ اور جہاد میں قید ہو کر آتیں۔ ان اسیرات میں بسا اوقات شریف خاندانوں اور سرداروں کی بہو بیٹیاں بھی ہوتی تھیں۔ جن کے ساتھ فی الجملہ امتیازی سلوک کرنا عقل ونقل دونوں کا تقاضا تھا، زمانہ جاہیت میں بھی ان کے ساتھ اس طرح کے امتیازی سلوک کی روایت موجود تھی اور اسلام نے بھی اس کو باقی رکھا۔ اس لئے اس طرح کی عورتیں تقسیم کے وقت بالعموم سرداروں ہی کو دی جاتی تھیں، اسی کے مطابق غزوہ بنو المصطلق میں حضرت جویرہ اور غزوہ خیبر کے موقع پر حضرت صفیہ حضور صلی اللہ علیہ و سلم کے حصے میں آئیں۔ آپ صلی اللہ علیہ و سلم نے ان کو لونڈیوں کی حیثیت سے بھی رکھ سکتے تھے لیکن آپ صلی اللہ علیہ و سلم نے ان کی خاندانی وجاہت کا لحاظ کرتے ہوئے ان کو آزاد کر کے ان سے نکاح فرما لیا اور یہ نکاح آپ صلی اللہ علیہ و سلم نے اسی اجازت کے تحت کئے جو اس آیت کریمہ میں آپ صلی اللہ علیہ و سلم کو دی گئی تھی، یہ اجازت اگر آپ کو حاصل نہ ہوتی تو آپ ان دونوں سیدات کو لونڈیوں کی حیثیت سے تو رکھ سکتے تھے، لیکن بیویوں کی حیثیت سے نہیں رکھ سکتے تھے، اور ظاہر ہے کہ یہ ایک قسم یک تنگی ہوتی جو آپ صلی اللہ علیہ و سلم کے منصب عالی کے اعتبار سے بعض اخلاقی اور سیاسی مصالح میں مخل ہوتی۔ اس لئے اللہ تعالیٰ نے آپ کو اس طرح کی کسی تنگی سے محفوظ رکھنے کے لئے یہ اجازت دے دی اور آپ کے یہ دونوں نکاح بالترتیب ۵ھ اور۷ھ میں ہوئے جس سے آپ کی ازواج مطہرات کی تعداد سات ہو گی۔ علیہ الصلوٰۃ والسلام
 کسی خاتون کے کسی کے لئے ہبہ کر دینے کامطلب یہ ہوتا ہے کہ وہ حقوق زوجیت سے متعلق اپنے ہر حق سے دست بردار ہو جائے۔ اور اپنے آپ کو اس طرح اس کے حوالے کر دے کہ اس کا شوہر اس کے حقوق زوجیت میں سے جو کچھ اس کو بخش دے وہ اس پر راضی رہے گی۔ اور اسی پر قناعت کرے گی، اور ظاہر ہے کہ یہ ایثار نفس کی بڑی اونچی مثال ہے روایات سے معلوم ہوتا ہے کہ متعدد صحابیات نے محض شرف نسبت حاصل کرنے کے لئے پیغمبر سے اس طرح کی خواہش کا اظہار کیا تھا حضور کی گھریلو زندگی کے بارے میں سب کو معلوم ہے کہ وہ فقر و فاقہ اور عسرت و تنگدستی کی زندگی تھی۔ جس کے بارے میں صحیح روایت میں حضرت عائشہ سے مروی ہے کہ وہاں لگاتار دو دو ماہ تک چولہے میں آگ نہیں جلتی تھی عرض کیا گیا کہ پھر آپ لوگوں کا گزارا کس طرح ہوتا تھا؟ تو آپ نے فرمایا وَمَا ہُوَ اِلاَّ الاْسْوَدَانِ التَّمْرُ وَالْمَاءُُ۔ یعنی ہمارا گزارا صرف دو کالی چیزوں پر ہوتا تھا یعنی پانی اور کھجور اسی لئے منافق عورتیں ازواج مطہرات کی اس فقیرانہ زندگی کی بناء پر ان کے اندر وسوسہ اندازی کرتی رہتی تھیں، کہ اگر وہ طلاق حاصل کریں تو وقت کے بڑے بڑے رئیسوں اور سرداروں کے ان کو نکاح کے پیغام آ سکتے ہیں اور اس طرح ان کی فقر و فاقہ کی یہ زندگی عیش و عشرت سے بدل سکتی ہے، ظاہر ہے کہ ایسی صورت میں کوئی عورت کسی دنیاوی طمع کی خاطر ہبہ اور بخشش کی کوئی ایسی درخواست پیش نہیں کر سکتی تھی یہ قربانی تو وہی خواتین دے سکتی تھیں جن کے دلوں میں اللہ کے رسول سے محبت و عقیدت اور خدمت و قدویت کا ایسا غیر معمولی اور بے پناہ جذبہ موجود ہو جس کے لئے وہ اپنی زندگی کا ہر ارمان قربان کرنے کو تیار ہوں، اور وہ حضور کی خدمت کی سعادت و شرف کو دوسری ہر چیز پر فوقیت دیتی ہوں، اور ظاہر ہے کہ یہ ایک نہایت پاکیزہ اور اعلیٰ جذبہ تھا۔ اس لئے اللہ تعالیٰ نے اس کا لحاظ فرمایا۔ اور حضور صلی اللہ علیہ و سلم کو اس بات کی اجازت دی کہ اگر کوئی مومن عورت اس طرح اپنے آپ کو ان کے لئے ہبہ کر دے اور حضور صلی اللہ علیہ و سلم اگر اس کو اپنے نکاح میں لینا چاہیں تو آپ ایسا کر سکتے ہیں اس کی ان کو اجازت ہے، کیونکہ یہ جذبہ اگرچہ بڑا پاکیزہ اور محمود جذبہ تھا۔ لیکن اس بارہ ہر درخواست کو قبول کر لینا چونکہ آنحضرت صلی اللہ علیہ و سلم کے لئے ممکن نہ تھا۔ اس لئے اس بارہ واضح فرما دیا گیا کہ یہ معاملہ کُلّیۃً حضور کی صوابدید پر منحصر ہے، کہ اس طرح کی کسی پیشکش کو اگر آپ چاہیں تو قبول کر لیں، نہیں تو نہیں، اور اس طرح کی آنحضرت صلی اللہ علیہ و سلم نے ایک ہی پیشکش قبول فرمائی تھی، اور وہ تھی اُمّ المومنین حضرت میمونہ کی پیشکش، جس کے مطابق ان کا نکاح آنحضرت صلی اللہ علیہ و سلم سے عمرۃ القضاء کے موقع پر ۷ھ میں ہوا تھا اس کے بعد آپ صلی اللہ علیہ و سلم نے اور کوئی نکاح نہیں فرمایا تھا۔ علیہ الصلوٰۃُ والسلام
۵۲۔۔۔    سو اس ارشاد سے ایک بات تو یہ واضح فرما دی گئی کہ مذکورہ بالا اصناف کی خواتین کے سوا دوسری تمام عورتوں کو پیغمبر کے لئے حرام فرما دیا گیا، جیسا کہ علامہ ابن کثیر نے حضرات مفسرین کرام کی ایک بڑی ثقہ جماعت کی طرف سے اس بات کی اس طرح تصریح نقل فرمائی ہے وَمَا سِویٰ ذالک من اَصْناف النساء فَلَایَحِلُّ لَکَ۔ یعنی ان کے سوا دوسری تمام اقسام کی عورتیں تمہارے لئے جائز نہیں، یعنی اس مخصوص دائرہ کے باہر سے کسی بھی عورت سے آپ نکاح نہیں کر سکتے۔ اور دوسری بات اس میں یہ واضح فرما دی گئی کہ آپ صلی اللہ علیہ و سلم کے لئے یہ بھی جائز نہیں کہ آپ صلی اللہ علیہ و سلم اپنی ازواج میں سے کسی کو الگ کر کے ان کی جگہ کسی دوسری عورت کو اپنے عقد نکاح میں لے آئیں۔ اگرچہ وہ آپ کی نظروں میں کتنی ہی پسندیدہ کیوں نہ ہو۔ اور تیسری بات اس میں یہ ارشاد فرمائی گئی کہ اللہ ہر چیز پر نگہبان ہے پس ہمیشہ اس بات کا دھیان رہے کہ اس کے ساتھ ہمارا معاملہ درست رہے۔ اور یہاں پر ظاہر ہے کہ اس کے مخاطب حضور صلی اللہ علیہ و سلم ہی ہیں اس لئے اس سے یہ بات واضح ہو جاتی ہے کہ اللہ تعالیٰ کے یہاں ہر کوئی مسؤل اور جوابدہ ہے۔ اور جو جتنا بڑا ہو گا اتنا ہی زیادہ مسؤل ہو گا، جس سے یہ اہم درس ملتا ہے کہ ہر کسی کے لئے ضروری ہے کہ وہ اللہ تعالیٰ کے مواخذہ سے قبل اپنا محاسبہ خود کر لے اور اس یقین و اعتقاد کے ساتھ محاسبہ کرے کہ اس کی زندگی کا کوئی بھی گوشہ اللہ تعالیٰ کی نگاہوں سے اوجھل نہیں ہو سکتا۔ سبحانہ و تعالیٰ، اس لئے بندے کو ہمیشہ اسی اہم اور بنیادی تعلیم کو اپنے پیش نظر رکھنا چاہیے کہ میرا معاملہ میرے اس خالق و مالک کے ساتھ ہر اعتبار سے صحیح اور درست رہے کہ یہ اس کا مجھ پر حق بھی ہے، اور اسی میں میرا بھلا اور فائدہ بھی ہے، دنیا میں بھی اور آخرت میں بھی، وباللہ التوفیق لما یحب ویرید، وعلی مایحب ویرید، بِکلِّ حَالٍ مِّن الاحوال،
۵۴۔۔۔    اس ارشاد سے اس اہم اور بنیادی حقیقت کو واضح فرما دیا گیا کہ اللہ تعالیٰ سے کسی چیز کو چھپانا ممکن نہیں، کہ وہ ظاہر اور پوشیدہ ہر بات کو جانتا ہے اور پوری طرح اور ایک برابر جانتا ہے، اس لئے اس سے کوئی بھی بات، اور کسی کی کوئی بھی حالت اور کیفیت مخفی نہیں رہ سکتی، اس لئے اس کے یہاں صرف ظاہر داری کبھی نہیں چل سکے گی، سبحانہ و تعالیٰ، بلکہ اس کے ساتھ اپنے دل اور باطن کا معاملہ بھی صحیح رکھنے کی ضرورت ہے، وباللہ التوفیق لمایُحِبُّ ویرید، وعلی مایُحِبُّ ویرید،
۵۵۔۔۔    اوپر والی آیت کریمہ میں ازواج مطہرات کے گھروں میں دوسروں کے داخل ہونے کے سلسلے میں جو خاص پابندیاں عائد کی گئی ہیں، اس آیت کریمہ میں ان لوگوں کا ذکر فرمایا گیا ہے جو ان پابندیوں سے مستثنیٰ ہیں اور اس ضمن میں ان خاص اور اہم رشتہ داروں کا ذکر فرمایا گیا ہے جن پر مذکورہ بالا پابندیاں عائد ہونگی جو سورہ نور کی آیت نمبر۳۱ میں ذکر فرمائی گئی ہیں، سو یہ آیت کریمہ بالکل اسی محل میں ہے جس میں سورہ نور کی مذکورہ بالا آیت کریمہ وارد ہوئی ہے دونوں کے اندر وارد ہونے والے الفاظ بھی اکثر مشترک ہیں، آخر میں ازواج مطہرات کو بھی اسی طرح کی تنبیہ فرمائی گئی جس طرح کی تنبیہ دوسروں اہل ایمان کے لئے ارشاد فرمائی گئی ہے، سو اس سے واضح فرما دیا گیا کہ اللہ تعالیٰ کے احکام اور اس کی ہدایات کی پابندی کے سلسلہ میں محض ظاہر داری اور خانہ پوری مقصود نہیں، بلکہ اصل مقصود یہ ہے کہ ان کی تعمیل پوری خدا ترسی اور تقوی و پرہیزگاری کے تقاضوں کے مطابق کی جائے، اور اس اہم اور بنیادی حقیقت کو ہمیشہ پیش نظر رکھا جائے کہ اللہ تعالیٰ ہمیشہ اور ہر حال میں تم پر مطلع و شاہد ہے کسی کی کوئی بھی حالت و کیفیت اس سے کسی بھی طرح مخفی ومستور نہیں رہ سکتی اور کوئی بھی جگہ ایسی نہیں ہو سکتی جہاں انسان اس سے چھپ سکے۔ پس ہمیشہ اور ہر حال میں اس کے ساتھ اپنا معاملہ صحیح و صاف رکھنے کی فکر و کوشش کی جائے کہ یہی اصل الاصول ہے۔ وباللہ التوفیق لما یحب ویرید، وعلیٰ مایحب ویرید،
۵۶۔۔۔    سو اس ارشاد سے اہل ایمان کو اللہ کے رسول پر صلوٰۃ و اسلام بھیجنے کی تعلیم تلقین اور اس کا حکم و ارشاد بھی فرمایا گیا ہے، اور ساتھ ہی اس کی عظمت و اہمیت بھی واضح فرما دی گئی، اور یہ کہ اس میں اہل ایمان کا خود اپنا ہی بھلا اور فائدہ ہے کہ اس سے ان کو اللہ تعالیٰ اور اس کے فرشتوں کے ساتھ ہم آہنگ وہم رنگ ہونے کی وہ سعادت نصیب ہوتی ہے جس جیسی دوسری کوئی سعادت نہیں ہو سکتی، سو پیغمبر پر صلوٰۃ وسلام کی کثرت سے ایسے سچے ایمان والے اللہ تعالیٰ اور اس کے فرشتوں کے ساتھ ہم نوائی کے شرف سے مشرف ہو کر اپنے آپ کو رحمت خداوندی کے حقدار و سزا وار بناتے ہیں۔ کیونکہ نبی اکرم صلی اللہ علیہ و سلم نے ارشاد فرمایا کہ جو مجھ پر ایک مرتبہ درود بھیجتا ہے، اللہ تعالیٰ اس پر دس رحمتیں نازل فرماتا ہے، اور صلوٰۃ کا لفظ ان الفاظ میں سے ہے جن میں نسبت بدلنے سے معنی بدل جاتے ہیں، پس جب اس لفظ کی نسبت اللہ تعالیٰ کی طرف ہوتی ہے تو اس وقت اس کے معنی رحمت بھیجنے کے ہوتے ہیں، اور جب اس کی نسبت اللہ تعالیٰ کے فرشتوں اور اس کے بندوں کی طرف ہوتی ہے تو اس وقت اس کے معنی اللہ تعالیٰ سے رحمت کی دعاء و درخواست کرنے کے ہوتے ہیں، بہر کیف پیغمبر پر درود وسلام بھیجنا ایک عظیم الشان سعادت ہے جس سے اللہ تعالیٰ نے اپنے بندوں کو اپنے خاص فضل و کرم سے نوازا ہے، فلہ والحمدللہ ولہ الشکر، فَصَلِّ اللّٰہُمَّ و سلم عَلیٰ نَبِیِّنَا مُحَمَّدٍ وَّعَلیٰ اٰلِہٖ وَصَحْبِہٖ وَمَنْ وَالَاہُ، مَاتَبْقیٰ ہٰذہ الْاَحْرُفُ وَالْکَلِمَاتُ، وَہُوَ العزِیْزُ الْوَہَّاب،
۵۹۔۔۔    اس آیت کریمہ میں پیغمبر کے اہل بیت یعنی آپ صلی اللہ علیہ و سلم کی ازواج مطہرات اور آپ کی بیٹیوں اور عام مسلمان خواتین کے بارے میں یہ تعلیم دینے کی ہدایت فرمائی گئی ہے، کہ جب ان کو کسی ضرورت کے پیش نظر اپنے گھروں سے باہر نکلنے کی ضرورت پیش آئے، تو وہ اپنی بڑی چادروں (جلابیب) کے کچھ حصوں کو اپنے اوپر لٹکا دیا کریں۔ تاکہ اس طرح ان کے اور دوسری غیر مسلم عورتوں اور لونڈیوں کے درمیان امتیاز ہو جائے۔ اور کسی کو ان سے کسی طرح کا تعرض اور چھیڑ خانی کرنے کی ہمت نہ ہو۔ واضح رہے کہ اس ہدایت کا تعلق گھر سے باہر کے پردے سے ہے۔ اور سورہ نور میں گھر کے اندر کے پردے سے متعلق ہدایت دی گئی ہے، یعنی جب ان کے اعزہ و اقرباء اجازت لے کر ان کے گھروں میں داخل ہوں تو ان کو چاہیے کہ وہ اپنے کپڑوں کے اندر سمٹ سمٹا کر رہیں۔ ان کے سامنے اپنی زیب و زینت کا اظہار نہ کریں۔ اور اپنے سینوں پر اپنی اوڑھنیوں کے بکل مار لیا کریں (وَلْیَضْرِبْنَ بِخُمُرِہِنَّ عَلیٰ جُیُوبِہِنَّ) اور ظاہر ہے کہ خمار یعنی اوڑھنی کا استعمال گھر کے اندر ہوتا ہے، اور جلباب یعنی بڑی چادر کا استعمال گھر کے باہر، سو مسلمان خواتین کو ہدایت فرمائی گئی ہے، کہ جب وہ اپنے گھروں سے باہر نکلیں تو اپنی ان بڑی چاروں (جلابیب) کا کچھ حصہ اپنے اوپر لٹکا لیا کریں۔ یعنی اپنی ان بڑی چاروں کے گھونگٹ نکال۔ تاکہ اس طرح ان کا چہرہ بھی فی الجملہ ڈھنک جایا کرے۔ اور انکو چلنے پھرنے میں زحمت بھی پیش نہ آئے۔ اور یہی جلباب یعنی بڑی چادر ہمارے دیہاتوں میں شریف عورتوں اور بڑی بوڑھیوں میں اب بھی رائج ہے۔ اور اسی نے فیشن کی ترقی سے اب برقعے کی شکل اختیار کر لی ہے۔ سو برقعہ اسی جلباب ہی کے قائم مقام ہے، پس اس ارشاد ربانی سے برقعے کا ثبوت بڑے واضح الفاظ میں ملتا ہے، مغربی تہذیب کے دلدادگان اگر اس کا انکار کرتے ہیں تو یہ ان کی اپنی فریب خوردگی اور ان کی ذہنی مرعوبیت کا نتیجہ ہے، پھر اس حجاب کی افادیت و ضرورت کے سلسلے میں واضح فرما دیا گیا کہ یہ طریقہ اس بات کے زیادہ قریب ہے کہ ان مسلم خواتین کی معرفت اور پہچان ہو جایا کرے، تاکہ کوئی ان سے کسی طرح کا تعرض یا چھیڑ خانی نہ کر سکے۔ اور یہ اس لئے کہ اس زمانے میں مدینہ طیبہ کے اندر غیر مسلم عورتیں بھی رہتی تھیں، جن کے یہاں پردے کی پابندی نہیں تھی۔ نیز وہاں پر لونڈیاں بھی ہوتی تھیں، جن کا معیار زندگی اور معیار اخلاق دونوں پست تھے، اس لئے شریر لوگوں کے لئے ان سے چھیڑ خانی کے لئے عذر اور بہانے بنانے کے مواقع بہت تھے۔ چنانچہ وہ اگر کسی مسلمان خاتون سے کسی طرح کی چھیڑخانی کرتے تو پھر کسی گرفت کے موقع پر کہہ دیتے کہ ہم سے غلطی ہو گئی کہ ہم نے سمجھا کہ یہ فلاں لونڈی ہے، ہم اس سے فلاں بات معلوم کرنا چاہتے تھے، وغیرہ وغیرہ اس لئے مسلم خواتین کے بارے میں ارشاد فرمایا گیا کہ وہ پردہ کر لیا کریں تاکہ ان کی پہچان ہو جایا کرے۔ اور وہ اس طرح کی کسی چھیڑخانی سے محفوظ رہیں۔ بہرکیف پردے میں حفاظت اور عزت و احترام کے کئی پہلو ہیں، اور یہ ایماندار خواتین کی عظمت شان کے اور انکی عفت و پاکدامنی کے تقاضوں کے عین مطابق ہے۔
۶۸۔۔۔    سو آج تو یہ لوگ اپنے لیڈروں اور اپنے بڑوں کے کہنے اور بہکانے میں آ کر حق بات سننے اور ماننے کو تیار ہی نہیں ہوتے، لیکن اس روز یہ لوگ رہ رہ کر افسوس کریں گے اور نہایت حسرت کے ساتھ اپنی اس تمنا کا اظہار کریں گے کہ اے کاش ہم نے اپنی دنیاوی زندگی میں اللہ اور اس کے رسول کی اطاعت کی ہوتی۔ اور ہم نے اپنے لیڈروں اور بڑوں کے چکمے میں آ کر اپنے لئے یہ شامت نہ بلائی ہوتی، سو آج تو یہ لوگ اپنے لیڈروں اور بڑوں کے خلاف کوئی بات سننے اور ماننے کو تیار نہیں ہوتے، لیکن اس روز یہ کھلم کھلا اپنی گمراہی کی ساری ذمہ داری انہی پر ڈالیں گے۔ اور صاف طور پر کہیں گے کہ اے ہمارے رب! ہم نے دنیا میں ان کی بات مانی، اور ہم انہی کے کہنے پر چلتے رہے۔ تو انہوں نے ہمیں سیدھے راستے سے بھٹکا دیا۔ پس تو اے ہمارے رب! ان کو ہمارے مقابلے میں دوگنا عذاب دے۔ کہ انہوں نے ہی ہمیں گمراہ کیا۔ اور اس ہولناک انجام سے دوچار کیا، اور ان کی پیروی کی بناء پر جس لعنت کے مستحق ہم ٹھہرے۔ اس سے بھی بڑی لعنت ان پر فرما، یہاں پر ان لوگوں کی اس درخواست ہی کا حوالہ دیا گیا اللہ تعالیٰ ان کو اس کا جو جواب دے گا اس کا کوئی ذکر نہیں فرمایا گیا۔ اس کا ذکر سورہ اعراف کی آیت نمبر۳٨ میں فرمایا گیا ہے چنانچہ وہاں پر ارشاد فرمایا گیا لِکُلٍّ ضِعْفٌ یعنی تم میں سے ہر گروہ کے لئے دوہرا عذاب ہے، کہ تم سب کا جرم دوہرا اور ڈبل ہے۔ یہاں پر سَادَتَنَا اور کُبَرَاءَ نَا کے دو لفظ ذکر فرمائے گئے ہیں، سادۃ جمع ہے سید کی جس کے معنی سردار کے آتے ہیں، سو اس سے مراد ان کے لیڈر اور سردار ہیں، اور کبراء جمع ہے کبیر کی جس سے مراد ان کے خاندانی اور مذہبی پیشوا ہیں، سو ان میں سے کسی کی بھی آنکھ بند کر کے، اندھی اور اوندھی اطاعت و فرمانبرداری جائز نہیں، بلکہ غور و فکر اور عقل و فہم کے استعمال کے بعد، اور اس بات کا جائزہ لے کر ان کی اطاعت کی جائے کہ ان میں سے کس کی بات حق اور اللہ اور اس کے رسول کے ارشادات کے مطابق ہے، اللہ تعالیٰ نے انسان کو حق اور باطل کے درمیان فرق و تمیز کرنے کے لئے عقل کے عظیم الشان جوہر اور اس کی روشنی سے نوازا ہے۔ اس لئے ہر انسان کے ذمے یہ فرض عائد ہوتا ہے کہ وہ عقل وخرد کی اس عظیم الشان کسوٹی سے کام لے۔ اور معاملے کو اس پر پرکھ کر دیکھے، تاکہ وہ اس حق ہی کی پیروی کرے جو اس کو اپنے ان بڑوں سے ملا ہے۔ اور اگر وہ اس کسوٹی کی پرکھ سے دیکھتا ہے کہ ان کی بات راہ حق و صواب سے ہٹی ہوئی ہے تو وہ اس کی پیروی نہ کرے۔ کیونکہ لَا طَاعَۃَ لِمَخْلُوْقٍ فِیْ مَعْصِبَۃِ الْخالِقِ کے بنیادی اصول اور ضابطہ کلیہ کا تقاضا یہی ہے۔ یعنی یہ کہ خالق کی معصیت و نافرمانی میں مخلوق کی اطاعت جائز نہیں، پس جو کوئی عقل کی اس کسوٹی سے صحیح طور پر کام لے گا وہ گمراہی کے کسی ایسے کھڈے میں نہیں گرے گا۔ اگر وہ کبھی کہیں ٹھوکر کھا بھی جائے گا تو امید ہے کہ اللہ تعالیٰ کی رحمت اس کو سہارے دے دے گی۔ اور وہ اس کو معاف فرما دے گا، لیکن جو کوئی آنکھیں بند کر کے اپنی باگ دوسروں کے ہاتھ میں پکڑا دے گا اس کا حشر وہی ہو گا جس کا ذکر اس آیت کریمہ میں فرمایا گیا ہے۔ والعیاذ باللہ بکل حالٍ مِّن الاحوال۔


(سورۃ سبأ ۔ سورہ نمبر ۳۴ ۔ تعداد آیات۵۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     سب تعریفیں اللہ ہی کے لئے ہیں جس کے لئے وہ سب کچھ ہے جو کہ آسمانوں میں ہے اور وہ سب کچھ بھی جو کہ زمین میں ہے اور اسی کے لئے ہے ہر تعریف آخرت (کے اس حقیقی اور ابدی جہاں ) میں بھی اور وہی ہے حکمت والا پورا باخبر
۲۔۔۔     وہ جانتا ہے وہ سب کچھ جو کہ داخل ہوتا ہے زمین میں اور وہ سب کچھ بھی جو کہ نکلتا ہے اس سے اور جو اترتا ہے آسمان سے اور جو چڑھتا ہے اس میں اور وہی ہے بڑا مہربان انتہائی بخشنے والا 
۳۔۔۔     اور کافر لوگ کہتے ہیں کہ ہم پر قیامت نہیں آئے گی کہو کیوں نہیں قسم ہے میرے رب کی جو کہ عالم غیب ہے وہ تم پر ضرور بالضرور آ کر رہے گی اس سے ذرہ برابر کوئی چیز پوشیدہ نہیں نہ آسمانوں (کی بلندیوں ) میں اور نہ زمین (کی پستیوں ) میں اور نہ اس سے کوئی چھوٹی چیز اور نہ بڑی مگر (یہ سب کچھ) ایک کھلی کتاب میں (ثبت و مندرج) ہے 
۴۔۔۔     تاکہ اللہ (تعالیٰ پورا) بدلہ دے ان لوگوں کو جو ایمان لائے اور انہوں نے کام بھی نیک کئے ایسے لوگوں کے لئے ایک بڑی ہی عظیم الشان بخشش بھی ہے اور عزت کی روزی بھی
۵۔۔۔     اور جو لوگ ہماری آیتوں کو نیچا دکھانے کے لیے زور لگاتے رہے ان کے لئے ایک بڑی ہی سختی کا دردناک عذاب ہے 
۶۔۔۔     اور وہ لوگ جن کو علم (کی دولت) سے نوازا گیا ہے وہ خوب جانتے ہیں کہ جو کچھ اتارا گیا آپ کی طرف آپ کے رب کی جانب سے وہی حق ہے جو راہنمائی کرتا ہے اس زبردست اور سب خوبیوں کے مالک کے راستے کی طرف
۷۔۔۔     اور کافر لوگ (تعجب اور استہزاء کے طور پر ایک دوسرے سے ) کہتے ہیں کہ کیا ہم تم کو ایک ایسے شخص کا پتہ نہ دیں جو تم سے یہ کہتا ہے کہ جب تم (مر کر) بالکل ریزہ ریزہ ہو جاؤ گے تو تم پھر نئے سرے سے پیدا کر دئے جاؤ گے 
۸۔۔۔     (نہ معلوم یہ شخص) جان بوجھ کر اللہ پر جھوٹ باندھتا ہے یا اس کو کوئی جنون لاحق ہو گیا ہے (نہیں ) بلکہ (اصل حقیقت یہ ہے کہ) جو لوگ ایمان نہیں رکھتے آخرت پر وہ عذاب اور دور کی گمراہی میں (پڑے ہوئے ) ہیں 
۹۔۔۔     کیا انہوں نے کبھی آسمان اور زمین (کی اس حیرت انگیز کائنات) میں غور نہیں کیا جو ان کے آگے اور پیچھے (ہر طرف پھیلی ہوئی) ہے اگر ہم چاہیں تو ان لوگوں کو دھنسا دیں زمین میں یا ان پر گرا دیں ٹکڑے آسمان سے بلاشبہ اس میں بڑی بھاری نشانی ہے ہر اس شخص کیلئے جو رجوع کرتا ہے (حق اور حقیقت کی طرف)
۱۰۔۔۔     اور بلاشبہ ہم نے داؤد کو بھی اپنی طرف سے بڑی فضیلت بخشی تھی (اور پہاڑوں سے بھی کہہ دیا تھا کہ) اے پہاڑو! تم بھی تسبیح کیا کرو ان کے ساتھ اور پرندوں کو بھی (یہی حکم دیا تھا) اور ہم نے ان کے لئے لوہے کو بھی نرم کر دیا تھا
۱۱۔۔۔     کہ تم زرہیں بناؤ پوری پوری اور ٹھیک اندازہ رکھو ان کی کڑیاں جوڑنے میں اور تم سب لوگ نیک کام کرو بے شک میں پوری طرح دیکھ رہا وہ سب کچھ جو تم لوگ کرتے ہو
۱۲۔۔۔     اور سلیمان کیلئے ہم نے ہوا کو مسخر کر دیا تھا اس کی صبح کی منزل مہینے بھر کی راہ کی تھی اور شام کی بھی مہینے بھر کی راہ کی تھی اور بہا دیا تھا ہم نے ان کیلئے پگھلے ہوئے تانبے کا چشمہ اور جنوں میں سے کچھ ایسے جن بھی ہم نے ان کے تابع کر دئیے تھے جو اپنے رب کے حکم سے ان کے آگے اس طرح کام کرتے تھے کہ ان میں سے جو بھی کوئی ہمارے حکم سے سرتابی کرتا اسے ہم مزہ چکھاتے ) دہکتی) بھڑکتی آگ کے عذاب کا
۱۳۔۔۔     وہ ان کے لئے بناتے جو کچھ کہ وہ چاہتے بڑی بڑی عمارتیں تصویریں حوض جیسے بڑے بڑے لگن اور (ایک ہی جگہ) جمی رہنے والی (بڑی بڑی) دیگیں داؤد کے خاندان والو تم نیک کام کرو شکر کے طور پر (ان عظیم الشان نعمتوں کے بدلے میں ) اور کم ہی لوگ ہیں میرے بندوں میں سے جو شکر ادا کرتے ہیں 
۱۴۔۔۔     پھر جب ہم نے نافذ کر دیا سلیمان پر موت کا اپنا فیصلہ تو جنوں کو ان کی موت کا کسی نے پتہ نہ دیا سوائے گھن کے اس کیڑے کے جو کھاتا رہا ان کے عصا کو سو (اس کے نتیجے میں ) جب گر پڑے سلیمان تو جنوں پر یہ حقیقت کھل گئی کہ اگر وہ غیب جانتے ہوتے تو (اس طرح اور اتنا عرصہ) مبتلا نہ رہتے (ذلت و) خواری کے اس عذاب میں 
۱۵۔۔۔     بلاشبہ قوم سبا کے لئے ان کے اپنے وطن میں ہی ایک بڑی نشانی تھی دو رویہ باغ دائیں اور بائیں (اور ساتھ ہی یہ اذن عام بھی کہ) کھاؤ تم لوگ اپنے رب کے دئیے ہوئے میں سے اور شکر بجا لاؤ اس (واہب مطلق) کا ملک پاکیزہ اور رب بخشش فرمانے والا
۱۶۔۔۔     پھر بھی انہوں نے سرتابی سے ہی کام لیا جس کے نتیجے میں (آخرکار) ہم نے چھوڑ دیا ان پر سیلاب اس بند کا اور ہم نے ان کو ان دو رویہ باغوں کے بدلے ایسے اور دو رویہ باغ دے دئیے جن میں بدمزہ پھل جھاؤ کے درخت اور کچھ تھوڑی سی بیریاں تھی
۱۷۔۔۔     یہ بدلہ دیا تھا ہم نے ان کو ان کے کفر کا اور ایسا بدلہ ہم نہیں دیتے مگر ایسے ہی بڑے ناشکرے انسان کو 
۱۸۔۔۔     اور ہم نے ان کے اور ان بستیوں کے درمیان جن کو ہم نے برکت عطا کر رکھی تھی ایسی بستیاں بسا دی تھیں جو (اس طویل شاہراہ پر) کھلی نظر آتی تھیں اور ان کے درمیان کی مسافتیں بھی ہم نے ایک مناسب اندازے پر رکھی تھیں چلو تم لوگ ان میں راتوں اور دنوں میں پورے امن (و سکون) کے ساتھ
۱۹۔۔۔     مگر وہ کہنے لگے کہ اے ہمارے رب دوری ڈال دے ہمارے سفروں کے درمیان اور (اس طرح) انہوں نے ظلم ڈھایا خود اپنی جانوں پر آخرکار ہم نے ان کو (قصے ) کہانیاں بنا کر رکھ دیا اور ان کو بالکل پارہ پارہ کر دیا بلاشبہ اس میں بڑی بھاری نشانیاں ہیں ہر اس شخص کے لئے جو بڑا صبر کرنے والا بڑا شکر گزار ہو
۲۰۔۔۔     اور واقعی ابلیس نے سچ کر دکھایا ان لوگوں کے بارے میں اپنا گمان سو یہ سب اس کے پیچھے چل پڑے بجز ایمان والوں کے ایک گروہ کے
۲۱۔۔۔     اور اس کا ان پر کوئی زور نہیں تھا مگر (اغواء اور وسوسہ اندازی کا اور وہ بھی اس لئے کہ) تاکہ ہم دیکھیں کہ کون ایمان رکھتا ہے آخرت پر اور کون اس کے بارے میں شک میں پڑا ہے اور تیرا رب ہر چیز پر نگہبان ہے 
۲۲۔۔۔     (ان سے ) کہو کہ پکار دیکھو تم لوگ ان کو جن کا تم گھمنڈ رکھتے ہو اللہ کے سوا وہ ذرہ برابر کسی چیز کا کوئی اختیار نہیں رکھتے نہ آسمانوں میں اور نہ زمین میں اور نہ ہی ان کا ان دونوں میں کسی طرح کا کوئی حصہ ہے اور نہ ہی ان میں سے کوئی اس کا (معاون و) مددگار ہے 
۲۳۔۔۔     اور اللہ کے یہاں کوئی سفارش کسی کو کام نہیں دے سکے گی بجز اس شخص کے جس کو اللہ خود اجازت دے یہاں تک کہ جب ان کے دلوں سے گھبراہٹ دور کی جائے گی تو وہ ایک دوسرے سے پوچھیں گے کہ کیا فرمایا آپ کے رب نے ؟ تو وہ کہیں گے کہ حق ہی فرمایا ہے اور وہی ہے بلند شان والا سب سے بڑا
۲۴۔۔۔     (ان سے ) پوچھو کہ بھلا کون تم کو روزی دیتا ہے آسمانوں اور زمین سے ؟ (جواب چونکہ متعین ہے اس لئے ) آپ خود ہی کہہ دو کہ اللہ اور (یہ کہ) بلاشبہ ہم یا تم یا قطعی طور پر ہدایت پر ہیں یا پڑے ہیں کھلی گمراہی میں 
۲۵۔۔۔     (ان سے ) کہو کہ نہ تم سے کوئی باز پرس ہو گی ان جرائم کے بارہ میں (جو بقول تمہارے ) ہم کر رہے ہیں اور نہ ہم سے کوئی باز پرس ہو گی تمہارے ان کاموں کے بارے میں جو تم لوگ کر رہے ہو
۲۶۔۔۔     (نیز ان سے یہ بھی) کہہ دو کہ ہمارا رب جمع فرمائے گا ہم سب کو پھر وہ (آخری اور عملی) فیصلہ فرما دے گا ہمارے درمیان حق کے ساتھ اور وہی ہے سب سے بڑا فیصلہ فرمانے والا سب کچھ جاننے والا
۲۷۔۔۔     (نیز ان سے یہ بھی) کہو کہ ذرہ مجھے دکھا تو دو ان ہستیوں کو جن کو تم لوگوں نے ملا رکھا ہے اس (وحدہٗ لاشریک) کے ساتھ شریک بنا کر ہرگز (اس کا کوئی بھی شریک) نہیں بلکہ وہی اللہ ہے سب پر غالب نہایت حکمت والا
۲۸۔۔۔     اور ہم نے نہیں بھیجا آپ کو (اے پیغمبر !) مگر سب لوگوں کے لئے خوشخبری دینے والا اور خبردار کرنے والا بنا کر لیکن اکثر لوگ جانتے نہیں (حق اور حقیقت کو)
۲۹۔۔۔     اور کہتے ہیں کہ کب پورا ہو گا تمہارا یہ وعدہ اگر تم سچے ہو؟ (اپنے اس وعدہ و عہد میں ؟)
۳۰۔۔۔     سو (ان سے ) کہو کہ تمہارے لئے ایک ایسے دن کا وعدہ بہر حال مقرر ہے جس سے تم پل بھر کے لئے نہ پیچھے ہو سکتے ہو اور نہ آگے بڑھ سکتے ہو
۳۱۔۔۔     اور کافر لوگ کہتے ہیں کہ ہم نہ تو اس قرآن پہ ایمان لائیں گے اور نہ ہی اس پر جو اس سے آگے ہے اور اگر کسی طرح تم دیکھ سکتے (اس منظر کو) کہ جب (نور حق و ہدایت سے محروم) ان ظالموں کو کھڑا کر دیا گیا ہو گا ان کے رب کے حضور اور یہ آپ میں ایک دوسرے پر بات ڈالتے (اور الزام دھرتے ) ہوں گے (تو تم کو ایک بڑا ہی ہولناک منظر نظر آئے جب کہ) وہ لوگ جن کو (دنیا میں ) دبا کر رکھا گیا وہ (مارے حسرت و یاس کے چلا چلا کر) ان لوگوں سے کہہ رہے ہوں گے جو کہ دنیا میں بڑے بنے ہوئے تھے کہ اگر تم لوگ نہ ہوتے تو ہم ضرور ایمان لے آتے 
۳۲۔۔۔     اس کے جواب میں وہ لوگ جو بڑے بنے ہوئے تھے دبا کر رکھے گئے ان لوگوں سے کہیں گے کہ کیا ہم نے تمہیں روکا تھا ہدایت (کی روشنی) سے جب کہ وہ تمہارے پاس پہنچ چکی تھی؟ نہیں بلکہ تم لوگ خود مجرم تھے 
۳۳۔۔۔     اور اس پر دبا کر رکھے جانے والے لوگ اپنی بڑائی کے گھمنڈ میں مبتلا رہنے والے اپنے ان پیشواؤں (اور گروؤں ) سے کہیں گے کہ نہیں بلکہ یہ رات اور دن کی تمہاری مکاری تھی جب کہ تم لوگ ہم سے کہا کرتے تھے کہ ہم کفر کریں اللہ کے ساتھ اور اس کیلئے دوسرے طرح طرح کے شریک (اور ہمسر) ٹھہرائیں اور وہ چھپا رہے ہوں گے اپنی ندامت کو (ایک دوسرے سے ) جب کہ وہ دیکھیں گے اس عذاب کو (جو ان کے لئے مقدر ہو چکا ہو گا) اور ہم نے ڈال دئے ہیں طوق ان لوگوں کے گلوں میں جو کہ (اکڑے اور) اڑے ہوئے ہیں اپنے کفر (و باطل) پر ان کو بدلہ نہیں دیا جائے گا مگر ان کے انہی کاموں کا جو وہ خود کرتے رہے تھے (اپنی دنیاوی زندگی میں )
۳۴۔۔۔     اور ہم نے کسی بھی بستی میں کوئی خبردار کرنے والا نہیں بھیجا مگر وہاں کے عیش پرست لوگوں نے یہی کہا کہ ہم تو قطعی طور پر منکر ہیں اس چیز کے جس کے ساتھ تم لوگوں کو بھیجا گیا ہے
۳۵۔۔۔     اور یہ کہتے ہیں کہ ہم تو مال و دولت میں بھی تم سے زیادہ ہیں اور اولاد (اور جتھے ) کے اعتبار سے بھی تم سے کہیں بڑھ کر ہیں اور ہمیں کوئی عذاب (وغیرہ) نہیں ہونے کا
۳۶۔۔۔     (ان سے ) کہو کہ (مال و دولت پر اترانے والو یاد رکھو کہ) بے شک میرا رب کشادہ کرتا ہے روزی جس کے لئے چاہتا ہے اور وہی تنگ کرتا ہے (جس کے لئے چاہتا ہے ) لیکن اکثر لوگ جانتے (اور مانتے ) نہیں 
۳۷۔۔۔     اور یہ (بھی سن لو کہ) تمہارے یہ مال اور تمہاری یہ اولا دیں (جن پر تم لوگوں کو اتنا ناز ہے ) کوئی ایسی چیزیں نہیں ہیں جو تمہیں ہمارے قریب کر سکیں ہاں مگر جو (سچے دل سے ) ایمان لائے اور وہ کام بھی نیک کرے سو ایسے لوگوں کے لئے کئی گنا بدلہ ہے ان کے ان کاموں کا جو یہ کرتے رہے ہیں اور یہ (جنت کی) ان عالی شان عمارتوں میں امن و سکون کے ساتھ رہیں گے
۳۸۔۔۔     اور جو لوگ ہماری آیتوں کو نیچا دکھانے کی کوشش میں لگے ہوئے ہیں وہ عذاب میں پکڑے ہوئے حاضر کئے جائیں گے 
۳۹۔۔۔     کہو بے شک میرا رب روزی کشادہ کرتا ہے اپنے بندوں میں سے جس کے لئے چاہتا ہے اور جس کے لئے چاہتا ہے تنگ کر دیتا ہے اور جو بھی کچھ تم لوگ خرچ کرتے ہو اس کی جگہ وہ تم کو اور دیتا جاتا ہے اور وہی ہے سب سے بہتر روزی دینے والا
۴۰۔۔۔     اور (وہ دن بھی یاد کرو کہ) جس دن اللہ ان سب کو اکٹھا کر کے لائے گا پھر فرشتوں سے پوچھے گا کہ کیا یہ لوگ تمہاری عبادت کیا کرتے تھے ؟
۴۱۔۔۔     وہ جواب میں عرض کریں گے پاک ہے آپ کی ذات ہمارا تعلق تو آپ سے ہے نہ کہ ان لوگوں سے بلکہ یہ لوگ تو (درحقیقت) شیطانوں کی عبادت کرتے تھے (اور) ان میں سے اکثر تو انہی پر اعتقاد رکھتے تھے 
۴۲۔۔۔     سو (اس موقع پر ان سے کہا جائے گا کہ) اب نہ تم میں سے کوئی کسی کے نفع کا اختیار رکھتا ہے نہ نقصان کا اور (اس روز) ہم کہیں گے ان لوگوں سے جو (دنیا میں ) اڑے رہے ہوں گے اپنے ظلم پر کہ اب چکھو تم مزہ اس آگ کے عذاب کا جس کو تم لوگ (دنیا میں ) جھٹلایا کرتے تھے
۴۳۔۔۔     اور جب ان کو پڑھ کر سنائی جاتی ہیں ہماری آیتیں کھلی کھلی تو یہ لوگ (پوری ہٹ دھرمی سے ) کہتے ہیں کہ اس شخص کا مقصد تو اس کے سوا کچھ نہیں کہ (کسی طرح) تم کو روک دے ان (بتوں کی پوجا) سے جن کی پوجا تمہارے باپ دادا کرتے چلے آئے ہیں اور (قرآن کے بارے میں ) کہتے ہیں کہ یہ تو محض ایک جھوٹ ہے گھڑا ہوا اور کافر لوگ حق کے بارے میں کہتے ہیں جب کہ وہ ان کے پاس آ گیا کہ یہ کچھ نہیں مگر ایک جادو ہے کھلم کھلا
۴۴۔۔۔     اور ہم نے ان لوگوں کو (اس سے پہلے ) نہ کوئی ایسی کتاب دی تھی جس کو یہ پڑھتے ہوں اور نہ ہی ہم نے آپ سے پہلے ان کے پاس کوئی خبردار کرنے والا بھیجا تھا
۴۵۔۔۔     اور ان لوگوں نے بھی جھٹلایا (حق و صداقت کو) جو کہ گزر چکے ہیں ان سے پہلے حالانکہ ان لوگوں کو جو کچھ ہم نے دیا تھا یہ اس کے عشر عشیر کو بھی نہیں پہنچتے مگر انہوں نے جھٹلایا میرے رسولوں کو پھر (دیکھو !) کیسا ہوا میرا عذاب؟
۴۶۔۔۔     (ان سے ) کہو کہ میں تمہیں ایک بات کی نصیحت کرتا ہوں کہ تم لوگ اٹھ کھڑے ہوؤ اللہ کے لئے ایک ایک اور دو دو ہو کر اور پھر سوچو کہ تمہارے ساتھی میں آخر جنوں کی کون سی بات ہے وہ تو محض ایک خبردار کرنے والا ہے تمہارے لیے ایک بڑے ہی سخت (اور ہولناک) عذاب سے پہلے 
۴۷۔۔۔     (نیز ان سے ) کہو کہ اگر میں نے تم سے کوئی اجر مانگا ہو تو وہ تم ہی کو پہنچا میرا اجر تو بس اللہ کے ذمے ہے اور وہ ہر چیز پر گواہ ہے 
۴۸۔۔۔     (نیز ان سے ) کہو کہ میرا رب (بندوں کے دلوں میں ) حق ڈالتا ہے وہی ہے جاننے والا سب غیبوں کو
۴۹۔۔۔     کہو کہ (لوگو !) حق آگیا اور باطل نہ کرنے کا رہا نہ دھرنے کا
۵۰۔۔۔     کہو کہ اگر (بالفرض) میں گمراہی پر ہوں تو میری گمراہی کا وبال مجھ ہی پر ہو گا اور اگر میں سیدھی راہ پر ہوں تو یہ اس وحی کی بناء پر ہے جو میرا رب میری طرف بھیجتا ہے بلاشبہ وہ سنتا ہے (ہر کسی کی اور) نہایت ہی قریب ہے 
۵۱۔۔۔     اور اگر تم (کسی طرح وہ منظر) دیکھ سکو جب کہ یہ لوگ نہایت ہی گھبراہٹ کے عالم میں ہوں گے پھر بھاگنے کی بھی کوئی صورت نہ ہو گی اور ان کو قریب کی جگہ سے (اور فورا ہی) پکڑ لیا جائے گا
۵۲۔۔۔     اور (اس وقت) یہ رہ رہ کر کہیں گے کہ ہم ایمان لے آئے اس (حق) پر مگر کہاں ممکن ہو گا ان کے لئے اس کو پانا اتنی دور سے ؟
۵۳۔۔۔     جب کہ اس سے قبل یہ لوگ (زندگی بھر) اس کا انکار کرتے رہے تھے اور یہ بن دیکھے (اٹکل کے ) تیر پھینکتے رہے دور کی جگہ سے 
۵۴۔۔۔     اور آڑ کر دی گئی ہو گی ان کے درمیان اور اس چیز کے درمیان جس کی یہ خواہش کریں گے جیسا کہ ان کے ہم مشربوں کے ساتھ کیا گیا ان سے پہلے بے شک یہ سب پڑے تھے الجھن انگیز شک میں



تفسیر

۱۔۔۔    کہ آسمانوں اور زمین کی اس ساری کائنات کا خالق و مالک بھی وہی وحدہٗ لاشریک ہے، اور اس میں حاکم ومتصرف بھی وہی اور صرف وہی ہے، سو نعمتوں اور حکمتوں بھری اس کائنات میں انسان جدھر بھی نگاہ ڈالے اور نظر دوڑائے اس کو ہر طرف اس قادر مطلق کی قدرت وحکمت اور اس کی رحمت وعنایت کے عظیم الشان اور ان گنت ولا تعداد مظاہر نظر آئیں گے۔ اور ایسے اور اس قدر کہ وہ بے ساختہ اور دل و جان سے پکار اٹھے گا۔ سبحان اللہ والحمد للہ، کہ وہ خالق کل اور مالک مطلق ہر شائبہ نقص وعیب اور ہر قسم کے شرک سے پاک، اور ہر خوبی و کمال کا مالک ہے۔ جس کی قدرت و حکمت اور اس کی رحمت وعنایت کا کوئی ٹھکانا نہیں اور جب اس کی ان صفات اور خوبیوں میں کوئی اس کا شریک وسہیم نہیں تو پھر اس کیاطاعت مطلقہ، اور اس کی عبادت وبندگی، میں کسی کے اس کے ساتھ شریک وسہیم ہونے کا سوال ہی کیا پیدا ہو سکتا ہے؟ پس وہی معبود برحق ہے، اور ہر قسم کی عبادت و بندگی اسی کا اور صرف اسی کا حق ہے، سبحانہ و تعالیٰ نیز یہیں سے یہ امر بھی واضح ہو جاتا ہے کہ اس کی قدرت و حکمت اور اس کی اس رحمت و عنایت کا تقاضا ہے کہ وہ ایک ایسا یوم حساب بپا کرے جس میں وہ اپنے شکر گزار اور اطاعت شعار بندوں کو اپنے خاص انعام و اکرام سے نوازے۔ اور ناشکروں اور نافرمانوں کو ان کے کئے کرائے کا بدلہ دے، تاکہ اسطرح عدل وانصاف کے تقاضے پورے ہوں اور بدرجہ تمام وکمال پورے ہوں، اور اس طرح اس حکمتوں اور عبرتوں بھری کائنات کی تخلیق کا مقصد پورا ہو سکے۔ ورنہ یہ سب کچھ ایک بازیجہ اطفال بلکہ اندھیر ںگر بن کر رہ جائے گا۔ جو کہ اس خالق حکیم کی قدرت و حکمت کے تقاضوں کے خلاف ہے، سبحانہ و تعالیٰ، سو وہی روز یوم قیامت ہے۔ جس نے بہر حال بپا ہو کر رہنا ہے۔ 
 اور آخرت کے اس جہان غیب میں جہاں سب پردے ہٹ اور اٹھ چکے ہوں گے۔ اور جملہ حقائق اپنی اصل اور حقیقی شکل میں سامنے آچکے ہونگے، وہاں اسی وحدہٗ لاشریک کی حمد وثنا کا دور دورہ ہو گا، جیسا کہ دوسرے مقام پر ارشاد فرمایا گیا۔ وَقُضِیَ بَیْنَہُمْ بِالْحَقِّ وَقِیْلَ الْحَمْدُ لِلّٰہ رَبِّ الْعٰالَمِیْنَ (الزمر۔۷۵) یعنی اس روز ان سب کے درمیان حق کے ساتھ فیصلہ کر دیا جائے گا۔ اور ایک ہی صدا بلند ہو گی کہ سب تعریفیں اس اللہ کے لئے ہیں جو کہ پروردگار ہے سب جہانوں کا۔ نیز ایک اور مقام پر ارشاد فرمایا گیا کہ وہاں پر اہل جنت کی ہر بات کا خاتمہ الحمدللہ رب العالمین ہی پر ہو گاچنانچہ دوسرے مقام پر ارشاد فرمایا گیا وَآخِرُ دَعْوَاہُمْ اَنِ الْحْمْدُ لِلّٰہِ رَبِّ الْعَالَمِیْنَ (یونس۔۱٠) سو حمد و ثنا کا اصل اور حقیقی حقدار و سزا وار وہی وحدہٗ لاشریک ہے، دنیا کی اس عارضی اور فانی زندگی میں بھی، اور آخرت کے اس حقیقی اور ابدی جہاں میں بھی، جو اس دنیا کے بعد آنے والا ہے۔ اور اس کی حمد وثنا سے سرفرازی بندے کے لئے سعادت دارین سے سرفرازی کا ذریعہ و وسیلہ ہے، اللہ توفیق بخشے۔ اور ایسی توفیق جس سے وہ راضی ہو جائے، اور ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اور ہر حال میں اپنی حفاظت و پناہ میں رکھے، ہمیشہ حق کو حق ہی دکھائے، اور باطل کو باطل اور ہر قدم اپنی رضا و خوشنودی کی راہوں پر ہی اٹھانے اور بڑھانے کی توفیق بخشے، آمین ثم آمین، وانہ سبحانہ و تعالیٰ لسمیع قریب مجیب، وعلیٰ مایشاء قدیر،
۶۔۔۔    اس سے ان سعادت مند لوگوں کی نشاندہی فرما دی گئی جو قرآن حکیم کے منبع فیض سے مستفید و فیضیاب ہوتے ہیں۔ اور ان کی اس سعادت مندی اور سرفرازی کے سبب اور باعث کو بھی واضح فرما دیا گیا۔ سو ان کی تعیین و تشخیص اور ان کی نشاندہی کے سلسلے میں واضح فرما دیا گیا کہ یہ وہ لوگ ہیں جو حقیقی علم و معرفت کی دولت سے سرفراز ہیں۔ خواہ ان کا تعلق ان سلیم الفطرت لوگوں سے ہو جن کے دلوں کی صحت وسلامتی محفوظ تھی اور اسی کی بناء پر وہ قرآن حکیم کے نور مبین سے مستنیر و فیضیاب ہوئے۔ اور اہل عرب میں جو لوگ حنیفیت کے پیرو تھے ان کا شمار بھی اسی زمرے میں ہوتا ہے۔ اور خواہ ان کا تعلق ان اہل کتاب سے ہو جنہوں نے اپنے نبیوں اور صحیفوں سے ملنے والے علم الٰہی کو محفوظ رکھا تھا، سو یہ دونوں ہی قسم کے اہل علم اس چیز کو سراسر حق اور سچ سمجھتے ہیں، جو آپ کی طرف (اے پیغمبر!) آپ کے رب کی جانب سے اتاری گئی ہے، یہ لوگ اس عقیدہ توحید کو بھی حق اور صدق سمجھتے ہیں جس کی دعوت آپ دے رہے ہیں اور اس قیامت کو بھی برحق جانتے اور مانتے ہیں، جس سے آپ لوگوں کو خبردار کر رہے ہیں کیونکہ یہ چیز ان کی فطرت کی پکار، اور ان کے اس علم وحی کی تصدیق و تائید ہے، جو گزشتہ انبیاء ورسل اور ان کے پیش کردہ صحف وکتب کے ذریعے ان کو ملا ہے، سو اس ارشاد میں ایک طرف تو حضرت رسالت مآب صلی اللہ علیہ و سلم کے لئے تسکین و تسلبہ کا سامان ہے۔ کہ آپ کی دعوت حق کو اگر کچھ معاند اور بدبخت نہیں مانتے تو کیا ہوا، اس کو تو وہ تمام لوگ مانتے ہیں جو معرفت خداوندی اور حق کا صحیح علم رکھتے ہیں، جبکہ دوسری طرف اس میں منکرین و معاندین کے لئے مذمت و ملامت اور ان کے لئے تنبیہ و تحذیر بھی ہے، کہ یہ لوگ اس حق و صدق کو ماننے اور تسلیم کرنے کی سعادت سے محروم ہیں جس کو حق اور حقیقت کا صحیح علم رکھنے والے سب اہل علم اور سلیم الفطرت لوگ مانتے ہیں، سو یہ لوگ بڑے ہی محروم اور بدبخت لوگ ہیں، کہ یہ دارین کی سعادت و سرخروئی سے سرفراز کرنے والی اس واحد راہ اور صراط مستقیم سے محروم ہیں، جس سے ان کا زاویہ نگاہ اور ان کا طریق حیات سب کچھ غلط ہو گیا، جیسا کہ دوسرے مقام پر ارشاد فرمایا گیا وَاِنَّ الَّذِیْنَ لَا یُؤمِنُوْنَ بِالْاٰخِرَۃِ عَنِ الصِّرَاطِ لَنَا کِبُوْنَ(المومنون۔۷۴) یعنی جو لوگ آخرت پر ایمان نہیں رکھتے وہ یقیناً سیدھی راہ سے ہٹے ہوئے ہیں، نیز اس سے یہ اہم اور بنیادی حقیقت بھی واضح ہو جاتی ہے کہ قرآن حکیم کی اصطلاح میں اور اس کے نزدیک علم صرف خداوند قدوس کی معرفت اور آخرت ہی کا علم ہے، ورنہ انسان ان پڑھ کا ان پڑھ ہی ہے خواہ اس نے دنیاوی علوم کے اعتبار سے کتنی ہی ڈگریاں کیوں نہ اٹھا رکھی ہوں۔ اور معرفت خداوندی اور عقیدہ آخرت کی محرومی کی صورت میں مادہ و معدہ اور مادیات و سفلیات سے متعلق حاصل کیا جانے والا سارا علم خوداس کے لئے ایک ثقل اور بار ہے۔ اور دوسروں کے لئے خطرہ اور عذاب۔ جیسا کہ اس کے مختلف مظاہر تاریخ میں ہمیشہ موجود رہے، اور آج بھی جابجا موجود ہیں، اور ہم اپنی آنکھوں سے ان کو دیکھ رہے ہیں، اسی لئے قرآن حکیم میں علماء انہی خوش نصیبوں کو فرمایا گیا ہے جو خوف وخشیت خداوندی کے علم سے سرفراز وسرشار ہیں چنانچہ ارشاد فرمایا گیا اور اَدواتِ حَصْر وقَصْر کے ساتھ ارشاد فرمایا گیا کہ سوائے اس کے نہیں کہ اللہ سے اس کے بندوں میں سے وہی لوگ ڈرتے ہیں جو علم رکھتے ہیں (حق اور حقیقت اور معرفت خداوندی کا) بیشک اللہ بڑا ہی زبردست نہایت ہی بخشنے والا ہے (فاطر۔ ۲٨) سبحانہ و تعالیٰ، وباللہ التوفیق لمایُحِبُّ ویرید، وعلیٰ مایُحِبُّ ویرید، بکل حالٍ من الاحوال، وفی کل موطنٍ من المواطن فی الحیاۃ،
۱۳۔۔۔    سو اس سے حضرت سلیمان کی تسخیر جنات کی حقیقت اور ان سے لئے جانے والے تعمیری تمدنی اور اصلاحی کاموں کی حیثیت اور حقیقت کو واضح فرمادیا گیا۔ یہود بے بہبود اپنے دور زوال میں جب سفلی علوم کے کاروبار میں مبتلا ہوئے تو انہوں نے ان خرافات کو رواج دینے کے لئے ان کو حضرت سلیمان کی طرف منسوب کر دیا اور اسی کے اثرات آج ہمارے یہاں کے مسلم معاشرے میں بھی پائے جاتے ہیں، چنانچہ سلیمانی جادو سلیمانی ٹوپی، سلیمانی انگوٹھی، اور نقش سلیمانی، وغیرہ جیسے الفاظ آج بھی ہمارے معاشرے میں مشہور ہیں حالانکہ حضرت سلیمان خود ایک عظیم الشان پیغمبر اور ایک عظیم الشان پیغمبر کے بیٹے تھے۔ ان کا اس طرح کے سفلی علوم سے نہ کوئی تعلق تھا، نہ ہو سکتا تھا اولا تو آپ کو تسخیر جنات کی جس امتیازی شان سے نوازا گیا تھا، وہ سب کی سب قرآن پاک کی تصریح کے مطابق اللہ تعالیٰ کی طرف سے تھی۔ آپ کی طرف سے کس طرح کی چلہ کشی یا جنی عملیات وغیرہ سے اس کا سرے سے کوئی تعلق تھا ہی نہیں بلکہ وہ محض ایک عطاء ربانی اور فیض خداوندی تھا، جس سے آنجناب کو نوازا گیا تھا پھر آپ نے جنوں کو کسی طرح کے جادو ٹونے وغیرہ جیسے کسی سفلی کام میں نہیں لگایا تھا۔ بلکہ ان سے آپ نے بڑے بڑے اصلاحی اور تعمیری کام کرائے تھے۔ جن میں سے کچھ اہم کاموں کا ذکر وبیان یہاں فرمایا گیا ہے، چنانچہ ان میں سب سے پہلے محاریب کا ذکر فرمایا گیا ہے جس سے مراد ہیں بڑی بڑی عمارتیں، قلعے، اور محل وغیرہ جو اس وقت کے تعمیری آرٹ کا ایک عظیم الشان نمونہ و مظہر تھا۔ حضرت سلیمان کی تعمیر کرائی ہوئی ان بڑی بڑی عمارتوں میں سے ہیکل اور ان کے محل کا ذکر تفصیل کے ساتھ کتاب سلاطین میں موجود ہے، سو ان محاریب کے تعمیری آرٹ پر کمال فن کا بڑی عمدگی سے مظاہر کیا گیا تھا۔ اور ان پر نہایت خوبصورت پھولوں اور عمدہ نقش ونگار کو ابھارا گیا تھا۔ دوسری چیز جو اس ضمن ہیں یہاں ذکر فرمائی گئی، وہ ہے تماثیل جو کہ جمع ہے تمثال کی، اور تمثال عربی زبان میں ہر اس چیز کو کہا جاتا ہے جو کسی قدرتی چیز کے مشابہ بنائی جائے، قطع نظر اس سے کہ وہ کسی ذی روح چیز کی ہو، جیسے کوئی انسان اور حیوان وغیرہ، یا کسی غیر ذی روح چیز کی، جیسے کوئی پہاڑ یا درخت، یا دریا وغیرہ، خواہ وہ کسی چیز کی کوئی مصور یاکندہ کی ہوئی صورت اور اس کی شبیہ ہو۔ یا اسی طرح کا کوئی پیکر اور مجسمہ۔ سو حضرت سلیمان کے لئے جو تماثیل بنائی جاتی تھیں، ضروری نہیں کہ وہ ذی روح چیزوں ہی کی ہوں، جیسے انسانوں اور حیوانوں کی تصویریں۔ بلکہ یہ غیر ذی روح چیزوں کی تصویریں، اور انہی کے نقش ونگار بھی ہو سکتے ہیں، جن سے حضرت سلیمان نے اپنی عمارتوں وغیرہ کو آراستہ کیا ہو۔ اور یہی بات قرین قیاس اور لائق اعتبار ہے۔ اور یہی آنجناب کی پیغمبرانہ شان کے لائق ہے، کیونکہ حضرت سلیمان شریعت موسوی کے متبع اور پیروکار تھے۔ اور شریعت موسوی میں انسانی اور حیوانی مجسمے اور تصاویر وغیرہ اسی طرح حرام تھے جس طرح کہ شریعت محمدیہ میں حرام ہیں۔ پس جن لوگوں نے یہ کہا کہ یہ چیزیں گزشتہ شریعتوں میں حرام نہیں بلکہ جائز تھیں ان کا یہ قول بالکل غلط اور بے خبری پر مبنی و محمول ہے اور اس طرح کی جن چیزوں کا ذکر حضرت سلیٰمن کی طرف منسوب کر کے کیا گیا، وہ سراسر جھوٹ اور افتراء ہے جو ایسے لوگوں نے ان کے بارے میں گھڑا ہے اور یہ ان لوگوں کی طرف سے گھڑا گیا ہے جن کو حضرت سلیمان سے عداوت و دشمنی اور خدا واسطے کا بیر تھا، والعیاذ باللہ، اور تورات میں حیوانوں اور انسانوں کے مجسمے بنانے کی حرمت کا ذکر کئی جگہ موجود ہے اور پوری صراحت کے ساتھ موجود و مذکور ہے جیسے استثناء باب ۴۔ آیت نمبر۱۶۔۱٨۔ نیز باب ۲۷ آیت نمبر۱۵، احبار باب ۲۶ آیت نمبر۱ اور خروج باب ۲٠۔ آیت، ۴وغیرہ، سوان تصریحات سے یہ حقیقت واضح ہو جاتی ہے کہ یہ کہنا لا علمی اور بے خبری پر مبنی ہے کہ گزشتہ شریعتوں میں تصویر اور مجسمہ سازی جائز تھی، اور یہ بھی غلط ہے کہ حضرت سلیمان نے یہ تصویریں جانداروں کی بنوائی تھیں، اس کے بعد وَجِفَانٍ کالْجَوَابِ وَقُدُوْرٍ رَّاسِیٰتٍ کے الفاظ سے حضرت سلیٰمن کی شان جود و سخا کو واضح فرمایا گیا ہے، جفان جمع ہے جفنہ کی جس کے معنی تھال، لگن، اور پیالے، وغیرہ کے آتے ہیں اور جو اب جمع ہے جابیہ کی جس کے معنی حوض کے آتے ہیں۔ اور قدور جمع ہے قدر کی، جس کے معنی ہانڈی اور دیگ وغیرہ کے آتے ہیں اور راسیات کے معنی ہوتے ہیں گڑھی ہوئی اور ٹھکی ہوئی۔ یہ لفظ اصل میں پہاڑوں کی صفت کے لئے آتا ہے، یہاں پر یہ ان بھاری بھرکم دیگوں کے لئے استعمال فرمایا گیا ہے جو حضرت سلیمان نے مہمانوں کے لئے کھانے پکانے کے لئے تیاری کروائی تھیں سو وہ اتنی بھاری بھرکم تھیں کہ ان کو ایک جگہ سے دوسری جگہ آسانی سے منتقل نہیں کیا جا سکتا تھا، وہ خاص خاص چولہوں پر ایک ہی جگہ نصیب رہتی تھیں۔ جن میں بیک وقت منوں کے حساب سے کھانا پکتا تھا۔ سو پہلے ٹکڑے میں تمدن سلیمانی کے آرٹ کے پہلو کو نمایاں کیا گیا ہے، اور اس دوسرے ٹکڑے میں ان کی شان جود وکرم کو واضح فرمایا گیا۔ سو جنات حضرت سلیمان کے لئے حوضوں جیسے بڑے بڑے لگن بناتے، اور ایسی بڑی بڑی دیگیں، جو ایک ہی جگہ ٹھکی رہتی تھیں۔ جس سے آنجناب کی مہمان نوازی، خدمت خلق، شان کرم وعطا، اور جذبہ خود وسخا، کا اظہار ہوتا ہے، علی نبینا وعلیہ الصلوٰۃ والسلام۔
۲۰۔۔۔    سو اس سے ابلیس کے اس ظن وگمان کا حوالہ دیا گیا، جس کا اظہار و اعلان اس نے اللہ تعالیٰ کے سامنے اس وقت کیا تھا، جبکہ اس نے اللہ تعالیٰ کے حکم و ارشاد کے باوجود آدم کو سجدہ کرنے سے انکار کر دیا تھا، سو اس وقت اس نے اللہ تعالیٰ کے سامنے اولاد آدم کو گمراہ کرنے کے بارے میں چیلنج کے طور پر کہا تھا کہ میں ضرور بالضرور ان سب کو گمراہ کر کے چھوڑوں گا، سوائے تیرے چنے ہوئے خاص بندوں کے۔ اِلاَّ عِبَادَکَ مِنْہُمُ الْمُخْلَصِیْنَ (الحجر۔۴٠) کہ ان پر میرا زور نہیں چلے گا۔ ورنہ باقی سب کو میں اپنے پھندے میں پھانس کر رہونگا۔ اور تو ان میں سے اکثر کو اپنا شکر گزار نہیں پائے گا۔ وَلَا تَجِدُ اَکْثَرَہُمْ شَاکِرِیْنَ (الاعراف۔۱۷) سو اس ملعون نے اولاد آدم کے بارے میں اپنے اس ظن و گمان کو سچ کر دکھایا، ان کی اکثریت اس کے پیچھے لگ گئی، سو ان کے بارے میں اللہ تعالیٰ کا وہی اعلان سچ ثابت ہو گا، جو اس موقع پر اس نے ابلیس کے اس چیلنج کے جواب میں ارشاد فرمایا تھا کہ میں تجھ سے اور تیرے ایسے سب پیروکاروں سے جہنم کو بھر کر رہو نگا، اور یہ ارشاد قرآن حکیم میں کئی جگہ فرمایا گیا، اور ادوات تاکید کے ساتھ فرمایا گیا مثلا سورہ اعراف میں ہے کہ اللہ تعالیٰ نے اس ملعون کو خطاب کر کے ارشاد فرمایا گیا لَمَنْ تَبِعَکَ مِنْہُمْ لَاَمْلَئَنَّ جَہَنَّمَ مِنْکُمْ اَجْمَعِیْنَ (الاعراف،۱٨) یعنی ان میں سے جو بھی تیرے پیچھے چلے گا میں ضرور بالضرور تم سب سے جہنم کو بھر دونگا، اور اسی حقیقت کا اظہار و بیان سورہ ص میں اس طرح فرمایا گیا ہے لَاَمْلَأَنَّ جَہَنَّمَ مِنْکَ وَمِمَّنْ تَبِعَکَ مِنْہُمْ اَجْمَعِیْنَ
۲۶۔۔۔    سو اس سے منکرین و معاندین کو آخری جواب دینے کی تعلیم و تلقین فرمائی گئی ہے کہ ہم تم لوگوں کو جس کفر و شرک اور بت پرستی سے روکتے ہیں تو وہ اس لئے کہ تاکہ خود تمہارا بھلا ہو، اور تم دوزخ کے عذاب اور برے انجام سے بچ سکو۔ اگر تم اس کو ماننے اور اس پر کان دھرنے کے بجائے الٹا تم لوگ ہماری اس خیر خواہی کو جرم سمجھتے ہو تو یہ جرم ہمارے ذمے ہے، تم سے اس کے بارہ میں کوئی پرسش و پوچھ نہیں ہو گی۔ ہمارے ذمے تبلیغ حق کی جو ذمہ داری تھی وہ ہم نے ادا کر دی۔ اب اگر تم نہیں مانو گے تو اس کی ذمہ داری اور دجوابدی خود تم ہی پر ہو گی۔ ہمارا رب فصل و تمییز کے اس یوم حساب میں تم اور ہم سب کو یکجا کرے گا۔ پھر وہ ہمارے درمیان حق کے ساتھ فیصلہ فرما دے گا۔ کہ وہی ہے سب سے بڑا اور حق کے عین مطابق فیصلہ فرمانے والا۔ اور سب کچھ جاننے والا، جس سے کسی کی کوئی بھی حالت اور کیفیت مخفی و مستور نہیں رہ سکتی۔ تب تم لوگوں کو سب کچھ صحیح اور پورے طور پر خود معلوم ہو جائے گا۔ پس تم لوگ اپنے طور طریقے پر کام کئے جاؤ، ہم اپنے طور طریقے پر کام کر رہے ہیں، لَکُمْ دِیْنُکُمْ وَلِیْ دِیْنِ سو اس میں ان منکرین و معاندین سے اظہار بیزاری اور ان سے قطع بحث مباحثہ کا درس ہے۔ جو حق بات سننے اور ماننے کے لئے تیار ہی نہ ہوتے ہوں۔ کہ ایسوں سے الجھنے اور بحث مباحثہ کرنے کا کوئی فائدہ نہیں، سوائے تضییع وقت، اور بے فائدہ کوفت کے، کہ پتھر پر جونک لگانے کا کوئی فائدہ نہیں ہو سکتا، اور اس مضمون کو قرآن حکیم میں مختلف مقامات پر مختلف اسالیب سے بیان فرمایا گیا ہے، جس سے دراصل ایسے ہٹ دھرموں سے خیر کی کوئی توقع نہ رکھنے کا درس دینا مطلوب ہوتا ہے پس اس طرح کی آیات کریمات کو جن لوگوں نے اظہار روا داری کے مفہوم میں لیا، انہوں نے بہت غلط سمجھا۔ اور ان آیات کریمات کا غلط مطلب لیا۔ کیونکہ ان سے مقصود اظہار روا داری نہیں ہوتا کہ یہ سب ٹھیک ہیں، جس کی مرضی جس راستے پر چاہے چلے، سو ایسا نہ ہے نہ ہو سکتا ہے۔ راہ حق تو بہر حال ایک ہی راہ ہے جس کی دعوت دین حق اسلام دیتا ہے اور بس، پس اس طرح کی آیات کریمات کا اصل مقصود اظہار روا داری نہیں۔ بلکہ اظہار بیزاری ہوتا ہے یعنی تم لوگ اگر آواز حق کو سننے اور ماننے کو تیار نہیں ہو تو تمہارا راستہ الگ۔ ہمارا الگ، تم اپنے کئے کرائے کے جوابدہ اور ذمہ دار ہو، اور ہم اپنے کئے کرائے کے جوابدہ اور ذمہ دار، سیاق وسباق کو دیکھنے سے واضح ہو جاتا ہے کہ ان کا مفہوم و مطلب یہی ہے۔ پس دین حق ایک اور صرف ایک ہے، یعنی اسلام یہی دین فطرت، اور اس پوری کائنات کا تکوینی دین ہے، اسی کو اللہ تعالیٰ نے اپنے بندوں کے لئے پسند فرمایا ہے جیسا کہ دوسرے مقام پر ارشاد فرمایا گیا وَرَضِیْتُ لَکُمُ الْاِسْلَامُ دِیْنًا، یہی دین انسان کے لئے دارین کی سعادت و سرخروئی کا کفیل اور ضامن ہے، اللہ تعالیٰ کے یہاں صرف یہی دین معتبر اور قابل قبول ہے، ارشاد ہوتا ہے اِنَّ الدِّیْنَ عِنْدَ اللّٰہِ الْاِسْلَامِ، یعنی دین تو اللہ تعالیٰ کے نزدیک صرف اسلام ہے اور بس، اس کے سوا لوگوں نے جو مختلف ناموں کے ساتھ طرح طرح کے دین اپنائے ہیں، وہ سب دراصل ان کی اپنی خواہشات و اعراض کے پلندے ہیں، اسی لئے قرآن حکیم نے بعض مقامات پر ان کو اہوا، (یعنی خواہشات) ہی کے نام سے ذکر فرمایا ہے، سو وہ سب دھوکے کے سامان ہیں، والعیاذ باللہ العظیم،
۳۳۔۔۔    سو اس روز وہ پیرو اور چیلے اپنے ان بڑوں سے کہیں گے کہ یہ تم ہی لوگوں کی مکاری، وعیاری اور پروپیگنڈا مہم تھی جس نے ہمیں نور حق و ہدایت سے محروم رکھا تم لوگ ہمیں یہی سکھاتے سمجھاتے رہے کہ ہم برابر کفر وشکرک پر اڑے اور جمے رہیں جس کے نتیجے میں ہم لوگوں نے دعوت حق و ہدایت پر کان نہ دھرا۔ اور ہم اس کو سننے ماننے کے لئے تیار نہ ہوئے۔ سو اس سے یہ بات نکلی کہ ان کو اس بات کا اعتراف ہو گا کہ حق ان پر واضح تھا۔ مگر وہ اپنے ان بڑوں اور لیڈروں کی دن رات کی پروپیگنڈا مہم کے باعث اس سے محروم رہے۔ والعیاذُ باللہ العظیم 
 یعنی ان کے اس اعتراف و اقرار اور اظہار پر ان کو کوئی فائدہ بہر حال نہیں ہو گا۔ کہ وہ توبہ واستعتاب کا موقع نہیں ہو گا۔ بلکہ وہ عذاب ان کے سامنے موجود ہو گا جو ان کے کفر وشرک کے نتیجے میں ان کے لئے مقدر ہو چکا ہو گا۔ جس سے بچنے کی کوئی صورت ان کے لئے ممکن نہ ہو گی، والعیاذ باللہ جل وعلا  یعنی ان کا وہ عذاب ان کے اپنے کئے کرائے کا طبعی ثمرہ اور منطقی نتیجہ ہو گا۔ ان پر کسی بھی طرح کی کوئی زیادتی نہیں ہو گی۔ سو انہوں نے اپنے ان بڑوں اور لیڈروں کے کہنے بہکانے میں آکر اپنی عقلوں اور اپنی ضمیروں کو جو ماؤف و معطل کر دیا تھا۔ حق وہدایت کے سماع وقبول کے لئے اپنے منافد فہم وادراک کو بند کر کے انہوں نے اپنی باگ دوڑ دوسروں کے ہاتھ میں دے دی تھی وہ جیسا چاہیں اور جدھر چاہیں ان کو کھینچ کر لے جائیں۔ تو وہی طوق کشف حقائق اور ظہور نتائج کے اس یوم عظیم میں ان کے گلوں کے اندر پڑے ہونگے۔ انہوں نے اپنے رب اور اپنے خالق ومالک کی اطاعت و بندگی سے منہ موڑ کر اپنی گردنوں میں دوسروں کی غلامی کے جن قلادوں کو خود اپنے ارادہ و اختیار سے اپنے گلوں میں ڈال دیا تھا وہی اس روز دوزخ کے اغلال اور وہاں کے طوقوں کی صورت میں ان کے گلوں میں پڑے ہونگے، جن کے ذریعے اس روز فرشتے ان کو پکڑ کر اور گھسیٹ گھسیٹ کر دوزخ میں لے جائینگے، جہاں انہوں نے اپنے زندگی بھر کے کئے کرائے کا بھگتان بھگتنا ہو گا، والعیاذ باللہ العظیم،
۳۴۔۔۔    سو اس ارشاد سے منکرین و مکذبین کی اس روش کو بیان فرمایا گیا ہے جو ان کے اندر قدر مشترک کے طور پر ہمیشہ موجود رہی، اور اس سے ان کے اس کفر و انکار کے سبب اور باعث کی طرف بھی اشارہ فرما دیا گیا، جو کہ عبارت ہے ان لوگوں کے دیناوی مال و دولت، اور سامان عیش و عشرت سے، جس کی بناء پر کبر وغرور میں مبتلا ہو کر وہ لوگ قبول حق و ہدایت سے محروم ہی رہے، اور جو بھی نذیر ان کے پاس آیا، اور اس نے ان کو ان کے انجام سے خبردار کیا، اور ان کو حق و ہدایت کو قبول کرنے کی دعوت دی تو انہوں نے اس کو قبول کرنے سے انکار کر دیا۔ اور ان سے صاف کہہ دیا کہ جس پیغام حق و ہدایت کے ساتھ تم کو بھیجا گیا ہے ہم اس کے قطعی اور صاف طور پر منکر ہیں، سو اس میں آنحضرت صلی اللہ علیہ و سلم کے لئے سامان تسلیہ ہے کہ جس کفر و انکار سے آج آپ کو سابقہ پیش آرہا ہے یہ کوئی نئی چیز نہیں بلکہ ہمیشہ سے ایسے ہی ہوتا آیا ہے۔ کہ دنیاوی مال و دولت کے نشے میں مست و مغرور لوگوں نے پیغام حق و ہدایت کے آگے جھکنے اور اس کو قبول کرنے سے انکار کر دیا، یہانتک کہ وہ نور حق و ہدایت سے محروم ہو کر ہمیشہ کے خسارے میں مبتلا ہوئے اور دائمی عذاب میں جاپڑے، سو دنیاوی مال و دولت کا یہ پہلو خاص طور پر بہت خطرناک ہے کہ اس کی ناء پر انسان کبر و غرور میں مبتلا ہو کر قبول حق و ہدایت سے محروم ہو جاتا ہے، اور اس کے نتیجے میں وہ دائمی خسارے میں جا پڑتا ہے، والعیاذُ باللہ العظیم،
۳۷۔۔۔    سو مال و اولاد ان چیزوں میں سے نہیں ہیں جو انسان کو خداوند قدوس کے یہاں ذرہ بھی قرب دلا سکیں۔ یہ تو محض ابتلاء و آزمائش کا ذریعہ و باعث ہیں۔ کہ کون ان کے زعم اور گھمنڈ میں مست و مگن ہو کر ناشکرا بنتا ہے، اور کفر و ناشکری کی راہ پر چلتا ہے۔ والعیاذ باللہ، اور کون ان کو پا کر اپنے خالق ومالک کے حضور اس کے شکر وسپاس میں سر تسلیم خم کرتا ہے۔ اور ایمان و اطاعت کی راہ اور عمل صالح کی دولت کو اپنا کر اپنے لئے سعادت دارین سے سرفرازی کا سامان کرتا ہے۔ سو اصل چیز ونیازی مال و دولت اور اہل و اولاد نہیں بلکہ ایمان اور عمل صالح ہے۔ یہ اگر نصیب ہے تو مال و اولاد بھی سعادت دارین سے سرفرازی کا ذریعہ بن جاتے ہیں، سو ایسے خوش نصیبوں کو ان کے اعمال کا بدلہ کئی گنا بڑھا کر دیا جائے گا۔ یعنی ضعف کا لفظ، یہاں پر صرف دو گنا کے معنی میں نہیں، جیسا کہ عام طور پر سمجھا جاتا ہے، بلکہ ضعف کے معنی کے بارے میں ثقہ اہل لغت کا کہنا اور ماننا ہے کہ اہل لغت اس طرح کرتے ہیں و جائز فی کلام العرب ان یکون الضعف المثل الواحد ومازاد علیہ من الامثال (اقرب الموارد) یعنی ضعف کے لفظ کا اطلاق ایک گنا پر بھی ہوتا ہے اور کئی گنا پر بھی۔ ہم نے ترجمے کے اندر اسی کو اختیار کیا ہے والحمدللہ، پھر اس ضعف کی آگے تفصیل مختلف نصوص میں ذکر و بیان فرمائی گئی ہے۔ جس کے مطابق کم سے کم دس گنا، سو گنا، سات سو گنا، اور اس سے بھی زیادہ کی تصریح فرمائی گئی ہے۔ سو ایسے خوش نصیبوں کے انعام و اکرام اور ان کے انجام کے بارے میں ارشاد فرمایا گیا کہ یہ جنت کی عالیشان عمارتوں میں امن و سکون سے رہیں گے۔ پس دنیا میں تو مال و دولت اور ال و اولاد ہر وقت خطرے میں رہتے ہیں۔ کوئی بھی اپنے آپ کو ان خطرات سے محفوظ نہیں سمجھ سکتا۔ لیکن جو لوگ اپنے مال و اولاد کو، اپنے خالق و مالک کی رضا و خوشنودی کے حصول اور آخرت کی فوز و فلاح سے سرفرازی کا ذریعہ بناتے ہیں ان کو ان کا وہ لازوال صلہ وبدلہ ملے گا جو ہر طرح کے مخاوف وخطرات سے امن و سلامتی میں رہے گا۔
۴۲۔۔۔    سو فرشتوں کے اس جواب اور اعلان براءت سے جب واضح ہو جائے گا کہ قصور سب کا سب ان مشرکوں کا خود اپنا تھا۔ جنہوں نے از خود فرشتوں اور دوسری مختلف مخلوق کو اللہ تعالیٰ کا شریک ٹھہرایا تھا، تو اس وقت ان سے کہا جائے گا کہ تمہارا سارا بھروسہ واعتماد جن فرشتوں پر تھا انہوں نے تو سب کے سامنے اور اعلانیہ طور پر واضح کر دیا کہ اصل حقیقت کیا تھی، سو اب تم میں سے کوئی کسی دوسرے کے کچھ کام نہیں آ سکے گا، نہ وہ تمہیں کوئی نفع پہنچا سکتے ہیں اور نہ تم ان کو، سو ارشاد فرمایا گیا کہ اس وقت ہم ظالموں سے کہیں گے کہ اب مزہ چکھو اور چکھتے رہو تم لوگ عذاب دوزخ کی اس آگ کا جس کو تم جھٹلاتے رہے تھے۔ اور اس طرح تم نے دعوت حق کا انکار کر کے ظلم کا ارتکاب کیا تھا، پس اب تم بھگتو بھگتان اپنے اس ظلم و عذاب اور کفر و انکار کا، سو اس طرح ان کو تذلیل پر تذلیل سے سابقہ پڑتا جائے گا، سو اس سے اندازہ کیا جا سکتا ہے کہ قرآن حکیم کا دنیا پر یہ کس قدر عظیم الشان اور بے مثال احسان ہے کہ اس نے عالم غیب کے ان عظیم الشان حقائق سے اس طرح پیشگی آگاہ کر دیا جن کے جاننے کا دوسرا کوئی ذریعہ ممکن ہی نہیں، تاکہ جس سے بچنا ہو بچ جائے، فالحمدللّٰہِ جَلَّ وَعَلَا بِکُلِّ حَالٍ مِّن الاحوال،
۴۳۔۔۔    سو ان لوگوں کا کہنا یہ تھا کہ اس قرآن کے بارے میں جو یہ دعویٰ کیا جاتا ہے کہ یہ اللہ کا اتارا ہوا کلام ہے، تو یہ بالکل جھوٹ ہے جو محض لوگوں کو مرعوب کرنے کے لئے بولا جا رہا ہے، اصل بات یہ ہے کہ یہ ایک من گھڑت جھوٹ ہے جس کو اللہ کی طرف منسوب کیا جا رہا ہے۔ سواس طرح ان کافروں نے حق کا انکار کر دیا جبکہ وہ ان کے پاس پہنچ گیا، جس سے ان کا جرم ڈبل ہو گیا۔ کیونکہ سورج اگر افق سے غائب ہو، اور کوئی ہٹ دھرم اس کے بارے میں سوال اٹھائے۔ اور اندھیرے کے باعث کسی کھڈے میں گرے، تو اس کے لئے پھر بھی کسی عذر اور معذوری کی کوئی گنجائش ہو سکتی ہے۔ لیکن اگر سورج کے طلوع ہو جانے کے بعد کوئی ہٹ دھرم اس کا انکار کرے، یا اپنی آنکھیں بند کر کے کسی کھڈے میں گرے تو اس سے بڑھ کر بد بخت اور محروم اور کون ہو سکتا ہے؟ اور ایسے ہٹ دھرم، بد بخت اور ناقدرے لوگوں کو ہدایت کی دولت آخر کیسے مل سکتی ہے؟ والعیاذ باللہ جل وعلا،
۴۴۔۔۔    سو اس میں منکرین و معاندین کے عناد و ہٹ دھرمی، اور ان کی ناقدری و محرومی، پر اظہار افسوس ہے کہ یہ لوگ اس سے پہلے امی، ان پڑھ، اور بے خبر تھے، نہ ان کو اللہ تعالیٰ کی طرف سے کوئی کتاب ہدایت ملی تھی جس سے ان کو کچھ علم وہدایت کی کوئی روشنی ملتی۔ اور نہ ہی ان کے پاس آپ سے پہلے اے پیغمبر! کوئی ایسا نذیر اور خبردار کرنے والا آیا تھا جو ان کو غفلت کی نیند سے بیدار کرتا۔ اور ان کو آگے کے خطرات سے آگاہی بخشتا، تو اس صورت حال کا تقاضا تو یہ تھا کہ یہ لوگ اس نعمت عظیم کی دل وجان سے قدر کرتے۔ اور اس کی تعلیمات وہدایات کو صدق دل سے اپنا کر اپنے لئے دارین کی سعادت و سرخروئی سے سرفرازی کا سامان کرتے۔ مگر یہ ہیں کہ اس سب کے باوجود، اور اس صورت حال کے بالکل برعکس اس پیغام حق کی تکذیب کر کے اس کو افک مفتریٰ قرار دے رہے ہیں، اور اس طرح یہ لوگ خداوند قدوس کی رحمت و عنایت سے منہ موڑ کر اس کے قہر اور غضب، اور اس کے اس ہولناک عذاب کو دعوت دے رہے ہیں جو سنت الٰہی کے مطابق ایسے منکرین پر آکر رہتا ہے والعیاذ باللہ جل وعلا۔
۴۵۔۔۔    سو اس سے ان منکرین ومعاندین کو تاریخ کے حوالے سے تنبیہ و تذکیر فرمائی گئی ہے۔ کہ اللہ کے رسول اور اس کی طرف سے آنے والے نذیر کی تکذیب اور ان کے انکار کا لازمی نتیجہ اور طبعی انجام ہلاکت وتباہی ہے۔ گزشتہ تمام اقوام کی تاریخ اس اہم اور بنیادی حقیقت اور سنت الٰہی کی شاہد عدل ہے۔ سو ارشاد فرمایا گیا کہ اس سے پہلے کی ان منکر اور ہٹ قوموں کو جس سامان عیش و عشرت، دنیاوی مال و دولت، اور شان وشوکت، سے نوازا گیا تھا قریش کے ان منکرین و متمردین کو اس کا عشر عشیر بھی نصیب نہیں ہوا۔ لیکن جب وہ اپنے کبر وغرور کی بناء پر اور اپنی تکذیب وانکار حق کے نتیجے میں آخرکار اپنے انجام کو پہنچیں تو ان کا وہ مال و دولت اور شان و شوکت ان کے کچھ بھی کام نہ آ سکے۔ سو اس میں دور حاضر کے منکرین کے لئے بڑا سامان عبرت وبصیرت ہے۔ کہ ان کے انجام سے سبق لیں۔ اور اپنی اصلاح کریں، ورنہ ان کا انجام بھی وہی ہو گا جو ماضی کی ان منکر قوموں کا ان کے کفر و انکار کی بناء پر ہو چکا ہے، کہ اللہ تعالیٰ کا قانون بے لاگ اور سب کے لئے یکساں ہے، اور عقل و نقل دونوں کا تقاضا یہی ہے کہ دوسروں کے انجام سے سبق لیا جائے، وباللہ التوفیق،
۵۲۔۔۔    یعنی آج تو یہ منکرین و مکذبین اپنے کبر و غرور اور رعونت و استکبار میں اس قدر مست ومگن ہیں کہ پٹھے پر ہاتھ نہیں رکھنے دیتے۔ اور حق بات کو سننے اور ماننے کے لئے تیار ہی نہیں ہوتے۔ لیکن کل جب وہ ہولناک نتیجہ وانجام سامنے آ جائے گا تو اس وقت یہ چیخ چیخ کر کہیں گے کہ ہم ایمان لائے، اس قرآن اور اس رسول پر۔ مگر وقت گزر جانے اور انجام کے سامنے آ جانے پر، ان کو ایمان کی دولت کہاں اور کیسے نصیب ہو سکے گی؟ اس کا موقع تو اس دنیاوی زندگی ہی میں تھاجس کو انہوں نے انکار و تکذیب اور تمرد و سرکشی میں گزار دیا۔ اور وہ ان سے اس طرح گزشت ہو گئی کہ اب اس کے دوبارہ ملنے کا کوئی سوال و امکان ہی نہیں، تو پھر اب اتنی دور سے ان کے لئے اس کو پانا آخر کیسے ممکن ہو سکتا ہے؟ اور معائنہ و مشاہدہ کے بعد کا ایمان نہ تو مفید ہے نہ مطلوب، ایسا ایمان تو فرعون جیسا متکبر اور سرکش انسان بھی لایا تھا۔ اور اس نے بھی غرق ہوتے وقت چیخ اور چلا کر کہا تھا کہ میں موسیٰ اور ہارون کے رب پر ایمان لایا۔ مگر اس وقت اس کو یہ جواب ملا تھا کہ تو اب ایمان لاتا ہے جبکہ اس سے پہلے تو نافرمانی ہی کرتا رہا (اٰلئٰنَ وَقدْ عَصَیْتَ مِنْ قَبْلُ) یعنی اس وقت کے تیرے اس ایمان کا نہ کوئی فائدہ ہے، اور نہ کوئی وزن واعتبار۔ سو اس سے اندازہ کیا جا سکتا ہے کہ حیات دنیا کی یہ فرصت جو آج ہمیں میسر ہے قدرت کی کتنی بڑی رحمت و عنایت ہے، کہ اس میں ہم اپنی آخرت کی اصل اور حقیقی زندگی کے لئے ایمان اور عمل صالح سمیت ہر طرح کی کمائی کر سکتے ہیں، اور بسہولت و آسانی کر سکتے ہیں، لیکن کل آخرت کے اس جہان میں لوگ چیخ چیخ کر اپنے ایمان کا اعلان کریں گے مگر اس کا کوئی اثر اور نتیجہ نہیں ہو گا۔ اللہ تعالیٰ دنیاوی زندگی کے ہر ہر لمحے سے پورا پورا فائدہ اٹھانے کی توفیق بخشے۔ آمین ثم آمین
۵۴۔۔۔    یعنی جب فیصلہ کن عذاب نمودار ہو جائے گا تو ان کے اور ان کی تمام خواہشوں کے درمیان دیوار حائل ہو جائے گی یہ چیخ چیخ کر ایمان لائیں گے مگر ان کا وہ ایمان بےسود و لاحاصل وہ قبول نہیں ہو گا۔ یہ مہلت کی درخواست کریں گے لیکن اس کی کوئی شنوائی نہیں ہو گی، یہ اپنے خود ساختہ اور من گھڑت شریکوں اور سفارشیوں کو پکاریں گے کہ وہ اس مشکل وقت میں ان کی کوئی مدد کر سکیں۔ مگر ان کی طرف سے بھی ان کی کوئی فریاد رسی ممکن نہ ہو گی۔ سو آس و امید کے تمام دروازے ان پر بند ہو جائیں گے۔ اور یہ ابدی مایوسی کے حوالے ہو جائیں گے، اور ان کو اسی صورت حال سے دوچار ہونا پڑے گا جس سے ان کے پیشرو ہم مشربوں کو ہونا پڑا تھا، جیسے عاد و ثمود اور قوم لوط و قوم فرعون وغیرہ۔ ان سب کی تاریخ گواہ ہے کہ انہوں نے اپنے رسولوں اور ان کی دعوت کو جھٹلایا۔ اور ان کے انذار کی پرواہ نہ کی۔ یہاں تک کہ وہ اپنے آخری اور ہولناک انجام کو پہنچ کر رہے۔ وہ بھی انہی کی طرح الجھن انگیز شک میں پڑے رہے تھے، یہاں تک کہ وہ فیصلہ کن گھڑی آپہنچی، اور وہ ہمیشہ کے عذاب میں مبتلاء رہے۔ سو انہوں نے اگر ان کے انجام سے سبق نہ لیا۔ اور اپنی اصلاح نہ کی تو انہوں نے بھی آخرکار اس ہولناک انجام سے دو چار ہو کر رہنا ہے۔ جس سے کل کے وہ منکر دوچار ہوئے کہ اللہ تعالیٰ کا قانون بے لاگ اور سب کے لئے یکساں ہے۔ شک مریب یعنی الجھن انگیز شک کے الفاظ سے یہ حقیقت بھی واضح ہو جاتی ہے کہ تکذیب و انکار حق کے نتیجے میں انسان سکون و اطمینان کی دولت سے محروم ہو جاتا ہے۔ والعیاذ باللہ العظیم، سو سکون و اطمینان ایمان و یقین کی دولت ہی سے نصیب ہو سکتا ہے وباللہ التوفیق لمایحب ویرید، وعلیٰ مایحب ویرید،


(سورۃ فاطر ۔ سورہ نمبر ۳۵ ۔ تعداد آیات ۴۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     ہر خوبی (اور تعریف) اللہ ہی کے لئے ہے جو (عدم محض سے ) بنا نکالنے والا ہے آسمانوں اور زمین (کی اس عظیم الشان کائنات) کو جو پیغام رساں بنانے والا ہے ایسے فرشتوں کو جو دو دو تین تین اور چار چار پروں والے ہیں وہ اضافہ فرماتا ہے اپنی مخلوق میں جو چاہتا ہے بلاشبہ اللہ کو ہر چیز پر پوری پوری قدرت ہے 
۲۔۔۔     اللہ اپنے بندوں کے لئے جو بھی کوئی رحمت کھول دے اسے کوئی روکنے والا نہیں اور جسے وہ بند کر دے اسے کوئی کھولنے والا نہیں (اس کے سوا) اور وہی ہے (سب پر) غالب نہایت ہی حکمت والا
۳۔۔۔     اے لوگوں یاد کرو تم اللہ کے ان (طرح طرح کے ) احسانات کو جو اس نے تم پر فرمائے ہیں کیا اللہ کے سوا اور کوئی خالق ہے جو تمہیں رزق سے نوازتا ہو آسمان اور زمین سے کوئی بھی عبادت کے لائق نہیں سوائے اس (وحدہٗ لاشریک) کے پھر تم لوگ کہاں (اور کیسے ) اوندھے ہوئے جا رہے ہو؟
۴۔۔۔     اور اگر یہ لوگ جھٹلائیں آپ صلی اللہ علیہ و سلم کو (اے پیغمبر !) تو (یہ کوئی نئی بات نہیں کہ) بے شک جھٹلایا جا چکا ہے آپ صلی اللہ علیہ و سلم سے پہلے بھی بہت سے رسولوں کو اور اللہ ہی کی طرف لوٹائے جاتے ہیں (اور لوٹائے جائیں گے ) سب کام
۵۔۔۔     اے لوگوں بے شک اللہ کا وعدہ سچا ہے پس تم کو دھوکے میں نہ ڈالنے پائے دنیاوی زندگی (اور اس کی چمک دمک) اور تم کو دھوکے میں نہ ڈالنے پائے اللہ کے بارے میں وہ بڑا دھوکے باز
۶۔۔۔     بلاشبہ شیطان دشمن ہے تم سب کا (اے لوگوں !) پس تم اس کو ہمیشہ اپنا دشمن ہی سمجھنا اس کا کام اس کے سوا کچھ نہیں کہ وہ بلاتا (اور دعوت دیتا) ہے اپنی پارٹی (اور اپنے یاروں ) کو تاکہ وہ ہو جائیں (دوزخ کی دہکتی) بھڑکتی آگ کے یاروں میں سے 
۷۔۔۔     جو لوگ اڑے رہے اپنے کفر (و باطل) پر ان کے لئے بڑا ہی سخت عذاب ہے اور جو ایمان لائے اور انہوں نے کام بھی نیک کئے انکے لئے عظیم الشان بخشش بھی ہے اور بہت بڑا اجر بھی
۸۔۔۔     بھلا (اس شخص کی محرومی اور بدبختی کا کوئی ٹھکانا ہو سکتا ہے ؟) جس کیلئے خوشنما بنا دیا گیا ہو اس کے برے عمل کو (اس کی اپنی بد نیتی اور سوء اختیار کی بناء پر) جس سے وہ اس کو اچھا ہی سمجھے جا رہا ہو؟ سو اللہ گمراہی (کے گڑھے ) میں ڈالتا ہے جس کو چاہتا ہے اور (نور حق و) ہدایت سے نوازتا ہے جس کو چاہتا ہے پس گھلنے نہ پائے آپ کی جان (عزیز اے پیغمبر !) ان (بدبختوں کی حرمان نصیبی) پر افسوس کرتے ہوئے بے شک اللہ پوری طرح جانتا ہے ان سب کاموں کو جو یہ لوگ کر رہے ہیں 
۹۔۔۔     اور اللہ وہی تو ہے جو بھیجتا ہے ہواؤں کو (اپنی قدرت کاملہ اور رحمت شاملہ سے ) پھر وہ اٹھاتی ہیں بادل کو پھر اس کو ہم ہانک دیتے ہیں کسی مردہ زمین کی طرف پھر اس کے ذریعے ہم زندہ کر دیتے ہیں زمین کو اس کے بعد کہ وہ مر چکی ہوتی ہے اسی طرح ہو گا دوبارہ اٹھایا جانا
۱۰۔۔۔     جو کوئی عزت چاہتا ہو تو (وہ جان لے کہ) عزت تو سب اللہ ہی کے پاس ہے اسی کی طرف چڑھتے ہیں پاکیزہ کلمات اور عمل صالح اس کو اوپر اٹھاتا ہے اور جو لوگ بری چا لیں چلتے ہیں (حق کے مقابلے میں ) ان کیلئے بڑا سخت عذاب ہے اور ان کی یہ چال بازیاں خود نابود ہو کر رہیں گی
۱۱۔۔۔     اور اللہ ہی نے پیدا فرمایا تم سب کو (اے لوگوں !) مٹی سے پھر نطفہ سے پھر اس نے تمہیں کر دیا جوڑے جوڑے اور (اس کے علم کا یہ عالم ہے کہ) نہ کوئی مادہ حاملہ ہوتی ہے اور نہ بچہ جنتی ہے مگر یہ سب کچھ اس کے علم میں ہوتا ہے اور (اسی طرح) نہ کوئی عمر پاتا ہے عمر پانے والا اور نہ کچھ کم کیا جاتا ہے اس کی عمر میں سے مگر یہ کہ یہ سب کچھ (ثبت و مندرج) ہے ایک عظیم الشان کتاب میں بلاشبہ یہ سب کچھ اللہ کے لیے بہت آسان ہے 
۱۲۔۔۔     اور برابر نہیں ہو سکتے پانی کے یہ دونوں عظیم الشان ذخیرے ایک تو میٹھا پیاس بجھانے والا اور خوشگوار (و لذیذ) ہے پینے میں اور دوسرا سخت کھاری حلق چھیل دینے والا اور ہر ایک سے تم لوگ تازہ گوشت بھی کھاتے ہو اور وہ زیور بھی نکالتے ہو جس کو تم پہنتے ہو اور اسی پانی میں تم وہ (دیو پیکر) جہاز بھی چلتے دیکھتے ہو جو اس کو چیرتے ہوئے جاتے ہیں تاکہ تم لوگ تلاش کر سکو اس کے فضل سے (اپنی روزی) اور تاکہ تم شکر گزار بنو
۱۳۔۔۔     وہ داخل کرتا ہے (حد درجہ پابندی اور باریکی کے ساتھ) رات کو دن میں اور دن کو رات میں اور اسی نے کام میں لگا رکھا ہے سورج اور چاند (کے ان دو عظیم الشان کُرُّوں ) کو ہر ایک چلے جا رہا ہے (پوری پابندی کے ساتھ) ایک وقت مقرر تک یہ ہے اللہ رب تم سب کا (اے دنیا جہاں کے انسانو !) اسی کے لئے ہے بادشاہی اور اس کے سوا جن کو تم لوگ (پوجتے ) پکارتے ہو وہ گٹھلی کے چھلکے تک کے بھی مالک نہیں
۱۴۔۔۔     اگر تم ان کو پکارو تو وہ تمہاری پکار کو سن نہیں سکتے اور اگر (بالفرض) سن بھی لیں تو وہ تمہاری پکار کا کوئی جواب نہیں دے سکتے اور قیامت کے روز وہ صاف طور پر انکار کر دیں گے تمہارے اس شرک کا اور تم کو کوئی خبر نہیں دے سکے گا (حق اور حقیقت کے بارے میں ) ایک انتہائی باخبر ہستی کی طرح
۱۵۔۔۔     اے لوگوں تم سب محتاج ہو اللہ کے اور اللہ ہی ہے جو ہر طرح سے بے نیاز ہر تعریف کا حق دار ہے 
۱۶۔۔۔     وہ اگر چاہے تو لے جائے تم سب کو اور لا بسائے تمہاری جگہ کسی اور نئی مخلوق کو
۱۷۔۔۔     اور ایسا کرنا اللہ کے لئے کچھ بھی دشوار نہیں
۱۸۔۔۔     اور کوئی بوجھ اٹھانے والا کسی دوسرے کا بوجھ نہیں اٹھائے گا اور اگر کوئی (گناہ کا) بوجھ لدا ہوا شخص اپنا بوجھ اٹھانے کے لئے کسی کو پکارے گا بھی تب بھی اس کے بوجھ کا کچھ بھی حصہ اٹھانے کیلئے کوئی تیار نہ ہو گا اگرچہ وہ اس کا کوئی (قریبی) رشتہ دار ہی کیوں نہ ہو آپ کے خبردار کرنے کا اثر تو انہی لوگوں پر ہو سکتا ہے جو ڈرتے ہیں اپنے رب سے بن دیکھے اور وہ نماز قائم کرتے ہیں اور جو کوئی پاکی اختیار کرے گا تو وہ اپنے ہی لئے کرے گا اور اللہ ہی کی طرف لوٹنا ہے (سب کو)
۱۹۔۔۔     اور آپس میں برابر نہیں ہو سکتے اندھا اور آنکھوں والا 
۲۰۔۔۔     اور نہ ہی اندھیرے اور روشنی 
۲۱۔۔۔     اور نہ ہی سایہ اور دھوپ کی تپش 
۲۲۔۔۔     اور نہ ہی برابر ہو سکتے ہیں زندے اور مردے بلاشبہ اللہ سناتا ہے جسے چاہتا ہے اور آپ (اے پیغمبر !) ان لوگوں کو نہیں سنا سکتے جو قبروں میں (پڑے ) ہیں
۲۳۔۔۔     آپ کا کام تو بس خبردار کر دینا ہے (برے انجام سے )
۲۴۔۔۔     بلاشبہ ہم نے بھیجا آپ کو حق کے ساتھ خوشخبری دینے والا اور خبردار کرنے والا بنا کر (سب لوگوں کے لئے ) حق کے ساتھ اور کوئی امت ایسی نہیں ہوئی جس میں کوئی نہ کوئی خبردار کرنے والا نہ گزرا ہو۔
۲۵۔۔۔     اگر یہ لوگ آپ صلی اللہ علیہ و سلم کی تکذیب کریں تو (یہ کوئی نئی اور انوکھی بات نہیں کہ) ان سے پہلے گزرے ہوئے لوگ بھی جھٹلا چکے ہیں (حق اور حقیقت کو) ان کے پاس بھی ان کے رسول آئے کھلے دلائل صحیفے اور روشنی بخشنے والی کتابیں لے کر
۲۶۔۔۔     مگر ان کی قوموں نے ان کو جھٹلایا پھر آخرکار میں نے پکڑا ان لوگوں کو جو اڑے رہے تھے اپنے کفر (و باطل) پر سو دیکھو کیسا تھا میرا عذاب
۲۷۔۔۔     کیا تم نے کبھی اس پر غور نہیں کیا کہ اللہ (کس طرح) اتارتا ہے آسمان سے پانی پھر اس کے ذریعے ہم نکالتے ہیں طرح طرح کے پھل (اور قسما قسم کی پیداواریں ) جن کے مختلف رنگ ہوتے ہیں اور پہاڑوں کے بھی مختلف حصے ہیں سفید اور سرخ پھر ان میں بھی مختلف رنگوں والے اور بالکل سیاہ کا لے (بھجنگے ) بھی
۲۸۔۔۔     اور انسانوں جانوروں اور چوپایوں کے بھی اسی طرح مختلف رنگ ہیں اللہ سے تو اس کے وہی بندے ڈرتے ہیں جو علم رکھتے ہیں (حق اور حقیقت کا) بلاشبہ اللہ نہایت ہی زبردست بڑا ہی بخشنے والا ہے 
۲۹۔۔۔     جو لوگ (صدق دل سے ) پڑھتے ہیں اللہ کی کتاب اور وہ نماز قائم کرتے ہیں اور جو کچھ ہم نے انہیں دیا ہوتا ہے اس میں سے وہ خرچ کرتے ہیں (ہماری رضا کے لئے ) پوشیدہ طور پر بھی اور کھلے عام بھی وہ بلاشبہ امید رکھتے ہیں ایک ایسی عظیم الشان تجارت کی جس میں ہرگز کوئی خسارہ نہیں
۳۰۔۔۔     تاکہ اللہ پورے پورے دے ان کو ان کے اجر اور ان کو نوازے اپنے مزید فضل (و کرم) سے بے شک وہ بڑا ہی بخشنے والا انتہائی قدر دان ہے 
۳۱۔۔۔     اور جو کتاب ہم نے آپ کی طرف وحی کے ذریعے بھیجی ہے (اے پیغمبر !) وہی حق ہے جو تصدیق کرنے والی ہے ان تمام کتابوں کی جو کہ آ چکی ہیں اس سے پہلے بلاشبہ اللہ اپنے بندوں سے پوری طرح باخبر سب کچھ دیکھتا ہے 
۳۲۔۔۔     پھر ہم نے اپنی اس کتاب کا وارث بنا دیا ان لوگوں کو جن کو ہم نے چن لیا تھا (اس شرف کیلئے ) اپنے بندوں میں سے پھر ان میں سے کوئی تو ظلم ڈھانے والا ہے خود اپنی جان پر کوئی میانہ رو ہے اور کوئی سبقت لے جانے والا ہے نیکیوں میں اس کے اذن (و عنایت) سے یہی ہے بڑا فضل
۳۳۔۔۔     یعنی ہمیشہ رہنے کی وہ جنتیں جن میں یہ لوگ داخل ہوں گے وہاں ان کو آراستہ کیا جائے گا سونے کے کنگنوں سے اور عظیم الشان موتیوں سے اور لباس ان کا وہاں پر ریشم ہو گا
۳۴۔۔۔     اور یہ (خوش نصیب) لوگ (خوشیوں میں جھوم جھوم کر) کہیں گے کہ شکر ہے اس اللہ کا جس نے دور کر دیا ہم سے غم (اور ہر قسم کا فکر) بلاشبہ ہمارا رب بڑا ہی بخشنے والا انتہائی قدر داں ہے
۳۵۔۔۔     جس نے اتار دیا ہمیں اپنے فضل (و کرم) سے سدا رہنے کی اس (عظیم الشان) جگہ میں جس میں ہمیں نہ کوئی تکلیف لاحق ہوتی ہے اور نہ کوئی تھکان
۳۶۔۔۔     اور اس کے برعکس جو لوگ اڑے رہے ہوں گے اپنے کفر (و باطل) پر ان کے لئے جہنم کی آگ ہے نہ تو ان پر قضاء آئے گی کہ وہ مر ہی جائیں اور نہ ہی کسی طرح ان سے اس کے عذاب میں کوئی تخفیف کی جائے گی (کہ کچھ آرام پا سکیں ) اسی طرح ہم بدلہ دیتے ہیں (اور دیں گے ) ہر بڑے ناشکرے (کافر) کو
۳۷۔۔۔     اور وہ اس میں چیخ چیخ کر کہہ رہے ہوں گے کہ اے ہمارے رب ہمیں (ایک بار) نکال دے اس سے تاکہ ہم نیک کام کریں ان کاموں کے خلاف جو کہ ہم (اس سے پہلے ) کرتے رہے تھے (جواب ملے گا) کیا ہم نے تمہیں اتنی عمر نہیں دی تھی کہ اس میں سبق لے لیتا جس نے سبق لینا ہوتا اور پہنچ چکا تھا تمہارے پاس ہماری طرف سے خبردار کرنے والا؟ پس اب تم لوگ مزہ چکھتے رہو (اپنے کئے کا) سو ظالموں کے لئے کوئی مددگار نہیں
۳۸۔۔۔     بلاشبہ اللہ ہی ہے جاننے والا آسمانوں اور زمین کے غیب کا بلاشبہ وہ پوری طرح جانتا ہے سینوں کے بھیدوں کو
۳۹۔۔۔     وہ وہی ہے جس نے تم لوگوں کو خلیفہ (اور جانشین) بنایا اپنی زمین میں سو جس نے کفر کیا تو اس کے کفر کا وبال خود اسی پر ہو گا اور کافروں کا کفر ان کے رب کے یہاں ناراضگی ہی میں اضافہ کرتا ہے اور کافروں کے لئے ان کا کفر خسارے (اور گھاٹے ) ہی میں اضافے کا باعث ہوتا ہے
۴۰۔۔۔     (ان سے ) کہو کہ کیا تم لوگوں نے کبھی غور (نہیں ) کیا اپنے ان خود ساختہ شریکوں کے بارے میں ؟ جن کو تم لوگ (پوجتے ) پکارتے ہو اللہ (وحدہٗ لاشریک) کے سوا؟ مجھے دکھاؤ (اور بتاؤ) تو سہی کہ انہوں نے کیا پیدا کیا زمین میں سے یا ان کا کوئی حصہ ہے آسمانوں میں ؟ یا ہم نے ان کو کوئی ایسی کتاب دے رکھی ہے جس کی بناء پر یہ لوگ کسی کھلی سند پر قائم ہوں ؟ (کچھ بھی نہیں ) بلکہ ظالم لوگ ایک دوسرے کو محض دھوکے (کے جھانسے ) دئیے چلے جا رہے ہیں 
۴۱۔۔۔     بلاشبہ اللہ ہی نے روک (اور تھام) رکھا ہے آسمانوں اور زمین (کی اس عظیم الشان کائنات) کو اس سے کہ یہ دونوں ٹل جائیں اپنی اپنی جگہ سے اور اگر کبھی یہ ٹل جائیں تو پھر کون ہے جو ان کو روک سکے اس کے بعد؟ بے شک وہ بڑا ہی بردبار نہایت ہی (درگزر اور) معاف کرنے والا ہے
۴۲۔۔۔     اور یہ لوگ تو بڑی زور دار قسمیں کھا (کر کہا کرتے ) تھے کہ اگر ان کے پاس کوئی خبردار کرنے والا آگیا تو یہ ضرور بالضرور دوسری ہر امت سے بڑھ کر راست رو ہونگے مگر جب آ پہنچا ان کے پاس ایک عظیم الشان خبردار کرنے والا تو اس کی آمد (اور تشریف آوری) سے ان کی نفرت (اور حق سے فرار) ہی میں اضافہ ہوا
۴۳۔۔۔     اپنی بڑائی کے گھمنڈ کی بناء پر (اللہ کی) اس زمین میں اور اپنی بری چالوں کے نتیجے میں اور بری چا لیں اپنے چلنے والوں ہی کو گھیر کر (اور پھانس کر) رہتی ہیں تو کیا یہ لوگ اب اسی برتاؤ (اور انجام) کے منتظر ہیں جو ان سے پہلے لوگوں کے ساتھ ہو چکا ہے ؟ تو تم ہرگز اللہ کے قانون میں کوئی تبدیلی نہ پاؤ گے اور تم ہرگز اللہ کے قانون میں کوئی تبدیلی نہ پاؤ گے
۴۴۔۔۔     کیا یہ لوگ چلے پھرے نہیں (عبرتوں بھری) اس زمین میں ؟ تاکہ یہ دیکھتے کہ کیسا ہوا انجام ان لوگوں کا جو گزر چکے ہیں ان سے پہلے حالانکہ وہ طاقت میں ان سے کہیں زیادہ بڑھے ہوئے تھے اور اللہ ایسا نہیں کہ کوئی چیز اس کے قابو سے نکل جائے نہ آسمانوں (کی بلندیوں ) میں اور نہ زمین (کی پستیوں ) میں بے شک وہ سب کچھ جانتا پوری قدرت والا ہے 
۴۵۔۔۔     اور اگر کہیں اللہ پکڑنے لگتا لوگوں کو ان کے کئے کرائے پر تو وہ کسی متنفس کو بھی روئے زمین پر (زندہ) نہ چھوڑتا لیکن وہ ان کو ڈھیل دئیے جا رہا ہے ایک وقت مقرر تک پھر جب آ پہنچے گا ان کا وہ وقت مقرر تو ان کا حساب پوری طرح چکا دیا جائے گا بے شک اللہ پوری طرح نگاہ رکھے ہوئے ہے اپنے بندوں پر


تفسیر

۳۔۔۔    سو اس آیت کریمہ میں پہلے تو لوگوں کو ان گوناگوں اور بے حدو حساب نعمتوں کی تذکیر و یاد دہانی فرمائی گئی ہے، جن میں وہ سرتاپا ڈوبے ہوئے ہیں جس سے آپ سے آپ یہ سوال پیدا ہوتا ہے کہ آخر یہ سب کچھ کس کی عطاء و بخشش کا صلہ و ثمرہ ہے؟ اور کیا حق عائد ہوتا ہے بندے پر اس واہب مطلق کا؟ جَلَّ جَلَالُہ، وَعَمَّ نَوالُہ، اور پھر اس کے اس حق واجب کی ادائیگی کی صورت کیا ہو سکتی ہے؟ اسی ایک سوال کے صحیح جواب سے انسان کے لئے راہ حق و صواب بھی واضح ہو جاتی ہے اور دین حق کی اہمیت اور ضرورت بھی، سو یہ سب کچھ اللہ تعالیٰ ہی کا دیا بخشا، اور اسی وحدہٗ لاشریک کا عطا فرمودہ ہے، اور جس کا لازمی تقاضا اور طبعی ثمرہ و نتیجہ یہ ہے کہ اطاعت مطلقہ اور عبادت و بندگی کی ہر قسم اور اس کی ہر شکل اسی وحدہٗ لاشریک کا حق ہے، اور اس کی ادائیگی کا طریقہ اس کے رسول کی اطاعت و اتباع ہے۔ سواس عمومی تذکیر کے بعد ان کو مخاطب کر کے ان سے سوال کیا گیا کہ آسمان و زمین کے باہمی تعامل سے جو تم لوگوں کو قسما قسم کی روزی ملتی ہے۔ کہ آسمان سے نہایت پرحکمت طریقے سے پانی برستا ہے تو اس کے نتیجے میں زمین سے تمہارے لئے طرح طرح کی پیداواریں اگاتی ہے، اور تمہاری معیشت و معاش کی گونا گوں چیزیں پیدا ہوتی ہیں۔ تو کیا اللہ کے سوا اور کوئی خالق ایسا ہو سکتا ہے جو تم لوگوں کو اس طرح آسمان و زمین سے روزی سے نوازے؟ جب نہیں اور یقیناً نہیں، اور تم لوگوں کو تسلیم ہے کہ نہیں تو اس کا لازمی نتیجہ اور طبیعی تقاضا ہے کہ معبود برحق بھی اس وحدہٗ لاشریک کے سوا اور کوئی نہ ہو۔ تو پھر تم لوگوں کی مت کہاں اور کیسے ماری جاتی ہے؟ اور تم کس طرح اوندھے ہو رہے ہو؟ کہ پھر بھی تم لوگ اس کی عبادت و بندگی میں دوسروں کو شامل کر کے شرک کا ارتکاب کرتے ہو؟ تمہاری مت آخر کہاں، اور کیسے ماری جاتی ہے؟ سو آسمان اور زمین کے باہمی تعامل سے ملنے والی روزی کا یہ ایک معاملہ ہی اثبات توحید کے لئے کافی ہے، اور ایسا اور اس حد تک کہ ایک سلیم الفطرت انسان اس کے نتیجے میں بے ساختہ پکار اٹھتا ہے لَا اِلٰہَ اِلاَّ ہُوَ۔ یعنی کوئی معبود نہیں سوائے اس وحدہٗ لاشریک کے، سبحانہ و تعالیٰ، مگر غفلت اور لاپرواہی کا کیا کیا جائے؟ والعیاذ باللہ العظیم،
۵۔۔۔    پس آیت کریمہ میں پہلے تو اللہ تعالیٰ کے وعدے اور اس کی وعید کی قطعیت کے بارے میں ارشاد فرمایا گیا ہے کہ وہ قطعی طور پر حق اور سچ ہے۔ اس نے اپنے وقت مقرر پر بہر حال پورا ہو کر رہنا ہے، اس لئے خبردار کوئی اس کو ہوائی بات سمجھ کر یونہی نہ ٹال دے، اور اس طرح وہ اپنے آپ کو ہمیشہ کے خسارے میں نہ ڈال دے۔ والعیاذُ باللہ، اور اس کے بعد انسان کو ان دو دھوکوں سے خبردار کیا گیا ہے جو اس کے بہکاوے کے دو بڑے سبب ہیں ایک دنیاوی زندگی کہ اسی کی چہل پہل، چمک دمک، اور اسی کی، عیش وعشرت کو اپنا اصل مقصد بنا لیا جائے۔ کہ یہ بہر حال فانی، عارضی، اور وقتی چیزہے، اور اس کامل جانا کامیابی کی علامت نہیں، بلکہ یہ ابتلاء و آزمائش کا سامان ہے، اور دوسرا دھوکہ وہ ہے جو انسان کو اپنے ازلی دشمن سب سے بڑے دھوکے باز (الغرور) یعنی ابلیس لعین سے لگتا ہے، جو اللہ کے بارے میں انسان کو طرح طرح سے دھوکے میں ڈالتا ہے، پس ان دونوں دھوکوں سے مختاط اور چوکنا رہنے کی ضرورت ہے۔ اللہ تعالیٰ ہمیشہ اور ہر اعتبار سے ہر قسم کے دھوکے سے اپنی حفاظت و پناہ میں رکھے، اور ہر قدم اپنی رضا و خوشنودی کی راہوں پر ہی اٹھانے کی توفیق بخشے، آمین ثم آمین،
۱۰۔۔۔    اس آیت کریمہ سے ایک تو اس حقیقت کو واضح فرما دیا گیا کہ عزت سب کی سب اللہ تعالیٰ ہی کے لئے ہے۔ پس جو عزت سے سرفراز ہونا چاہے اس کو چاہیے کہ وہ اپنے اس خالق ومالک اور واہب مطلق سے اپنا تعلق صحیح رکھے۔ پھر اس ربِّ رحمان ورحیم اور خدائے وحدہٗ لاشریک کے ساتھ صحیح تعلق پیدا کرنے اور اس کی طرف سے عزت سے سرفراز ہونے کا طریقہ بھی ارشاد فرما دیا گیا کہ اس کی طرف چڑھنے والی اور اس کے حضور پہنچنے وای چیز کلمہ طیب یعنی کلمہ ایمان و توحید ہے، اس کے سوا دوسری کوئی چیز نہیں جو اس وحدہٗ لاشریک کے حضور توسل اور قرب کا ذریعہ بن سکے۔ اور اس کلمہ طیب یعنی کلمہ توحید اور ایمان کو جو چیز ساہارا دیتی اور رفعت بخشتی ہے، وہ ہے عمل صالح، کہ عمل صالح کے بغیر کلمہ ایمان مرجھا کے رہ جاتا ہے، گویا کہ کلمہ ایمان کی مثال انگور کی بیل کی سی ہوئی۔ جو بذات خود نہایت ثمر دار اور بار آور ہوتی ہے۔ لیکن اس کی شادابی اور ثمر باری کا تمام تر مدار و انحصار اس امر پر ہوتا ہے کہ اس کو کوئی سہارا ملے جس پر چڑھ کر وہ پھیلے اور پھلے پھولے، ورنہ ایک ہی جگہ پڑی رہنے سے وہ گل سڑ کر ختم ہو جاتی ہے، سو شجر ایمان کو یہ سہارا عمل صالح ہی سے حاصل ہوتا ہے۔ جس سے یہ پروان چڑھتا اور مثمرو بار آور بنتا ہے۔ ورنہ جس طرح انگور کی بیل بغیر سہارے کے سکڑ کر رہ جاتی ہے۔ اسی طرح شجر ایمان بھی عمل صالح کے بغیر مرجھا کر رہ جاتا ہے، حضرت ابن عباس وغیرہ اکابر نے الکلم الطیب سے مراد کلمہ ایمان ہی لیا ہے، اور طیب کی صفت سے اس کی زرخیزی اور ثمر یاری کی طرف اشارہ فرمایا گیا ہے، جیسا کہ سورہ ابراہیم میں اس کی صفت میں ارشاد فرمایا گیا ہے تُؤتِیْ اُکُلَہَا کُلَّ حِیْنٍ بِاذْنِ رَبِّہَا۔ یعنی وہ اپنے رب کے اذن سے ہر وقت پھل دیتا ہے، سو فلسفہ دین کے نقطہ نظر سے یہی کلمہ تمام علم و حکمت کی اساس اور جڑ بنیاد ہے، جس نے اس کو پالیا اس نے تمام علم و حکمت کے خزانوں کو پالیا۔ اور یہ حقیقت اپنی جگہ مسلم ہے کہ ایمان اور عمل صالح باہم لازم و ملزوم ہیں، جس طرح ایمان کے بغیر عمل صالح کی کوئی بنیاد نہیں ہو سکتی اسی طرح عمل کے بغیر ایمان ایک بے جان اور بے ثمر چیز ہے، اس ارشاد سے مشرکین کے مشرکانہ فلسفہ عزت کی جڑ نکال دی گئی۔ وہ اپنے خود ساختہ معبودوں اور من گھڑت شریکوں کو اللہ تعالیٰ یہاں عزت کا ذریعہ سمجھتے تھے، جیسا کہ دوسرے مقام پر ارشاد فرمایا گیا وَاتَّخَذُوْا مِنْ دُوْنِ اللّٰہِ اٰلِہٰۃً لِیَکُوْنُوْا لَہُمْ عِزًّا (مریم۔٨۱) یعنی انہوں نے اللہ کے سوا دوسرے معبود بنا رکھے ہیں تاکہ وہ ان کے لئے عزت کا ذریعہ بن سکیں۔ اسی لئے ان کے اس زعم باطل کی تردید کے لئے وہیں ارشاد فرمایا گیا کہ ایسا ہرگز نہیں ہو گا بلکہ وہ ان کی عبادت ہی کا انکار کر دینگے، اور الٹا ان کے مخالف اور دشمن ہو جائیں گے چنانچہ ارشاد فرمایا گیا کَلاَّ سَیَکْفُرُوْنَ بِعِبَادَتِہِمْ وَیَکُوْنُوْن عَلَیْہِمْ ضِدًّا (مریم۔٨۲) سو عزت اور سچی اصل اور حقیقی عزت ایمان صادق، عمل صالح اور پاکیزہ کردار ہی سے نصیب ہو سکتی ہے اور بس، اس کے سوا اس سے سرفرازی کا دوسرا کوئی ذریعہ نہیں، باقی سب کے سب دھوکے کے سامان اور خسارے کا باعث ہیں، والعیاذ باللہ العظیم، اللہ تعالیٰ ہمیشہ اور ہر حال میں اپنا ہی بنائے رکھے، اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت وپناہ میں رکھے، آمین،
۱۳۔۔۔    قطمیر جیسا کہ ترجمے سے ظاہر ہے اس باریک غلاف کو کہا جاتا ہے جو کھجور کی گٹھلی کے اوپر ہوتا ہے، اور اس کا ذکر و بیان کسی چیز کی تحقیر اور اس کی بے حقیقتی کو واضح کرنے کے لئے کیا جاتا ہے، یعنی جن خود ساختہ اور من گھڑت معبودوں کو تم لوگ پوجتے پکارتے ہو وہ اس قدر بے حقیقت اور عاجز و بے بس ہیں کہ ذرہ برابر چیز کے بھی مالک نہیں، جبکہ خداوند قدوس جو کہ خالق ومالک حقیقی ہے، اس کی رحمتوں عنایتوں سے یہ پوری کائنات معمور و منور، اور بھرپور لبریز ہے، اسی نے تمہارے لئے بحر و بر کو پیدا فرمایا۔ جس کی ان گنت ولا تعداد نعمتوں سے تم لوگ ہمیشہ اور طرح طرح سے مستفید و فیضیاب ہوتے ہو۔ اسی نے میٹھے اور کھاری پانی کے دو عظیم الشان ذخیروں کو پیدا فرمایا، اور تمہارے لئے کام میں لگا دیا، جن کے ساتھ تمہارے طرح طرح کے عظیم الشان اور بے مثال فوائد و منافع وابستہ ہیں، اسی نے رات اور دن کے ادلنے بدلنے کے اس نہایت پُر حکمت اور عظیم الشان نظام کو قائم فرمایا ہے، جس سے تمہاری زندگی کے ان گنت اور بے مثال فوائد و منافع وابستہ ہیں۔ اور اسی نے سورج اور چاند کے ان عظیم الشان اور روشن ومنور کروں کو تمہارے لئے کام میں گا دیا۔ جو نہایت پابندی کے ساتھ محو گردش، اور رواں دواں ہیں۔ جن سے تم لوگ ہر وقت اور طرح طرح سے مستفید و فیضیاب ہوتے ہو۔ سو ایک طرف تو اللہ خالق ومالک حقیقی ہے، جو کہ رب ہے تم سب کا، اس کی قدرت و حکمت، اس کی رحمت و عنایت، اور اس کی ربوبیت عامہ کے یہ عظیم الشان مظاہر ہیں جن سے یہ پوری کائنات مملو اور معمور و منور ہے، جن کو تم لوگ خود اور اپنے سر کی آنکھوں سے دیکھتے ہو۔ اور دوسری طرف تمہارے یہ خود ساختہ اور من گھڑت خدا ہیں جو کہ کھجور کی گٹھلی کے چھلکے تک کے بھی مالک نہیں، تو پھر تم سوچو کہ تم لوگ کس سے تعلق توڑ کر کس سے جوڑ رہے ہو؟ اور شرک کے کس ہاوئے میں گر کر، اپنے لئے کس قدر ہولناک خسارے کا سامان کر رہے ہو؟ آخر تمہاری عقلوں کو کیا ہو گیا؟ اور تمہاری مت کہاں مار دی گئی؟ اور تم توحید کی شاہراہ مستقیم پر چھوڑ کر دوزخ کی راہ پر آخر کیوں چلتے ہو؟ والعیاذُ باللہ،
۱۷۔۔۔    سو اس سے تمام لوگوں کو خطاب کر کے اس اہم اور بنیادی حقیقت سے آگاہ فرما دیا گیا ہے کہ تم لوگ بہر حال اور ہر اعتبار سے اللہ کے محتاج ہو، اس دنیا میں بھی، اور آخرت کے اس حقیقی اور ابدی جہاں میں بھی، جو اس دنیا کے بعد آنے والا ہے۔ اور اللہ سب سے اور ہر اعتبار سے غنی اور بے نیاز ہے، اس کی بے نیازی کا عالم تو یہ ہے کہ وہ اگر چاہے تو تم سب کو فنا کر دے۔ اور تمہاری جگہ ایک نئی مخلوق کو لابسائے۔ وہ اگر ایسا کرنا چاہے تو اس کے لئے کچھ بھی مشکل نہیں۔ بلکہ محض اس کے ارادے اور اشارے کی دیر ہے، سبحانہ و تعالیٰ، سو وہ تم لوگوں کو جو حق کی دعوت دے رہا ہے، اور اللہ کے رسول جو تم لوگوں کو دن رات جگانے جھنجوڑنے کی کوشش کر رہے ہیں، تو یہ سب کچھ محض تم لوگوں کے فائدے اور بھلے کے لئے ہے۔ تاکہ تم دائمی عذاب سے بچ سکو۔ ورنہ اس کا کوئی کام اس سے اٹکا ہوا نہیں ہے، وہ سب سے اور ہر لحاظ واعتبار سے غنی و بے نیاز اور اپنی ذات میں آپ محمور ہے۔ سبحانہ و تعالیٰ، نیز تم میں سے کسی کو اگر اس کے دین کی خدمت کا کوئی موقع مل رہا ہے تو وہ اس کو غنیمت سمجھے، اور اس کو اپنے اوپر اللہ تعالیٰ کا کرم جان کر اس کا شکر ادا کرے، ورنہ دین اس کا محتاج نہیں۔
۲۲۔۔۔    پس جو لوگ عناد اور ہٹ دھرمی کی بناء پر اپنے قواء فکر و ادراک کو ضائع کر دیتے ہیں، وہ عقلی اور روحانی اعتبار سے بالکل مردہ ہو جاتے ہیں اگرچہ بظاہر وہ چلتے پھرتے نظر آتے ہوں، لیکن حقیقت کے اعتبار سے وہ چلتی پھرتی قبروں کی طرح ہوتے ہیں، اور جس طرح قبروں میں پڑے ہوئے مردوں کو سنانا آپ کے بس میں نہیں۔ اسی طرح ان منکروں کے جسموں کی اندر موجود ان کی مردہ روحوں کو سنانا بھی آپ کے بس میں نہیں۔ اور اللہ تعالیٰ کی سنت اور اس کا قانون و دستور یہی ہے کہ وہ سننے سمجھنے، اور حق کے فہم و ادراک، کی توفیق انہی لوگوں کو دیتا ہے جن کے لئے وہ چاہتا ہے، کیونکہ وہی جانتا ہے کہ کس کے باطن کی کیفیت کیا ہے۔ اور کون حق کو سننے ماننے کے لائق اور اس کا اہل ہے اور وہ وہی لوگ ہوتے ہیں جو اس کی بخشی ہوئی فطری صلاحیتوں کی قدر کرتے اور ان کو زندہ رکھتے ہیں، سو ایسوں کو حق سننے سمجھنے اور اس کو اپنانے کی توفیق ملتی ہے اس کے برعکس جو لوگ فطری ہدایت، اور جبلی قوتوں، کی قدر نہیں کرتے ان کی یہ صلاحیت مر جاتی ہے، اور وہ اخلاقی اور روحانی اعتبار سے مردوں کے حکم میں ہو جاتے ہیں اور ان کے جسم ان کے لئے چلتی پھرتی قبروں کی طرح ہو جاتے ہیں، اور قبروں میں پڑے ہوئے ایسے مردوں کو سنانا اللہ کے سوا اور کسی کے لئے ممکن نہیں۔
۲۵۔۔۔    سو اس سے اوپر والی حقیقت کی تائید و تاکید تاریخی حوالے سے فرما دی گئی۔ چنانچہ پیغمبر کو خطاب کر کے ارشاد فرمایا گیا کہ منکرین و معاندین کی طرف سے انکار و تکذیب کے جس معاملے کا سامنا اور سابقہ آج آپ کو پیش آرہا ہے، یہ کوئی نئی اور انوکھی بات نہیں، جس سے آپ ہی کو پہلی مرتبہ واسطہ پڑ رہا ہو۔ بلکہ اس سے پہلے بھی ایسے ہی ہوتا آیا ہے، ان منکرین و معاندین سے پہلے جو قومیں گزری ہیں انہوں نے بھی اپنے رسولوں کی تکذیب کی، اور حق کو مان کر نہیں دیا، حالانکہ ان کے رسول بھی کھلے دلائل و معجزات عبرتوں اور نصیحتوں بھرے صحیفوں اور حق و ہدایت کی روشنی بخشنے والی کتابوں کے ساتھ آئے تھے۔ مگر ان میں سے کسی بھی چیز سے وہ لوگ قائل نہ ہوئے۔ اور انہوں نے حق کو مان کر نہ دیا۔ اور انہوں نے اپنے رسولوں کے ساتھ تکذیب و انکار کا وہی معاملہ کیا، جس سے آج آپ کو بھی اپنی قوم کی طرف سے واسطہ پیش آرہا ہے، سو اس سے واضح ہو جاتا ہے کہ اللہ کے رسولوں کے ساتھ ان منکر قوموں کا حال اور ان کا رویہ ہمیشہ یہی رہا۔ اور ان سابقہ منکرین و معاندین کے نتیجہ و انجام کے بارے میں ارشاد فرمایا کہ آخرکار میں نے ان منکروں کو پکڑا۔ سو دیکھو کہ پھر کیسی تھی میری وہ پکڑ؟ اور وہ عبرتناک سزا جو ان کو دی گئی؟ سو منکرین و معاندین کو مہلت اور ڈھیل خواہ کتنی ہی ملے۔ لیکن آخر وہ ڈھیل اور مہلت ہی ہوتی ہے۔ جس نے اپنے وقت مقرر پر بہر حال ختم ہو جانا ہوتا ہے اور معاند منکرین آخرکار اپنے ہولناک انجام کو پہنچ کر رہتے ہیں، سو اس میں موجودہ دور کے منکرین کے لئے بڑا درس عبرت و بصیرت ہے کہ یہ لوگ اپنے انکار و تکذیب اور عناد و ہٹ دھرمی کی روش سے باز آ جائیں ورنہ انکا انجام بھی وہی ہو گا جو کل کے ان منکرین کا ہو چکا ہے، کہ اللہ تعالیٰ کا قانون بے لاگ اور سب کے لئے یکساں ہے، والعیاذ باللہ جل وعلا بکل حالٍ من الاحوال، وفی کل موطنٍ من المواطن فی الحیاۃ،
۲۹۔۔۔    سو اس سے ان خوش نصیبوں کی نشاندہی فرما دی گئی جو حقیقی فوز و فلاح سے سرفراز ہونے والے ہیں، چنانچہ ایسے لوگوں کی تین صفتیں بیان فرمائی گئی ہیں ایک اللہ تعالیٰ کی کتاب کی تلاوت دوسری نماز کو قائم کرنا۔ اور تیسری اللہ کے دیئے بخشے میں سے اس کی راہ میں اور اس کی رضا کے لئے خرچ کرنا پوشیدہ بھی اور اعلانیہ طور پر بھی، یعنی ضرورت اور موقع کے مطابق جیسا مناسب ہو۔ اور یہ تین چیزیں ایسی اہم ہیں کہ یہ دین کی حقیقی محافظ اور خوف و خشیت خداوندی کی اصلی علامت ہیں، اسی لئے قرآن حکیم نے یہود بے بہبود کی ہلاکت و بربادی کے سلسلے میں تصریح فرمائی کہ ان لوگوں نے اللہ کی کتاب کو فراموش کر کے پس پشت ڈال دیا تھا۔ نماز کو ضائع کر دیا تھا اور یہ کہ بخل وزر پرستی ان پر مسلط ہو گئی تھی۔ جس کے نتیجے میں یہ لوگ نور حق و ہدایت سے محروم ہو گئے تھے، اور ان کو قرآن پر ایمان لانے کی توفیق بھی انکو نصیب نہ ہو سکی۔ ان کے اندر سے صرف وہی لوگ قرآن حکیم پر ایمان لائے جو ان بیماریوں سے محفوظ تھے۔ سو ایسے لوگوں نے چونکہ دنیاوی زندگی کو مقصود بنا کر حرام وحلال سمیٹنے کی کوشش نہیں کی، بلکہ اس کے برعکس انہوں نے اخروی زندگی کو اپنا اصل اور حقیقی مقصد بنا کر اپنے مال و دولت کو اللہ تعالیٰ کی رضا و خوشنودی کے لئے خرچ کیا، اس لئے انہوں نے اس طریقے سے ایک ایسی تجارت اور بے مثال و مبارک کاروبار کو اپنایا کہ اس میں کبھی کسی خسارے کا کوئی خوف و خطرہ نہیں۔ وباللہ التوفیق لمایحب ویرید، وعلی مایحب ویرید، بکل حالٍ من الاحوال،
۳۴۔۔۔    سو اہل جنت جب اللہ تعالیٰ کے تمام وعدوں کی صداقت کو اپنی آنکھوں سے دیکھ لیں گے۔ تو اس وقت ان کی زبانوں پر بے ساختہ کلمہ حمد و شکر جاری ہو جائے گا سو وہ کہیں گے کہ سب تعریفیں، اور شکر وسپاس اس اللہ کے لئے ہے جس نے ہمیں ان ابدی اور سدا بہار نعمتوں سے نواز دیا۔ اور ہم سے سب غموں کو دور فرما دیا۔ اب نہ ہمیں ماضی کا کوئی غم اور پچھتاوا رہا۔ اور نہ مستقبل کے بارے میں کوئی خوف و اندیشہ، واقعی ہمارا رب بڑا ہی غفور و شکور ہے، اس نے ہماری کوتاہیوں اور کمزوریوں سے درگزر فرمایا، اور ہماری ایک ایک نیکی کو شرف قبول سے نوازا۔ اور اس کا اجر وصلہ ہمارے گمان و حسبان سے بھی کہیں زیادہ دیا۔ سو اس طرح وہ خوش نصیب وہاں کی ان بے مثال نعمتوں کو دیکھ کر سراپا شکر و سپاس بن جائیں گے۔ اور وہاں پر ہر طرف اسی واہب مطلق جل جلالہ کی حمد و ثنا کے ترانے ہونگے۔ جیسا کہ دوسرے مقام پر ارشاد فرمایا گیا کہ ان کی ہر مجلس اور ہر بات کا خاتمہ حمد و ثنا ہی پر ہو گا چنانچہ ارشاد فرمایا گیا وَاٰخِرُدَعْوٰنٰہُمْ اَنِ الْحَمْدُ لِلّٰہِ رَبِّ الْعٰلَمِیْنَ (یونس۔۱٠) دارالمقامۃ سے اس حقیقت کو واضح کر دیا گیا کہ ہمیشہ کی اقامت یہی ہے، اس سے پہلے دنیا میں تو ہم ایک سرائے اور دار فانی میں تھے۔ اور اللہ تعالیٰ کے فضل و کرم سے ہم نے اس کو فانی ہی سمجھا، اور آخرت کے اس گھر کو ہی ہم نے اصل اور حقیقی گھر سمجھا۔ اب ہمارے رب نے ہمیں ایسے گھر میں اتار دیا جو ہمیشہ باقی رہنے والا ہے۔ اب اس میں ہمارے لئے نہ کوئی محنت ہے نہ مشقت، اور نہ کوئی تھکان اور افسردگی۔ سو جنت میں ایسا بے غل وغش اور متنوع عیش حاصل ہو گا کہ اہل جنت اس میں کبھی کوئی اکتاہٹ محسوس نہیں کریں گے۔ اللہ نصیب فرمائے، آمین ثم آمین، یا رب العالمین،
۳۷۔۔۔    یعنی جب تم لوگوں کو دنیا میں اتنی زندگی اور مہلت بھی مل گئی کہ اگر تم سبق لینا چاہتے تو لے لیتے۔ اور نصیحت حاصل کرنا چاہتے تو کر لیتے۔ اور مزید برآں تمہارے پاس خبردار کرنے والا (نذیر) بھی آگیا جس نے تمہیں تمہارے مآل وانجام سے پوری طرح آگاہ اور خبردار بھی کر دیا مگر تم لوگوں نے اس کی بھی کوئی پرواہ نہیں کی بلکہ تم لوگ اپنے ظلم وعدوان ہی پر اڑے رہے۔ یہاں تک کہ تم اپنے انجام کو پہنچ کر رہے سو اب تمہارے اس چیخنے چلانے کا نہ کوئی فائدہ ہے نہ اثر، اب تمہارے لئے کوئی مددگار نہیں جو تمہیں اس انجام سے رہائی دلا سکے اب تمہیں اپنے کئے کرائے کا نتیجہ اور اپنے ظلم و عدوان کا بھگتان بہر حال بھگتنا ہے۔ پس تم چکھو اور چکھتے ہی رہو اپنے کئے کرائے کے بدلے اور عذاب کو، والعیاذ باللہ جل وعلا، بکل حالٍ من الاحوال،
۳۸۔۔۔    سو اس سے حضرت حق جَلَّ مَجْدُہ، کے کمال علم کی شان کو واضح فرما دیا گیا، کہ وہ آسمانوں اور زمین کے سب غیبوں کو بھی جانتا ہے، اور سینوں کے بھیدوں سے بھی پوری طرح واقف و آگاہ ہے۔ اس لئے اس سے نہ زمین و آسمان کی اس پوری کائنات کی کوئی چیز مخفی اور پوشیدہ رہ سکتی ہے۔ اور نہ ہی انسانوں کے سینوں کے احوال میں سے کوئی شیئ، سو اس میں اہل حق و صدق کے لئے تسکین وتسلیہ کا سامان بھی ہے، کہ وہ حق کے لئے جو قربانیاں دے رہے ہیں ان میں سے کچھ بھی اس مالک الملک سے مخفی نہیں، اس لئے وہ اپنی قربانیوں کا صلہ و بدلہ ضرور پائیں گے۔ پس وہ صبر و استقامت ہی سے کام لیں۔ اور دوسری طرف اس میں اہل کفر و باطل کے لئے تہدید و تنبیہ بھی ہے کہ یہ لوگ حق اور اہل حق کے خلاف جو مظالم ڈھا رہے ہیں وہ اللہ سے مخفی نہیں ہیں۔ پس اس کا خمیازہ ان لوگوں کو بہر حال بھگتنا ہو گا، بہر کیف اس آیت کریمہ سے اللہ تعالیٰ کے کمال علم و آگہی کو واضح فرمادیا گیا ہے پس بندے کو چاہیے کہ وہ ہمیشہ اور ہر اعتبار سے اس خداوند قدوس کے ساتھ اپنا معاملہ صحیح رکھے، اپنے ظاہر کے اعتبار سے بھی اور اپنے باطن کے لحاظ سے بھی، کہ بندے کے ظاہر و باطن کے ہر حال کو پوری طرح اور ایک برابر جانتا ہے، سبحانہ و تعالیٰ، وباللہ التوفیق لمایحب ویرید، وعلی مایحب ویرید،
۳۹۔۔۔    سو اہل کفر و باطل خود اپنی ہی ہلاکت و تباہی کا سامان کرتے۔ اور اپنی سیاہ بختی میں اضافہ کرتے ہیں، کہ اس طرح یہ لوگ اپنے اس کفر و انکار سے اللہ تعالیٰ کے غیظ و غضب۔ اور اپنے ہولناک خسارے ہی میں اضافہ کرتے ہیں۔ کسی اور کا کوئی نقصان نہیں کرتے، مگر یہ ان کے کفر و انکار کی نحوست اور ان لوگوں کی مت ماری کا نتیجہ ہے کہ یہ اپنے اس نقصان کے شعور ہی سے عاری اور بے خبر ہیں۔ جو کہ خسارے پر خسارہ ہے، سو جس کفر و باطل پر آج یہ لوگ اڑے ہوئے ہیں اس سے اللہ تعالیٰ کا کچھ نہیں بگڑے گا، بلکہ اس سے یہ اپنی سیاہ بختی کے داغ کو اور پکا کر رہے ہیں، اور اس سے یہ اللہ کے غضب میں اور اضافہ کر رہے ہیں اور یہی چیز ان کی دنیا و آخرت دونوں کی تباہی کا باعث بنیں گی، والعیاذُ باللہ العظیم، پس صحت وسلامتی اور فوز و فلاح کا راستہ یہ ہے کہ انسان ہمیشہ اپنے خالق و مالک کے ساتھ اپنا ربوا وتعلق رکھے، جس کا طریقہ ہے ایمان صحیح، علم صالح اور صدق و اخلاص کو اپنانا، اور ہمیشہ اور ہر حال میں اپنائے رکھنا، اَللّٰہُمَّ فَخُذْنَا بِنَواصِیْنَا اِلیٰ مَافِیْہِ حُبُّک والرضہ بِکُلِّ حالٍ مِّنَ الْاحوال، وفی کُلِّ مَوْطِنٍ مِّنَ المواطن، فی الحیاۃ، یامَنْ بِیَدِہٖ مَلَکُوْتُ کُلَّ شَیْئٍ،
۴۱۔۔۔    سو اس سے واضح ہو جاتا ہے کہ زمین و آسمان کی یہ کائنات جس میں انسان رہتا بستا ہے اس کے اندر اس کے لئے بڑے درسہائے عبرت و بصیرت ہیں، بشرطیکہ یہ لوگ اس میں صحیح طور پر غور و فکر سے کام لیں، اور اس میں صحیح طور پر غور و فکر سے ان کے لئے حق و ہدایت کی راہ بھی روشن ہو جائے گی، اور ان سے غفلت و لا پرواہی کے پردے بھی ہٹ اور چھٹ جائیں گے۔ سو انسان سوچے اور دیکھے کہ یہ کرہ ارضی جس پر یہ رہتا بستا ہے، اور جو آج کی سائنس کے مطابق ہزار میل فی گھنٹہ کی رفتار سے محو گردش ہے۔ اور اس کے اوپر تنی ہوئی آسمان کی یہ عظیم الشان چھت جو اس قدر استحکام اور مضبوطی سے اس کے سر پر قائم ہے آخر یہ سب کچھ کس کی قدرت و حکمت اور رحمت و عنایت کا نتیجہ ہے؟ سو وہی ہے اللہ خالق کل، مالک کل، اور قادر مطلق، جس کی قدرت بے پایاں اس کی حکمت بے نہایت اور اس کی رحمت و عنایت بے غایت سے یہ سب کچھ قائم اور محو حرکت و گردش ہے، ورنہ اگر لمحہ بھر کے لئے بھی اس کی توجہ اس سے ہٹ جائے تو یہ سب کچھ تہ و بالا اور نیست ونابود ہو جائے۔ اس وحدہٗ لاشریک کے سوا کسی کے بس میں نہیں کہ وہ پھر اس کو روک اور باقی رکھ سکے۔ نیز یہ حقیقت واضح رہنی چاہیے کہ وہ اگر باغیوں اور مجرموں کو نہیں پکڑتا تو صرف اس لئے کہ وہ بڑا ہی حلیم و بردبار اور غفور و بخشنہار ہے۔ پس اس کے حلم و کرم سے کسی کو کبھی دھوکے میں نہیں پڑنا چاہیئے، والعیاذ ُباللہ جل وعلا،
۴۲۔۔۔    سو اس سے انسان کی بے قدری ناشکری اور اس کی بے وفائی کا ایک نمونہ و مظہر سامنے آتا ہے کہ نور حق و ہدایت سے سرفرازی سے قبل یہ لوگ اللہ کے نام کی قسمیں کھا کھا کر کہا کرتے تھے کہ اگر ان کے پاس کوئی نذیر آ جائے، تو یہ ضرور بالضرور ہر امت سے بڑھ کر راست روہونگے، مگر جب ان کے پاس ایک عظیم الشان نذیر آگیا تو ان کے اندر نفرت اور حق سے دوری ہی میں اضافہ ہوتا گیا۔ اور ان کی محرومی اور بڑھتی گئی، والعیاذُ باللہ، جل وعلا،
۴۳۔۔۔    سو اس سے ان لوگوں کی محرومی کے سبب اور باعث کو بھی بیان فرما دیا گیا، اور اس کے نتیجے و انجام کو بھی، اور اس بارہ میں اللہ تعالیٰ کی سنت کی تذکیر و یاد دہانی بھی فرما دی گئی۔ سو ان کی محرومی کا سبب اور باعث ان کا استکبار ہے یعنی اپنی بڑائی کا زعم و گھمنڈ، جس کے نتیجے میں انہوں نے قبول حق سے اعراض و انکار برتا۔ اور حق کو اپنانے کے بجائے الٹا یہ اس کے خلاف بری سازشیں کرنے لگے، اور بُری سازشوں کے بارے میں واضح فرما دیا گیا ہے کہ وہ خود سازشی لوگوں ہی پر پڑتی ہیں۔ پس حق کے خلاف سازش دراصل خود اپنے ہی خلاف سازش ہوتی ہے اور ایسے لوگ جو جال دوسروں کے لئے بنتے ہیں اس میں وہ خود ہی پھنستے ہیں، راہ حق کی مخالفت کرنا خود اپنی راہ گم کرنا۔ اور اپنی عاقبت برباد کرنا ہے دوسروں کو تو کوئی ضرر وہ اللہ کے اذن کے بغیر نہیں پہنچا سکتا۔ لیکن اپنی اس حرکت سے وہ اپنے آپ کو بہر حال ہلاکت کے حوالے کر دیتا ہے، اللہ تعالیٰ کی یہی سنت گزشتہ قوموں اور امتوں کے بارے میں رہی۔ اور یہی اب ہے۔ اللہ تعالیٰ کی سنت میں کوئی تبدیلی نہیں آ سکتی۔ سو اس وحدہٗ لاشریک کی جو سنت کل کے ان منکروں کے لئے تھی وہی آج کے ان منکروں کے لئے بھی ہے۔ اس میں کوئی تبدیلی نہیں ہو سکتی، یہی مطلب ہے فَلَنْ تَجِدَ لِسُنَّۃِ اللّٰہِ تَبْدِیْلًا کا۔ اور پھر جب اس کی اس سنت کے وقوع کا وقت آ جائے۔ سبحانہ و تعالیٰ۔ تو کسی کی طاقت نہیں کہ وہ اس کو روک سکے۔ یا اس کو ہٹا کر کسی اور پر ڈال دے۔ اور یہی مطلب ہے۔ وَلَنْ تَجِدَ لِسُنَّۃِ اللّٰہِ تَحْوِیْلًا کا،
۴۵۔۔۔    سو اس سے اللہ پاک سبحانہ و تعالیٰ کی اس سنت کے ایک پہلو کا ذکر فرمایا گیا ہے، اور وہ ہے اس کے امہال و تاجیل کا پہلو۔ جو کہ اس کی رحمت و عنایت اور اس کے حلم و کرم کا آئینہ دار ہے، سو اس سے واضح فرما دیا گیا کہ اللہ تعالیٰ لوگوں کو ان کے کسب و کمائی پر فورا نہیں پکڑتا۔ ورنہ اگر وہ کہیں ایسا کرنے لگتا تو زمین کی پشت پر کسی جاندار کو بھی زندہ نہ چھوڑتا۔ کیونکہ ایسا کون ہو سکتا ہے جو ہر قسم کے خطاء و قصور سے پاک اور مبرا ہو؟ اور انسان و جن کے علاوہ باقی تمام مخلوق اگرچہ مکلف نہیں، لیکن اس کی تخلیق اور اس کا وجود تو انسان ہی کے بھلے اور فائدے، اور اسی کے تابع کی خدمت اور بہتری کے لئے ہے۔ اور جب انسان کا وجود ہی باقی نہ رہا۔ تو پھر ان دیگر اشیاء کے وجود کی کیا ضرورت؟ خادم کا وجود تو مخدوم ہی کے لئے ہوتا ہے۔ لیکن اللہ تعالیٰ لوگوں کو ان کے کسب و کمائی پر فورا نہیں پکڑتا۔ بلکہ وہ ان کو ڈھیل پر ڈھیل دیئے جاتا ہے۔ تاکہ جس نے سنبھلنا ہو سنبھل جائے، اور اس طرح وہ اس کی گرفت و پکڑ اور اس کے عذاب الیم سے بچ جائے، لیکن اس کی یہ ڈھیل بھی لامحدود اور ہمیشہ کے لئے نہیں ہوتی۔ بلکہ ایک خاص وقت اور مقررہ مدتک ہی کے لئے ہے۔ جب وہ مقررہ وقت آ جائے گا۔ اور جب یہ مہلت اور ڈھیل اپنی انتہاء اور خاتمے کو پہنچ جائے گی تو ان لوگوں نے بہر حال اس کی گرفت میں آکر رہنا ہوتا ہے، اور اپنے آخری انجام کو پہنچ جانا ہوتا ہے، کہ یہ تقاضا ہے اس کے عدل و حکمت کا، اور وہ اپنے بندوں پر پوری طرح نگاہ رکھے ہوئے ہے۔ اس لئے وہی جانتا ہے کہ کس کو کب تک مہلت دے۔




(سورۃ یس ۔ سورہ نمبر۳۶۔ تعداد آیات ۸۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     یٰسٓ 
۲۔۔۔     قسم ہے اس حکمتوں بھرے قرآن کی 
۳۔۔۔     بلاشبہ آپ (اے پیغمبر) قطعی طور پر رسولوں میں سے ہیں
۴۔۔۔     سیدھی راہ پر ہیں 
۵۔۔۔     یہ (قرآن) سراسر اتارا ہوا ہے اس ذات کا جو (سب پر) غالب انتہائی مہربان ہے 
۶۔۔۔     تاکہ آپ (اس کے ذریعے ) خبردار کریں ایسے لوگوں کو جن کے باپ داداؤں کو خبردار نہیں کیا گیا تھا (عہد قریب میں ) جس سے وہ غفلت میں پڑے ہوئے ہیں 
۷۔۔۔     بلاشبہ ان میں سے اکثر پر پکی ہو گئی ہماری بات سو اب یہ ایمان نہیں لائیں گے 
۸۔۔۔     بے شک ہم نے ڈال دئیے ان کی گردنوں میں ایسے بھاری بھر کم طوق جو ان کی ٹھوڑیوں تک پہنچے ہوئے ہیں جن میں یہ (بری طرح) جکڑے ہوئے ہیں 
۹۔۔۔     اور ہم نے ان کے آگے بھی ایک دیوار کھڑی کر دی ہے اور ان کے پیچھے بھی ایک دیوار کھڑی کر دی ہے پھر (اوپر سے بھی) ان کو ایسا ڈھانک دیا ہے کہ انہیں کچھ سوجھ کے ہی نہیں دیتا
۱۰۔۔۔     اور ان کے حق میں برابر ہے کہ آپ صلی اللہ علیہ و سلم ان کو خبردار کریں یا نہ کریں انہوں نے بہر حال ایمان نہیں لانا
۱۱۔۔۔     آپ کا خبردار کرنا تو اسی شخص کو فائدہ دے سکتا ہے جو ڈرتا ہو (خدائے ) رحمان سے بن دیکھے سو ایسوں کو خوشخبری سنا دو ایک بڑی بخشش اور عزت والے اجر کی
۱۲۔۔۔     بلاشبہ ہم زندہ کرتے ہیں (اور کریں گے ) مردوں کو اور ہم لکھتے جا رہے ہیں ان کے وہ اعمال بھی جو انہوں نے آگے بھیج دئیے ہیں اور ان کے وہ آثار (اور نشانات) بھی جو انہوں نے اپنے پیچھے چھوڑے ہیں اور (اس سے بھی بہت پہلے ) ہم نے ہر چیز کو ضبط کر رکھا ہے ایک واضح کتاب میں 
۱۳۔۔۔     اور سناؤ ان کو قصہ ان بستی والوں کو (عبرت و) مثال کے طور پر جب کہ آئے ان کے پاس رسول
۱۴۔۔۔     یعنی جب کہ (شروع میں ) ہم نے ان کی طرف دو رسول بھیجے تو ان لوگوں نے صاف طور پر جھٹلا دیا ان دونوں کو پھر ہم نے ان کی تائید (و تقویت) کے لئے ایک تیسرے رسول کو بھیجا تو ان تینوں نے (بستی والوں سے ) کہا کہ بلاشبہ ہم تمہاری طرف بھیجے گئے ہیں 
۱۵۔۔۔     جواب میں بستی والوں نے کہا کہ تم تو ہم ہی جیسے بشر (اور انسان) ہو اور (خدائے ) رحمان نے کوئی چیز نہیں اتاری تم تو محض جھوٹ بولتے ہو
۱۶۔۔۔     ان رسولوں نے کہا کہ ہمارا رب خوب جانتا ہے کہ ہمیں یقینی طور پر تمہاری طرف بھیجا گیا ہے رسول بنا کر
۱۷۔۔۔     اور ہمارے ذمے اس کے سوا کچھ نہیں کہ ہم (پیغام حق) پہنچا دیں کھول کر
۱۸۔۔۔     (پھر بھی) بستی والوں نے کہا کہ ہم تمہیں منحوس پاتے ہیں اگر تم باز نہ آئے تو ہم یقیناً سنگسار کر دیں گے تم (تینوں ) کو اور تمہیں ضرور پہنچ کر رہے گا ہماری طرف سے ایک دردناک عذاب
۱۹۔۔۔     رسولوں نے جواب دیا کہ تمہاری نحوست تو خود تمہارے اپنے ساتھ لگی ہوئی ہے کیا اگر تمہیں نصیحت کی جائے (تو تم اس کو نحوست سمجھتے ہو نہیں ) بلکہ اصل بات یہ ہے کہ تم لوگ خود حد سے بڑھنے والے لوگ ہو
۲۰۔۔۔     ادھر ایک شخص دوڑتا ہوا آیا شہر کے اس (پرلے ) کنارے سے (اور اس نے آ کر ان سے ) کہا اے میری قوم کے لوگو! تم پیروی کرو رسولوں کی
۲۱۔۔۔     پیروی کرو تم ان کی جو تم سے کوئی اجر نہیں مانگتے اور وہ ہیں سیدھی راہ پر
۲۲۔۔۔     اور میرے لئے کیا عذر ہو سکتا ہے کہ میں بندگی نہ کروں اس (معبود برحق) کی جس نے مجھے پیدا فرمایا ہے اور تم سب کو بہر حال اسی کی طرف لوٹ کر جانا ہے
۲۳۔۔۔     کیا میں اس (وحدہٗ لاشریک) کے سوا ایسے (خود ساختہ اور بے حقیقت) معبودوں کی پوجا کروں کہ اگر (خدائے ) رحمان مجھے کوئی تکلیف پہنچانے پہ آ جائے تو نہ ان کی سفارش مجھے کچھ کام آ سکے اور نہ ہی وہ مجھے (اس کی گرفت و پکڑ سے ) کسی طرح بچا سکیں ؟
۲۴۔۔۔     ایسی صورت میں تو یقیناً میں پڑا ہوں گا کھلی گمراہی میں 
۲۵۔۔۔     یقیناً میں تو (صدق دل سے ) ایمان لے آیا تمہارے رب پر پس تم سب میری بات سنو
۲۶۔۔۔     (مگر ان لوگوں نے اسے شہید کر دیا) اور (شہید ہوتے ہی اس سے کہہ دیا گیا) کہ داخل ہو جا تو جنت میں اس پر اس نے کہا اے کاش کہ میری قوم جان لیتی
۲۷۔۔۔     (اس بات کو) جس کی بدولت میری بخشش فرما دی میرے رب نے اور مجھے شامل فرما دیا با عزت لوگوں میں
۲۸۔۔۔     اور اس کے بعد اس کی قوم پر نہ تو ہم نے آسمان سے کوئی لشکر اتارا اور نہ ہمیں لشکر اتارنے کی کوئی ضرورت ہی ہوتی ہے 
۲۹۔۔۔     وہ تو بس ایک ہی ایسی ہولناک آواز تھی جس کے نتیجے میں وہ سب کے سب بجھ کر رہ گئے (ہمیشہ ہمیش کے لئے )
۳۰۔۔۔     افسوس! بندوں کے حال پر کہ ان کے پاس جو بھی کوئی رسول آیا انہوں نے (اس کو جھٹلایا) اور یہ اس کا مذاق ہی اڑاتے رہے 
۳۱۔۔۔     کیا ان لوگوں نے کبھی) اس بات پر (غور نہیں کیا کہ ان سے پہلے ہم (اسی جرم میں ) کتنی ہی قوموں کو ہلاک کر چکے ہیں کہ اب وہ ان کی طرف کبھی بھی لوٹ کر نہیں آئیں گے 
۳۲۔۔۔     ان سب کو بہر حال اکٹھا کر کے ہمارے حضور حاضر کیا جانا ہے 
۳۳۔۔۔     اور ان کے لئے ایک عظیم الشان نشانی تو (ان کے پیش پا افتادہ) یہ مردہ زمین بھی ہے جسے ہم زندہ کر کے اس سے نکالتے ہیں طرح طرح کے غلے جس سے یہ لوگ کھاتے ہیں 
۳۴۔۔۔     اور اس میں ہم نے طرح طرح کے باغ پیدا کر دیئے کھجوروں اور انگوروں (وغیرہ) کے اور پھوڑ نکالے ہم نے اس میں قسما قسم کے چشمے
۳۵۔۔۔     تاکہ یہ لوگ کھائیں اس کے پھلوں سے اور (یہ سب کچھ ہم نے ہی کیا ورنہ) ان کے ہاتھوں نے اس کو نہیں بنایا تو کیا پھر بھی یہ لوگ شکر ادا نہیں کرتے 
۳۶۔۔۔     پاک ہے وہ ذات جس نے پیدا کئے جوڑے ہر قسم کے ان چیزوں میں سے بھی جن کو زمین اگاتی ہے اور خود ان کی اپنی جانوں سے بھی اور ان چیزوں سے بھی جن کو یہ لوگ جانتے تک نہیں 
۳۷۔۔۔     اور ایک اور عظیم الشان نشانی ان کے لئے یہ رات بھی ہے جس سے کھینچ نکالتے ہیں ہم (اپنی قدرتِ کاملہ اور حکمتِ بالغہ سے ) دن کو جس سے یہ لوگ (چمکتی دمکتی روشنی کی بجائے ) اندھیرے میں ڈوب کر رہ جاتے ہیں 
۳۸۔۔۔     اور سورج بھی جو کہ چلے جا رہا ہے اپنے مقرر ٹھکانے کی طرف یہ اندازہ مقرر کیا ہوا ہے اس ذات کا جو (سب پر) غالب انتہائی علم والی ہے 
۳۹۔۔۔     اور چاند کے لئے ہم نے منزلیں مقرر کر دیں یہاں تک کہ وہ (ان سے گزرتا ہوا آخرکار) کھجور کی پرانی شاخ کی طرح ہو کر رہ جاتا ہے 
۴۰۔۔۔     نہ سورج کے بس میں ہے کہ وہ چاند کو پکڑے اور نہ ہی رات سبقت لے جا سکتی ہے دن پر ہر ایک تیرے جا رہا ہے اپنے مستقل دائرے میں 
۴۱۔۔۔     اور ان کے لئے ایک اور نشانی یہ بھی ہے کہ ہم نے ان کو سوار کیا اس بھری کشتی میں 
۴۲۔۔۔     اور ان کے لئے اسی جیسی اور بھی ایسی چیزیں پیدا کیں جن پر یہ سوار ہوتے ہیں 
۴۳۔۔۔     اور اگر ہم چاہیں تو ان کو اس طرح غرق کر کے رکھ دیں کہ نہ تو ان کا کوئی فریاد رس ہو اور نہ ہی ان کو کسی طرح بچایا جا سکے 
۴۴۔۔۔     مگر ہم نے محض اپنی رحمت کی وجہ سے اور ایک مدت تک ان کو فائدہ اٹھانے کا موقع دینے کے لئے (ان کو مہلت دے رکھی ہے )
۴۵۔۔۔     اور جب ان لوگوں سے کہا جاتا ہے کہ ڈرو تم اس عذاب سے جو تمہارے سامنے ہے اور جو تمہارے پیچھے آنے والا ہے تاکہ تم پر رحم کیا جائے (تو یہ سنی ان سنی کر دیتے ہیں )
۴۶۔۔۔     اور ان کے پاس جو بھی کوئی نشانی ان کے رب کی نشانیوں میں سے آتی ہے تو یہ اس سے اعراض (اور سرتابی) ہی کرتے ہیں
۴۷۔۔۔     اور جب ان سے کہا جاتا ہے کہ تم لوگ خرچ کرو اس میں سے جو کہ تم کو اللہ نے بخشا ہے (اپنی رحمت و عنایت سے ) تو وہ لوگ جو اڑے ہوئے ہیں اپنے کفر پر ایمان والوں سے کہتے ہیں کہ کیا ہم ان کو کھلائیں جن کو اگر اللہ چاہتا تو خود کھلا دیتا تم لوگ تو صاف طور پر پڑے ہو کھلی گمراہی میں 
۴۸۔۔۔     اور کہتے ہیں کہ آخر کب پوری ہو گی تمہاری یہ دھمکی اگر تم سچے ہو؟
۴۹۔۔۔     یہ لوگ تو بس ایک ایسی ہولناک آواز ہی کی راہ تک رہے ہیں جو ان کو یکایک عین اس وقت آ پکڑے گی جب کہ یہ باہم جھگڑ رہے ہوں گے 
۵۰۔۔۔     اس وقت نہ تو یہ کوئی وصیت کر سکیں گے اور نہ ہی اپنے گھروں کو لوٹ سکیں گے
۵۱۔۔۔     اور جب پھونک مار دی جائے گی صور میں (دوسری مرتبہ) تو یہ سب یکایک اپنی قبروں سے نکل نکل کر دوڑے چلے جا رہے ہوں گے اپنے رب کی طرف
۵۲۔۔۔     تب یہ کہیں گے ہائے ہماری کم بختی! کس نے اٹھایا ہمیں ہماری قبروں سے ؟ (جواب ملے گا کہ) یہی ہے وہ جس کا وعدہ فرمایا تھا (خدائے ) رحمان نے اور سچ کہا تھا اس کے رسولوں نے بھی
۵۳۔۔۔     بس زور کی ایک ایسی آواز ہو گی جس کے نتیجے میں یہ سب کے سب یکایک ہمارے سامنے حاضر کر دیئے جائیں گے
۵۴۔۔۔     سو آج کسی بھی شخص پر کوئی ظلم نہیں کیا جائے گا اور تمہیں تمہارے انہی کاموں کا بدلہ دیا جائے گا جو تم لوگ خود کرتے رہے تھے (اپنی دنیاوی زندگی میں )
۵۵۔۔۔     جنت والے بلاشبہ اس دن دل پسند چیزوں میں خوش ہو رہے ہوں گے 
۵۶۔۔۔     وہ اور ان کی بیویاں گھنے سایوں میں اپنی مسندوں پر تکئے لگائے بیٹھے ہوں گے 
۵۷۔۔۔     ان کے لئے وہاں ہر قسم کے پھل بھی ہوں گے اور ان کو وہاں ہر وہ چیز ملے گی جس کی وہ طلب کریں گے 
۵۸۔۔۔     (مزید ایک اور بڑا انعام ان کے لئے یہ ہو گا کہ) ان کو سلام کہا جائے گا رب رحیم کی طرف سے
۵۹۔۔۔     اور (دوسری طرف دوزخیوں سے کہا جائے گا کہ) الگ ہو جاؤ آج کے دن تم اے مجرمو !
۶۰۔۔۔     کیا میں نے تم کو تاکید نہ کر دی تھی کہ تم شیطان کی بندگی نہ کرنا کہ وہ قطعی طور پر تمہارا کھلا دشمن ہے 
۶۱۔۔۔     اور یہ کہ بندگی صرف میری ہی کرنا کہ یہی ہے سیدھا راستہ؟
۶۲۔۔۔     مگر (اس کے باوجود) اس نے گمراہ کر دیا تم میں سے ایک بڑی خلقت کو (طرح طرح کے ہتھکنڈوں سے ) تو کیا تم لوگ عقل سے کام نہیں لیتے تھے ؟
۶۳۔۔۔     یہ ہے وہ جہنم جس سے تم کو ڈرایا جاتا تھا 
۶۴۔۔۔     اب داخل ہو جاؤ تم اس میں اپنے اس کفر (و انکار) کی پاداش میں جس کا ارتکاب تم لوگ (اپنی دنیاوی زندگی میں ) کرتے رہے تھے 
۶۵۔۔۔     آج ہم مہر لگا دیں گے ان کے مونہوں پر اور باتیں کریں گے ہم سے ان کے ہاتھ اور گواہی دیں گے ان کے پاؤں ان سب کاموں کی جو یہ لوگ (زندگی بھر) کرتے رہے تھے 
۶۶۔۔۔     اور اگر ہم چاہیں تو (اس دنیا ہی میں ) مٹا دیں ان کی آنکھوں کو پھر یہ (اندھے ہو کر) لپکیں راستے کی طرف مگر پھر کہاں (اور کیسے ) سوجھ سکے ان کو؟
۶۷۔۔۔     اور اگر ہم چاہیں تو ان کو ان کی اپنی جگہ پر ہی اس طرح مسخ کر کے رکھ دیں کہ نہ تو یہ آگے چل سکیں اور نہ پیچھے پلٹ سکیں
۶۸۔۔۔     اور جس کو ہم لمبی عمر دیتے ہیں اس کو ہم الٹا (اور اوندھا) کر دیتے ہیں اس کی خلقت (و پیدائش) میں تو کیا یہ لوگ عقل سے کام نہیں لیتے ؟
۶۹۔۔۔     اور ہم نے پیغمبر کو نہ تو شاعری سکھائی اور نہ ہی یہ آپ کی شان کے لائق تھی یہ (کلام جو آپ سنا رہے ہیں ) اس کے سوا کچھ نہیں کہ یہ ایک عظیم الشان نصیحت (و یاد دہانی) اور کھول کر بیان کرنے والا قرآن ہے (حق اور حقیقت کو)
۷۰۔۔۔     تاکہ وہ خبردار کرے ہر اس شخص کو جو زندہ ہو اور تاکہ حجت قائم ہو سکے کافروں (اور منکروں ) پر
۷۱۔۔۔     کیا ان لوگوں نے کبھی اس امر میں غور نہیں کیا کہ (کس رحمت و عنایت کے ساتھ) پیدا کیا ہم نے ان کے لئے ان چیزوں میں سے جن کو ہم نے بنایا اپنے ہاتھوں سے ایسے (عظیم الفوائد) چوپایوں کو جن کے یہ مالک بنے ہوئے ہیں 
۷۲۔۔۔     اور (کس طرح) ہم نے ان کو ان لوگوں کے بس میں کر دیا جس کے نتیجے میں ان میں سے کچھ پر یہ سواری کرتے ہیں اور کچھ سے یہ کھاتے ہیں 
۷۳۔۔۔     اور ان کے لئے ان جانوروں میں اور بھی طرح طرح کے فائدہ بھی ہیں اور قسما قسم کی پینے کی چیزیں بھی تو کیا یہ لوگ شکر نہیں بجا لاتے ؟
۷۴۔۔۔     اور انہوں نے (اس سب کے باوجود) طرح طرح کے ایسے (خود ساختہ و من گھڑت) معبود بنا رکھے ہیں کہ شاید (ان کے ذریعے ) ان کی کوئی مدد کی جا سکے 
۷۵۔۔۔     وہ ان کی کوئی مدد نہیں کر سکتے بلکہ الٹا یہ لوگ ان کے لئے حاضر باش لشکر بنے ہوتے ہیں 
۷۶۔۔۔     پس غم میں نہ ڈالنے پائیں آپ کو (اے پیغمبر !) ان لوگوں کی (بے ہودہ اور دکھ دہ) باتیں ہمیں خوب معلوم ہے وہ سب کچھ جو کہ یہ چھپاتے ہیں اور جو یہ ظاہر کرتے ہیں 
۷۷۔۔۔     کیا انسان نے کبھی اس پر غور نہیں کیا کہ ہم ہی نے پیدا کیا اس کو ایک (حقیر و مہین) نطفے سے پھر وہ (حق کے بارے میں ہی) کھلم کھلا جھگڑالو بن کر کھڑا ہو گیا
۷۸۔۔۔     اور وہ ہمارے لئے تو مثالیں بیان کرتا ہے مگر خود اپنی پیدائش کو بھول جاتا ہے کہتا ہے کہ کون زندہ کرے گا ان ہڈیوں کو جب کہ یہ بوسیدہ ہو چکی ہوں گی؟
۷۹۔۔۔     (اس سے ) کہو کہ ان کو وہی (قادر مطلق) زندہ کرے گا جس نے ان کو پہلی مرتبہ پیدا کیا ہے (عدم محض سے ) اور وہ ہر پیدائش کو پوری طرح جانتا ہے
۸۰۔۔۔     وہ جس نے تمہارے لئے سبز درخت سے آگ پیدا کر دی کہ تم جھٹ پٹ اس سے آگ سلگا لیتے ہو
۸۱۔۔۔     اور کیا جس نے آسمانوں اور زمین (کی اس عظیم الشان کائنات) کو پیدا کیا وہ اس پر قادر نہیں کہ ان جیسوں کو (دوبارہ) پیدا کر دے ؟ کیوں نہیں جب کہ وہی ہے اصل پیدا کرنے والا سب کچھ جانتا
۸۲۔۔۔     اس (قادر مطلق) کا معاملہ تو اس کے سوا کچھ نہیں کہ جب وہ کسی چیز کو (وجود میں لانا) چاہتا ہے تو اسے صرف اتنا کہنا ہوتا ہے کہ ہو جا پس وہ کام ہو چکا ہوتا ہے 
۸۳۔۔۔     سو پاک ہے وہ ذات جس کے قبضہ قدرت میں ہے پورا اختیار ہر چیز کا اور تم سب کو اے لوگو! بہر حال اسی کی طرف لوٹ کر جانا ہے 


تفسیر

۳۔۔۔    سو قرآن حکیم کی قسم کھا کر واضح فرما دیا گیا کہ آپ (اے پیغمبر!) واقعی آپ اللہ کے رسولوں میں سے ہیں، یعنی یہ قرآن حکیم اس بات کی دلیل ہے کہ آپ واقعی اللہ کے رسول ہیں، کیونکہ ایسا حکمتوں بھرا کلام پیش کرنا اللہ کے رسول کے سوا اور کسی کے لئے ممکن نہیں سو اس سے یہ بات بھی واضح ہو جاتی ہے کہ اعجاز قرآن میں اصل دخل اس کے علم و حکمت ہی کو ہے، اس کی زبان کی بلاغت اس پر ایک شی مستزاد ہے اصل چیز اس کی معنوی حکمت و عظمت ہے، والحمدللہ جل وعلا، سو قرآن حکیم اس کے پیش کرنے والے پیغمبر کی صداقت و حقانیت کی ایک واضح اور قطعی دلیل ہے، اسی لئے قرآن حکیم میں مختلف مقامات پر اس کی قسم کھائی گئی ہے، اور اس کی صفات میں سے مختلف صفات کے اعتبار سے اس کے لئے کی گئی ہے مثلا یہاں پر اس کی قسم اس کی حکمت بے پایاں کے اعتبار سے کھائی گئی ہے، جبکہ ایک اور مقام پر اس کے ذکر و نصیحت اور تذکیر و یاد دہانی کے اعتبار سے کھائی گئی ہے، ارشاد ہوتا ہے وَالْقُرْانُ ذِی الذِّکْرِ، یعنی قسم ہے اس قرآن ذکر والے کی، اور ایک اور مقام پر اس کے مجدد و بزرگی کے اعتبار سے اس کی قسم کھائی گئی ہے، ارشاد ہوتا ہے، ق وَالْقُرْانِ الْمَجِیْدُ، یعنی قسم ہے اس قرآن بزرگی والے کی، وغیر ذالک،
۱۱۔۔۔    سو اس ارشاد سے واضح فرما دیا گیا کہ پیغمبر کی تعلیم و تذکیر سے فائدہ انہی لوگوں کو پہنچ سکتا ہے جو ان کی آواز پر کان دھریں، اور ان کی نصیحت کو سنیں۔ اور اپنے دل و دماغ کے دریچے اس کے لئے کھولیں۔ اور یہ ایک طبعی اور معقول امر ہے کہ آسمان سے اترنے والی باران رحمت سے فائدہ اسی زمین کو ہو سکتا ہے جواس کے لئے اپنے مسام کھولے۔ اور اس پانی کو اپنے اندر جذب کرے۔ ورنہ پتھر اور پتھر جیسی سخت زمین کو اس سے کوئی بھی فائدہ نہیں پہنچ سکتا۔ خواہ وہ بارش کتنی زیادہ اور زور دار کیوں نہ ہو۔ پس جو لوگ اپنی عقل و فکر سے کام لینے کے بجائے محسوسات ہی کے غلام بن کر رہ جائیں۔ وہ اس وقت تک کوئی بات ماننے کو تیار نہیں ہوں جب تک کہ ان پر عذاب کا کوڑا برس نہ جائے۔ تو ان کے لئے اس میں کوئی فائدہ نہیں، وہ اسی وقت مانیں گے، جب عذاب ان پر آ جائے، مگر اس وقت کے اس ماننے کا ان کو کوئی فائدہ بہر حال نہیں ہو گا، کہ وہ ایمان مشاہدہ کے بعد کا ہے جو کہ نہ مفید ہے، اور نہ ہی مطلوب، اللہ تعالیٰ کے یہاں معتبر اور مفید ایمان وہی ہے جو عقل وفکر، اور سمع و بصر، کی صلاحیتوں کو استعمال کر کے اور پیغمبر کی دعوت و تبلیغ پر بالغیب یعنی بن دیکھے لایا جائے۔ پس ایسے لوگوں کے بارے میں ارشاد فرمایا گیا کہ ان کو ایک عظیم الشان بخشش اور اجر کریم کی خوشخبری دے دو جو نصیحت پر کان دھرتے، اور بن دیکھے خدائے رحمان سے ڈرتے ہیں۔
۱۸۔۔۔    یعنی ان رسولوں کی دعوت کے زمانے میں جب اس بستی کے لوگوں پر مختلف قسم کی مصیبتیں اور پریشانیاں آئیں تو انہوں نے بجائے اس کے کہ وہ ان سے سبق لیں، اور حق کی طرف جھکیں الٹا انہوں نے ان کو انہی رسولوں کی نحوست کا نتیجہ قرار دیا۔ کہ تم لوگوں اور تمہاری اس دعوت کے نتیجے میں ہمارے خود ساختہ معبود اور دیویاں دیوتا ہم سے ناراض ہو گئے۔ جس کے نتیجے میں ہم پر یہ مصیبتیں اور آفتیں آتی ہیں۔ لہٰذا تم لوگ اپنے ان طور طریقوں سے باز آ جاؤ۔ ورنہ ہم تم کو سنگسار کر دیں گے۔ اور تم کو ہماری طرف سے بڑا دردناک عذاب پہنچ کر رہے گا۔ سو یہی نتیجہ و انجام ہوتا ہے کفر و شرک کی نحوست کا، کہ اس سے انسان کی مت مار دی جاتی ہے جس کے باعث وہ سیدھی بات کو بھی الٹا سمجھنے لگتا ہے، جس کے نتیجے میں وہ نور حق و ہدایت سے مزید دور اور محروم ہوتا جاتا ہے، والعیاذ باللہ العظیم،
۱۹۔۔۔    سو اس کے جواب میں ان رسولوں نے ان لوگوں سے فرمایا کہ تمہاری نحوست تو خود تمہارے ساتھ ہے۔ یعنی تمہارا وہ کفر و شرک جس کو تم لوگوں نے گلے لگا رکھا ہے، اور جو کچھ تم لوگوں کو پیش آ رہا ہے وہ خود تمہارے اپنے ہی عقائد و اعمال کا نتیجہ و ثمرہ ہے، اس لئے تم لوگوں کو چاہیے کہ تم دوسروں پر الزام لگانے کے بجائے خود اپنے گریبانوں میں جھانک کر دیکھو۔ اور اپنے اعمال و عقائد کی اصلاح کرو۔ کیا تم لوگ ہمیں اسی بناء پر منحوس قرار دیتے ہو کہ ہماری طرف سے تم کو تذکیر و یاد دہانی کرائی گئی ہے؟ اور تم کو نیک و بد سے آگہی بخشی گئی ہے؟سو تم لوگوں کی ہلاکت و تباہی اور نحوست و مت ماری کی اصل وجہ یہ ہے کہ تم سرکش اور حد سے بڑھنے والے لوگ ہو۔ اور اسی کے نتیجے میں تم لوگ ان بندگان خدا کو اپنی نحوست کا سبب قرار دے رہے ہو۔ جو تمہیں خطرات سے آگاہ کرتے ہیں۔ تاکہ تم ان سے بچنے کی فکر کرو، اور اس طرح خود تمہارا بھلا ہو، مگر تم ہو کر الٹا اپنے ایسے محسنوں اور خیر خواہوں کو منحوس قرار دے رہے ہو، یہ کیسی بے انصافی، ناشکری اور سینہ زوری و ہٹ دھرمی ہے جس کا ارتکاب تم لوگ کرتے ہو؟ والعیاذُ باللہ العظیم،
۲۲۔۔۔    یعنی جب میرا خالق و مالک وہی اللہ وحدہٗ لاشریک ہے جس نے مجھے پیدا فرمایا، اور وجود بخشا۔ اور اسی کے حضور تم سب کو آخرکار لوٹ کر جانا ہے۔ اور وہاں اپنے کئے کرائے کا حساب دینا اور اس کا پھل پانا ہے۔ تو پھر میں اسی کی عبادت کیوں نہ کروں؟ اور جب اس کی اس شان میں کوئی بھی اس کا شریک و سہیم نہیں ہے، تو پھر اس کی عبادت و بندگی میں کوئی اس کا شریک وسہیم آخر کس طرح ہو سکتا ہے؟ پس میں ہمیشہ اور ہر حال میں اسی کی، اور صرف اسی وحدہٗ لاشریک کی عبادت و بندگی کروں گا، کہ ہر قسم کی عبادت و بندگی اسی کا اور صرف اسی کا حق ہے، پس تم لوگ بھی اسی کی بندگی کرو کہ یہ اس خالق و مالک کا تم پر حق بھی ہے۔ اور اسی میں تمہارا بھلا اور فائدہ بھی ہے۔ اور اس کی عبادت و بندگی سے سرشاری کا طریقہ یہ ہے، کہ تم لوگ اس کے بھیجے ہوئے ان رسولوں کی اتباع اور پیروی کرو جو نہ تم سے کسی قسم کا کوئی اجر اور بدلہ مانگتے ہیں، اور نہ وہ کسی قسم کے صلہ وستائش کے طلب گار ہیں۔ اور وہ ہیں بھی راہ حق و ہدایت پر۔ پس سلامتی ان ہی کی اور صرف انہی کی پیروی میں منحصر ہے، اور نجات کی راہ بھی یہی ہے۔ جس سے اعراض و روگردانی سراسر محرومی اور ہلاکت و تباہی کی راہ ہے۔ والعیاذُ باللہ العظیم
۲۷۔۔۔    سو اس بندہ صدق و صفا نے قوم کے عناد اور ان کی ہٹ دھرمی کے باوجود ان کے سامنے اپنے اس پکے ایمان و عقیدہ کا اعلان کر دیا۔ اور ان سے صاف کہہ دیا کہ میں تو بہر حال ایمان لا چکا تمہارے رب پر۔ پس تم لوگ میری بات سنو۔ کہ راہِ حق و ہدایت بہر حال یہی ہے، اور میں اسی پر ثابت قدم رہوں گا۔ اور اس سے کبھی ہٹنے اور ٹلنے والا نہیں، کیونکہ اس راہ سے ہٹنا اور ٹلنا دراصل رب کی راہ سے ہٹنا اور ٹلنا ہے جو کہ ہلاکت و تباہی کی راہ ہے۔ روایات کے مطابق جب اس نے اس طرح صاف طور پر اپنے ایمان و یقین کا اعلان کر دیا تو ان سب نے یکبارگی اس پر حملہ کر دیا۔ یہاں تک کہ اس کو شہید کر ڈالا (قرطبی، ابن کثیر، وغیرہ) تفسیری روایات میں اس مرد مومن کا نام حبیب النجار ذکر کیا گیا ہے، سو جب ان لوگوں نے اس بندہ مومن کو شہید کر دیا۔ تو اس کی شہادت کے فوری بعد اس کے صدق و اخلاص کی بناء پر، اور اس کی اس عظیم الشان قربانی کے نتیجے میں قدرت کی طرف سے اس کو اس انعام سے نوازا گیا تو اس بندہ صدق و صفا کو اس موقع پر بھی اپنی قوم یاد آئی۔ تو اس نے حسرت و افسوس کے انداز میں کہا کاش کہ میری قوم جان لیتی اس بات کو اور اس کی قدر و قیمت کو جس کے صلے اور بدلے میں مجھے یہ عزت وسرفرازی نصیب ہوئی۔ میرے رب نے میری بخشش فرمائی، اور مجھے ایسے با عزت اور فائز المرام لوگوں میں شامل فرما دیا۔ اسی لئے روایات میں اس کے بارے میں وارد ہے کہ اس نے اپنی قوم کی خیرخواہی کی اپنی زندگی میں بھی، اور اپنی موت کے بعد بھی، (نَصَحَ قَوْمَہ، حَیًّا وَمَیّتاً) (ابن کثیر۔ کشاف وغیرہ) سو صدق و اخلاص، اور ایمان و یقین کی دولت کی بناء پر، اور اس کے نتیجے میں وہ تو شہادت کے درجے اور مرتبے پر فائز ہو کر وہ بندہ مومن تو ہمیشہ ہمیشہ کے لئے اللہ تعالیٰ کی رحمتوں اور عنایتوں کے سائے میں چلا گیا، لیکن اس کی وہ بدبخت قوم اپنے کفر و انکار کے نتیجے میں ہمیشہ ہمیشہ کے لئے لقمہ عذاب بن گئی، والعیاذ ُباللہ العظیم
۳۴۔۔۔    سو حکمتوں، رحمتوں، عنایتوں، اور عبرتوں بھری اس زمین کے اندر پائے جانے والے طرح طرح کے یہ غلے اور اناج، کھجوروں اور انگوروں، وغیرہ کے یہ عظیم الشان باغات، قسما قسم کے یہ فرحت بخش چشمے، اور آب زلال و رواں کے یہ بیش قیمت خزانے وغیرہ وغیرہ، آخر یہ سب کچھ کس کی عطاء و بخشش اور کرم و احسان کے نمونے ہیں؟ سو وہی ہے اللہ وحدہٗ لاشریک، واہب مطلق جَلَّ جَلَالُہ، جس کی عطاء و بخشش کے یہ انمول و لا تعداد نمونے اور بیش قیمت و بے مثال خزانے تمہاری نگاہوں کے سامنے اور ہر چہار سُو پھیلے بکھرے ہیں، جس سے تم لوگ ہمیشہ اور ہر حال میں اور طرح طرح سے مستفید و فیضیاب ہوتے ہو، اور زندگی کے ہر دائرے اور ہر حصے میں مستفید و فیضیاب ہوتے ہو تو پھر تم لوگ سوچتے کیوں نہیں کہ آخر اس خالق کل مالک مطلق رب کریم و رحیم کا تم لوگوں پر کیا حق عائد ہوتا ہے؟ اور اس کے اس حق کو ادا کرنے کی کیا صورت ہو سکتی ہے؟ اور کیا تم لوگوں سے ان نعمتوں کے بارے میں کوئی پُرسش و پُوچھ نہیں ہو گی؟ اور کیا جس نے تمہاری ظاہری اور مادی زندگی کی ضرورتوں کی تکمیل کے لئے ایسے عظیم الشان اور پُر حکمت انتظامات فرمائے، آخر یہ کس طرح ممکن ہو سکتا ہے کہ وہ تمہاری روحانی ضرورتوں کی تکمیل کے لئے کوئی سامان و انتظام نہ کرے؟ جبکہ روحانی ضرورتوں کی تکمیل، ان جسمانی اور مادی نعمتوں سے کہیں بڑھ کر ضروری ہے، سو نعمتوں بھری اس کائنات میں صحیح طور پر غور و فکر سے کام لینے سے ان تمام سوالوں کا صحیح جواب مل سکتا ہے، اور اس طور پر کہ تم لوگوں کو حق و ہدایت کی صراط مستقیم بھی نصیب ہو سکتی ہے، اور تمہاری دنیا بھی سنور سکتی ہے، اور آخرت بھی بن سکتی ہے۔ سو اس خالق کل، اور مالک مطلق رب ذوالجلال والا کرام کا حق اس کی عبادت و بندگی اور اس کی اطاعت مطلقہ ہے، اور اس کی اطاعت و عبادت کا طریقہ وہ ہے، اور وہی ہو سکتا ہے جو اس نے اپنے رسول کو بھیج کر اور ان پر اپنی وحی اتار کر بتا دیا۔ اور پوری صراحت و وضاحت کے ساتھ بتا دیا۔ پس جو لوگ اس کی تعلیم و ہدایت کے مطابق اس کی اطاعت و بندگی کا حق ادا کریں گے ان کو وہ اپنی خاص رحمتوں عنایتوں اور انعام و اکرام سے نوازے گا، اور اس کے برعکس جو اس سے اعراض و رُوگردانی برتیں گے، ان کو وہ اپنے عذاب میں پکڑے گا۔ تاکہ اس طرح عدل و انصاف کے تقاضے پورے ہوں، اور علیٰ وجہ الکمال و التمام پورے ہوں اور یہ سب کچھ فصل و تمیز کے اس یوم عظیم میں ہو گا جس کو یوم قیامت کہا جاتا ہے سو کائنات کی اس کھلی کتاب میں صحیح طور پر غور و فکر سے کام لینے سے۔ اور اللہ تعالیٰ کی ان لاتعداد و بے شمار نعمتوں میں نگاہ عبرت ڈالنے سے، اللہ تعالیٰ کی توحید و وحدانیت، اس کی قدرت و حکمت، ضرورت بعثت ورسالت، اور قیام قیامت، جیسے سب ہی بنیادی عقائد کے بارے میں واضح دلائل مل جاتے ہیں لیکن یہ سب کچھ انہی لوگوں کے لئے ہے جو نگاہ عبرت و بصیرت رکھتے ہیں۔ اِنَّ فِیْ ذَالِکَ لَذِکْریٰ لِمَنْ کَانَ لَہ، قَلْبٌ اَوْ اَلْقَی السَّمْعَ وَہُوَ شَہِیْدٌ سو کائنات میں غورو فکر سے کام لینا، اور صحیح طریقے سے کام لینا، ایک بڑا اور اہم مطلب ہے، کہ اس سے انسان کے ایمان کو جلا ملتی، اور تقویت حاصل ہوتی ہے، وباللہ التوفیق لمایُحِبُّ ویرید، وعلیٰ مایُحِبُّ ویرید، بکل حالٍ مِّن الاحوال، وفی کل موطنٍ من المواطنِ فی الحیاۃ،
۴۶۔۔۔    سو اس سے واضح فرما دیا گیا کہ حق سے اعراض و رُوگردانی محرومی کی جڑ بنیاد ہے۔ کیونکہ اس مرض کے مریض جب حق بات کو سننے ماننے اور اس کے لئے کان کھولنے کو تیار ہی نہیں ہوتے، تو پھر ان کو حق و ہدایت کی دولت آخر کیسے اور کیونکر نصیب ہو سکتی ہے؟ پس جو لوگ حق کے لئے اپنے دلوں اور دماغوں کے دریچے کھولتے ہیں۔ حق کی روشنی انہی کو نصیب ہو سکتی ہے۔ اور وہی اس سے مستفید و فیضیاب ہوتے ہیں، اور جو ان کو بند رکھتے ہیں وہ محروم کے محروم ہی رہتے ہیں اور ان کے رب کی آیات میں سے جو بھی آیت ان کے پاس آتی ہے وہ ان کے حق میں بےسود اور لاحاصل ہی رہتی ہے، اور یہ اندھے کے اندھے ہی رہتے ہیں، سو اعراض و روگردانی اور غفلت و لا پرواہی محرومیوں کی محرومی اور سب سے بڑا خسارہ ہے، والعیاذُ باللہ العظیم
۵۰۔۔۔   یعنی یہ لوگ جو اس بے باکی اور لاپرواہی سے اس عذاب کا مطالبہ کرتے ہیں۔ اور اس ہولناک عذاب سے خبردار کرنے والے کی صداقت تک چیلنج کرتے ہیں اور دھڑلے سے کہتے ہیں کہ آخر کب پوری ہو گی تمہاری یہ دھمکی اگر تم لوگ سچے ہو اپنے اس اعلان و بیان میں؟ تو اس بارے واضح فرما دیا گیا کہ ان کو معلوم ہونا چاہئیے کہ جب اللہ تعالیٰ اس کو واقع کرنا چاہے گا تو اس کے لئے اس کو کسی تیاری کی ضرورت نہ ہو گی۔ بلکہ وہ محض ایک ڈانٹ اور جھڑکی ہو گی جس سے ان سب کا کام تمام ہو جائے گا۔ اور ان میں سے جو جہاں ہو گا اس کو وہیں دھر لیا جائے گا۔ یہ لوگ اپنی بحثوں میں لگے۔ اور اپنی شورا  شاری میں مشغول و منہمک ہونگے کہ وہ عذاب ان کو آ پکڑے گا اور اس طور پر کہ جو جہاں ہو گا وہیں گرفتارِ بلا ہو جائے گا۔ نہ اس کو اتنی فرصت ملے گی کہ کوئی وصیت کر سکے۔ اور نہ ہی اس کو کوئی موقع ملے گا کہ وہ اپنے گھر والوں کی طرف لوٹ سکے۔ جیسا کہ آج بھی مختلف زلزلوں طوفانوں اور طرح طرح کے دوسرے عذابوں کی صورت میں اس کے مختلف نمونے اور مظاہر سامنے آتے رہتے ہیں، سو عقل و خرد کا تقاضا یہ ہے کہ ایسے عذابوں سے بچنے کی فکر و کوشش کی جائے نہ یہ کہ اس کے لئے جلدی مچائی جائے اور اس کا مطالبہ کیا جائے۔ والعیاذ باللہ جل وعلا
۵۳۔۔۔    سو جس طرح دنیاوی عذاب ان لوگوں پر کسی بھی صورت میں، اور کسی بھی وقت میں آ سکتا ہے، اسی طرح آخرت کا وہ یوم حساب جس میں سب کو ان کے کئے کرائے کا پورا پورا بدلہ دیا جائے گا وہ بھی صور میں پھونک مار دینے کے نتیجے میں اس طرح فوری طور پر واقع ہو جائے گا کہ نفخ صور کی آواز سنتے ہی سب کے سب لوگ اپنی اپنی قبروں سے نکل نکل کر اپنے رب کی طرف دوڑ رہے ہونگے، اور سراسیمگی اور گھبراہٹ کے عالم میں کہہ رہے ہونگے کہ کس نے ہمیں اٹھا دیا ہماری قبروں سے؟ جواب ملے گا کہ یہ وہی چیز ہے جس کا خدائے رحمان نے وعدہ فرمایا تھا، اور اس کے رسولوں نے اس کے اس سچے وعدے کو تم لوگوں تک پہنچا دیا تھا مگر تم نے نہیں مانا تھا، تو اس یوم حساب کے بارے میں ارشاد فرمایا گیا کہ وہ محض ایک جھڑکی اور ڈانٹ ہو گی جس کے نتیجے میں یہ سب کے سب ایک ساتھ ہمارے یہاں موجود ہونگے یعنی سب چھوٹے بڑے امیر و مامور، اور عابد و معبود وہاں سب کے سب ہمارے یہاں حاضر ہونگے۔ جہاں انہوں نے اپنے زندگی بھر کے کئے کرائے کا حساب دینا اور اس کا پھل پانا ہے۔ تاکہ اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں، سو اس یوم عظیم کا قیام و وقوع تقاضائے عقل و نقل اور وجود کائنات کا طبعی مقتضیٰ ہے، اس لئے اس کا انکار نہایت ہی ہولناک خسارے کا سودا ہے، والعیاذُ اللہ العظیم،
۵۴۔۔۔    سو اس روز کامل عدل و انصاف کا ظہور ہو گا۔ کسی کے ساتھ ذرہ برابر کسی ظلم و زیادتی کا کوئی برتاؤ نہیں ہو گا۔ پس نہ کسی کی کسی نیکی کو کم کیا جائے گا۔ اور نہ کسی پر کسی ناکردہ گناہ کا کوئی بوجھ ڈالا جائے گا۔ بلکہ ہر کسی کو اس کے اپنے کئے کرائے ہی سے واسطہ پڑے گا۔ اچھا ہو گا تو بھی، اور بُرا ہو گا تو بھی، اچھائی کا بدلہ اچھائی کی صورت میں ملے گا۔ اور برائی کا برائی کی شکل میں۔ پس ہر کوئی خود دیکھ لے کہ وہ کل کے اس یوم حساب کے لئے کیا سامان کر رہا ہے وَلْتَنْظُرْ نَفْسٌ مَّا قَدَّمَتْ لِغَدٍ وَّاتَّقُوا اللّٰہَ الٰایۃ (الحشرۃ۱٨) وباللہ التوفیق لمایُحِبُّ ویرید،
۵۸۔۔۔    سو اس سے اہل جنت کی اس شاہانہ زندگی کی تصویر پیش فرما دی گئی جو انکو وہاں پر حاصل ہو گی۔ چنانچہ ارشاد فرمایا گیا کہ وہ وہاں پر اپنی بیویوں کے ساتھ گھنے سایوں کے اندر عظیم الشان مسندوں پر تکیہ لگائے بیٹھے ہونگے، جہاں ان کو طرح طرح کے میوے بھی ملیں گے، اور ان کی خدمت میں ہر وہ چیز پیش کی جائے گی جس کی وہ خواہش کریں گے، اور جو کچھ وہ چاہیں گے وہ ان کو ملے گا اور یہ اہل جنت کی وہ عظیم الشان اور بے مثال نعمت ہو گی جو اس دنیا میں کسی بڑے سے بڑے بادشاہ کو بھی نہ کبھی نصیب ہوئی ہے نہ ہو سکتی ہے۔ دنیا میں کبھی کوئی ایسا بادشاہ نہ ہوا ہے نہ ہو سکتا ہے جس کی ہر خواہش پوری ہو۔ مگر وہاں پر یہ نعمت ہر جنتی کو نصیب ہو گی۔ اور ہمیشہ کے لئے نصیب ہو گی اور ایک اور امتیازی شان ان کی وہاں پر یہ ہو گی، کہ ان کو ربِّ رحیم کی طرف سے سلام کہا جائے گا۔ جو کہ سب سے بڑا اعزاز و اکرام اور ایک منفرد و عظیم الشان اور بے مثال انعام و احسان ہو گا، اللہ نصیب فرمائے۔ آمین ثم آمین یا رب العالمین،
۶۱۔۔۔    اہل جنت کے حال کو ذکر و بیان فرمانے کے بعد اس سے اہل دوزخ کے حشر و انجام کو واضح فرمایا گیا ہے، جس میں ان کے انجام کو بھی واضح فرما دیا گیا، اور ان کو اس انجام سے دو چار کرنے والے سبب اور باعث کو بھی۔ سو ارشاد فرمایا گیا کہ اس روز ان سے کہا جائے گا کہ اب الگ ہو جاؤ تم لوگ اے مجرمو! یعنی دنیا کے دارالامتحان میں تم لوگ باہم ملے جلے رہتے تھے، کہ ابتلاء و آزمائش کا تقاضا یہی تھا۔ لیکن اب یہ فصل و تمیز اور جدائی و علیحدگی کا وقت آگیا ہے، جس میں ہر کسی سے اس کے عقیدہ و عمل کے مطابق ہی معاملہ کیا جائے گا۔ اب تم لوگ الگ اور اہل حق و صدق الگ، پھر ان کے جرم و قصور کے ذکرو بیان کے سلسلے میں ارشاد فرمایا گیا کہ ان سے کہا جائے گا کہ کیا میں نے تم لوگوں کو اس کی تاکید نہیں کی تھی، کہ تم شیطان کی بندگی نہیں کرنا کہ وہ تمہارا کھلا ہوا دشمن ہے، بلکہ تم میری ہی عبادت و بندگی کرنا کہ یہی ہے سیدھا راستہ، یعنی وہ سیدھا راستہ جو انسان کو دارین کی سعادت و سرخروئی سے سرفراز کرنے والا واحد راستہ ہے۔ اس ضمن میں یہ امر بھی واضح رہے کہ شیطان کی معروف معنوں میں عبادت و بندگی نہ کسی نے کبھی کی ہے، نہ کوئی کر سکتا ہے۔ کیونکہ ایسا کوئی نہیں ہو سکتا جو شیطان کو شیطان سمجھتے ہوئے اس کے آگے رکوع وسجود وغیرہ کی کوئی بھی معروف عبادت بجا لائے۔ لیکن اللہ تعالیٰ کے سوا اور اس کے اوامر و ارشادات کے خلاف اور کسی کی بھی مطلق اطاعت و فرمانبرداری دراصل اس کی عبادت و بندگی ہی کے مترادف ہے، جو کہ اصل میں شرک اور ہلاکت و تباہی کی راہ ہے کہ مطلق اطاعت صرف اللہ وحدہٗ لاشریک ہی کا حق ہے۔ اس کے سوا ہر کسی کی اطاعت و فرمانبرداری مشروط ہے۔ یعنی اس میں ہمیشہ اور ہر حال میں یہ شرط و قید ملحوظ ہے، کہ اس کی اطاعت و فرمانبرداری اللہ تعالیٰ کے کسی حکم و ارشاد کے خلاف نہ ہو۔ کہ لَا طَاعَۃَ لِمَخْلُوْقٍ فِیْ مَعْصیْۃِ الْخَالِقِ ایک معرف و مسلم اصول و ضابطہ ہے، یعنی یہ کہ مخلوق میں سے کسی کی ایسی اطاعت جائز نہیں جس میں خالق کی معصیت و نافرمانی کا ارتکاب لازم آتا ہو، والعیاذُ باللہ العظیم،
۶۷۔۔۔    سو ارشاد فرمایا گیا کہ اگر ہم چاہیں تو ان کو ان کی جگہ ہی پر مسخ کر کے رکھ دیں۔ اور اس طور پر کہ یہ نہ آگے بڑھ سکیں۔ اور نہ پیچھے کو پلٹ سکیں۔ لیکن یہ ہماری رحمت و عنایت ہے کہ ہم ایسا نہیں کرتے۔ بلکہ ان کو مہلت ہی دیئے ہوئے ہیں، تاکہ یہ اگر سنبھلنا چاہیں تو سنبھل جائیں، اور اپنی اصلاح کر لیں۔ اپنے خالق و مالک کی بخشی ہوئی صلاحیتوں کی قدر کریں۔ اور اپنی بگڑی بنانے کی فکر و کوشش کریں قبل اس سے کہ اصلاح احوال کی فرصت اور اس کا موقع ان کے ہاتھ سے نکل جائے۔ اور اس کے نتیجے میں ان کو ہمیشہ کے لئے پچھتانا پڑے، والعیاذُ باللہ العظیم،
۶۹۔۔۔    سو اس سے واضح فرما دیا گیا کہ پیغمبر کو نہ شاعری سکھائی گئی اور نہ ہی یہ چیز آپ کی شان کے لائق ہو سکتی ہے، اور یہ اس لئے کہ شاعری کا اصل تعلق تخیل واحساس سے ہوتا ہے، جتنی تخیل کی پرواز بلند ہو گی اتنی ہی شعر کی قدرو قیمت زیادہ ہو گی۔ جیسا کہ اس بارے میں کہا گیا ہے 
چوں اکذب اوست احسن اوست کہ جتنا اس میں جھوٹ زیادہ ہو گا اتنا ہی اس کا مرتبہ زیادہ بلند ہو گا۔ کہ اس کا دارو مدار ہی فکر و تخیل کی بلند پروازی پر ہوتا ہے، پھر اس کو اچھے جذبات واحساسات کے اظہار و بیان کا ذریعہ بھی بنایا جا سکتا ہے اور برے جذبات واحساسات کا ذریعہ بھی، اسی لئے حدیث میں اس سے متعلق ارشاد فرمایا گیا کہ شعر ایک صنف کلام ہے جو اچھا بھی ہو سکتا ہے، اور بُرا بھی، پس اس کا اچھا کلام اچھا ہے، اور بُرا بُرا، اسی لئے سورہ شعراء میں اس ضمن میں اہل ایمان شعرا کا استثناء فرمایا گیا ہے جبکہ اس کے برعکس حضرات انبیاء کرام جس مشن پر مامور ہوتے ہیں اس کا مدار و انحصار جذبات و احساسات اور تخیلات کی بلند پروازی پر نہیں، بلکہ خالص وحی خداوندی اور ہدایت سماوی پر ہوتا ہے۔ جو جذبات و احساسات اور فکر و تخیل کے بجائے انسان کی عقل اور اس کے دل کو اپیل کرتی ہے، اور وہ زندگی کے ہر پہلو سے متعلق ہدایت و راہنمائی سے نوازتی ہے اسی لئے حضرات انبیاء ورسل اور شعراء کی خصوصیات و روایات کے درمیان زمین و آسمان کا فرق ہوتا ہے۔ سورہ شعراء میں شاعروں کی تین خاص صفات کا ذکر و بیان فرمایا گیا ہے۔ اور وہ تینوں کی تینوں صفات حضرات انبیاء ورسل کی صفات و خصوصیات اور ان کی امتیازی شان کے یکسر منافی ہیں، وہاں پر ایک بڑی صفت شعراء کی یہ بیان فرمائی گئی ہے کہ یہ لوگ صرف گفتار کے غازی ہوتے ہیں کردار کے نہیں، یہ کہتے وہ کچھ ہیں جو خود کرتے نہیں۔ جبکہ پیغمبر کی ہستی اپنے قول و ارشاد پر سب سے پہلے خود عمل کرتی ہے، اور ان کی صفت و شان اَوَّلُ الْمُؤْمِنِیْنَ اور اول المسلمین کی صفت و شان ہوتی ہے۔ وہ جو کچھ کہتے ہیں وہ خود کر کے دکھاتے ہیں، اور اپنا عملی نمونہ سب سے پہلے خود پیش کرتے ہیں، دوسری خصوصیت شعراء کی وہاں پر یہ بیان فرمائی گئی ہے کہ یہ لوگ ہر وادی میں بھٹکنے والے لوگ ہوتے ہیں، اور ان کا کلام متضاد افکار کا مجموعہ ہوتا ہے جبکہ پیغمبر کا ہر قول کانٹے کے تول پر حق و صدق ہوتا ہے، اور ان کی ہدایات و تعلیمات اصول و فروع ہر اعتبار سے باہم مربوط و مرتبط ہوتی ہیں۔ اور تیسری صفت اور خصوصیت شعراء کی وہاں پر یہ بیان فرمائی گئی ہے کہ ان کی پیروی گمراہ لوگ کرتے ہیں، جبکہ حضرات انبیاء ورسل کے پیروکار ایسے حضرات ہوتے ہیں جو معاشرے کے اخیار اور سب سے پاکیزہ نمونے ہوتے ہیں، سو اس سے واضح ہو جاتا ہے کہ حضرات انبیاء ورسل اور شعراء کے درمیان اور ان کے کلام اور تعلیمات کے درمیان زمین و آسمان کا فرق ہوتا ہے، اس لئے ارشاد فرمایا گیا کہ ہم نے نہ پیغمبر کو شعر سکھایا، اور نہ ہی ان کی شان کے لائق ہوتا ہے۔ سو اس سے یہ حقیقت بھی واضح ہو جاتی ہے کہ پیغمبر عالم غیب نہیں ہوتے کہ سب کچھ جانتے ہوں کیونکہ فن شعر نہ ان کو سکھایا ہوتا ہے اور نہ ہی یہ ان کی شان کے لائق ہو سکتا ہے۔ پس ان کے بارے میں اہل بدعت کے ایسے دعوے غلط ہیں۔
۷۸۔۔۔    سو اس سے منکر اور دولت ایمان و یقین سے محروم انسان کی بے انصافی اور ناشکری کا ایک نمونہ اور مظہر سامنے آتا ہے، کہ اس کو جس ربِّ قدیر نے پانی کے ایک حقیر قطرے سے پیدا کر کے اور عظیم الشان قوائے فکر و ادراک سے نواز کر، اور اپنی خاص تربیت و عنایت سے اس حد تک پہنچایا، اور اس کو کائنات کا مخدوم و مطاع بنا کر اس کی ہر چیز کو اس کی خدمت میں لگا دیا، اور نہایت ہی پُر حکمت طریقے سے ساری مخلوق کو اس کے کام میں لگا دیا، جس سے یہ ہمیشہ اور ہر وقت مستفید و فیضیاب ہوتا ہے، اپنے اسی رب رحمان و رحیم کے بارے میں یہ کھلم کھلا جھگڑالو بن کے کھڑا ہو جاتا ہے اور جب اس کو اس کی طرف سے دوبارہ زندہ کر کے اٹھائے جانے کے بارے میں بتایا جاتا ہے، تو یہ اس پر پھبتی کستے ہوئے اور اپنی پیدائش کو بھول کر، بڑی رعونت سے کہتا ہے کہ کون زندہ کرے گا ان ہڈیوں کو جبکہ یہ بوسیدہ ہو چکی ہونگی؟ والعیاذُ باللہ العظیم
۷۹۔۔۔    سبحان اللہ! جواب کتنا سادہ، کتنا جامع اور کس قدر موثر ہے جس سے انکار اور گریز و فرار کی کوئی صورت ممکن نہیں، سو ارشاد فرمایا گیا کہ ایسے خر دماغوں کے اس سوال و اعتراض، اور ان کے اس اچنبھے اور استہزاء کے جواب میں ان سے کہو کہ ان بوسیدہ ہڈیوں کو وہی زندہ کرے گا جس نے ان کو پہلی مرتبہ پیدا کیا، اور وجود بخشا، یعنی جب ان کا کہیں کوئی نام و نشان بھی نہیں تھا تو اس نے اپنی قدرت کاملہ حکمت بالغہ اور رحمت و عنایت شاملہ سے ان کو وجود بخشا، اور ان کو نیست سے ہست کیا، تو اس کے لئے آخر ان کو دوبارہ پیدا کرنا کیوں اور کیا مشکل ہو سکتا ہے؟ جبکہ عام قاعدہ اور دستور کے مطابق اعادہ ابداء، یعنی اصل خلق کے مقابلے میں کہیں زیادہ سہل اور آسان ہوتا ہے، چنانچہ دوسرے مقام پر اس بارے ارشاد فرمایا گیا وَہُوَ الَّذِیْ یَبْدَاُ الْخَلْقَ ثُمَّ یُعِیْدُہ، وَہُوَ اَہْوَنُ عَلَیْہِ الایۃ، (الروم،۲۷) یعنی وہ اللہ وہی ہے جس نے اپنی مخلوق کو پہلی مرتبہ پیدا فرمایا، اور وہی اس کو دوبارہ پیدا فرمائے گا اور یہ اس کے لئے کہیں زیادہ آسان ہے، اور یہ بھی دراصل عام لوگوں کی سمجھ اور ان کے فہم و تجربے کے اعتبار سے ہے، ورنہ اس قادر مطلق کے یہاں کا معاملہ تو اس سے یکسر مختلف ہے، کہ وہاں اسباب اور مسبیات کے احتیاج کی بات سرے سے ہے ہی نہیں، بلکہ وہاں کا معاملہ تو کُنْ فَیَکُوْنَ کا معاملہ ہے جیسا کہ اس کے ایک ہی آیت بعد یعنی آیت نمبر ٨۲ میں اس کی تصریح فرمائی گئی ہے، اور وہ بھی اِنَّمَا کے کلمہ حصر کے ساتھ، سو اس کی شان بالکل الگ اور بے مثال ہے، سبحانہ و تعالیٰ، اس نے جب کسی کام کو کرنا ہوتا ہے تو اس کو فرماتا ہے کُنْ یعنی ہو جا تو وہ ہو جاتا ہے، اسی لئے قیامت کے بارے میں ارشاد فرمایا گیا اِنَّمَا ہِیَ زَجْرَۃٌ فَاِذَاہُمْ بِالسَّاہِرَۃِ (النازعات۔ ۱۳۔۱۴) یعنی وہ تو محض ایک ڈانٹ اور جھڑکی ہو گی جس کے نتیجے میں یہ سب کے سب یکایک کھلے میدان میں موجود ہونگے، نیز ارشاد فرمایا گیا وَمَا اَمْرُنَا اِلاَّ وَاحِدَۃٌ کَلَمْعٍ بِالْبَصَرِ (القمر۔۵٠) یعنی ہمارا معاملہ تو محض ایک ایک فرمان و ارشاد کا ہوتا ہے پلک جھپکنے کی طرح، سو اس وحدہٗ لاشریک کی صفت و شان سب سے الگ اور یکسر جدا ہے، سبحانہ و تعالیٰ،


(سورۃ الصافات ۔ سورہ نمبر ۳۷ ۔ تعداد آیات ۱۸۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     قسم ہے ان کی جو کھڑے ہوتے ہیں صف باندھ کر
۲۔۔۔     پھر ان کی جو ڈانٹتے ہیں جھڑک کر
۳۔۔۔     پھر ان کی جو تلاوت کرتے ہیں (اللہ کے ) ذکر کی
۴۔۔۔     بلاشبہ تمہارا معبود (حقیقی) قطعی طور پر ایک ہی ہے 
۵۔۔۔     وہی رب ہے آسمانوں اور زمین اور ان تمام چیزوں کا جو کہ ان دونوں کے درمیان میں ہیں اور وہی ہے رب مشرقوں کا 
۶۔۔۔     بلاشبہ ہم ہی نے مزین کیا آسمان دنیا کو ایک خاص زینت یعنی ستاروں سے 
۷۔۔۔     اور (اس کو) محفوظ کر دیا ہر شیطان سرکش (کی پہنچ اور دسترس) سے
۸۔۔۔     (جس کے نتیجے میں ) وہ عالم بالا کی طرف کان بھی نہیں لگا سکتے اور ان کو دھتکارا جاتا ہے ہر طرف سے 
۹۔۔۔     بھگانے کے لئے اور ان کے لئے ایک دائمی عذاب ہے
۱۰۔۔۔     تاہم جو کوئی ان میں سے کچھ لے اڑے تو اس کے پیچھے لگتا ہے ایک دھکتا ہوا انگارا
۱۱۔۔۔     سو پوچھو ان سے کہ کیا ان کا پیدا کرنا زیادہ مشکل ہے یا ہماری پیدا کردہ ان چیزوں کا (جن کا ذکر ابھی گزرا؟) ان کو تو بلاشبہ ہم ہی نے پیدا کیا ایک چپکتے ہوئے (لیسدار) گارے سے 
۱۲۔۔۔     بلکہ تم تو تعجب کرتے ہو اور یہ لوگ مذاق اڑا رہے ہیں 
۱۳۔۔۔     جب انہیں نصیحت کی جاتی ہے تو یہ قبول نہیں کرتے 
۱۴۔۔۔     اور جب کوئی نشانی دیکھتے ہیں تو یہ (اس سے سبق لینے کی بجائے ) اس کا مذاق اڑاتے ہیں 
۱۵۔۔۔     اور کہتے ہیں کہ یہ تو ایک جادو ہے کھلم کھلا 
۱۶۔۔۔     بھلا کہیں ایسا ہو سکتا ہے کہ جب ہم مر کر مٹی اور ہڈیاں ہو جائیں گے تو کیا ہم سب دوبارہ زندہ کر کے اٹھا کھڑے کئے جائیں گے ؟
۱۷۔۔۔     اور کیا ہمارے وہ باپ دادا بھی جو ہم سے بھی پہلے گزر چکے ہیں ؟
۱۸۔۔۔     (ان سے ) کہو کہ ہاں اور اس حال میں کہ تم لوگ ذلیل (اور بے بس و لاچار) ہوؤ گے 
۱۹۔۔۔     وہ تو صرف ایک جھڑکی ہو گی زور کی جس سے یہ سب کے سب یکایک (اس طرح اٹھ کھڑے ہوں گے کہ سب کچھ) اپنی آنکھوں سے دیکھ رہے ہوں گے
۲۰۔۔۔     اور (سراپا حسرت و افسوس بن کر) کہیں گے کہ ہائے ہماری کم بختی یہ تو وہی بدلہ کا دن ہے 
۲۱۔۔۔     (آواز آ جائے گی کہ ہاں ) یہ وہی فیصلے کا دن ہے جس کو تم لوگ جھٹلایا کرتے تھے 
۲۲۔۔۔     (حکم ہو گا کہ) اکٹھا کر دو ان سب لوگوں کو جو اڑے رہے تھے اپنے ظلم (و سرکشی) پر ان کو بھی اور ان کے ساتھیوں (اور ہم مشربوں ) کو بھی اور (ان کے من گھڑت اور خود ساختہ) ان سب معبودوں کو بھی جن کی یہ پوجا کرتے تھے 
۲۳۔۔۔     اللہ کے سوا پھر ڈال دو ان سب کو دوزخ کی راہ پر 
۲۴۔۔۔     اور ہاں ذرا ٹھہراؤ ان کو کہ ان سے کچھ پوچھنا ہے 
۲۵۔۔۔     کیا ہو گیا تمہیں کہ تم لوگ آپس میں ایک دوسرے کی مدد نہیں کرتے ؟
۲۶۔۔۔     بلکہ (اس دن تو) وہ سب کے سب سر جھکائے کھڑے ہوں گے 
۲۷۔۔۔     اور وہ ایک دوسرے کی طرف متوجہ ہو کر باہم تکرار شروع کریں گے 
۲۸۔۔۔     (چنانچہ پیروی کرنے والے اپنے پیشواؤں سے ) کہیں گے کہ تم تو ہمارے پاس آیا کرتے تھے دائیں طرف سے 
۲۹۔۔۔     وہ جواب دیں گے کہ نہیں بلکہ تم خود ہی ایمان لانے والے نہیں تھے 
۳۰۔۔۔     اور ہمارا تم پر کوئی زور نہیں تھا بلکہ تم خود ہی سرکش لوگ تھے 
۳۱۔۔۔     سو (اب اس تو تکار کا کوئی فائدہ نہیں کیونکہ) اب تو ثابت ہو چکی ہم سب پر بات ہمارے رب کی اب ہمیں بہر حال چکھنا ہے مزہ (اس عذاب کا)
۳۲۔۔۔     سو ہم نے تم کو گمراہ کیا تھا کہ ہم خود گمراہ تھے 
۳۳۔۔۔     پس اس دن وہ سب ہی اس عذاب میں مشترک ہوں گے 
۳۴۔۔۔     بے شک ہم اسی طرح (کا سلوک) کرتے ہیں مجرموں کے ساتھ
۳۵۔۔۔     یہ وہ لوگ تھے کہ جب ان سے کہا جاتا کہ حقیقت امر میں کوئی معبود نہیں سوائے اللہ (وحدہٗ لاشریک) کے تو یہ بڑائی کے گھمنڈ میں آ(کر بپھر) جاتے 
۳۶۔۔۔     اور کہتے کہ کیا ہم چھوڑ دیں گے اپنے معبودوں کو ایک دیوانے شاعر کے کہنے پر؟
۳۷۔۔۔     (نہیں ) بلکہ وہ تو ان کے پاس حق لے کر آیا تھا اور اس نے سچا بتایا تھا دوسرے تمام رسولوں کو
۳۸۔۔۔     بہر حال اب تمہیں (ہمیشہ کے لئے ) مزہ چکھتے رہنا ہے اس دردناک عذاب کا
۳۹۔۔۔     اور تمہیں بدلہ نہیں دیا جا رہا مگر تمہارے انہی کاموں کا جو تم خود کرتے رہے تھے
۴۰۔۔۔     بجز اللہ کے چنے ہوئے بندوں کے (کہ وہ انجام سے محفوظ رہیں گے )
۴۱۔۔۔     ان کے لئے ایک ایسا رزق ہو گا جو کہ معلوم ہے 
۴۲۔۔۔     یعنی لذت کی طرح طرح کی چیزیں اور ان کو عزت سے رکھا جائے گا 
۴۳۔۔۔     ان نعمت بھری جنتوں میں
۴۴۔۔۔     آمنے سامنے بیٹھے ہوں گے عظیم الشان تختوں پر 
۴۵۔۔۔     ان کے سامنے دور چل رہا ہو گا ایسے عظیم الشان جام ہائے شراب کا جن کو بھر بھر کر لایا جا رہا ہو گا ایک عظیم الشان چشمے سے 
۴۶۔۔۔     ایسی شراب جو کہ سفید (اور چمکتی) ہو گی
۴۷۔۔۔     سراسر لذت (و سرور) ہو گی پینے والوں کے لئے نہ تو اس میں کوئی خرابی ہو گی اور نہ ہی اس سے ان میں کسی طرح کا کوئی فتور آئے گا
۴۸۔۔۔     اور ان کے پاس نگاہیں بچانے والی بڑی خوبصورت آنکھوں والی ایسی (عظیم الشان اور بے مثال) عورتیں ہوں گی
۴۹۔۔۔     کہ گویا کہ وہ انڈے ہیں پردوں میں رکھے ہوئے
۵۰۔۔۔     پھر وہاں پر وہ ایک دوسرے کی طرف متوجہ ہو کر آپس میں بات چیت کریں گے 
۵۱۔۔۔     (اسی دوران) ان میں سے ایک کہے گا (یار دنیا میں ) میرا ایک ہم نشین ہوا کرتا تھا
۵۲۔۔۔     جو مجھ سے کہا کرتا تھا کہ کیا تم بھی (مرنے کے بعد جی اٹھنے کی) تصدیق کرتے ہو؟
۵۳۔۔۔     کیا جب ہم مر کر مٹی ہو جائیں گے اور ہڈیوں کا پنجر بن کر رہ جائیں گے تو کیا واقعی ہمیں (دوبارہ زندہ کر کے بدلہ دیا جائے گا؟
۵۴۔۔۔     اس پر حق تعالیٰ ارشاد فرمائے گا کیا تم لوگ اس شخص کو دیکھنا چاہتے 
۵۵۔۔۔     پھر وہ جونہی (اس کو دیکھنے کے لئے ) جھانکے گا تو اس کو وہ جہنم کی بھڑکتی آگ کے عین درمیان میں دیکھے گا
۵۶۔۔۔     (اور اس کو خطاب کر کے ) کہے گا اللہ کی قسم تو تو قریب تھا کہ مجھے ہلاکت میں ڈال دیتا (راہ حق سے بہکا کر)
۵۷۔۔۔     اور اگر میرے رب (مہربان) کا فضل میرے شامل حال نہ ہوتا تو میں بھی یقینی طور پر آج ان لوگوں میں سے ہوتا جو پکڑے ہوئے آئے ہیں 
۵۸۔۔۔     (پھر وہ جنتی اپنی کامیابی کو دیکھتے ہوئے ایک کیف کے عالم میں کہے گا کہ) کیا واقعی اب ہمیں موت نہیں آئے گی
۵۹۔۔۔     سوائے ہماری اس پہلی موت کے جو ہمیں دنیا میں آ چکی اور بس اور اب ہمیں کوئی عذاب نہیں ہونے کا؟
۶۰۔۔۔     بلاشبہ یہی ہے وہ سب سے بڑی کامیابی 
۶۱۔۔۔     ایسی ہی کامیابی کے لئے کام کرنا چاہیے کام کرنے والوں کو 
۶۲۔۔۔     کیا یہ بہتر ہے مہمانی کیلئے یا تھوہر کا وہ درخت
۶۳۔۔۔     بلاشبہ اس کو ہم نے فتنہ (اور آزمائش کا سامان) بنا دیا ہے ظالموں کے لئے 
۶۴۔۔۔     وہ ایک ایسا ہولناک درخت ہو گا جو دوزخ کی تہ سے نکلے گا
۶۵۔۔۔     اس کے شگوفے ایسے (ہولناک اور بد منظر) ہوں گے جیسے شیطانوں کے سر
۶۶۔۔۔     سو ان لوگوں کو اس سے کھانا ہو گا اور (کھانا بھی ایسا کہ) اسی سے ان کو پیٹ بھرنا ہو گا
۶۷۔۔۔     پھر (مزید یہ کہ) ان کے لئے اس پر ملونی ہو گی ایک کھولتے ہوئے (ہولناک) پانی سے 
۶۸۔۔۔     پھر ان کی واپسی دوزخ ہی کی اس (بھڑکتی) دہکتی ہولناک آگ کی طرف ہو گی
۶۹۔۔۔     (یہ سب کچھ اس لئے ہو گا کہ) ان لوگوں نے اپنے باپ دادوں کو گمراہ پایا
۷۰۔۔۔     (لیکن) پھر بھی یہ لوگ (حق کو چھوڑ کر) انہی لوگوں کے نقش قدم پر دوڑتے چلے گئے 
۷۱۔۔۔     اور یقیناً ان سے پہلے لوگوں میں بھی اکثر گمراہ ہی تھے 
۷۲۔۔۔     اور بلاشبہ ہم نے ان میں بھی خبردار کرنے والے (رسول) بھیجے تھے 
۷۳۔۔۔     سو تم دیکھ لو کہ کیسا ہوا انجام ان لوگوں کا جن کو خبردار کیا گیا تھا؟
۷۴۔۔۔     سوائے اللہ کے ان خاص بندوں کے جن کو چن لیا گیا تھا 
۷۵۔۔۔     اور بلاشبہ نوح نے بھی ہم ہی کو پکارا سو ہم کیا ہی خوب فریاد رسی کرنے والے ہیں 
۷۶۔۔۔     اور ہم ہی نے نجات دی (اور بچا لیا) ان کو بھی اور ان کے تعلق داروں کو بھی اس کرب عظیم سے 
۷۷۔۔۔     اور ہم نے ان کی نسل کو ہی کر دیا (ہمیشہ) باقی رہنے والی
۷۸۔۔۔     اور ہم نے (آپ کی تعریف و توصیف اور) آپ کا ذکر خیر چھوڑ دیا پچھلوں میں 
۷۹۔۔۔     سلام ہو نوح پر تمام جہاں والوں میں 
۸۰۔۔۔     بے شک ہم اسی طرح صلہ (اور بدلہ) دیتے ہیں نیکو کاروں کو
۸۱۔۔۔     بلاشبہ وہ ہمارے ایماندار بندوں میں سے تھے
۸۲۔۔۔     پھر ہم نے غرق کر دیا باقی سب کو 
۸۳۔۔۔     اور بلاشبہ انہی کے گروہ میں سے (حضرت) ابراہیم بھی تھے 
۸۴۔۔۔     (ان کا وہ وقت بطور خاص یاد کرنے کے لائق ہے کہ) جب وہ حاضر ہوئے اپنے رب کے حضور قلب سلیم کے ساتھ
۸۵۔۔۔     جب کہ انہوں نے اپنے باپ اور اپنی قوم سے (ان کے ضمیروں کو جھنجھوڑتے ہوئے ) کہا کہ کیا ہیں یہ چیزیں جن کی پوجا تم لوگ کر رہے ہو؟
۸۶۔۔۔     کیا تم اللہ کے سوا جھوٹے (اور من گھڑت) معبود چاہتے ہو؟
۸۷۔۔۔     آخر کیا گمان ہے تم لوگوں کا پروردگار عالم کے بارے میں ؟
۸۸۔۔۔     پھر (ایک موقع پر) انہوں نے ایک (معنی خیز) نظر ڈالی ستاروں میں 
۸۹۔۔۔     اور کہا میری طبیعت کچھ خراب ہے 
۹۰۔۔۔     اس پر وہ لوگ آپ کے یہاں سے (لاپرواہی کے ساتھ) چلے گئے پیٹھ موڑ کر
۹۱۔۔۔     سو ان کے پیچھے آپ چپکے سے پہنچ گئے ان کے معبودوں کے پاس پھر (ان کی تذلیل و تحقیر کے لئے ان سے ) کہا کیا تم کھاتے نہیں ہو؟
۹۲۔۔۔     تمہیں کیا ہو گیا کہ تم بولتے بھی نہیں ہو
۹۳۔۔۔     پھر آپ پل پڑے ان (کے ان ٹھاکروں ) پر ضربیں لگاتے ہوئے دائیں ہاتھ سے
۹۴۔۔۔     ادھر وہ لوگ (اپنے معبودوں کا یہ حشر معلوم ہونے پر) آپ کے پاس پہنچ گئے دوڑتے ہوئے 
۹۵۔۔۔     تو آپ نے ان سے کہا کہ کیا تم لوگ ان چیزوں کی پوجا (اور بندگی) کرتے ہو جن کو تم خود (اپنے ہاتھوں سے تراش) تراش کر بناتے ہو؟
۹۶۔۔۔     حالانکہ اللہ ہی نے پیدا کیا ہے تم کو بھی اور ان تمام چیزوں کو بھی جن کو تم لوگ بناتے ہو 
۹۷۔۔۔     اس پر وہ لوگ (آگ بگولہ ہو کر) بولے کہ بناؤ اس کیلئے ایک آتشکدہ پھر جھونک دو اس کو اس کی دہکتی آگ میں 
۹۸۔۔۔     سو انہوں نے تو اس کے خلاف ایک (خطرناک) چال چلی مگر ہم نے ان ہی سب کو نیچ (اور ذلیل) کر دیا
۹۹۔۔۔     اور (ان کی اصلاح سے مایوسی کے بعد) ابراہیم نے کہا کہ اب میں جاتا ہوں اپنے رب کی طرف وہ ضرور میری راہنمائی فرمائے گا
۱۰۰۔۔۔     (اور آپ نے دعاء کی کہ) اے میرے رب عطا فرما دے مجھے ایک صالح (اور نیک) فرزند
۱۰۱۔۔۔     سو ہم نے (ان کی دعاء کو شرف قبولیت سے نوازتے ہوئے ) ان کو خوشخبری سنا دی ایک بڑے ہی (ہونہار اور) بردبار بیٹے کی
۱۰۲۔۔۔     پھر جب آپ کا وہ بیٹا دوڑ دھوپ کرنے کی عمر کو پہنچا تو آپ نے (اس سے ) کہا کہ میرے پیارے بیٹے میں خواب میں دیکھتا ہوں کہ میں تمہیں ذبح کر رہا ہوں اب دیکھو تمہاری کیا رائے ہے ؟ تو اس (ہونہار بچے ) نے جواب دیا ابا جان آپ کر گزرئیے جو بھی کچھ حکم آپ کو دیا جا رہا ہے مجھے آپ انشاء اللہ بہر حال صبر کرنے والوں ہی میں سے پائیں گے 
۱۰۳۔۔۔     پھر جب وہ دونوں جھک گئے ہمارے حکم کے سامنے (اور انہوں نے سر تسلیم خم کر دیا ہمارے آگے ) اور (تعمیل حکم کے لئے ) لٹا دیا ابراہیم نے اپنے بیٹے کو پیشانی کے بل 
۱۰۴۔۔۔     تو ہم نے پکار کر کہا اے ابراہیم 
۱۰۵۔۔۔     بے شک سچ کر دکھایا آپ نے اپنے خواب کو (اور کامیاب ہو گئے آپ اس آزمائش میں ) بے شک ہم ایسے ہی (صلہ و) بدلہ دیتے ہیں نیکوکاروں کو
۱۰۶۔۔۔     بلاشبہ یہ ایک (بڑی بھاری اور) کھلی آزمائش تھی
۱۰۷۔۔۔     اور ہم نے ان کو ان کے بیٹے کے عوض ایک بڑی عظیم قربانی سے نواز دیا 
۱۰۸۔۔۔     اور ہم نے ان کی تعریف چھوڑ دی (اور ان کا ذکر خیر رکھ دیا) پچھلوں میں 
۱۰۹۔۔۔     سلام ہو ابراہیم پر 
۱۱۰۔۔۔     ہم اسی طرح بدلہ دیتے ہیں نیکوکاروں کو
۱۱۱۔۔۔     بلاشبہ وہ ہمارے خاص ایماندار بندوں میں سے تھے 
۱۱۲۔۔۔     اور (ایک اور انعام ان پر ہم نے یہ کیا کہ) ہم نے ان کو خوشخبری دے دی اسحاق (جیسے بیٹے ) کی کہ وہ نبی ہوں گے (ہمارے قرب خاص) کے سزاواروں میں سے 
۱۱۳۔۔۔     اور ہم نے برکتیں نازل کیں ان (ابراہیم) پر بھی اور اسحاق پر بھی اور ان دونوں کی نسل میں سے کچھ نیکوکار بھی ہیں اور کچھ ایسے بھی جو اپنی جانوں پر ظلم ڈھا رہے ہیں کھلم کھلا
۱۱۴۔۔۔     اور بلاشبہ ہم نے موسیٰ اور ہارون پر بھی احسان کیا
۱۱۵۔۔۔     اور نجات بخشی ہم نے ان دونوں کو اور ان کی قوم کو اس کرب عظیم سے 
۱۱۶۔۔۔     اور ان کی ایسی مدد کی کہ بالآخر وہی غالب ہو کر رہے 
۱۱۷۔۔۔     اور ان دونوں کو بھی ہم نے نوازا تھا اس روشن کتاب سے
۱۱۸۔۔۔     اور ان کو ہدایت کی تھی ہم نے سیدھی راہ کی 
۱۱۹۔۔۔     اور ان دونوں کے لئے بھی ہم نے ان کا ذکر خیر رکھ دیا تھا پچھلوں میں 
۱۲۰۔۔۔     سلام ہو موسیٰ اور ہارون پر
۱۲۱۔۔۔     بلاشبہ ہم ایسے ہی (نوازتے اور) بدلہ دیتے ہیں نیکوکاروں کو
۱۲۲۔۔۔     بلاشبہ وہ دونوں ہمارے خاص ایماندار بندوں میں سے تھے 
۱۲۳۔۔۔     اور بلاشبہ الیاس بھی یقینی طور پر رسولوں میں سے تھے 
۱۲۴۔۔۔     (ان کا بھی وہ وقت خاص طور پر یاد کرنے کے لائق ہے کہ) جب انہوں نے بھی اپنی قوم سے (دوسرے نبیوں کی طرح) یہی کہا کہ کیا تم لوگ ڈرتے نہیں ہو؟
۱۲۵۔۔۔     کیا تم لوگ بعل (جیسی بے حقیقت چیز) کو پوجتے پکارتے ہو؟ اور چھوڑتے ہو اس کو جو سب سے بہتر خالق ہے ؟
۱۲۶۔۔۔     یعنی اس اللہ کو جو رب ہے تمہارا بھی اور تمہارے پہلے باپ دادوں کا بھی؟
۱۲۷۔۔۔     پھر ان لوگوں نے بھی آپ کی تکذیب ہی کی سو ان سب کو بھی پکڑ (اور جکڑ) کر لایا جائے گا (قیامت کے روز عذاب کے لئے )
۱۲۸۔۔۔     سوائے اللہ کے ان بندوں کے جن کو چن لیا گیا
۱۲۹۔۔۔     اور الیاس کے لئے بھی ہم نے ذکر خیر رکھ دیا (رہتی دنیا تک) پچھلی نسلوں میں 
۱۳۰۔۔۔     سلام ہو الیاس پر 
۱۳۱۔۔۔     بلاشبہ ہم اسی طرح (صلہ و) بدلہ دیتے ہیں نیکوکاروں کو
۱۳۲۔۔۔     بلاشبہ وہ بھی ہمارے خاص ایماندار بندوں میں سے تھے 
۱۳۳۔۔۔     اور بلاشبہ لوط بھی پیغمبروں میں سے تھے 
۱۳۴۔۔۔     (ان کا وہ وقت یاد کرنے کے لائق ہے کہ) جب ہم نے نجات دے دی ان کو بھی اور ان کے تعلق داروں کو بھی سب کو
۱۳۵۔۔۔     سوائے ایک (بدبخت) بڑھیا کے جو پیچھے رہنے والوں میں تھی
۱۳۶۔۔۔     پھر ہم نے تہس نہس کر کے رکھ دیا باقی سب کو 
۱۳۷۔۔۔     اور یقیناً تم لوگ خود ان (کے اجڑے دیار) پر سے گزرتے ہو دن کو بھی
۱۳۸۔۔۔     اور رات کو بھی تو کیا پھر بھی تم لوگ عقل سے کام نہیں لیتے ؟
۱۳۹۔۔۔     اور بلاشبہ یونس بھی قطعی طور پر رسولوں میں سے تھے 
۱۴۰۔۔۔     (ان کا اس وقت کا قصہ خاص طور پر قابل ذکر ہے کہ) جب وہ بھاگ کر پہنچے اس کشتی تک جو کہ بھری ہوئی تھی
۱۴۱۔۔۔     پھر وہ (اس کی) قرعہ اندازی میں شریک ہوئے تو آخرکار وہی ہو گئے زک اٹھانے والوں میں سے 
۱۴۲۔۔۔     پھر نگل لیا ان کو مچھلی نے اس حال میں کہ وہ خود ہی (اپنے آپ کو) ملامت کر رہے تھے 
۱۴۳۔۔۔     سو اگر نہ ہوتی یہ بات کہ وہ تسبیح (اور استغفار) کرنے والوں میں سے تھے 
۱۴۴۔۔۔     تو یقیناً ان کو اسی (مچھلی) کے پیٹ میں رہنا پڑتا (قیامت کے ) اس دن تک جس میں سب لوگوں کو دوبارہ اٹھایا جائے گا
۱۴۵۔۔۔     پھر ہم نے ان کو ڈال دیا ایک چٹیل میدان میں درآنحالیکہ وہ (کمزور اور) بیمار تھے 
۱۴۶۔۔۔     اور ہم نے اگا دیا ان پر ایک بیلدار درخت 
۱۴۷۔۔۔     اور ہم نے ان کو بھیجا (پیغمبر بنا کر) ایک لاکھ یا اس سے کچھ زیادہ لوگوں کی طرف
۱۴۸۔۔۔     پھر وہ لوگ ایمان لے آئے تو ہم نے انہیں فائدہ اٹھانے دیا ایک خاص وقت تک 
۱۴۹۔۔۔     پس آپ ذرا ان لوگوں سے یہ تو پوچھئے کہ کیا (یہ بات ان کے دلوں کو لگتی ہے ؟ کہ) آپ کے رب کے لئے تو ہوں بیٹیاں اور خود ان کے لئے بیٹے !
۱۵۰۔۔۔     یا واقعہ میں ہم نے فرشتوں کو عورتیں ہی بنایا تھا اور یہ دیکھ رہے تھے ؟
۱۵۱۔۔۔     خوب سن کہ یہ لوگ محض اپنے من کی گھڑت (اور اختراع) سے یہ بات کہتے ہیں 
۱۵۲۔۔۔     کہ اللہ کی اولاد ہے اور یہ لوگ قطعی طور پر جھوٹے ہیں 
۱۵۳۔۔۔     کیا اللہ نے اپنے لئے بیٹوں کے مقابلے میں بیٹیوں کو پسند کیا؟
۱۵۴۔۔۔     تمہیں کیا ہو گیا تم لوگ کیسے حکم لگاتے ہو؟
۱۵۵۔۔۔     تو کیا تم لوگ غور نہیں کرتے ؟
۱۵۶۔۔۔     کیا تمہارے پاس کوئی (صاف اور) کھلی سند ہے ؟
۱۵۷۔۔۔     تو لے آؤ تم اپنی وہ کتاب اگر تم سچے ہو 
۱۵۸۔۔۔     اور انہوں نے رشتہ داری قائم کر رکھی ہے اللہ اور جنوں کے درمیان حالانکہ جن خود یہ عقیدہ رکھتے ہیں کہ (ان میں سے جو مجرم و بدکردار ہوں گے ) وہ پکڑے ہوئے لائے جائیں گے
۱۵۹۔۔۔     پاک ہے اللہ ان سب باتوں سے جو یہ لوگ بناتے ہیں 
۱۶۰۔۔۔     سوائے اللہ کے ان خاص بندوں کے جن کو چن لیا گیا 
۱۶۱۔۔۔     پس تم اور تمہارے وہ سب معبود بھی جن کی پوجا میں تم لوگ لگے ہوئے ہو 
۱۶۲۔۔۔     (سب مل کر بھی) اللہ سے کسی کو پھیر نہیں سکتے 
۱۶۳۔۔۔     سوائے اس کے جس کا جہنم رسید ہونا طے ہو چکا (اس کی اپنی بدنصیبی کے باعث)
۱۶۴۔۔۔     اور (ہمارا حال تو یہ ہے کہ) ہم میں سے ہر ایک کا ایک مقام مقرر ہے اور بس
۱۶۵۔۔۔     اور ہمارا کام تو صف بستہ کھڑے رہنا ہے (اس کے حکم کے انتظار میں )
۱۶۶۔۔۔     اور ہمارا کام تو اس کی تسبیح (اور پاکی بیان) کرتے رہنا ہے 
۱۶۷۔۔۔     اور یہ لوگ تو (آپ کی بعثت سے قبل) بڑا زور دے کر کہا کرتے تھے 
۱۶۸۔۔۔     کہ اگر ہمارے پاس بھی کوئی ذکر ہوتا پہلے لوگوں سے 
۱۶۹۔۔۔     تو ہم بھی ضرور اللہ کے چیدہ بندے ہوتے 
۱۷۰۔۔۔     پھر بھی (اس عظیم الشان کتاب ہدایت کے آنے پر) انہوں نے اس کا انکار کر دیا سو عنقریب (اس کا انجام) ان کو خود ہی معلوم ہو جائے گا
۱۷۱۔۔۔     اور بلاشبہ پہلے طے ہو چکی ہے بات ہمارے ان خاص بندوں کے لئے جن کو رسول بنا کر بھیجا گیا 
۱۷۲۔۔۔     کہ بے شک وہی ہماری مدد پائیں گے 
۱۷۳۔۔۔     اور یقیناً ہمارے لشکر ہی نے قطعی طور پر غالب ہو کر رہنا ہے 
۱۷۴۔۔۔     پس آپ ان کو ان کے حال پر چھوڑ دیں ایک خاص وقت تک 
۱۷۵۔۔۔     اور دیکھتے رہو ان (کے انجام) کو عنقریب یہ خود بھی دیکھ لیں گے (اپنا انجام)
۱۷۶۔۔۔     تو کیا پھر بھی یہ لوگ ہمارے عذاب کیلئے جلدی مچا رہے ہیں ؟
۱۷۷۔۔۔     سو جب اتر آئے گا وہ عذاب ان کے صحن میں تو اس وقت بڑا ہی برا وقت ہو گا ان لوگوں کیلئے جن کو پہلے خبردار کیا جا چکا تھا
۱۷۸۔۔۔     اور چھوڑ دو ان لوگوں کو ان کے حال پر ایک وقت تک 
۱۷۹۔۔۔     اور دیکھتے رہو (ان کے انجام کو) عنقریب یہ خود بھی دیکھ لیں گے (نتیجہ اپنے کئے کرائے کا)
۱۸۰۔۔۔     پاک ہے تمہارا رب عزت کا مالک ان تمام باتوں سے جو یہ لوگ بنا رہے ہیں 
۱۸۱۔۔۔     اور سلام ہو پیغمبروں پر 
۱۸۲۔۔۔     اور سب تعریفیں اللہ ہی کے لئے ہیں جو کہ پروردگار ہے سب جہانوں کا


تفسیر
۷۔۔۔    اس سے ستاروں سے متعلق دو عظیم الشان فائدوں کو ذکر فرمایا گیا ہے ایک یہ کہ وہ آسمان دنیا کے لئے زیب و زینت کا سامان ہیں۔ جس سے حضرت حق جَلَّ مَجْدُہ، کی قدرت بے پایاں اور اس کی حکمت بے نہایت کا پتہ چلتا ہے۔ سو آسمان دنیا کے اس سقف نیلگونی کے اندر جھلمل جھلمل کرتے یہ ان گنت ولا تعداد اور عظیم الشان و بے حساب ستارے اپنی زبان حال سے اپنے خالق و مالک کی عظمت بے پایاں اور اس کی قدرت بے نہایت کے گن گاتے، اور دنیا کو دعوت غور و فکر دیتے ہیں کہ اپنے اس خالق عظیم کی عظمت کو پہچانو اور دل و جان سے اس کے آگے جھک جاؤ۔ اور دوسرا بڑا فائدہ ستاروں کا یہاں پر یہ ذکر فرمایا گیا کہ یہ آسمان کے لئے ہر سرکش شیطان سے حفاظت کا ذریعہ ہیں، پس جب کوئی سرکش شیطان ادھر کان لگاتے، اور چوری چھپے سننے کی کوشش کرتا ہے، تو ان کے ذریعے اس کو مار بھگایا جاتا ہے، جیسا کہ دوسرے مقام پر اس بارہ ارشاد فرمایا گیا کہ ہم نے اس کی حفاظت کی ہے ہر شیطان مردود سے، مگر جو چوری چھپے کچھ سن لے، تو اس کے پیچھے آ لگتا ہے ایک دہکتا ہوا انگارہ (الحجر:۱۷۔۱٨) اور تیسرا بڑا فائدہ ستاروں کا دوسرے مقام پر یہ بیان فرمایا گیا ہے کہ یہ راستوں کے پہچاننے کا ذریعہ ہیں، چنانچہ ارشاد فرمایا گیا وَبِالنَّجْمِ ہُمْ یَہْتَدُوْنَ (النحل۔۱۶) یعنی لوگ ان ستاروں سے راستے معلوم کرتے ہیں، اسی لئے حضرت قتادہ کہتے ہیں کہ ستاروں کو تین بڑے مقاصد کے لئے پیدا فرمایا گیا ہے۔ شیطانوں کو دھتکارنے کیلئے، آسمان دنیا کی زیب و زینت کیلئے، اور راستے معلوم کرنے کیلئے، (طبری، قرطبی، اور صفوہ، وغیرہ)
۹۔۔۔    سو شیاطین عالم بالا کی باتیں سننے کی کوشش تو کرتے ہیں لیکن یہ سن نہیں سکتے، کیونکہ یہ جب کان لگاتے ہیں تو ان کو دھتکارنے بھگانے کے لئے ان پر سنگباری کی جاتی ہے، دحور کے معنی دھتکارنے، کھدیڑنے، اور مار بھگانے کے ہیں اور واصب کے معنی ہیں دائم (قرطبی صفوہ وغیرہ) سو دنیا میں تو یہ اس طرح ملعون و  مرجوم رہیں گے اور اس کے بعد آخرت میں ان کے لئے وہاں پر دائمی عذاب ہے۔ جو ان کو وہاں بھگتنا ہو گا۔ ان کی اپنی شیطنت کے نتیجے میں۔ والعیاذ باللہ،
۱۰۔۔۔    سو عالم بالا سے متعلق قدرت کے محکم انتظام کے بعد اس بات کا تو کوئی امکان نہیں کہ کوئی شیطان وہاں پہنچ سکے۔ یا وہاں کی باتیں سن سکے۔ البتہ اگر کوئی شریر جن کچھ کر سکتا ہے تو یہی کر سکتا ہے کہ اچکوں کی طرح کوئی بات اچک لینے کی کوشش کرے۔ سو اس کے سدِّ باب کے لئے قدرت کی طرف سے یہ انتظام کیا گیا ہے کہ آسمان کی برجیوں سے اس کے لئے ایک دہکتا ہوا شعلہ چھوڑا جاتا ہے جو اس کا تعاقب کرتا ہے۔ جس سے ان کو دھتکارا جاتا ہے، اور ان کو ذلیل و خوار ہو کر، اور بے نیل مرام واپس ہونا پڑتا ہے۔ سو اس طرح آسمان کو ان سے محفوظ کر دیا گیا۔
۱۹۔۔۔    یعنی ان کو دوبارہ اٹھانے کے لئے قدرت کو کسی خاص اہتمام و انتظام کی ضرورت نہ ہو گی۔ بلکہ اس کے لئے تو محض اس کے حکم و ارشاد کی دیر ہو گی اور بس اس قادر مطلق ربِّ ذوالجلال کی طرف سے ایک ہی جھڑکی اور ڈانٹ ہو گی جس کے نتیجے میں یہ سب یکایک کھڑے تاک رہے ہونگے۔ دوسرے مقام پر اس سے متعلق ارشاد فرمایا گیا فَاِنَّمَا ہِیَ زَجْرَۃٌ وَّاحِدَۃٌ فَاِذَاہُمْ بِالسَّاہِرَۃِ (النازعات ۱۳۔۱۴) یعنی وہ تو محض ایک جھڑکی اور ڈانٹ ہو گی جس کے نتیجے میں یہ سب کے سب کھلے میدان میں موجود ہونگے۔ سو اس وقت ان پر دہشت وسراسیمگی کی ایک خاص کیفیت طاری ہو گی۔ اور یہ مارے افسوس کے کہیں گے کہ اے ہماری کم بختی یہ تو وہی بدلے کا دن ہے، یعنی جس کو ہم ساری عمر جھٹلاتے رہے۔ مگر اب وہ اپنی پوری قہر مانیوں کے ساتھ آگیا ہے۔
۲۳۔۔۔    اَلَّذِیْنَ ظَلَمُوْا سے یہاں پر مراد ہیں مشرک لوگ کیونکہ شرک سب سے بڑا ظلم ہے، اور قرینہ دلیل سے پتہ چلتا ہے کہ یہ اشارہ ائمہ شرک کی طرف ہے، ازواج کا لفظ یہاں پر ہم مشربوں اور اتباع و پیروکاروں کے لئے استعمال ہوا ہے، اور مَاکَانُوْا یَعْبُدُوْنَ سے مراد ان کے شرکائے جن اور وہ اصنام و احجاد وغیرہ ہیں جن کی یہ لوگ دنیا میں پوجا کرتے رہے تھے۔ سو قیامت کے روز ان سب کے بارے میں اللہ تعالیٰ کی طرف سے فرشتوں کو حکم ہو گا کہ ان سب کو اکٹھا کر کے جہنم کے راستے پر ڈال دو۔ تاکہ وہاں پہنچ کر یہ سب اپنے زندگی بھر کے کئے کرائے کا بھگتنان بھگتیں۔ کیونکہ دنیا میں یہ سب مل کر بہکانے بھٹکانے اور ایک دوسرے کو دوزخ کی راہ پہ ڈالنے کے عمل میں باہم شریک اور معاون تھے۔ اس لئے الجزاء من جنس العمل کے اصول کے مطابق کشف حقائق اور ظہور نتائج کے اس یوم عظیم میں یہ سب یکجا ہو کر اپنے آخری اور ہولناک انجام کہ پہنچیں گے۔ اور ایک دوسرے کے لئے آتش دوزخ کو بھڑکانے کا ذریعہ بنیں گے۔ جیسا کہ دوسرے مقام پر ارشاد فرمایا گیا لِیَمِیْزُ اللّٰہُ الْخَبِیْثَ مِنَ الطَّیِّبِ وَیَجْعَلَ الْخَبِیْثَ بَعْضَہ، عَلیٰ بَعْضٍ فَیَرْکُمَہ، جَمِیْعًا فَیَجْعَلَہ، فِیْ جَہَنَّمَ اُولئِکَ ہُمُ الْخَاسِرُوْنَ (الانفال۔ ۳۷) یعنی اس روز کافروں کو اکٹھا کر کے جہنم میں جھونک دیا جائے گا۔ تاکہ اس طرح اللہ تعالیٰ ناپاک کو پاک سے علیحدہ کر دے، اور پھر ناپاک کو ایک دوسرے پر ڈھیر کر کے سب کو جہنم میں جھونک دے۔ یہی لوگ ہیں خسارے والے، سو کافر و مشرک لوگ تو اپنے کفر و شرک وغیرہ جرائم اور کرتُوتوں کی بناء پر اپنے اس ہولناک انجام کو پہنچیں گے، مگر ان کے علاوہ ان کے خود ساختہ بت اور من گھڑت معبود جو بالکل بے جان اور بے حقیقت تھے۔ اور جو کچھ کہنے سننے اور کرنے کرانے کی سرے سے کوئی اہلیت اور صلاحیت ہی نہیں رکھتے تھے۔ ان کو دوزخ میں جھونکنے کا اصل مقصد درحقیقت خود ان مشرکوں کی آگ کو بھڑکانا اور تیز کرنا ہو گا، کہ یہ جب اپنے ان خود ساختہ خداؤں اور من گھڑت حاجت رواؤں اور مشکل کشاؤں کو اپنے ساتھ دوزخ کے اس ہولناک الاؤ میں جلتا دیکھیں گے، تو ان کی آتش یاس و حسرت میں اور اضافہ ہو گا، کہ اپنے جن خود ساختہ معبودوں کی حاجت روائی و مشکل کشائی پر انہوں نے تکیہ کر رکھا تھا، وہ ان کے کام آنے کے بجائے الٹا آج خود ان کے ساتھ اس طرح جل رہے ہیں، سو اس طرح ان کا وہ ہولناک عذاب اور کئی گنا بڑھ جائے گا۔ والعیاذُ باللہ العظیم، بہرکیف اس وقت جبکہ ان کو اپنے اس آخری اور انتہائی ہولناک انجام سے سابقہ اور واسطہ پیش آئے گا، تو یہ رہ رہ کر اپنی محرومی اور بدبختی پر افسوس کا اظہار کرینگے، مگر اس کا ان کو کوئی فائدہ بہر حال نہیں ہو گا، کہ اس کا وقت بہر حال گزر چکا ہو گا، اور تلافی و تدارک کا موقع ان کے ہاتھ سے نکل چکا ہو گا، سو اس سے اندازہ کیا جا سکتا ہے کہ قرآن حکیم کا دنیا پر یہ کتنا بڑا عظیم الشان اور بے مثال احسان ہے کہ اس سے ایسے غیبی حقائق سے اتنا پیشگی اور اسقدر صراحت و وضاحت سے آگاہ کر دیا۔ تاکہ لوگ اپنے اور آخرت کی فکر کر سکیں، اور جو اصلاح کرنا چاہیں کر لیں، قبل اس سے کہ تلافی و تدارک کی یہ فرصت ان کے ہاتھ سے نکل جائے اور ان کو ہمیشہ ہمیشہ کے لئے پچھتانا پڑے، مگر دنیا ہے کہ پھر بھی غافل ہے، الا ماشاء اللہ والعیاذ باللہ العظیم بکل حالٍ من الاحوال،
۳۹۔۔۔    سو اس سے منکرین کو صاف طور پر بتا دیا گیا کہ تم لوگوں نے اپنے جرم تکذیب و انکار کے نتیجے میں بہر حال ایک بڑے ہی دردناک عذاب کا مزہ چکھنا ہے، اور ہمیشہ کے لئے اس میں مبتلا رہنا ہے، اور یہ تم لوگوں پر کوئی زیادتی نہیں ہو گی۔ بلکہ یہ سب کچھ تمہارے اپنے کئے کرائے کا نتیجہ و ثمرہ اور اس کا صلہ و بدلہ ہو گا۔ پس تم خود دیکھ لو کہ اس یوم حساب کے لئے تم کیا کر رہے ہو؟ اور اس کے نتیجے میں تم وہاں پر کس طرح کے صلے و بدلے اور برتاؤ کی امید رکھ سکتے ہو۔
۴۳۔۔۔    سو ان کو ان نعمتوں بھری جنتوں سے نوازا جائے گا جہاں ہر طرف عظیم الشان نعمتیں ہونگی اور نعمتیں بھی ایسی عظیم الشان جو جنت کی اس بے مثال دنیا کی شان کے لائق ہونگی۔ اور ان کو ایسے عظیم الشان اور بے مثال رزق سے نوازا جائے گا جو وہاں پر معلوم و متعارف ہو گا، جو جو چیزیں ان کو وہاں پر پیش کی جائیں گی وہ ان کی پسند اور ان کے انتخاب کے موافق ہونگی۔ ان میں کسی طرح کی کوئی اجنبیت نہیں ہو گی۔ تاکہ ان کو کسی طرح کا کوئی انقباض اور وحشت لاحق نہ ہو۔ اور ان کے ساتھ وہاں پر نہایت ہی اعزاز و اکرام کا معاملہ کیا جائے گا۔ اللہ نصیب فرمائے۔ آمین ثم آمین۔
۴۹۔۔۔   سو اس سے اہل جنت کی ایک اور خاص نعمت کا ذکر وبیان فرمایا گیا ہے۔ اور وہ ہے حُورانِ جنت کی نعمت جس سے ان خوش نصیبوں کو وہاں پر بطور خاص نوازا جائے گا۔ کیونکہ حضرت حق جَلَّ مَجْدُہ، نے انسان کی فطرت کو ایسا بنایا ہے کہ عورت کے بغیر اس کی کوئی بھی لذت و خوشی مکمل نہیں ہو سکتی۔ اسی لئے یہاں پر اہل جنت کی خاص نعمتوں کے ذکر کے بعد ان حوروں اور ان کی بعض خاص اور امتیازی صفات کو بیان فرمایا گیا ہے جن سے ان کو وہاں پر نوازا جائے گا۔ سو ارشاد فرمایا گیا کہ ان کے پاس وہاں پر نگاہیں بچائے رکھنے والی۔ بڑی خوبصورت آنکھوں والی ایسی عظیم الشان عورتیں ہونگی جو گویا کہ انڈے ہوں پردوں میں چھپا کر رکھے گئے سو وہ شرم و حیا اور عفت و پاکدامنی کے ایسے عظیم الشان اور بے مثال پیکر ہونگی کہ انکی نگاہیں اپنے شوہروں کے سوا اور کسی پر پڑنے ہی نہیں پائیں گی۔ قصرات الطرف سے اس کا صرف ظاہری اور لغوی مفہوم ہی مراد نہیں، بلکہ اس سے دراصل ان کی عفت و پاکدامنی، شرم وحیا، اور ان کی غیرت و وفاشعاری، جیسی سب عمدہ اور امتیازی صفات و خصال کی عکاسی فرما دی گئی، اسی لئے ہم نے اس کا ترجمہ نگاہیں بچائے رکھنے والی کے الفاظ سے کیا۔ تاکہ اس کے اصل مفہوم کا بقدر امکان اظہار ہو سکے۔ اور عورت کا اصل حسن اس کی عفت و پاکدامنی اور اس کے شرم و حیا اور ان کی غیرت و وفا شعاری جیسی عمدہ صفات ہی سے ہے، اس لئے ہر لفظ کے استعمال سے دراصل ایسی سب ہی عمدہ اور امتیازی صفات و خصال کی عکاسی فرما دی گئی ہے، پھر ان کی دوسری خاص صفت جو یہاں پر بیان فرمائی گئی ہے وہ ہے عِیْنً جو کہ جمع ہے عَیْنَاء کی جس کے معنی موٹی اور خوبصورت آنکھ والی کے آتے ہیں جس کو آہو چشم بھی کہا جاتا ہے۔ اور تیسری صفت ان کی یہ بیان فرمائی گئی کہ وہ ایسی ہونگی کہ گویا کہ انڈے ہیں جن کو چھپا کر رکھا گیا ہو پردوں میں۔ پس وہ اپنی عفت، صیانت اور رنگت تینوں میں بے مثال ہونگی، سو وہ حسن ظاہر و باطن دونوں کے اعتبار سے بے مثال ہونگی۔ اور جس طرح جنت کی ہر نعمت عظیم الشان اور بے مثال ہو گی، اسی طرح اہل جنت کی رفاقت و زوجیت کے لئے پیدا کی جانے والی حورانِ جنت کی یہ نعمت بھی عظیم الشان اور بے مثال ہو گی، والحمدللہ جل وعلا،
۵۹۔۔۔    یعنی جس طرح کوئی شخص کسی خلاف توقع ملنے والی کامیابی پر اچنبھے اور ناقابل یقین انداز میں کہنے اور پوچھنے لگتا ہے کہ کیا واقعی ایسے ہو گیا ہے؟ اور کیا یہ بات واقعی یقینی ہے؟ سو اسی انداز میں وہ اہل جنت بھی اپنی اس عظیم الشان اور بے مثال کامیابی سے سرفراز ہونے پر خوشی و مسرت کے بے پایاں جذبات میں ڈوب کر اس طور پر کہیں گے کہ کیا واقعی اب ہم موت سے ہمیشہ کے لئے بچ گئے؟ اور اب ہم کبھی مرنے والے نہیں؟ اور ہم موت کے اندیشے اور عذاب کے خدشے سے ہمیشہ کے لئے محفوظ اور نچنت و بے فکر ہو گئے؟ سو اگر واقعی ایسے ہی ہے تو یقیناً یہی ہے سب سے بڑی اور حقیقی کامیابی جس سے ہم سرفراز ہو گئے۔ اور یہی ہے وہ اصل مقصد اور حقیقی نصب العین جس کے لئے محنت کرنی چاہیے محنت کرنے والوں کو وباللہ التوفیق لما یحب ویرید، وعلی مایحب ویرید بکل حالٍ مِّن الاحوال۔ وفی کل موطنٍ من المواطن فی الحیاۃ،
۶۲۔۔۔   اہل جنت کو ملنے والے انعام اور ان کی مہمانی کے ذکر کے بعد اس سے اہل دوزخ کی مہمانی کو ذکر فرمایا گیا ہے۔ تاکہ دونوں نمونے انسان کے سامنے رہیں، اور اس کے بعد وہ اپنے ارادہ واختیار سے ان دونوں میں سے جس کا راستہ چاہے اختیار کرے۔ سو غافل و بے فکر لوگوں کے دل و دماغ پر ایک دستک کے طور پر اور ان کو جھنجھوڑنے کے لئے بطور سوال و استفہام ارشاد فرمایا گیا، کہ کیا یہ مہمانی بہتر ہے یا زَقَّوم کا وہ درخت جس کو دوزخیوں کی مہمانی کے لئے پیدا کیا گیا ہے؟ جس کو ہم نے ظالموں کے لئے آزمائش کا ذریعہ بنایا دیا کہ انہوں نے اس لفظ کی آڑ میں دوزخ کا طرح طرح سے مذاق اڑایا۔ چنانچہ جب ان کو بتایا گیا کہ دوزخ میں ان کو کھانے کے لئے زقوم ملے گا، تو انہوں نے اس سے درس عبرت لینے اور بچنے کی فکر کرنے کے بجائے الٹا اس پر فقرے چست کئے۔ کہ کیا کہنے اس ڈراوے کے، کہ دوزخ کی آگ بھی ہو گی، اور اس میں درخت بھی ہونگے، وغیرہ وغیرہ سو اس طرح انہوں نے ایک ایسی حقیقت کو جھٹلا دیا جس سے ان کو بہر حال سابقہ پیش آنے والا ہے، اس طرح یہ درخت ان کے لئے آزمائش اور ان کی نحوست و بدبختی میں اضافے کا باعث بن گیا۔ سو اس سے متعلق واضح فرما دیا گیا کہ یہ کوئی تعجب کی چیز نہیں، بلکہ حقیقت یہ ہے کہ اس درخت کی فطرت ہی ایسی ہو گی کہ وہ دوزخ کی تہہ سے ہی نکلے گا۔ پھر اس کے منظر کی ہولناکی کو تشبیہ سے واضح فرما دیا گیا۔ سو ارشاد فرمایا گیا کہ اس کے شگوفے ایسے ہونگے جیسے کہ وہ شیطانوں کے سر ہوں، اور یہ ایک نہایت ہی بلیغ تشبیہ ہے کیونکہ بعض اوقات ایسے ہوتا ہے کسی چیز کی قباحت و شناعت کو ظاہر کرنے کے لئے اس کو کسی ایسی خیالی چیز سے تشبیہ دی جاتی ہے، جو خیالی ہونے کے باوجود محسوس و مشاہد چیزوں سے بھی ذہنوں کے زیادہ قریب ہوتی ہے، جیسے کسی پراگندہ بال شخص کو بھوت سے تشبیہ دینا، یا کسی پراگند ہانی عورت کو بھوتنی یا چڑیل سے تشبیہ دینا وغیرہ، جس کو سنتے ہی اس کی قباحت و شناعت کی پوری تصویر سامنے آ جاتی ہے، حالانکہ بھوتنی یا چڑیل کو نہ کسی نے دیکھا ہوتا ہے، اور نہ دیکھ سکتا ہے، مگر عام ذہنوں کے اندر اس کے بارہ میں جو برا تاثر اس کی بناء پر یہ تشبیہ بڑی بلیغ اور پر تاثیر ہوتی ہے سو اسی طرح یہاں پر زقوم کے پتوں اور اس کے کانٹوں کو شیطانوں کے سروں سے تشبیہ دی گئی ہے، جس سے اس کا نہایت ہی ہولناک سامنے آتا ہے، والعیاذ باللہ العظیم،
۸۱۔۔۔    سو ان آیات کریمات میں ایک تو اس اہم حقیقت کو واضح فرما دیا گیا کہ حضرت نوح کے لئے سلامتی اور برکت کی بشارت ہے دنیا و آخرت دونوں میں سو ان کو اس دنیا میں جو مقام حاصل ہوا وہ اس سے پہلے کسی کو حاصل نہیں ہوا۔ ساری مخلوق میں یہ امتیاز و شرف آپ ہی کو نصیب ہوا۔ اور پھر آخرت میں بھی آپ کے لئے ہمیشہ ہمیشہ کے انعامات ہیں۔ پھر دوسری حقیقت اس میں یہ واضح فرمائی گئی ہے کہ یہ معاملہ صرف حضرت نوح ہی کے ساتھ خاص نہیں۔ بلکہ یہ بشارت ہر نیکوکار کو شامل ہے۔ چنانچہ ارشاد فرمایا گیا کہ بلاشبہ ہم اسی طرح بدلہ دیتے ہیں نیکوکاروں کو خواہ وہ کوئی بھی ہوں اور کہیں کے بھی ہوں۔ کیونکہ اس فضیلت کا تعلق کسی ذات یا شخصیت سے نہیں بلکہ اس کا تعلق خاص صفات و خصال سے ہے، اور جن کی اساس و بنیاد احسان ہے، پس جو لوگ بھی اپنے اندر احسان کی صفت پیدا کریں گے اللہ تعالیٰ ان کو اسی طرح نوازے گا اور تیسری حقیقت ان میں یہ واضح فرما دی گئی کہ بلاشبہ وہ ہمارے ایماندار بندوں میں سے تھے پس ایمان اور اس کا رسوخ احسان کی اساس، اور حضرت حق جَلَّ مَجْدُہ، کی طرف سے ملنے والے ہر انعام کی اولین بنیاد ہے وباللہ التوفیق، لمایحب ویرید، وعلیٰ مایحب ویرید،
۹۳۔۔۔    یہاں پر راغ کا لفظ استعمال فرمایا گیا ہے۔ جس کے معنی چپکے سے، اور نظر بچا کر کہیں جانے، یا پہنچنے، کے آتے ہیں۔ سو اس سے معلوم ہوتا ہے کہ حضرت ابراہیم نے بتوں کی خبر لینے اور اپنے منصوبے پر عمل کے لئے خاص وقت کا انتخاب کیا تھا کہ جب پہرے دار سو جائیں۔ اور وہ اپنے بتوں کی چوکیداری سے غافل ہو جائیں تو اس وقت آپ وہاں پہنچیں۔ سو ایسے ہی خاص وقت میں آپ بت خانے میں پہنچ گئے۔ تو دستی کارروائی شروع کرنے سے پہلے آپ نے ان کی تحقیر و تذلیل کے لئے ان پر طنزیہ فقرے چست کئے، سو آپ نے ان سے خطاب کر کے فرمایا کہ کیا بات ہے تم کچھ کھاتے نہیں ہو؟ یعنی یہ طرح طرح کے کھانے، مٹھائیاں، شیرینیاں اور حلوے مانڈے جو تمہارے پجاریوں نے تمہارے لئے تمہارے سامنے چن چن کر، اور سجا سجا کر رکھے ہوئے ہیں، تم ان کو کھاتے کیوں نہیں؟ اور کیا بات ہے کہ تم کچھ بولتے بھی نہیں ہو؟ اور ہماری کسی بات کا جواب بھی نہیں دے رہے، سو ان طنزیہ فقروں سے ظاہر ہوتا ہے کہ جب حضرت ابراہیم نے یہ اقدام کیا۔ تو اس وقت ان پر کسی طرح کی کسی گھبراہٹ وغیرہ کا کوئی اثر نہیں تھا، بلکہ آپ نہایت خوشگوار موڈ میں تھے، کہ آپ کو بت شکنی کا موقع مل رہا ہے۔ آپ کی تدبیر کامیاب ہو رہی ہے۔ اور آپ شرک کے اس اڈے کو اپنے ہاتھ سے مٹا رہے ہیں، بت شکنی کی سعادت آپ کو نصیب ہو رہی ہے، جو کہ علامت اور نشانی ہے، آپ کے صدق و اخلاص، اور قوت ایمان و یقین کی، ورنہ ایک عام آدمی، اور کمزور ایمان و عقیدے کے انسان کے بس میں نہیں، کہ وہ ایسے بڑے بنے ٹھنے، سجے بجائے، اور گھڑے گھڑائے، خداؤں پر اس طرح ہاتھ اٹھائے، سو اس کے بعد آپ نے اپنے داہنے ہاتھ سے کس کس کر ان پر ضربیں لگانا شروع کر دیں۔ اور ان کو چُورا چُورا کر کے رکھ دیا، سو یہ ہے سنت ابراہیمی کہ کفر و شرک کے اڈوں کو اپنے ہاتھوں سے مٹایا جائے، جیسا کہ صحیح حدیث میں وارد ہے کہ آنحضرت صلی اللہ علیہ و سلم نے ارشاد فرمایا کہ تم میں جو کسی برائی کو دیکھے تو اس کو اپنے ہاتھ سے مٹا دے، اور اگر ایسا نہ کر سکے تو اس کو اپنی زبان سے برا کہے اور اگر یہ بھی نہ کر سکے تو پھر کم سے کم درجہ یہ ہے کہ اس کو اپنے دل میں برا سمجھے وَذَالِکَ اَضْعَفُ الْاِیْمَان، یعنی یہ ایمان کا سب سے کمزور درجہ ہے، پس اگر یہ بھی نہیں تو پھر اس میں ایمان کا ذرہ بھی نہیں، والعیاذ باللہ العظیم، سو حضرت ابراہیم نے پہلے درجے پر عمل کیا، علیٰ نبینا وعلیہ الصَّلٰوۃ والسَّلام الی یوم البعث النشور،
۹۹۔۔۔    سو حضرت ابراہیم جب اپنی قوم کے ایمان سے مایوس ہو گئے تو آپ نے وہاں سے ہجرت کرنے کا فیصلہ لیا، کیونکہ پیغمبر کی زندگی کا اصل اور حقیقی مقصد اور مشن اپنے رب پر ایمان کی دعوت دینا۔ اور مخلوق کو اپنے خالق سے جوڑنا ہوتا ہے، کہ اسی میں مخلوق کا بھلا ہے، اور یہی راستہ ہے دارین کی سعادت وسرخروئی سے سرفرازی کا۔ اس لئے جب کسی قوم کے عناد اور اس کی ہٹ دھرمی کی بناء پر اس کے ایمان لانے اور راہ حق پر آنے کی کوئی امید باقی نہ رہے، تو پیغمبر وہاں سے ہجرت کا ارادہ کر لیتے ہیں، کہ اس کے بعد ان کے ان لوگوں کے اندر رہنے کا کوئی فائدہ باقی نہیں رہتا۔ اسی لئے حضرت ابراہیم نے اس موقع پر اپنے ملک اور اپنی قوم سے ہجرت کرنے کا فیصلہ فرمالیا۔ اب آگے کہاں جاؤں؟ کس طرح کے حالات سے سابقہ و واسطہ پڑنے والا ہے؟ یہ سب کچھ اللہ تعالیٰ ہی کے علم میں ہے۔ اس لئے ایسے موقع پر پیغمبر اپنا معاملہ اللہ تعالیٰ ہی کے حوالے کر کے۔ اور اسی پر بھروسہ و اعتماد پر نکل پڑتے ہیں سَیَہْدِیْنِ کے لفظ سے حضرت ابراہیم کے اسی بھروسہ و اعتماد کا اظہار ہوتا ہے، کہ اگرچہ آگے کے حالات بالکل پردہ خفاء میں ہیں، کچھ پتہ نہیں کہ کیا صورت حال پیش آنے والی ہے۔ لیکن اس کے باوجود مجھے اللہ تعالیٰ سے امید ہے کہ وہ ضرور میری راہنمائی فرمائے گا۔ کہ اس کا وعدہ ہے کہ جو اس کی راہ میں جدوجہد کریں گے وہ ضرور ان کے لئے راستے آسان فرمائے گا۔ اس لئے میں اسی کے سہارے پر چلتا ہوں، جہاں اس کو منظور ہو گا اور جہاں وہ بہتر سمجھے گا مجھے پہنچائے گا، اور وہ میرے لئے جو بھی کرے گا وہی بہتر ہو گا، سبحانہ و تعالیٰ
۱۰۵۔۔۔    سو اس سے اس حقیقت کو واضح فرما دیا گیا کہ جو لوگ صدق و اخلاص کے ساتھ اپنے خالق و مالک کے حکم و ارشاد کو بجا لانا چاہتے ہیں، اور وہ احسان کی روش کو اپناتے اور اختیار کرتے ہیں یعنی ان کی کوشش یہ ہوتی ہے کہ اپنے خالق و مالک کے حکم و ارشاد کو اس طرح بجا لائیں۔ جس طرح کہ اس کو بجا لانے کا حق ہے ان کو اللہ تعالیٰ یہ صلہ عطا فرماتا ہے، کہ وہ اس کی طرف سے آنے والے بڑے بڑے امتحانوں میں بھی شاندار کامیابیاں حاصل کرتے ہیں، اور پھر اس کے صلے اور نتیجے میں وہ آخرت کی ابدی بادشاہی کی فیروز مندیوں سے بھی سرفراز ہوتے ہیں، اس کے برعکس جن لوگوں کی روش دین کے معاملے میں گریز و فرار کی ہوتی ہے وہ آہستہ آہستہ خداوند قدوس کی طرف سے آنے والی آزمائشوں کا مقابلہ کرنے کی صلاحیت سے بالکل محروم ہو جاتے ہیں، جس کا نتیجہ یہ ہوتا ہے کہ ایسے لوگوں کے لئے آخرت کی کامیابیوں کی راہیں بالکل بند ہو جاتی ہیں، اور وہ بڑے ہی ہولناک خسارے میں مبتلا ہو جاتے ہیں، سو اس سے یہ اہم اور بنیادی حقیقت ایک مرتبہ پھر واضح ہو جاتی ہے کہ انسان کے بناؤ بگاڑ کا اصل تعلق اس کے اپنے قلب و باطن اور اس کی نیت و ارادہ سے ہے، پس جیسی اس کی نیت ہو گی حق تعالیٰ کی طرف سے اس کے ساتھ ویسا ہی معاملہ کیا جائے گا، اگر وہ اللہ کی راہ اور اس کی رضا کے راستوں کو اپنانا چاہے گا تو اللہ تعالیٰ اپنے فضل و کرم سے اس کے ساتھ وہی معاملہ فرمائے گا، اور اس کو اس کی توفیق سے نوازے گا، جیسا کہ دوسرے مقام پر ارشاد فرمایا گیا، اور تاکید در تاکید کے اندر و اسلوب میں ارشاد فرمایا گیا وَالَّذِیْنَ جَاہَدُوْا فِیْنَا لَنَہْدِیَنَہُمْ سُبُلَنَا وَاِنَّ اللّٰہَ لَمَعَ الْمُحْسِنِیْنَ اور اس کے برعکس جو اس سے منہ موڑے گا، اس کو ادھر ہی چلتا کر دیا جائے گا جدھر کا رخ اس نے خود کیا جیسا کہ دوسرے مقام پر ارشاد فرمایا گیا نُوَلِّہٖ مَاتَوَلّیٰ وَنُصْلِہٖ جَہَنَّمَ وَسَاءَ تْ مَصِیْرًا، اللہ تعالیٰ ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے، اور نفس و شیطان کے ہر مکر و فریب سے ہمیشہ اپنی حفاظت و پناہ میں رکھے، اور ہر قدم خیر اور بہتری ہی کی طرف اٹھانے کی توفیق بخشے۔ آمین ثم آمین، وانہ سبحانہ و تعالیٰ سمیعٌ قَرِیْبٌ مُجِیْبٌ وعلیٰ مایشاءُ قدیر، جل جلالہ وعم نوالہ۔
۱۱۷۔۔۔   مبین اور مُسْتَبِیْن دونوں کا مفہوم ایک ہی ہے۔ اور اس کتابِ مُسْتَبِیْنِ سے مراد تورات ہے، جو حضرت موسیٰ کو عطاء فرمائی گئی تھی، اس سے پہلے اللہ تعالیٰ نے کسی بھی امت کو شریعت اس طرح ایک واضح کتاب کی شکل میں نہیں عطاء فرمائی تھی بلکہ ان لوگوں کو ان کے زمانوں کے مناسب حال زبانی کلامی تعلیم اور ہدایات سے نوازا گیا تھا۔ لیکن تورات کو یہ شرف و امتیاز بخشا گیا کہ اس میں شریعت کو ایک مرتب و واضح کتاب کی شکل میں پیش فرمایا گیا۔ تورات اگرچہ نازل حضرت موسیٰ ہی پر ہوئی تھی۔ لیکن حضرت ہارون کو چونکہ حضرت موسیٰ کی دعاء و درخواست پر آپ علیہ السلام کا شریک رسالت بنایا گیا تھا۔ اس لئے اس کے دیئے جانے کے شرف میں ان کو بھی شریک فرمایا گیا۔ اس لئے یہاں پر اس کی نسبت ان دونوں ہی کی طرف فرمائی گئی۔ اور ان دونوں ہی کے بارے میں ارشاد فرمایا گیا کہ ہم نے ان دونوں کو صراط مستقیم کی ہدایت سے نوازا تھا۔ سو اس سے حضرت ہارون کی عظمت شان بھی واضح ہو جاتی ہے اور ان تمام اتہامات کی نفی اور تردید بھی ہو جاتی ہے جو یہود بے بہبود نے آنجناب پر لگائے۔ والعیاذُ اللہ جل وعلا، علی نبینا وعلیہما الصلوٰۃ والسلام۔
۱۲۶۔۔۔    سو حضرت الیاس نے بھی اپنی قوم کو سب سے پہلے توحید ہی کی دعوت دی۔ اور ان کے ضمیر کو جھنجھوڑ نے کے لئے آپ نے ان سے خطاب کر کے ارشاد فرمایا کہ کیا تم لوگ ڈرتے نہیں ہو؟ یعنی تم ڈرتے نہیں ہو شرک کے انجام، اور اپنے رب کی گرفت و پکڑ سے؟ کیا تم لوگ اس اللہ کو چھوڑ کر جو کہ سب سے بہترین خالق ہے، اور جو رب ہے تم سب کا بھی، اور تمہارے اگلے باپ دادوں کا بھی، تم اس کو چھوڑ کر لوگ بعل جیسی بے حقیقت چیز کو پوجتے پکارتے ہو۔ آخر تمہاری عقلوں کو کیا ہو گیا؟ اور تمہاری مت کہاں اور کیوں ماری گئی؟ بعل اس دیوتا کا نام تھا جس کی پُوجا حضرت الیاس کی قوم کر رہی تھی روایات کے مطابق اسی کی نسبت سے بعلبک کے شہر کا نام پڑا تھا۔ بک مخفف ہے بکہ کا، جس کے معنی شہر کے ہیں۔ تو بعلبل مطلب ہوا بعل دیوتا کا شہر، والعیاذ باللہ،۔ سو حضرت الیاس نے ان سے فرمایا کہ کیا تم لوگ سوچتے نہیں کہ ایک طرف اللہ ہے جو کہ خالق و مالک حقیقی، اور پوری کائنات اور اس کی ہر چیز کا پیدا کرنے والا ہے، جس نے تم سب کو وجود بخشا۔ اور بہترین صلاحیتوں سے نوازا، اور جو کہ رب اور پالنہار ہے تم سب کا بھی، اور تمہارے اگلے باپ دادوں کا بھی۔ اور دوسری طرف بعل نام کا تمہارا یہ دیوتا ہے، جس کی کوئی حقیقت ہی نہیں۔ تو پھر تم لوگ سوچو کہ تم کس سے کاٹ کر کس سے جوڑ رہے ہو؟ والعیاذُ باللہ العظیم، مگر اس سب کے باوجود ان لوگوں نے حضرت الیاس کو جھٹلایا، جس کے نتیجے میں آخرکار وہ ہلاکت و تباہی کے انتہائی ہولناک گڑھے میں جا گرے، اور پھر وقت آنے پر وہ سب گرفتار ہو کر اللہ تعالیٰ کی بارگہ میں حاضر ہونگے، جہاں انہوں نے اپنی تکذیب اور اپنے انکار کا پورا پورا صلہ و بدلہ پانا ہو گا، کہ یہ حضرت حق جَلَّ مَجْدُہ، کے قانون عدل و انصاف کا لازمی تقاضا ہے، سوائے اللہ تعالیٰ کے ان خاص بندوں کے جن کو اس نے اپنی اطاعت و بندگی کے لئے چن لیا تھا، کہ وہ اس کے عذاب و عتاب کے بجائے اس کی رحمت و عنایت کے مستحق ٹھہرے۔ سو کفرو شرک کا نتیجہ و انجام بہر حال ہلاکت و تباہی ہے، ایسوں کو ڈھیل خواہ جتنی بھی ملے، آخرکار انہوں نے اپنے انتہائی ہولناک انجام کو بہر حال پہنچ کر رہنا ہے، پس نجات وسلامتی کی راہ صرف ایمان و یقین اور تقویٰ پرہیزگاری کی راہ ہے، وباللہ التوفیق لمایُحِبُّ ویرید، وعلی مایُحِبُّ ویرید، بکل حالٍ من الاحوال، وفی کُلِّ موطنٍ من المواطن فی الحیاۃ
۱۳۵۔۔۔    اس بدبخت بڑھیا سے مراد حضرت لوط کی بیوی ہے جو ان پر ایمان نہیں لائی تھی جس کے نتیجے میں وہ بھی ہلاک ہونے والوں کے ساتھ ہلاک ہوئی اور اس طرح وہ اپنے آخری اور ہولناک انجام کو پہنچ کر رہی۔ سو اس سے ایک تو یہ اہم اور بنیادی حقیقت واضح ہو جاتی ہے کہ نجات کا دارو مدار انسان کے اپنے ایمان و عقیدہ، اور عمل و کردار پر ہے، نہ کہ کسی نسبت اور رشتہ داری پر۔ یہاں دیکھیں کہ زوجیت پیغمبر جیسا عظیم الشان رشتہ بھی حضرت لوط کی بیوی کے کچھ کام نہ آ سکا۔ اور وہ ہلاک ہونے والوں میں شامل ہو کر ہمیشہ کے لئے دوزخ کا ایندھن بن گئی۔ والعیاذُ باللہ جل وعلا، اور دوسری اہم حقیقت اس سے یہ واضح ہو جاتی ہے کہ پیغمبر مختار کل نہیں ہوتے کہ جو چاہیں کریں جیسا کہ اہل بدعت کا کہنا ہے، کیونکہ اگر ایسے ہوتا تو حضرت لوط کی بیوی اس طرح دوزخ کا ایندھن نہ بنتی۔ سو مختار کل اللہ وحدہٗ لاشریک ہی ہے سب کچھ اسی کے قبضہ قدرت و اختیار میں ہے۔ اور ہدایت و غوایت کا معاملہ بھی اسی کے اختیار میں ہے، کہ وہی وحدہٗ لاشریک جانتا ہے کہ کس کے قلب و باطن کی کیفیت کیا ہے اور کون کس لائق ہے؟وہ اسی کے مطابق فیصلہ فرماتا ہے، سبحانہ و تعالیٰ،
۱۴۴۔۔۔    یہاں پر جس تسبیح کی طرف اشارہ فرمایا گیا ہے۔ دوسرے مقام پر اس سے متعلق واضح فرما دیا گیا کہ اس سے مراد حضرت یونس کا یہ ورد ہے لَا اِلٰہَ اِلاَّ اَنْتَ سُبْحَانَکَ اِنِّیْ کُنْتُ مِنَ الظَّلِمِیْنَ (الانبیاء۔٨۷) سو یہ اپنی غلطی کے اعتراف و اقرار اور اللہ تعالیٰ سے توبہ واستغفار کے لئے بہترین وِرد اور نہایت عمدہ وظیفہ ہے، اسی کے نتیجے میں حضرت یونس کو مچھلی کے پیٹ سے رہائی ملی۔ اور آپ سے غم کی وہ گھٹا چھٹی جس میں آپ اس موقع پر گھرے ہوئے تھے۔ جیسا کہ سورہ انبیاء کی مذکورہ بالا آیت کریمہ کے ساتھ ارشاد فرمایا گیا فَاسْتَجَبْنَالَہ، وَنَجَّیْنٰہُ مِنَ الْغَمِّ وَکَذَالِکَ نُنْجِی الْمُؤْمِنِیْنَ (انبیائ۔٨٨) یعنی ہم نے یونس کی اس دعاء کو شرف قبولیت سے نوازا۔ اور ان کو اس غم سے نجات دے دی۔ اور اسی طرح ہم نجات دیتے ہیں ایمان والوں کو، معلوم ہوتا ہے کہ حضرت یونس جونہی مچھلی کے پیٹ میں گئے تو آپ کو تنبیہ اور احساس ہو گیا کہ یہ اللہ تعالیٰ کی طرف سے ان پر عتاب ہوا ہے، اس لئے آپ فوراً اور پورے صدق و اخلاص سے اپنے رب کی طرف متوجہ ہو گئے۔ سو اللہ تعالیٰ نے اس کلمہ کی شان یہ بیان فرمائی کہ اسی نتیجے میں اس نے ان کو بچا لیا۔ ورنہ وہ قیامت تک اسی مچھلی کے پیٹ میں پڑے رہتے اور اس مچھلی کا پیٹ ہمیشہ کے لئے ان کا مدفن بن جاتا۔ سو اس سے اللہ والوں کی شان بھی واضح ہو جاتی ہے اور اللہ تعالیٰ کا ان سے معاملہ بھی، سبحانہ و تعالیٰ، سو اللہ کے بندوں کی شان یہ ہوتی ہے کہ وہ اپنی غلطی اور کوتاہی کا احساس و اعتراف کر کے فوراً اللہ تعالیٰ کی طرف رجوع ہو جاتے ہیں، اور اپنے آپ کو اس کے در پر ڈال کر اپنا معاملہ اسی کے رحم و کرم پر چھوڑ دیتے ہیں، اور اللہ تعالیٰ کا اپنے ایسے خاص بندوں کے ساتھ معاملہ یہ ہوتا ہے کہ وہ ان کی ایسی سچی توبہ کو قبول کر کے ان کو اپنی خاص توجہ اور عنایات سے نوازتا ہے جیسا کہ حضرت یونس کے ساتھ کیا، سو حضرت یونس کی شان عبدیت اور اس کا یہ خاص پہلو بھی قابل غور ہے کہ آنجناب نے اپنی اس دعاء میں اپنے لئے اس عذاب سے رہائی کی دعاء و درخواست بھی نہیں کی، بلکہ محض اپنی تقصیر و کوتاہی کا اعتراف و اقرار کیا اور بس، اس کے بعد کا معاملہ اللہ تعالیٰ ہی کے حوالے کر دیا، سبحان اللہ! کیا کہنے ان قدسی صفت حضرت کی شان عبدیت و انابت کے، علی نبینا وعلی سائرہم الصلوٰۃ والسلام، علیٰ نبینا وعلیہ الصَّلٰوۃ والسَّلام۔
۱۵۸۔۔۔    سو اس سے مشرکوں کے کفر و شرک اور ان کے نتیجے میں ان کی مت ماری کے ایک اور نمونہ و مظہر کو واضح فرمایا گیا ہے، کہ انہوں نے اللہ اور جنوں کے درمیان نسب اور رشتہ داری قائم کر رکھی ہے، چنانچہ انہوں نے کہا کہ اللہ نے جنوں سے شادی کی اور اس سے اس کی اولاد ہوئی، والعیاذُ باللہ العظیم۔ (صفوہ وغیرہ) جبکہ حضرات اہل علم میں سے بعض کا کہنا ہے کہ یہاں پر جنہ سے مراد فرشتے ہیں۔ کیونکہ وہ بھی جنوں کی طرح پوشیدہ اور نظروں سے اوجھل ہوتے ہیں (لاجتنانہم عن النظر) اور یہ اس لئے کہ جن کے مادے میں چھپنے اور پوشیدہ ہونے کے معنی بہر حال پائے جاتے ہیں، اس لئے یہ مادہ جس لفظ میں بھی پایا جاتا ہے اس میں یہ معنی بطور قدر مشترک کے پائے جاتے ہیں، چنانچہ پیٹ میں موجود بچے کو اسی لئے جنین کہا جاتا ہے کہ وہ نظروں سے اوجھل ہوتا ہے، اور دیوانگی کو اسی لئے جنوں کہا جاتا ہے کہ وہ ظاہر میں نظر آنے والی چیز نہیں، اور اسی لئے باریک سانپ کو جَآنّ کہا جاتا ہے، کہ وہ فوراً چھپ جاتا ہے، اور اسی لئے جنگ میں پہنی جانے والی ڈھال کو جُنّہ کہا جاتا ہے کہ وہ بھی انسان کے جسم کو ڈھانک اور چھپا لیتی ہے، وغیرہ، وغیرہ، لیکن جن کا ظاہر اور متبادر مفہوم یہی ہے کہ اس سے مراد وہ مشہور و معروف مخلوق ہی ہے سو مطلب ان آیات کریمات کا یہ ہوا کہ ان مشرکوں نے صرف یہی غضب نہیں ڈھایا کہ انہوں نے فرشتوں کو خدا کی بیٹیاں قرار دیا، بلکہ انہوں نے اس سے بھی بڑھ کر یہ کیا کہ انہوں نے اللہ اور جنوں کے درمیان رشتہ جوڑا ہے، حالانکہ جنوں کا خود اپنا حال یہ ہے کہ وہ اپنے بارے میں اس حقیقت کو اچھی طرح جانتے اور اس کا یقین رکھتے ہیں کہ انہوں نے ایک دن اپنے رب کے حضور حاضر ہونا۔ اور اپنے کئے کرائے کا حساب دینا اور اس کا پھل پانا ہے، اور ان میں سے جو مجرم ہونگے، وہ پکڑے اور جکڑے ہوئے اس کے حضور حاضر ہونگے۔ مگر ان مت کے ماروں اور عقل کے اندھے مشرکوں نے ان کو خدا کے رشتہ دار، اس کی اولاد، اور اس کی خدائی میں شریک اور حصے دار مان رکھا ہے۔ اور اسطرح یہ لوگ شرک کرتے ہیں، سو یہ مدعی سست گواہ چست، 
اور پیراں نہ پرند۔ مریدان می پرانند، کی مثال ہے، والعیاذُ باللہ العظیم
۱۷۰۔۔۔    سو اس سے انسان کی بے قدری و ناشکری کا ایک اور نمونہ و مظہر سامنے آتا ہے، کہ نور حق و ہدایت کے آنے سے پہلے یہ منکر لوگ بار بار کہتے۔ اور حسرت بھرے انداز میں، اور زور دے دے کر کہتے تھے کہ اگر ہمارے پاس بھی پہلے لوگوں سے آیا ہوا کوئی ذکر، اور کلام نصیحت موجود ہوتا تو ہم ضرور بالضرور صدق دل سے اس کو اپنا کر اللہ کے چیدہ بندے بن جاتے۔ لیکن جب اللہ تعالیٰ کی طرف سے وہ ذکر ان کے پاس آگیا۔ اور اپنی آخری اور کامل شکل میں آگیا، تو یہ لوگ کھلم کھلا اس کے منکر ہو گئے۔ اور ایسے منکر کہ یہ اس کا راستہ روکنے کے لئے پورا زور لگاتے ہیں۔ یہی مضمون اس سے پہلے سورہ فاطر کی آیت نمبر۴۲ میں بھی گزر چکا ہے۔ سو یہ انسان کی ایک قدیمی اور مشترک نفسیات رہی ہے، کہ یہ بے قدرا اور ناشکرا واقع ہوا ہے۔ جب اس کو نعمت نہیں ملی ہوتی، تو یہ اس کے لئے طرح طرح کے دعوے کرتا ہے۔ لیکن جب وہ اس کو نصیب ہو جاتی ہے، تو یہ اس کا بے قدرا اور ناشکرا بن جاتا ہے۔ ہمارے یہاں کتنے ہی لوگ ایسے ہوتے ہیں جو کہتے اور بڑے زور دار دعوے کرتے ہیں اگر ہمیں حکومت اور کرسی مل جائے تو ہم ایسے اور ایسے ہو جائیں گے۔ اور یہ اور وہ کریں گے، وغیرہ وغیرہ لیکن جب ان کی آزمائش ہوتی ہے تو وہ بالکل اس کے برعکس نکلتے ہیں والعیاذُباللہ، جل وعلا بکل حالٍ مِّن الاحوال،
۱۷۵۔۔۔    سو اس سے پیغمبر کو ہٹ دھرموں کے مقابلے میں صبر و برداشت کی تعلیم و تلقین فرمائی گئی ہے، کہ آپ کچھ عرصہ تک ان لوگوں سے صرف نظر اور درگزر ہی سے کام لیتے رہیں۔ یعنی اب یہ لوگ اپنے آخری انجام کو پہنچنے والے ہیں، پس آپ ان کی باتوں اور ان کی زیادتیوں پر صبر برداشت ہی سے کام لیں۔ تاکہ اس طرح ان پر حجت تمام ہو جائے۔ اور یہ اپنا پیمانہ اچھی طرح بھرلیں۔ کچھ عرصے تک ان کو دیکھ لو کہ یہ کیا کرتے، اور کیا بناتے ہیں۔ عنقریب ہی انہوں نے آخری انجام کو پہنچ کر رہنا ہے۔ تب یہ خود دیکھ لیں گے کہ وہ کس شکل میں ان کے سامنے آتا ہے سو اس میں ایسے معاندین اور ہٹ دھرموں سے اعراض و روگردانی کا درس ہے، جو حق بات کو سننے اور ماننے کے لئے تیار ہی نہ ہوں۔ کہ ایسوں کو ان کے انجام کے حوالے کر دیا جائے، والعیاذُ باللہ، جل وعلا
۱۸۲۔۔۔   سورۃ خاتمہ سورت کی ان آیات کریمات سے ایک تو اس اہم اور بنیادی حقیقت کو واضح فرما دیا گیا کہ آپ کا رب جو کہ تمام عزت و اقتدار کا حقیقی مالک ہے وہ ان تمام باتوں سے پاک اور ان سے کہیں اعلیٰ و ارفع ہے جو یہ منکر اور مشرک لوگ اس کے لئے بناتے ہیں۔ اور سلام ہو اس کے رسولوں پر جو اس وحدہٗ لاشریک کی طرف سے حق و ہدایت کا وہ پیغام لوگوں تک پہنچاتے ہیں جس میں ان کے لئے دارین کی سعادت و سرخروئی سے سرفرازی کا سامان بھی ہے، اور دنیا و آخرت کی سلامتی بھی، اور تعریف اور حمد و ثنا حق ہے اس اللہ وحدہٗ لاشریک کا جو کہ پروردگار ہے سب جہانوں کا، جس کی شان پروردگاری کا ظہور و بروز اس کائنات کی ایک ایک چیز سے ہوتا ہے۔ جس کا لازمی نتیجہ اور طبعی تقاضا ہے کہ معبود برحق وہی وحدہٗ لاشریک ہو، سبحانہ و تعالیٰ، والحمد للہ رب العالمین

*****


تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com

