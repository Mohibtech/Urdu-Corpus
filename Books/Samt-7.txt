سمت
شمارہ 7
اپریل تا جون ۲۰۰۷
نسائیت ، تانیثیت اور نسائی ادب نمبر
مدیر: اعجاز عبید

مجھے کہنا ہے کچھ۔۔۔۔
محترم دوستو

نیا شمارہ حاضر ہے اور اعلان کے مطابق اس بار یہ تانیثیت، نسائیت اور نسائی ادب کے موضوع پر ہے۔ اس سلسلے میں پروفیسر عتیق اللہ نے نہایت خیال انگیز مضمون  تحریر کیا ہے۔ اس لئے میں کچھ نہیں لکھنا چاہتا۔  میری بساط کہاں۔ یوں بھی میں خود کو تخلیقی  انسان ہی سمجھتا ہوں، تنقید میرا میدان نہیں اور نہ فلسفہ۔ عینی آپا نے دہلی کے ایک سیمنار میں جو باتیں کہی تھیں، وہ ماہنامہ اردو دنیا کی رپورٹ میں شامل تھیں۔ ان کو ہم نے ایک مضمون کی شکل دے دی ہے۔ یہ اگرچہ ان کی محض گفتگو تھی۔ لیکن کتنی قیمتی، یہ آپ سمجھ ہی سکتے ہیں۔
 اسی موضوع سے متعلق ترنم ریاض نے شاعری کے حوالے سے بات کی ہے۔ اور مشرف عالم  ذوقی نے اپنی کہانیوں کی عورتوں کی پردہ کشائی کی ہے (پردہ نشینوں سے معذرت کے ساتھ)۔ انٹر نیٹ پر گروہ مجلسِ ادب کے نوید صادق نے ہم کو ناہید ورک کی غزل اور اس پر ہوۓ مباحثے کی مکمل روداد کی فائل بھیجی ہے۔
اس سے پہلے ماہنامہ "سب رس" حیدر آباد نےہمیں اس کا اختیار دیا تھا کہ اس ماہنامے میں شائع شدہ جو مواد ہم شامل کرنا چاہیں، کر سکتے ہیں۔ کاؤنسل براۓ فروغِ اردو زبان کا ترجمان ’اردو دنیا‘ نے بھی ہمیں ہمیشہ تعاون دیا ہے۔ اسی طرح کی اجازت ہم کو مزید رسائل نے عطا کی ہے۔ یہ  رسائل ہیں:
’قرطاس‘۔ ناگپور
ادبی کارواں۔ ناگپور
"شاخیں" اندور
ان کی فائلیں بھی ہم کو مل گئی ہیں۔ ہم ان کے مدیران کے بہت بہت شکر گذار ہیں۔
اس شمارے کے کچھ مضامین اور دوسری تخلیقات ہمیں ہمارے لائبریری پروجیکٹ کے سلسلے میں بھی ملی ہیں۔ چناں چہ عتیق اللہ صاحب کا مضمون ان کی ای بک "تصوّراتٓ کا ایک باب ہے تو ترنم ریاض کا مضمون ان کی تنقیدی کتاب "چشمِ نقشِ قدم" کا ایک حصہ۔ مختلف شعری اور افسانوی تخلیقات بھی اسی طرح حاصل کی گئی ہیں۔
امید ہے کہ آپ کو ہماری کاوشیں پسند آئیں گی۔
اگلا شمارہ انشاء اللہ ایک ’نارمل‘ شمارہ ہوگا جس میں ہر موضوع پر تخلیقات شائع ہوں گی۔ آپ اپنی تخلیقات بھیجنا شروع کر دیں۔
اگلی ملاقات اگلے شمارے میں۔۔
اعجاز عبید۔

اردو ادب میں نسائیت اور  تانیثیت
مضامین
اردو ناول اور خواتین

قرۃالعین حیدر

دہلی اردو اکادمی کے زیر اہتمام سہ روزہ قومی سیمینار ’معاصر اردو ناول: سروکار اور سمت و رفتار‘ ۱۲ تا  ۱۴ جنوری ۲۰۰۷ء میں محترمہ قرۃ العین حیدر کی تقریر 

میں تو ہر بات تاریخ سے شروع کرتی ہوں۔ میں سمجھتی ہوں کہ جو بھی موضوع ہو، اس کا بیک گراؤنڈ بہت ضروری ہے۔ اردو ناول کے بارے میں ایک بات صرف  یہ کہنا چاہتی ہوں۔۔ دیکھیے آپ مجھے Feminism کا علم بردار نہ سمجھیے گا، لیکن اردو ناول میں جتنا بڑا کنٹری بیوشن خواتین کا ہے، اس کا تذکرہ آج تک نہیں کیا گیا۔ ہمارے ایک بہت بڑے نقّاد تھے وقار عظیم۔ انھوں نے لکھا کہ اردو میں عورتوں کا ادنیٰ درجے کا ادب ہے۔ یعنی انھوں نے ادنیٰ درجے کا ادب تخلیق کیا۔ اب جب یہ ذہنیت رہی ہو ہمارے بڑے بڑے بزرگ نقّادوں کی تو ہم کیا کہہ سکتے ہیں۔ اس سلسلے میں ایک بات صرف اتنا کہنا چاہتی ہوں کہ میرے یہاں ادب تو گھُٹّی میں پڑا ہے۔ میری والدہ کی پھوپھی اکبری بیگم جو والدہ افضل علی کے نام سے مقبول تھیںکیونکہ یہ وہ دور تھا جب عورتیں نام کا بھی پردہ کرتی تھیں۔ شاید آپ نے ان کا نام سنا ہوگا یا پرانے لوگوں نے ان کا ناول پڑھا ہو۔ نام تھا ’گودڑ کا لال‘۔ یہ عام طور پر لڑکیوں کو جہیز میں دیا جاتا تھا۔ ہندوستان میں نیے وکتورین عہد جو ایک نیا طبقہ پیدا ہوا تھا، مسلمانوں میں بھی اور ہندوؤں میں بھی، جن میں تھوڑی سی انگریزی تعلیم تھی، اس نے اپنا ادب تخلیق کیا تھا۔ اس کے لیے رسالے بھی چھپے۔ اب اس کا کوئی ذکر نہیں کرتا۔ ہمارے بڑے بڑے جو ریفارمر تھے ان میں مولوہ ممتاز علی کا نام نہیںٕ لیا جاتا جنھوں نے لاہور سے ۱۸۹۸ء میں ایک ہفتہ وار زنانہ اخبار جاری کیا جس کا نام ’تہذیبِ نسواں‘ تھا۔ یہ اس زمانے میں بڑا اخبار تھا کیوں کہ اس زمانے میں کسی بھی زبان میں (بنگالی کا مجھے معلوم نہیں) عورتوں کا کوئی مخصوص ہفتہ وار زنانہ اخبار نہیں تھا۔ اس اخبار میں عورتوں کے لکھے ہوۓ مضامین ہی ہوتے تھے۔ جسو میں وہ اپنا نام لکھتی تھیں ہمشیرہ فلاں۔۔ ہمشیرہ احمد علی، والدہ افضل علی۔ میری والدہ نے جب لکھنا شروع کیاتو ان کا نام تھا اچھا۔ وہ بہت انگریزیت میں آ گئی تھیں۔ اب زمانہ بدل رہا تھا تھوڑا تھوڑا۔ ان کے والد فوج میں تھے۔ میم آ کر پڑھاتی تھی۔ اس زمانے میں سماجی برتری کا یہ سمبل تھا کہ ہماری بیٹی میم سے انگریزی پڑھتی ہے۔ چوں کہ میری والدہ نے بھی میم سے پڑھا تھا اس لیے ان کا نام لکھا جاتا ’مِس نذر الباقر‘۔ یہ اس وقت کی انگریزیت کی نشانی تھی۔بنگال میں یہ زیز کوئی پچاس سال پہلے آ گئی تھی۔ بنگالی خواتین گھروں میں پیاو بجا رہی تھیں جس کو ہارمونیکا کہا جاتا تھا، گانے گا رہی تھیں۔ مسلمانوں کے یہاں اس وقت یہ آنی مشکل تھی۔ لیکن انگریزی تعلیم میموں کے ذریعے آئی۔ اسد وقت اسکولوں میں لڑکیوں کا جانا معیوب تھگا۔ بہر ھال اس زمانے میں اردو میں جو رسالے نکلے، تہذیبِ نسواں نکلا، ’عصمت‘ تو بہت بعد میں نکلا ہے ۱۹۰۸ء میں۔ شاید اس میں عروتوں نے لکھنا شروع کیا۔ یہ بہت بڑی بات تھی لیکن اس کا تذکرہ نہیں کیا جاتا۔ ہمارے یہاں جب اردو ادب کی تاریخ لکھتے ہیں تو بات شروع کرتے ہیں رشید جہاں سے، عصمت چغتائی سے۔ حالاں کہ ان سے ستر اسی سال پہلے جنھوں نے لکھا ہے ان کا تذکرہ نہیں کرتے۔ یہ خواتین ماڈرن تھیں۔ بے شک  عصمت آپا گریجوئیٹ تھیں علی گڑھ سے۔ رشیدہ آپا ڈاکٹر تھیں لیکن ان سے ستّر اسّی سال پہلے جو جو خواتین لکھ رہی تھیں ان لوگوں کو ہم بھول گئے ہیں۔  ان لوگوں نے ناول لکھے، مضامین لکھے، افسانے لکھے۔ایک رسالہ نکلتا تھا ’زیب النساء‘ لاہور سے۔ آپ کو تعجب ہوگا۔ ان میں آپ پڑھیے کہ خواتین نے کتنے اچھے افسانے لکھے ہیں۔ اس رسالے کا منام آپ نے سنا ہے؟ برسوں نکلتا رہا لاہور سے اور اس میں ایک سے ایک عمدہ افسانے شائع ہوۓ۔ ان کا کوئی مجموعہ شائع نہیں کیا گیا، ان کا کبھی ذکر نہیں ہوتا۔ ہمارے یہاں جو تاریخ لکھی گئی ہے ادب کی جو عصری ادب کہلاتا ہے، وہ بالکل نامکمل ہے۔ کیوں کہ لوگ ریسرچ نہیں کرتے۔ جو سامنے آ جاتا ہے اسی پر اکتفا کر لیتے ہیں۔ اب جو میں نے کہا ہے کہ ترقی پسند تحریک سے پہلے خواتین کو بالکل نظر انداز کیا گیا ہے۔ اس زمانے میں ایک حجاب امتیاز علی تھیں جو بالکل غیر معمولی فنکار تھیں۔ ان کا مذاق اڑانا ہمارے ترقّی پسندوں نے اپنا فرض سمجھا۔ یہ زمانہ بیسویں صدی کے شروع سے لے کر آزادی کے وقت تک کا زمانہ ہے۔ اس دور میں کیا کچھ لکھا گیا۔ آپ نے ایک حدِّ فاصل مقرر کر لی ۱۹۳۵ء سے۔ کہ ۱۹۳۵ میں ترقی پسند ادب شروع ہوا۔  قمر رئیس صاحب کہاں ہیں؟ آپ بتائیے کہ آپ نے اس سے پہلے کے افسانوں کے بارے میں سوچا؟ (کسی نے لقمہ دیا ’جوگندر پال صاحب بھی بیٹھے ہیں‘۔ اس پر عینی آپا نے کہا کہ جوگندر پال مبلغ نہیں ہیں، بڑے اچھے رائٹر ہیں۔ قمر رئیس مبلّغ ہیں)۔ ترقی پسند ادب کے بغیر تو کچھ ہے ہی نہیں، لیکن اس سے پہلے کیا ہے؟ بہت کچھ ہے لیکن آپ لوگوں نے اسے نظر انداز کیا۔ کیوں نظر انداز کیا، فرصت نہیں تھی لکھنے کی۔ ہر شخص اپنے اپنے کام میں لگا ہوا تھا۔ اور جب لکھا تو جو اس زمانے کا ٹرینڈ تھا اور ترقی پسند ادب کا شور تھا، غلغلہ تھا۔  ل۔ احمد۔۔ کسی نے ل۔ احمد کو پڑھا ہے۔ اس زمانے کے افسانے اب میں پڑھوں گی تو مجھے بھی پسند نہیں آئیں گے، لیکن میں پڑھ کر دیکھوں گی کہ ان لوگوں کے مسائل کیا تھے۔ ۔۔۔۔
**

تانیثیت: ایک تنقید ی تھیوری:پس منظر

ڈاکٹر عتیق اللہ

تانیثی تحریک اپنی بیش تر صورتوں میں صنفی مساوات کی دعویدار ہے۔ صنفی مساوات کے علمبرداروں میں میری وال سٹون کرافٹ (1759-1797) جو کہ میری شیلی کی ماں تھی، کا نام سرفہرست ہے۔ وال سٹون کرافٹ کی تصنیف 1792 اس معنی میں پہلی تانیثی کتاب سمجھی جاتی ہے کہ مصنّفہ نے اسے ایڈ منڈ برک کی تصنیف  A vindication of the right of the woman  (1790    A vindication of the right of men   کے جواب میں قلم بند کی تھی۔ برک نے مردوں کے حقوق پر اصرار کیا تھا اور عورتوں پر اپنی بالادستی کے چلن کو صحیح ثابت کرنے کی کوشش کی تھی۔ وال سٹون کرافٹ نے نہ صرف یہ کہ عورت کو محض سامان عیش ماننے سے انکار کیا بلکہ جنسی وصنفی تصوّرِ توفق کو سختی کے ساتھ غیر فطری اور غیر منطقی نیز ایک سماجی دین ٹھہرایا۔ حقوق کے ضمن میں اس کا اصرار مساوات کے اس ڈھانچے پر تھا جسے مردو عورت پر بغیر از تخصیص بلند و پست منطبق کیا جاسکے۔ مرد اساس ادارہ بندی پر یہ پہلی ضرب تھی۔ 
تانیثی تحریک کا نقش اوّل ایک خاتون کا مرہونِ قلم ہے جب کہ نقشِ دوم نتیجہ ہے جان اسٹوارٹ مل کا۔ مل نے انیسویں صدی کے اواخر میں ایک مقالہ بہ عنوان محکومیٔ نسواں On the subjugation of woman لکھا جیسا کہ عنوان سے ظاہر ہے مل نے دو متناقض پہلوؤں کو نمایاں کرنے کی سعی کی تھی۔ عورت بہ حیثیت ایک مطیع ،مغلوب اور تابعدار صنف کے اوراس کے مقابلے میں مرد جو تقریباً ہر شعبہ حیات وفکر میں بہ حیثیت ایک معائر ساز کے، کار کرد و سرکرد ہے اور عورت کی اس حیثیت کا ذمہ دار ہے۔ نتیجتاً معاشرے میں مرد جہاں سرگرم اور اپنے وجود کی خود تصدیق ہے، خود گر و خود نگر ہے۔ عورت محض ایک دست نگر ہے جسے نہ تو اپنی شخصیت کو خود بنانے کا حق ہے اور نہ انفرادیت کی تشکیل وتکمیل میں وہ آزاد ہے۔ تاہم مل سیاسی سطح پر عورت کے حق کے لیے اپنی آواز بلند نہیں کرسکا کیوں سیاسی صورتِ حالات عورت کے حق میں نہیں تھی۔ 
اس طرح تانیثی ادب اور تنقید کا ایک وسیع تر سیاق ہے اور یہ سیاق گذشتہ تقریباً دو صدیوں پرمحیط ہے۔ سیاسی و سماجی اعتبار سے انیسوی صدی کے آخرمیں خواتین کے حقوق کی آواز بڑی تیزی کے ساتھ ایک تحریک میں بدل جاتی ہے۔ حتیٰ کہ انہی ادوار میں ایک ہلکی پھُلکی خواتین کی عسکری تنظیم بھی قائم کر لی جاتی ہے۔ جس کا مقصد تحزیب کاری کے ذریعے عوام کو خواتین کے سیاسی وسماجی مسائل کی طرف متوجہ کرنا تھا، اور متنبہ بھی۔ اس تنظیم میں نوجوان لڑکیوں کی تعداد زیادہ تھی۔ عرفِ عام میں غالباً مزاح کے طور پر انھیں sufferagettes یعنی حق رائے دہندگی کی خواستگار عورت کے نام سے پکارا جاتا تھا اور یہی نام اس کی شناخت بن گیا۔ جنگ عظیم کے دوران ان کے مطالبات پر سنجیدگی سے غور کیا جانے لگا اور انھیں بعداز جنگ حق رائے دہندگی تفویض کر دیا گیا۔ 1882 میں Married Woman's Property Act پاس ہونے کے بعدخواتین کو ذاتی ملکیت کیخرید وفروخت کا بھی حق حاصل ہوگیا۔ مساویت کی کوششوں کی راہ میں ان کی یہ ایک بڑی جست تھی۔ 
اس جدوجہدکے حامیوں اور خیر خواہوں میں کئی ادیب بھی تھے۔ 1908 سیسلی ہیملٹن (1872-1952)نے Woman's Writer's Sufferage league قائم کی جس کے اراکین میں صحافی ڈراما نگار اور کئی دانش ور تھے۔ الزیبتھ رابنس نے سی۔اے۔ ریمنڈ کے نام سے )Vote for women(1907) نام کا ڈراما اسٹیج کیا جو کافی مقبول ہوا) دیگر بنیاد گزاروں میں او شرینیر، ایم سینکلیر، اے ۔می نیل ،ایس گرانڈآر ویسٹ اور وی ہنٹ کے نام شامل تھے۔ ان عسکری خواتین یعنی sufferagists اور ان کے مسائل کو کئی اہم ادیبوں صحافیوں اورر سائل نے اپنا موضوع بنایا۔ اس ضمن میں Light and Days (ورجینا وولف) Ann Veronica (ایچ۔ جی۔ ویلز) Press Cuttings (برناڈشا)جیسی تصنیفات نے ایک اہم کردارادا کیا۔پین کھرسٹ اور ای پیتھک لارنس نے ثانیثی تحریک اور اس کے مطالبات، مقاصد، اور اقدامات پر کئی مضامین قلم بند کئے اسی دور میں The common woman's sufferage journal Cause Votes for women اور Woman's Dreadnought نام کے جراید بھی منظر عام پر آئے اور بلاشبہ ان ادبیوں اور رسائل و جراید نے عورتوں کے حقوق کی موافقت میں ایک مناسب فضا تیار کر دی۔ 
دوسری جنگ عظیم اور بالخصوص 1960 کے بعد سماجی انتہا پسندی کے فروغ کے ساتھ ساتویں دہائی میں تانیثی تحریک میں شدّت پیدا ہوگئی۔ آزادیٔ خواتین سے مراد ان قوانین کی تشکیل اورنفاذ تھا جن میں سماجی اور اقتصادی برابری کی ضمانت دی گئی ہو۔ ان خواتین کا اصرار سیاسی مساوات پر بھی تھا۔ نیز مردوں کی اس ذہنیت کو تبدیل کرنے کے مطالبات بھی انھوں نے کیے جو عورت کو صدیوں سے نا اہل سمجھتی رہی ہے اور خود اس ذہنیت کی تشکیل میں صدیاں صرف ہوئی ہیں۔ اس تحریک کے نمائندوں میں محض عورتیں ہی نہیں تھیں ،بلکہ ایسے مردوں کی بھی خاصی تعداد تھی جن کا تعلق سرگرم سیاست اور صحافت سے تھا یا وہ خود ادیب اور فن کار تھے۔ اب تانیثی تحریک محض چند آرٹیکلز اور خواتین کے حق میں لکھی ہوئی اکّا دُکّا تصنیفات ہی تک محدود نہیں تھی بلکہ اس کی گونج مجلس قانون ساز سے لے کر کافی ہاوؤسوں، پارکوں، نکڑوں اور گھروں گھر سنائی دینے لگی تھی۔ 
آخر کار انگلستان میں 1975میں ایک ایکٹ کے تحت ان تمام امتیازات کو غیر قانونی ٹھہرا دیا گیا جو صنف و جنس کے لحاظ سے روزگار اور گھردار میں بالخصوص اور ترقی کے مواقع میں بالعموم روا رکھے جاتے تھے۔ اس نئی تحریک نے عورت کو جنسی شے بنا کر پیش کرنے والوں پربھی سخت وارکیے۔بالخصوص اشتہاری کمپنیوں، ان کے ڈائرکٹروں اور خود ماڈلز کو تنقید کا نشانہ بنایا گیا۔ گھروں میں جواس کی پانچویں سوار کی حیثیت ہے یا اسے مفعول ومجہول محض بنا کر رکھا جاتا ہے اس کے خلاف بھی پر زور احتجاج کیا گیا بلکہ جا بجا مذمّت وملامت کی گئی۔ جنسی تخصیص وتشخص کے بر خلاف ان کا مطالبہ انھیں محض انسان سمجھنے کا تھا۔ جس طرح ایک عام سماجی فرد اپنی شخصیت کی آزادنہ تشکیل کرتا اور آزادی اظہار سے بہرہ ور ہوتا ہے، اسی طرح ایک عورت کو بھی بلا تخصیصِ جنس اپنی شخصیت آپ بنانے کی آزادی ہونی چاہیے۔ مروّج نظامِ اخلاق و تہذیب پر یہ ایک کاری ضرب تھی۔ اس طرح تانیثیت درجِ ذیل مروّج کلیوں کے رد سے عبارت ہے کہ: 
1۔ عورت بہ مقابلہ مرد کے ایک کمزور اور نازک جنس ہے۔ 
2۔ عورت اور مرد کے مابین ایسی مخصوص حیاتیاتی عضویت کی تفریق ہے جس کی بنیاد پر انھیں دو علاحدہ علاحدہ خانوں اور درجوں میں رکھا جانا ضروری ہے۔ 
3۔ مروّج صنفی تقسیم کے مطابق مرد و عورت کی کارکردگی، حتیٰ کے پیشہ ورانہ کارکردگی کے دو نمایاں درجات ہیں۔ اگر مرد کا درجہ اوّل ہے تو عورت کا دوم۔ اسی نسبت سے وہ دوسری درجے کی شہری ہوئی اور اس کی ملازمتیں، پیشے اورکام بھی مخصوص بلکہ ثانوی درجے کے ٹھہرے۔ 
4۔ اعصابی اور جسمانی اعتبار ہی سے نہیں بلکہ ذہنی اور عقلی سطح پر بھی دونوں اجناس دو مختلف حدود کی نمائندگی کرتے ہیں۔ اسی لیے تعلیم وتربیت کے شعبے مردوں اور عورتوں کے لیے مخصوص ہیں۔ 
5۔ جذباتی، احتساسی اور احساساتی سطح پر بھی دونوں کے ردہائے عمل میں اختلاف پایا جاتا ہے۔ 
6۔ عورت ایک قابل رحم اور مجبور صنف ہے جسے ہمیشہ مردوں کے دستِ شفقت اور پناہ کی ضرورت ہے۔ 
7۔ مذہبی، اخلاقی، سیاسی اور سماجی سطحوں پر مرد اور عورت کے حقوق و فرائض کے درجے مختلف ہیں وہ کہیں داسی ہے، کہیں کنیز، کہیں کٹھ پتلی ،کہیں ملکیت ،کہیں نگرؤدھو،گویا وہ ایک شے Commodity:یا طبقے کی طرح ٹائپ ہے اور تابعداری جس کی تقدیر۔ 
منظر:
ادب میں تانیثیت اور تانیثی تنقید کو پروان چڑھانے میں محوّلہ فضا نے بڑا اہم کردار ادا کیا۔ ڈیم ریبیکا ویسٹ نے ایک ایسی عورت کو بار بار اپنے فن اور آرٹیکلز میں جگہ دی جو بلا خوفی کے ساتھ ذاتی حقوق اور سیاسی اور سماجی آزادی کو بروے کار لاتی ہے اور آزادی کا ایک واضح تصور رکھتی ہے۔ اس کی غیر رسمی ہیروئنوں بلکہ اس کے افسانوی فن کو محض اس باعث مناسب وقعت نہیں مل سکی کہ اس کے تصوارت، تحفظ اور مکر سے خالی تھے اور ان میں اپنے عہد کے عمومی تناظر میں ضرورت سے زیادہ روشن خیالی اور دانش کی جھلک ملتی تھی۔ اس نے آزادی رائے کے حق کو ایک بشری حق پر محمول کر کے کہیں ہجا کو اپنا آلہ بنایا کہیں طنز کی رنگ آمیزی کی، کہیں واشگافی کے ساتھ مسلمہ نظامِ قدرو عمل کو صدمہ پہنچایا۔ اسی بنا پرادبی نقادوں نے اسے درخورِ اعتنا نہیں سمجھا۔ 1980 کے ارد گرد اس کے تانیثی رجحان کے علاوہ افسانوی فن اور بالخصوص اس کی ہیروئنوں کا نئے تناظر میں محاکمہ کیا گیا۔ یہ ایک بڑا دلچسپ اور توجہ طلب تضاد ہے کہ 1911 میں جب وہ فری وومین اور نیو فری وومین کے لیے شدت کے ساتھ لکھ رہی تھی تب ہی رُڈ یارڈ کپلنگ کی نظم بعنوان The female of the species بھی منظر عام پر آئی اور اس کی یہ سطر مختلف سیاقات میں بار بار دہرائی گئی The female species more dreadly than male. اسی صدی کے ربع اوّل میں جوش، نیاز اور یلدرم وغیرہ کا اصرار عورت کی نازک اندام صنفی تخصیص پر تھا کہ وہ شمع خانہ ہے یا راحتِ قلب وجاں کا ساز یا محض ایک رومانی خیال وخواب۔ ان حضرات نے بھی عورت کو محض ایک ٹائپ بنانے کی سعی کی ہے۔ 
ادبی نقادوں نے خارجی سطح پر موجود تصوّرات کا اطلاق ادب پرتو کیا مگر اپنے ذہن سے اس بھرم کو نہیں جھٹک سکے جو ایک خاص طبقہ واری اور صنف واری سوسائٹی کا لازمی نتیجہ ہے۔ ادب کا مطالعہ زبان اور روایت کے ساتھ پوری زندگی کے سیاق و تناظر کا مطالعہ ہے اس تناظر میں عورت بحیثیت ایک افسانوی کردار کے اور بحیثیت ایک مصنفہ کے بھی موجود ہے۔ البتہ تحلیل نفسی اور مارکسیت کے بعض تصورات نے تانیثی تنقید کے تفہیمی دائرے کو کافی حد تک وسیع کیا ہے۔ 
بشریات کی تاریخ کی روشنی میں یہ تو مطالعہ کیا جاسکتا ہے اورکیا جانا چاہیے کہ کسی خاص دور میں یا ماضی میں نسوانی کرداروں کا مطالعہ کس حد تک صحیح یا غلط ہوا؟ اس کی وجوہ کیا تھیں؟ تنقید نگار کی قدر شناسی کی کسوٹی کیا تھی؟ گذشتہ تصورات ہی کی اس نے توثیق یا توسیع کی ہے یا اپنی بصیرت کا بھی استعمال کیا ہے؟ وہ کون سے تعصبات ہیں جو صحیح قدر شناسی کی راہ میں پہلے بھی حائل تھے اور اب بھی ہیں؟محض نسوانی کرداروں کے تجزیے پر ہی بات ختم نہیں ہوتی بلکہ خواتین ادیبوں کو ایک فرد کی حیثیت سے دیکھا گیا ہے یا ایک صنف کی حیثیت سے؟ خاتون ادیبہ نے سوسائٹی کے کن مقررہ معیاروں کو من وعن قبول کر کے کوئی تصنیف کی ہے یا ایک عورت ہونے کے ناطے انہی اقدار پر قناعت کر لی ہے جنھیں اس نے روایت کے سلسلے سے پایا ہے؟ تاریخی اور تہذیبی جبر نے ان کی ذات،شخصیت اور مجموعاً ان کے کردار behaviour پر کس قسم کے منفی اثرات قائم کیے ہیں؟ کیوں کہ جب عملی کردار ہی شخصیت اور میلان کی کسوٹی ہے تو ہمارے ان عوامل کا مطالعہ ضروری ہوگا جن کانتیجہ عورت کی مسخ شدہ شخصیت ہے۔ یہاں ہمیں ایک طرف مارکسی نظریہ تاریخ کی روشنی میں عورت کو ایک علاحدہ باب مہیا کرنا ہوگا کہ اساطیری دور سے لے کر مذہبی ادوار تک اور ارتقا کے مختلف کروں میں محض ایک خاص طبقہ Class: ہی نہیں ایک مخصوص صنف gender: بھی پوری طرح متاثر ہوئی ہے۔ 
حیرت کا مقام ہے کہ فروئڈ کے اکثر نفسیاتی تحقیقی تصوّرات متوسط طبقے کی اخلاقیات سے مغلوب ہیں۔ اس کے نزدیک: 
مرد ایک مکمل ہستی ہے جب کہ عورت محض ایک آختہ ہے۔ 
خود ینگ عورت کی آزادی اور صنفی مساوات کو ایک واہمہ سے تعبیر کرتا ہے۔ اکثر تانیثی نقادوں نے مرد اساس معاشرے اور اس کی مختلف ادارہ بندیوں کے ردِّعمل کے طور پر عورت کی بے گانہ واریت کا مطالعہ کیا ہے کہ کیوں کر وہ میدانِ عمل سے اپنے آپ کو علاحدہ محسوس کرتی ہے؟ جہاں فردیت اپنی ہلکی سی جھلک دکھاتی ہے وہاں ٹکراؤکی صورت کیوں پیدا ہو جاتی ہے؟ اس معنی میں: 
اوتھیلو کی ڈیڈی مونا ایک مکمل سپردگی کا نمونہ ہونے کے باوجود علاحدگی کے جبر سے پیدا ہونے والی صورتِ حالات کا ایک مجہول پیکر ہے۔ اور ہارڈی کی ٹیس موجود فی الخارج کو مسلسل صدمہ پہنچانے سے عبارت ہے۔ ٹیس کا کردار، مقرر ہ اخلاقیات کے خلاف ایک باغیانہ اقدام ہے۔ وہ اپنے ضمیر کی آواز پر اپنی شخصیت بنانا اورمنوانا چاہتی ہے مگرمعاشرتی تحریمات کاجبرہر بار اسے مسخ کرنے کے درپے ہے۔ بالآخر ایک جبر یہ سپردگی اس پر عاید کر دی جاتی ہے اور اس طرح اسے مرداساس سوسائٹی کی دہلیز پر قربان کر دیا جاتا ہے۔ ڈیسڈی مونا عہد الزبیتھ کی اخلاقیات کے جبر کا پیکر ہے جب کہ ٹیس وکٹورین عہد کی کافی حد تک تبدیل شدہ اخلاقی صورتِ حال کا مسخ شدہ پیکر۔ اسی لیے وہ تصادم جو ٹیس سے عبارت ہے ڈیسڈی مونا کے یہاں تقریباً ناپید ہے۔ 
جبر اور علاحدگی یا بے گانگی سے پیدا ہونے والے مسائل اور کرداروں کی سائیکی کا مطالعہ تحلیل نفسی کے ذریعے بھی کیا گیا ہے۔ تانیثی نقادوں نے نہ صرف شخصیات کومسخ پایا بلکہ ان کے افکار و اعمال کو بھی نا مکمل ٹوٹا پھوٹا یا ادھورا پایا۔ مرد نے نہ تو عورت کو بحیثیت ایک فرد اور ایک نامیاتی ہستی کے طور پر پیش کیا اور نہ عورت نے اسے اظہار کی پوری قدرت عطا کی کیوں کہ خالق اور مخلوق دونوں کا درجہ مخصوص ہے اور ان کی اپنی حدیں متعین کر دی گئی ہیں اسی لیے عصمت چغتائی جب اپنے ضمیر کی آواز پر لبیک کہتی ہیں اور مرد ساز مکاریوں کا پردہ فاش کر تی ہیں اور عورت کے مافی الضمیر کو ایک مرد کی طرح پردہ سیمیں پر اُجاگر کر دیتی ہیں تو ایک زبردست تصادم رونما ہوتا ہے۔ اس ضمن میں ٹیرھی لکیر کی شمن کا کردار توجہ طلب ہے۔ جب رشید جہاں، راشد الخیری یا ڈپٹی نذیر احمد کی مسخ شدہ اخلاقیات کے بر خلاف عورت کی جبریہ محکومی اور جنسی غلامی کو اپنا موضوع بناتی ہیں تو ان کے احتجاج کی لے بعض سماعتوں کے پردے چاک کر دیتی ہے۔ قرۃ العین حیدر کی پت جھڑ کی آواز کی تنویرفاطمہ ہو کہ سیتا ہرن کی سیتا منچندانی کا کردار اس ہردو صورت کا مطالعہ لا شعور ی محرکات، گرہوں complexes: تحریمات اور مسخ شدہ تہدیبی ساختوں کی روشنی میں کیا جانا چاہیے۔ 
بعص نقادوں نے افسانوی کرداروں کے علاوہ خاتون ادیبوں کا نفسیاتی تجزیہ بھی کیا ہے۔ ان کے نفسیاتی مطالعات میں تہذیبی ساختوں کا مطالعہ بھی شامل ہے۔ مثلاً ورجینا وولف نے اس مسئلے پر خاصی بحث کی ہے انہوں نے خط مستقیم کے جوڑنے والے دو نقطوں کے علاوہ ایک تیسرا نقطہ بھی بنایا ہے اور وہ ہے قاری، اس طرح تانیثی تنقید کے وضعی مباحث کے درج ذیل نشانات ہیں۔ 
1۔ ادب تخلیق کرنے والی عورت۔ 
2۔ وہ عورت جو مقررہ ضابطوں اور روایتوں پرقائم ہے اور اپنے نسوانی کرداروں اور موجود صورتِ حالات پرقانع ۔
3۔ وہ عور ت جو کلیوں کو توڑنے کے درپے ہے اور تاریخی وتہذیبی جبر کے خلاف روبہ جنگ ہے اور جس کے نسوانی کرداروں میں فردّیت کی جھلک ملتی ہے۔
4۔ وہ مرد جس نے عورت کو مرد کے زاویے سے دیکھا ہے۔ یعنی حقیقت فہمی کا مرد اساس تصور جس کے تحت مرد کو ذہن میں رکھ کر نسوانی کرداروں کی تخلیق کی جاتی ہے۔
5۔ وہ مرد جس نے اسے ایک فرد کے طور پر دیکھا ہے یا دیکھنے کی سعی کی ہے۔ بعض مرد ادیبوں نے اصولی طور پر نہیں بلکہ محض ہم دردی کے طور پر اس کی کردار سازی کی ہے جو خود ایک پدرانہ اور مرداساس تصور ہے۔ مگر بعض مردوں اور عورتوں نے ان سطحوں سے اوپر اٹھ کر تخلیق وتجزیہ کرنے کی بھی سعی کی ہے۔ 
6۔ مرد قاری اورعورت قاری کی مخصوص نفسیات ان کی توقعات اور تعصبات۔ جس کی بوطیقا میں وہ مفعول ہے یا ہسٹر یا کی مریض، جذباتی اور فاحشہ ہے یا کوئی دیوی۔ انہی چند محوروں پر اس کے کردار گردش کرتے رہتے ہیں۔ 
7۔ طبقہ واری اخلاقیات اور تصور جنس، اسی طور پر صنف واری اخلاقیات کے مطابق جنسی رعایت یاقد غن۔
ورجینا وولف نہ صرف ایک ناول نگار بلکہ ایک قابل قدر صحافی اور نقاد بھی تھیں ان کا مقالہ بعنوان 1929 A Room of One's Own تانیثی ادبی تحریک اور تنقید کی تاریخ میں اوّلین مقالوں میں شمار کیا جاتا ہے جو دو مختلف تقریروں کو جامع ہے ۔ اس کا موضوع عورت اور فکشن تھا۔ وولف نے پوری دیانتداری، قطعیت اور دانشمندی کے ساتھ عورت کے تئیں موجود و جاری نا انصافیوں اور صنفی استحصال کی طرف توجہ دلائی ہے۔ وہ تعلیمی معاشرتی اور اقتصادی سطح پر ایک عورت کی پسماندگی کے اسباب سوسائٹی کے اندر ہی تلاش کرتی ہیں۔ وولف کے نزدیک (جیسا کہ وہ خود اپنے آپ کو ثابت کر چکی ہیں) عورت عقلی، فکری اور تخلیقی سطح پر بھی کم تر یا کمزور نہیں ہے بلکہ اس کی صلاحیتوں کو ہمیشہ جھٹلایا گیا ہے اور اسے کبھی وہ مراعات اور وہ ماحول ہی میسر نہیں آیا کہ وہ پورے شدومد اور اعتماد کے ساتھ اپنے آپ کو ادب کے لیے وقف کر سکے نتیجۃً بعض ادیباؤں کواحتجاجاً خود کشی بھی کرنی پڑی۔ بعض محض عورت قرار دیے جانے اور ان پر ایک خاص حد متعین کیے جانے کی وجہ سے ذہنی امراض کی شکار ہوگئیں۔ بعض نے لکھنا ہی ترک کر دیا۔ عورت اسی وقت بہترین ادب تخلیق کر سکتی ہے جب اسے اپنا ایک نجی کمرہ مہیا کر دیا جائے۔ جہاں وہ تن بہ تنہا پوری مرکزیت کے ساتھ تخلیقی کام انجام دے سکے۔ اس صورت حال کو وہ ایک آئرنی سے تعبیر کرتی ہیں کہ عورت کو ایسی خلوت وعزلت نصیب نہیں ہے جہاں وہ آزادی کے ساتھ سانس لے سکے، سوچ سکے، تخلیق کر سکے۔ 
وولف ادبی تاریخ ماضیہ کی بعض اہم ادیباؤں اور ان کی تصنیفات کو خراج عقیدت پیش کرتی ہیں۔ بالخصوص اے بہن، ڈی، آبورن، جے۔ آسٹن، ایملی اور اینی برونٹے کا خواتین کی حیثیت سے ادبی کارنامے نا قابل فراموش ہیں۔ وولف نے ناول کی ساخت کو خواتین کے لیے ایک بہترین اور کارگرر آلہ اظہار قرار دیا ہے۔ عورتیں نہ صرف عمدہ ناولوں کے ذریعے بلکہ شاعری میں بھی اپنے جوہر کااستعمال کر کے برابری کے دعوے کو صحیح ثابت کرسکتی ہیں۔ 
ورجینا وولف نے قاری کو بھی پدری نظام کا پروردہ و زایئدہ بتایا ہے کہ اسی طور پر اس کی ذہنیت، عادتوں اورپسند و نا پسند کے معیاروں کی تشکیل ہوئی ہے۔ وہ خاتون ادیباؤں سے ایک خاص قسم کے ادب کی توقع کرتا ہے اور مرد سے دوسرے قسم کی، اسی طرح وہ توقعات جو مرد کرداروں سے وابستہ کی جاتی ہیں، نسوانی کرداروں سے قطعی مختلف ہوتی ہیں۔ حالات جب اتنے مشروط ہوں تو نسوانی ادب بھی مشروط ہی ہوگا۔ وولف کہتی ہیں کہ:
’’اب تک جو ادب خواتین نے تصنیف کیا ہے اس پر مشروط کا جبر ہے۔ یعنی یہ وہ نہیں ہے جو وہ لکھنا چاہتی تھیں بلکہ وہ ہے جو مشروط حالات کے جبریا قاری کی توقعات کے جبر نے لکھوایا۔ اور بقول وولف قاری نے ہمیشہ اسے منفی نقطہ نظر ہی سے دیکھا اور پڑھا ہے۔ اس سے بھی ایک تکلیف دہ صورت وہ ہے کہ بعض خواتین نے غیر معمولی صلاحیتوں کے باوجود لکھنا ہی ترک کر دیا۔‘‘
وولف کا مطمِح نظر جو ہے، یعنی جو واقعیت کہ قطعی واقعی ہے اسی کا تجزیہ اور محاسبہ ہے۔ وہ عورت جو کہ چولہے چکی میں سرگرداں ہے یا جس کا کام ہی امورِ خانہ داری تک محدود کر دیا گیا ہے۔ اس میں تطابق بہ نفی negative capability کی صلاحیت پیدا ہونا اتنا آسان نہیں ہوتا۔ نہ ہی وہ اتنی قادر ہو سکتی ہے کہ موجود پر خط تنسیخ کھینچ کر اپنے آپ کو انائے بسیط میں ضم کر دے اور نہ شخصیت کا فرار اس کے لیے ممکن ہے۔ وہ اپنی حدود میں رہ کر ہی اپنی سمت وحیثیت کا تعین کر سکتی ہے۔ وولف اسی نتیجے پر پہنچتی ہیں کہ: 
’’ ایک عورت اور وہ بھی ایسی عورت کے لیے جنگ کے موضوع سے عہد برآ ہونا بڑا مشکل ہے جو خانہ داری کے کاموں تک محدود ہو کر رہ گئی ہے۔ یہی وجہ ہے کہ وہ War and Peace جیسا ناول نہیں لکھ سکتی۔ ‘‘
وولف نے androgynism کے اس حیاتیاتی تصور پر بھی واضح طور پر روشنی ڈالی ہے جسے سب سے پہلے اساطیری ذہن نے خلق کیا تھا۔ وولف تذکیر و تانیث کے اس تصور کے منافی ہیں جس سے وحدت اور ہم آہنگی کے بجائے نفاق اور دوئی کو تحریک ملتی ہے۔ وہ ہر اس علاحدگی کے تصور کے خلاف ہیں جس کے تحت مردوزن کی خصوصیات کو دو مختلف خانوں میں رکھ کر دیکھا جاتا ہے اور علی العموم اس قسم کی درجہ بندی چند مروّج اور موجود ازقبل مفروضات کا ایک تدریجی نتیجہ ہوتی ہے۔ وولف مسلسل تجزیے کے بعد اس نتیجے پر پہنچتی ہیں کہ : 
’’غالباً وہ ذہن جو خالص تذکیری ہے، ایک خالص تانیثی ذہن کے سوا کچھ اور پیدا کر ہی نہیں سکتا۔‘‘
ورجینا وولف کے تصورات نے ادب و تنقید اور تانیثی صحافت پر گہرے اور دور رس اثرات قائم کیے ہیں۔ 
ورجینا وولف کے بعد تانیثی ادب و تنقید کی تحریک کو ساتویں دہائی میں ایک واضح شناخت مل جاتی ہے۔ عورت جنس و صنف کی تفریق و وحدت قدر، کم تری، جذباتی اور عقلی تخصیصات وغیرہ کے علاوہ نسوانی تحریر، اس کا نقطہ نظر، مرد کے تئیں اس کا رویہّ، سماجی، سیاسی اور اقتصادی قدروں اور تحکم کے تئیں ا س کا نظریہ، عورت کا عورت کے تئیں نقطٔ نظر، اس کی عضویت، تفاعلی کردار وغیرہ جیسے موضوعات کو اکثر دانش وروں نے اپنی بحث کاموضوع بنایا ہے۔ جن تصنیفات نے اس تحریک کے فروغ و اشاعت میں زبردست حصہ لیا ہے ان میں میری ایلمان کی 1968 Thinking About Woman کیٹ ملّیٹ کی 1970 Sexual Politics اوافیگز کی 1970 Patriarchal Attitudes ایلزبیتھ ہارڈوک 1974 Seducation and Betray ایلین موئرز کی 1976 Literary Women ایلین شووالٹر کی 1977 Literature of Their Own اور سینڈ ر اگلبرٹ اور سوزان گیوبر کی 1978 The Mad Woman in the Attic جیسی تصنیفات کا درجہ اہم ہے ان مصنفین کے مطالعے کے موضوع کا دائرہ انتہائی وسیع ہے۔ بالخصوص عورت اوراس کے ادب کو جس طرح مشروط طور پر سمجھا جاتا رہا ہے۔ متذکرہ تصانیف میں ان کے اصل محرکات تک پہنچنے کی سعی کی گئی ہے ۔
تانیثی نقادوں نے پُرانے بھرم توڑے اور یہ بتایا کہ در اصل عورت کے تعلق سے جو تصورات ہم تک پہنچے ہیں وہ تمام کے تمام مرد اساس معاشرے کا ایک یقینی نتیجہ ہیں۔ ان کی تشکیل کے پس پُشت وہ تذکیری رویہ برسرِ کار رہا ہے جس نے ہمیشہ ایک کو دوسرے پر فوقیت دی ہے۔ خواہ اس فوقیت کی بنیاد کتنی ہی غیر منطقی، غیر عقلی، رسمیاتی اور مفروضاتی ہی کیوں نہ ہو۔ ان مصنفین نے یہ بھی ثابت کیا کہ تاریخی طور پر مرد اپنے محفوظ تصورات کا اطلاق عورت پر کرتا آرہا ہے یہی نہیں بلکہ اس نے ہمیشہ کچھ نئے جواز بھی فراہم کیے ہیں۔ ان جوازوں میں بیش تر اخلاقی اور صنفی عضویاتی ہیں کہ طبعاً عورت ایک کم تر مخلوق ہے۔ تانیثیئن feminists نے اس رویے کو ذکر مرکوز phallocentric: قرار دیا ہے۔ 
اس ضمن میں سیمون دی بوار کی تصنیف The Second Sex (ترجمہ 1971) ایک انقلاب آفریں کارنامہ ہے۔ بوار کی تصنیف نہ تو مدافعہ ہے نہ اعتذار یہ بلکہ ایک واقعی اور مسلسل و موجود حقیقت کا اعتراف، یاددہانی اور تجزیہ ہے۔ کہیں ان کی لے احتجاجی ہے اور کہیں شکوہ آگیں۔ سمون دی بوار کا شمار وجودیت کے اہم نظریہ سازوں میں کیا جاتا ہے۔ انھوں نے سارتر کے رسالے Les Tembs Moderne میں بھی معاون مدیر کی حیثیت سے کام کیا تھا۔ انھوں نے عورت کے پیچیدہ مسئلے کو فلسفیانہ بلکہ وجودی تصور حیات وکائنات کی روشنی میں دیکھنے اور پرکھنے کی کوشش کی ہے۔ اسی لیے ان کے مطالعے میں تجربے کی صداقت پوری طرح نمایا ں ہے۔
بوار نے ماضی وحال کی ادیباؤں کی تصنیفات کا نئے سرے سے جائزہ لینے کی ضرورت پر زور دیا ہے۔ ان کی تحریروں پر جو کچھ کہ اقداری فیصلے کیے گئے ہیں ان میں بے لوثی غیر جانبداری اور وسیع النظری کا فقدان ہے۔ ان کا تجزیہ یا تو ایک خاص قسم کے بنے بنائے فارمولے کے تحت کیا گیا ہے یا پیش از وقت یہ فرض کر لیا گیا ہے کہ موجود تحریر ایک عورت کے زورِ قلم کا نتیجہ ہے سو اس کی خوبیاں اور خامیاں بھی مقدّر ہیں۔ بوار کا اصرار ہے کہ جب ان تحریروں کا مطالعہ نئی تانیثی آگہی اور ترقی یافتہ شعور کے تحت کیا جائے گا تو اس کے نتائج بھی قدرے مختلف بر آمد ہوں گے۔ بوار کا خیال ہے کہ مصنفاؤں کی صحیح قدر شناسی نہ ہونے کی درج ذیل وجوہ ہیں۔ 
1۔ مرد کا غیر متبدل اور رسمی رویے پر اصرار۔ 
2۔ مصنفاؤں کی اقتصادی حالت، کیوں کہ کاروبارِ ادب پر مرد کی اجارہ داری ہے۔ 
3۔ ریڈیو ،ٹی وی، اخبارو رسائل اور دیگر ذرائع ابلاغ پر مرد کی حاکمیت۔ 
4۔ ناشرین اور ان سے وابستہ مرد ناقدین کا متعصّب رویہ۔
5۔ صنف اور جنس کے تشخص اور تخصیص پر اصرار یعنی یہ نہیں دیکھنا کہ فی الموجود فن پارہ کیا اور کیسا ہے؟ اس کے مصنف کی جنس کو ایک خاص علّت مان کر غیر استدلالی معروضات گڑھنا اور ان پر بضد رہنا وغیرہ وغیرہ ۔
تانیثی تنقید نے ایک طرف از سر نو قدر شناسی کے لیے فضا ہموار کی ہے اور دوسری طرف اس کی سعی تنقید کے معائر تبدیل کرنے سے عبارت ہے۔ تانیثی نقادوں نے لارنس کی مرد اساس ذہنیت کوبھی ہدفِ ملامت بنایا ہے جو عورت کو محکوم اور حقیر ہستی متصور کرتی ہے۔ جیورج ایلیٹ، چار لوٹے برونٹے اور ور جینا وولف کے افسانوی فن، اس کے سیاق اور کرداروں کا مطالعہ بھی تانیثی نقطہ نظر سے کیا گیا ہے۔ جن نئی ادیباؤں کے افسانوی فن کو تانیثی نقادوں نے بلند درجہ عطا کیا ہے ان میں ژاں رائس، ڈورِس لینگ اور ان کے علاوہ ٹلّی آلسن کے نام اہم ہیں۔  
ڈورس لینگ کی دو جلدوں پر مشتمل Collected Stories کو تانیثی نقادوں نے تانیثی ادب کی تاریخ میں ایک اہم مقام دیا ہے۔ 1950 میں اس نے ایک سفید فام کسان کی بیوی اور سیاہ فام نوکر کے مابین رشتے کو بنیاد بنایا کہ کس طرح ان دونوں کے تعلقات قائم ہوتے ہیں اور کیسے ایک متشدد موڑ پر ان کا خاتمہ ہوتا ہے۔ اس کیThe Golden Note Book بھی تحریک نسواں میں ایک سنگِ میل کا درجہ رکھتی ہے۔ ڈورس کا خاص میدان سیاست تھا مگر وہ عورت بلکہ آزاد عورت کی بہت بڑی حامی تھی۔ اس نے کل 14 ناول لکھے تھے۔ جن میں اس نے ایک ایسی عورت کے تصور کو پروان چڑھایا ہے جو متحرک ، فعال اور گویا ہے۔ یہ وہی عورت ہے جسے بعض تانیثی تنقید نگاروں نے ’ جدلی‘ سے موسوم کیا ہے نہ کہ ٹائپ سے۔ 
ایک طرف تانیثی تحریک مرد و عورت کی مساوات کی قایل و مدّعی ہے، دوسری طرف بعض ایسی خواتین نظریہ ساز ہیں جو عورت کی زبان کو مرد کی زبان سے مختلف قرار دیتی ہیں۔ اسی طرح بعض نقادوں نے خواتین کے ادب کو مردوں کے ادب سے علاحدہ ایک درجہ تفویض کیا ہے۔ ہیلن ککساؤس خواتین کے ادب کو ecriture feminine یعنی تانیثی ادب کے نام سے موسوم کرتی ہیں۔ ان کی نظر میں ایک ایسا ادب موجود ہے جو اپنے نظام الفاظ، نظام خیال اور نظام احساس کی بنیادوں پر مردوں کے ادب سے مختلف نشانات کا حامل ہے، مگر ان کے نزدیک یہ تفریق حیاتیاتی جبریت کا نتیجہ نہیں ہے۔ بعد ازاں اپنی تصنیف The Laugh of the Meduse 1976 میں انھوں نے اس خیال کی پیروی کی ہے کہ ادب میں ایسی مثالو ں کی بھی کمی نہیں ہے جب عورتوں نے مردوں اور مردوں نے عورتوں کی زبان میں مخاطبہ کیا ہے۔ ہمارے ادب میں ریختی اس کی ایک عمدہ مثال ہے۔ افسانوی اور ڈرامائی ادب میں بھی عورتوں اور مردوں کی مکالماتی زبان کسی ایک ہی مصنف کے ذہن کی پیداوار ہوتی ہے خواہ وہ مرد ہو یا عورت۔ ککساؤس کہتی ہیں کہ
’’مادرانہ سیاق، غیر ارادی طور پر بچے کی لسانی عادات کی اوّلین تربیت گاہ ہوتا ہے۔ لسانی عادات کے تعین کے اس مرحلے کے بعد دوسرا مرحلہ سماجی سیاق کا ہوتا ہے۔ جہاں اسے ایک ایسی زبان سے سابقہ پڑتا ہے جو رسمی ہوتی ہے اور باہمی ترسیل کی ضرورتوں کو پورا کرتی ہے۔ دوسرے مرحلے پر واقع ہونے والی زبان کا دائرہ خاصہ وسیع ہوتا ہے اور اس کی بیش تر ساختوں پر مرد اساس معاشرے کی گہری چھاپ ہوتی ہے۔ ‘‘
ہیلن ککساؤس بچے اورماں کی رشتے کی کوکھ سے نمو پانے والی زبان کو بے حد موثر اور طاقتور کہتی ہیں۔ کیوں کہ اس زبان میں فطری بے ساختہ پن ہوتا ہے اور جو تعقل، قصد اور منطق کے جبر سے پرے آزاد کھیل کی راہ میں مانع آتا ہے۔ ککساؤس ایسی زبان، یعنی مادرانہ ماحول میں پروان چڑھنے والی یا عادت میں ڈھلنے والی زبان کو مرد وعورت کی مشترک زبان قرار دیتی ہیں۔ یعنی ہر دو جنس اس کا استعمال کرتی یا کر سکتی ہے۔ 
ہیلن ککساؤس کے بر خلاف لوسی آیری گیرے یہ مان کر چلتی ہیں کہ مردوں کے مقابلے پر عورتوں کی ایک زبان ہوتی ہے۔ اور جس کی خصوصیات ذَکرَ مرکوز phallocentric زبان کی ضد پر قائم ہوتی ہیں ۔ لوسی آیری گیرے کے مطابق اسی زبان میں قدرے تنوع ہوتا ہے۔ مرد اساس زبان میں راست پن، صلابت اور دبازت کا عنصر زیادہ ہوتا ہے۔ جب کہ نسائی زبان ڈھلنے اور ڈھالنے کی خوبی سے متّصف ہوتی ہے اسی لیے آئری گیرے اسے سیال، کثرت بیز اور پچ میلی زبان سے تعبیر کرتی ہیں۔
جولیا کرسٹیوا بھی نسائی زبان کو معنی سے معمور اور نشانیاتی قرار دیتی ہیں۔ مرد اساس زبان کے بر خلاف اس کی تخصیصات نہ صرف یہ کہ مختلف بلکہ فوراً پہچان لی جاتی ہیں۔ کرسٹیوا نے اس زبان کو پیش ازایڈی پس الجھن (دوجنسی )اورقبل ازلسانی سے تعبیر کیا ہے اور جو سیدھا رحم مادر سے تعلق رکھتی ہے۔ کرسٹیواکی نظر میں جیمز جوائس اور ورجینا وولف کی زبان نشانیاتی sementic یابارتھ کے لفظوں میں ان کے افسانوی ادب کی نوعیت مصنفانہ writerly: ہوتی ہے۔ اسی باعث اس کا اسلوب متعین نہیں بلکہ سیال، ذہن سے بار بار پھسلنے والا، معنی افزا اور معنی افشاں dissemination: ہوتاہے۔ ساختیات structuralism: کی اصطلاح میں یہ parol:کا مسئلہ ہے۔ جیسے بیگماتِ اودھ کی زبان اور بالعموم عورتوں میں زبان زَد محاوروں کو ہم ایک علاحدہ خصوصیت کے ساتھ موسوم کرتے ہیں۔ محولہ بالا تینوں تانیثئیں کی اہمیت اس معنی میں خاص ہے کہ یہ تانیثیت کی تھیوری ساز مانی جاتی ہیں۔ 
کسی نے فیمنزم کو صیغہ جمع میں feminisms کا نام دیا ہے۔ کیوں کہ اب تانیثیت کی کوئی ایک شکل نہیں رہی۔ اس پر بہ یک وقت تاریخیت، مارکسیت، تحلیل نفسی، ساختیات اور پس ساختیات وغیرہ کے گہرے اثرات ہیں۔ بعض ساختیاتی تانیثئن نے ساختیات و نشانیات کے اصولوں کی روشنی میں افسانوی ادب اور بالخصوص افسانوی کرداروں کا بھی مطالعہ کیا ہے۔ فرانسیسی تانیثیت پر تحلیل نفسی کا گہرا اثر ہے بالخصوص ژاک لاکان کا، اسی کے پہلو بہ پہلو ژاک دریدا کی رد تشکیلی فکر اور دیگر پس ساختیاتیئن کے اثرات بھی بے حد نمایاں ہیں۔ فرانسیسی تانیثئن کے یہاں نظریۂ لزومیت essentialism: کا گہرا اثر ہے۔ وہ بعض روایتی تخصیصات اور معیارات کو لازمی گردانتے ہیں/گردانتی ہیں۔ تاہم ان کے نظریات حیاتیاتی جبریت کے منافی ہیں بجائے اس کے سماجی اور معاشی محرکات خاص اہمیت رکھتے ہیں جو کئی نفسیاتی مسائل کا باعث بھی بنتے ہیں۔ اس طرح ادب میں خواتین کے ادب کی معنویت، قبولیت اور اس کی نوعیت جیسے امور کی بنیاد پر تانیثی تھیوری کی تشکیل کی گئی اور ادبی زبان کا یہ مسئلہ بھی زیرِ بحث آیا کہ کیوں کر مغربی زبانیں مرد مغلوب اور مرد پرداختہ ہیں۔ دریدا نے اسی تصوّر کے تحت تمام ادبی مخاطبات discourses کی زبان کولنگ مرکوزphallocentric: یا لنگ مرکوز زبان phallogocentric:کا حامل قرار دیا ہے۔ جولیا کرسیٹوا کے علاوہ ٹورل موائے کی sexual/textual poetics میں بھی ان اثرات کی نشان دہی کی جا سکتی ہے۔ تانیثیت و پس ساختیات کے رشتے کا تجزیہ کرِس وی ڈن نے اپنی تصنیف Feministic Practice and Post Structural Theory1987 میں وضاحت کے ساتھ کیا ہے۔ فرانسیسی تانیثیئن کی تنقید، مخاطبہ مرکوز ہے جب کہ اینگلو امریکن اسکول تاریخ اساس کہلاتا ہے۔ یعنی وہ تاریخ جو ادبی بھی ہے اور انسانی تجربات کا ایک بحرِ ذخّار بھی۔ 
انینگلو امریکی تانیثیئن اپنی فکر میں اضافیت کے قایل ہیں۔ ان کے نزدیک ایسی کوئی بنیادی یا لازمی تخصیصات نہیں ہیں جو کسی خاتون ادیب اور مرد ادیب کی تخلیقات و تصنیفات کے مابین حدِّ فاصل قائم کرتی ہوں۔ ادبی تاریخ میں تخصیصات کو قائم کرنے یا زور دینے والے نقّادوں نے محض ایک برخود غلط رجحان یا تعصب کو چلن کے طور پر قبول کیا اور فہم عامّہ کے مطابق اپنی ترجیحات متعین کی ہیں۔ اینگلو امریکی اسکول نے محض خواتین کے اور خواتین کے لیے تحریر کردہ ادب، اس کے مسائل اور محرکات ہی کو اپنے تجزیے اور مطالعے کا موضوع بنایا ہے اس صورت میں بین المتونی موضوعات کے ساتھ فوق المتنیدنیا بھی ان کے مطالعے کا معروض بن جاتی ہے۔ 
امریکہ میں تانیثی مطالعات نے کافی فروغ پایا ہے۔انگلستان میں بھی ان طباعتی اداروں کی تعداد میں روز افزوں اضافہ ہو رہا ہے جن کا انتظامیہ اور جن کے مالکانہ حقوق خواتین کے ہاتھ میں ہیں۔ ان خواتین نے طاقِ نسیانِ ماضی سے کئی ایسی مصنفاؤں کے ادب کو پہلی یا دوسری بار طبع کیا جو یا توفراموش کردہ تھایا صحیح قدر افزائی سے تاہنوز محروم۔ انہی میں ایچ مارٹینو، ای۔بی، براؤننگ اور ایم ۔سینکلیر جیسی ادیباؤں کے نام بھی ہیں۔ تانیثی تنقید، خواتین کے ادب کی تنقید ہی سے عبارت نہیں ہے۔ بلکہ ان مرد ادیبوں کی تصنیفات کو بھی اس نے اپنا موضوع بنایا ہے جن کے یہاں منفی یا مثبت طور پر عورت سے متعلق فہم مترشح ہے۔ تانیثی نقادانِ فن نے انہی زاویوں سے ہارڈی، جیورج ایلیٹ ،چار لوٹے برونٹے اور جوائسس کے فکر و فن کا تجزیہ کیا ہے۔
***

ہمصر شاعرات کے کلام میں تانیثی رویے

ترنم ریاض

اُردو ادب میں تانیثی رجحانات، خاتون نثر نگار وں کی تخلیقات میں بیسویں صدی کی چوتھی دہائی سے ہی نمایاں طور پر نظر آتے ہیں۔خاتون نثرنگاروں کے افسانے اور ناول، ان رجحانات کی بھرپور عکاّسی کرتے ہیں۔ یہ بات کچھ عجیب سی لگتی ہے کہ شاعرات کے یہاں یہ رویےّ ایک شدّت کے ساتھ اچانک بیسویں صدی کی چھٹی دہائی میں منطرِ عام پر آنا شروع ہوگئے۔ شاعرات اُردو زبان کے ادبی منظرنامے پر اُنیسویں صدی کے اختتام پر کافی حد تک اپنے قدم جما چکی تھیں۔ بیسویں صدی کی پانچویں دہائی تک شاعرات کا ایک قافلہ نہایت سنجیدگی کے ساتھ اُردو ادب کو مالامال کرتا رہا۔ اُردو شاعرات کافی دیر تک ترقی پسند تحریک کے زیر اثر شعر کہتی رہیں۔ اس بات کا ذکر کرنا ضروری ہے کہ ان میں سے کچھ شاعرات کے یہاں نسائیت کے رنگ بھی نظر آتے ہیں۔ غالباً یہ ایک فطری امر بھی ہے۔ بیسویں صدی کی چھٹی دہائی کے بعد خواتین شاعری ایک نئی نسائی شناخت اور نسائی خودآگہی کے ساتھ اُردو کے ادبی منظرنامے پر جلوہ افروز ہوتی ہے۔ اس شاعری میں تانیثی خود اعتمادی (Feminist Self Confidence) اور تانیثی اصرار (Feminist Assertion) کے خدوخال بخوبی نظر آتے ہیں۔
میں اس مختصر سے مضمون میں ’نسائیت‘ اور ’تانیثیت‘ دو الگ معنوں میں استعمال کر رہی ہوں۔ میری نظر میں وہ تجربات، خیالات اور احساسات، جو خواتین کی جسمانی ساخت، گھریلو ماحول اور مخصوص پرورش کا نتیجہ ہیں ’نسائیت‘ کے زُمرے میں شمار کیے جاسکتے ہیں۔ اس کے برعکس ’تانیثیت‘ حیاتیاتی جبر (Biological determinism) کو رد کرتی ہے۔ سماج کی طرف سے عائد کردہ مروّجہ تعریفوں (Definitions) کو ماننے سے انکار کرتی ہے۔ ایلین شووالٹر، جنھوں نے تانیثیت پر کافی کام کیا ہے، کے مطابق مغرب میں بیسویں صدی کی چھٹی دہائی کے بعد جب تانیثی ادب ایک نئے دَور میں داخل ہوا، خاتون ادیبوں نے ایسے ادب کی تخلیق کا کام شروع کیا، جس کی جڑیں اُن کے اندر کی دُنیا میں پیوست تھیں۔ اس میں خودشناسی اور خودستائی بھی کافی حد تک شامل ہے۔ بقول شووالٹر:
"ان تانیثاؤں نے اپنے سے پہلے کی تانیثی ادیباؤں کی تمدّنی تشریح (Cultural Definition) کو لفظوں، جملوں اور زبانوں کی ساخت میں ڈھال کر اپنے ناولوں کے ذریعے ایک علیحدہ اور جداگانہ Domainکی تشکیل کی۔
یہ مضمون گو کہ خصوصی طور پر تانیثیت سے متعلق نہیں ہے،لیکن کئی باتوں کا ذکر اس وجہ سے ناگزیر ہے کہ مغربی تجربے کی روشنی میں اُردو شاعرات کی تخلیقات کا تجزیہ آسان ہوجاتا ہے۔ مغرب میں بیسویں صدی کی چھٹی دہائی تک آتے آتے تانیثی قلمکاروں اور آئیڈیولاگس (Ideologues) کے پاس تقریباً ڈیڑھ صدی کا تجربہ تھا۔ انھیں کارل مارکس اور فرائڈ کے تجزیے دستیاب تھے۔ ان تانیثاؤں نے نسائی تجربات، واقعات اور زبان کا استعمال کرتے ہوئے غصّے (Anger) اور جنسیت(Sexuality)کو نسائی قوّتوں کا سرچشمہ قرار دیا۔ یہ دَور اب بھی چل رہا ہے اور اپنے تضادات کے ساتھ موجودہ مغربی ادب کو متاثر کر رہا ہے۔ اس دَور میں سیمون دی بوئیر کی The Second Sex اور The Prime of Life جیسی فلسفیانہ کتابوں نے تانیثیت کی حدوں کو کافی وسیع کیا ہے۔
مندرجہ بالا تجزیہ کی روشنی میں ہمعصر شاعرات کے کلام میں تانیثی رویوّں کی شناخت کا معاملہ قدرے آسان ہوجاتا ہے۔
ہمعصر شاعرات کے کلام سے یہ اندازہ ہوتا ہے کہ شاعری میں تانیثی رویےّ مختلف اشکال میں ظاہر ہوتے ہیں۔ یہ رویےّ مختلف موضوعات کااحاطہ کرتے ہیں۔ کہیں یہ اپنی خودآگہی اور خوداعتمادی کے مظہر ہیں اور کہیں یہ اسٹیریوٹائپ کو چیلنج کرتے ہوئے معروضوں کو رد کرتے ہیں۔ ہمعصر شاعری میں تانیثی رویےّ اپنی شدّت کے لحاظ سے، مختلف درجے (Stage) طے کرتے ہیں۔ ابتداً یہ رویےّ اپنے لہجے کی شرینی اور زبان کی نرمی میں خوداعتمادی اور خودآگہی (یا خودستائی) کا عندیہ دیتے ہیں:
میں اس کی دسترس میں ہوں مگر وہ
مجھے میری رضا سے مانگتا ہے
(پروین شاکر)
شاعرہ نہ صرف اس کائنات میں اپنی ہستی کے مخصوص مقام کو اُجاگر کرتی ہے بلکہ زمان و مکان کی حدبندیوں کو پھلانگتی ہوئی اپنے منفرد رول کا بھی احساس دلاتی ہیں:
میں تو خود خالق و کوزہ گر و صنّاع بنی
شہر بانو بھی مرا نام رہا مریم بھی
(اداؔ جعفری)
پدری سماج (Patriarchal Society) میں ذہنی، خانگی، سماجی اور ثقافتی سطحوں پر جو حدبندیاں صدیوں سے کھڑی ہیں، اُن حدبندیوں کا گہرا اثر احساسات و خیالات کے اظہار پر پڑا ہے۔ ان حصاروں نے شاعرات کو اظہار کے معاملے میں نہایت محتاط بنایا تھا۔ اس لیے کبھی کبھی شاعرہ اپنی محرومیوں اور جبر کا ذکر یوں کرتی ہیں:
میرے قدموں تلے جنّت ہوئی تعمیر مگر
میری قسمت ترے ہاتھوں کی لکیروں میں رہی
وہ صداقت ہوئی جو دریاؤں پہ تحریر ہوئی
نوکِ نیزہ پہ سجی ، ظلم کے تیروں میں رہی
(رفیعہ شبنمؔ عابدی)
لیکن رفتہ رفتہ شاعرہ ان حصاروں پر دھاوا بول کر اُس زمین پر قدم جمالیتی جو مرد حضرات کو بلاشرکتِ غیرے ملکیت تھی۔ زبان و بیان اور موضوعات کے اعتبار سے یہ شاعری ایک طرح سے اعلانِ جنگ ہے:
مجھ پہ چھا جائے وہ برسات کی خوشبو کی طرح
اَنگ اَنگ اپنا اسی رُت میں مہکتا دیکھوں
(پروینؔ شاکر)
 تانیثی خوداعتمادی اور تانیثی تکرار (Assertion) اب کھل کر سامنے آتی ہے:
اپنی رسوائی ترے نام کا چرچا دیکھوں
اک ذرا شعر کوں اور میں کیا کیا دیکھوں
(پروینؔ شاکر)
شاعرہ اب سہنے اور جھیلنے کے بھنور میں ہچکولے کھانے کے لیے تیاّر نہیں ہے۔ وہ آنکھوں میں آنکھیں ڈال کر آپ سے کہہ رہی ہے۔
میں سچ کہوں گی مگر پھر بھی ہار جاؤں گی
وہ جھوٹ بولے گااور لاجواب کر دے گا
(پروینؔ شاکر)
ہمعصر شاعرات میں تانیثی لب و لہجہ اور تانیثی زاویۂ نظر سے فہمیدہ ریاض ایک منفرد آواز ہیں۔ موضوعات اور اپروچ کے اعتبار سے اُن کی شاعری نے ہمعصر شاعرات کے لیے ایک ایجنڈا تشکیل دینے میں اہم رول ادا کیا ہے۔ یہ ایجنڈا ایک الگ ثقافت کی شکل اختیار کرچکا ہے۔ فہمیدہ ریاض کی شاعری بادی النظر میں ایک سنجیدہ اور متین انداز میں اُن کے اپنے داخلی جذبات و احساسات کی آئینہ دار ہے۔ لیکن اس شاعری کے اندر چھپا ہوا ’احتجاج‘ نظرانداز نہیں کیا جاسکتا۔ اس کا اندازہ ان کی مشہور نظم "باکرہ" سے کیا جاسکتا ہے۔ چند بند ملاحظہ ہوں:
اُس کی اُبلی ہوئی آنکھوں میں ابھی تک ہے چمک
اور سیاہ بال ہیں بھیگے ہوئے خوں سے اب تک
تیرا فرمان یہ تھا اِس پہ کوئی داغ نہ ہو
سو یہ بے عیب اچھوتا بھی تھا اَن دیکھا بھی
بے کراں ریگ پہ سرگرم لہو جذب ہوا
دیکھ چادر پہ مری ثبت ہے اس کا دھبّہ
اے خداوند کبیر
اے جباّر
متکبر و جلیل
ہاں ترے نام پڑھے اور کیا ذبح اسے
اب کوئی پارۂ ابر آئے کہیں سایہ ہو
اے خداوندِ عظیم
یاد تسکیں ! کہ نفس آگ بناجاتا ہے
قطرہ آب ! کہ جاں لب پہ چلی آئی ہے
شاعرہ بڑی بے باکی سے اقدار، مفروضوں اور رائج الوقت علم و دانش کو فرسودہ قرار دیتی ہے، اور اسے چیلنج کر کے، نابود کرنے کی تلقین کرتی ہے:
یہ سچ ہے مرے فلسفی
میرے شاعر
وہ وقت آگیا ہے
کہ دُنیا کے بوڑھے فریبی معلم کاجبّہ پکڑ کر
نئے لوگ کہہ دیں
کتابیں بدل دو
یہ جھوٹی کتابیں
جو ہم کو پڑھاتے چلے آرہے ہیں
حقیقت کے رُخ سے
یہ معنیٔ فرسودہ لفظوں کے پردے ہٹادو
جلادو
کتابیں جو ہم نے پڑھی ہیں
(آڈن کے نام، فہمیدہ ریاض)
ہمعصر شاعرات کی تخلیقات کے موضوع آہستہ آہستہ ایک الگ اور جداگانہ شکل و صورت اختیار کرتے گئے ہیں۔ ان میں سے کچھ موضوعات ایسے ہیں، جو خود اُن کے وضع کردہ ہیں۔ ان موضوعات سے یہ اندازہ ہوتا ہے کہ کئی معاملوں پر وہ کوئی سمجھوتہ کرنے کے لیے تیاّر نہیں ہیں۔ تاریخ اور سماجی حالات کی حدبندیوں کے باوصف وہ اپنی (Assertion) پر ڈٹی ہیں۔ مثال کے طور پر:
کوہِ سینا پہ کوئی تجلی کبھی میری خاطر نہیں ہونے والی عیاں
معزجوں والا کوئی عصا مجھ کو بخشا نہیں جائے گا
اور یہ سم بہ سم بجلیاں ، صف بہ صف سامری
زہر شعلے اُگلتے ہوئے لہریئے
راستہ دے نہ دے نیل ! لیکن بتادے مجھے
میں کہ موسیٰ نہیں ، پھر بھی فرمانروائی فرعون
تسلیم کیسے کروں ، کیا کروں
(یَسَّرْلِیْ اَمْرِیْ،، بلقیس ظفیرالحسن)
ہمعصر شاعرات نے اُن خیالات و جذبات سے اظہار کو بے باکی سے اپنایا جو صرف مرد حضرات کے ’حدودِ اختیار‘ میں تھے۔ ان جذبات و خیالات کے اظہار پر خواتین کے لیے ایک خفیہ سماجی سینسر (Censor) تھا۔ہمعصر شاعرات نے اس سینسرشپ کی د  ھجیاں اُڑا کر رکھ دی ہیں:
دن رات بے کلی سے چلو جان تو چھُٹی
جینا ترے بغیر بہت دِل پہ شاق تھا
(بلقیس ظفیرالحسن)
تمہاری سلطنت نیلے سمندر وسعتِ افلاک
کرم بادِ فنا سے مانگتی ہے میری ،مشتِ خاک
(رخسانہ جبین)
حریفوں کی نظر سے دیکھئے تو
وہی ہے عیب اپنا جو ہنر ہے
جو آکر پیٹھ میری تھپتھپائیں
نظر اُن بذدلوں کے وار پر ہے
(رخسانہ جبین)
سراب ہوں میں تری پیاس کی بُجھاؤں گی
اس اشتیاق سے تشنہ زباں قریب نہ لا
(فہمیدہ ریاض)
گرمن گریئر (Germaine Greer) نے اپنی تہلکہ انگیز تصنیف 'The Female Eunuch" میں، عورتوں کی ہڈّیوں، جسم کے خم، بالوں اورخلیوں (Cell) کا سائنسی اور طبّی تجزیہ کرنے کے بعد یہ نتیجہ اخذ کیا ہے:
"The compound of induced characteristics of soul and body is the myth of eternal feminine, nowadays called the stereo type." 
(رُوح اور جسم کی ابالی خصوصیات کے مرّکب سے دائمی نسوانیت کی دیومالا وجود میں آئی ہے، جس کو آج کل اسٹیریوٹائپ کہا جاتا ہے)۔
 گرمن گریئر کے تجربے سے اختلاف کی گنجائش ہے۔ مزید یہ کہ اُن کی تانیثی شدّت پسندی سے بھی کماحقہ‘ اتفاق نہیں کیا جاسکتا۔ لیکن حقیقت یہ ہے کہ دائمی نسوانیت ہمارے سماجی اور ثقافتی منظرنامے کا ایک تاریخی حصّہ ہے۔ ہمعصر اُردو شاعرات اس دیومالا پر مختلف طریقوں سے اپنا ردِّعمل ظاہر کرتی ہیں۔
عورت کی خوبصورتی اُس کے لیے وبالِ جان بھی ہوسکتی ہے۔ یہ مقولہ ہماری ذاتی اور سماجی زندگی کا حصہ بن چکا ہے۔ ایسی ہی ایک خوبصورت عورت کے بارے میں شاعرہ کہتی ہے:
جواں لہو کا ذکر کیا
یہ آتشہ تو
پیرِ سال خوردہ کو صبح خیز کردے
کیا عجب حسن ہے
کہ جس سے ڈر کر مائیں اپنی کوکھ جائیوں کو
کوڑھ صورتی کی بددُعائیں دے رہی ہیں
کنواریاں تو کیا
کہ کھیلی کھائی عورتیں بھی جس کے سائے سے پناہ مانگتی ہیں
بیاہتا دِلوں میں اُس کا حسن خوف بن کے یوں دھڑکتا ہے
کہ گھر کے مرد شام تک نہ لوٹ آئیں تو
وفا شعار بیبیاں دُعائے نور پڑھنے لگتی ہیں۔ ۔ ۔
وہ نہر جس پہ ہر سحر یہ خوش جمال بال دھونے جاتی ہے
اُسے فقیہِ شہر نے نجس قرار دے دیا
تمام نیک مرد اِس سے خوف کھاتے ہیں۔

(ایک بری عورت، پروینؔ شاکر)

یہ بری عورت بھی ایک عجیب اَڑیل شے ہے۔ اُسے کسی شرمندگی کا کوئی احساس بھی نہیں ہے۔ زنِ ناپاک ہو کر بھی سربہ سجودنہیں ہے۔ ملاحظہ ہو:
اِس کے بدن کی شرم پر
تقدیس کا سایہ نہیں
لیکن خدائے بحر و بر
ایسا کبھی دیکھا کہیں
فرمان تیرے سب روا
ہاں اس زنِ ناپاک کے
لب پر نہیں کوئی دُعا
سر میں کوئی سجدہ نہیں

(وہ اِک زنِ ناپاک ہے، فہمیدہ ریاض)

شاعرہ تابعداری اور فرمانبرداری کے ساتھ ہر حکم کی تعمیل کرتی ہے، لیکن سوالوں کے جوابات بھی طلب کر رہی ہے۔ اُس نے سوال کرنے کا حق حاصل کرلیا ہے۔ ملاحظہ ہو:
بیبیو
جنّتی ہے وہ بیوی جو شوہر کے آنے سے پہلے
سجے اور سنورے
 موُ بمُو موتیوں کو پروئے
اشتہاخیز خوشبو بھرے قاب کھانے کے تیاّر رکھے
اور ہاں بیبیو
اِک چھڑی بید کی، خوب مضبوط سی
وہ بھی رکھنا نہ بھولے
کون جانے صعوبت کے میداں کا ہارا، تھکا وہ سپاہی
شومیِ بخت سے
نامرادی کے زخموں سے لتھڑا ہوا آرہا ہو
جو آئے، ڈھونڈنے کی نہ زحمت اُٹھائے
نیک بی بی کے بے چارہ شانوں سے ریشم کا رنگین لبادہ اُس چھڑی سے ہٹا کر
اپنی ناکامیوں کا لہو، اُس کے شفاّف نازک بدن پر چھڑک دے
تاکہ پھر چین کی نیند وہ سو سکے
سیدھی جنّت سدھارے گی،ُ پُرسش نہ ہوگی گناہوں کی
سب معاف ہوں گے
وعظ میں کہنے والی نے اتنا کہا اور چُپ ہوگئی
نیک بی بی کا مژدہ  سنایا
مگر ایسا شوہر کہاں جائے گا، اس کی بابت کسی کو نہ کچھ بھی بتایا
خدایا خدایا
صف بہ صف ، نسل در نسل، بے مول کی یہ کنیزیں
اُنھیں ان کے ہونے کا احساس
توُ ہی عطا کر
(بلقیس ظفیرالحسن)

یہ نظم محض نسائی ردِّعمل نہیں ہے، بلکہ تانیثی آگہی (Feminist Consciousness) کی ایک نمائندہ تخلیق ہے۔ ہمعصر اُردو شاعری میں جو کچھ بھی تخلیق ہو رہا ہے، وہ کافی حد تک تانیثی رویوّں کی نشاندہی کرتا ہے۔ یہ رویےّ اسٹیریوٹائپ کو چیلنج کرتے ہیں، حیاتیاتی جبر کو رد کرتے ہیں، نئے نئے استعارات، تشبیہات اور تلمیحات کو وضع کر کے ایک نئی تمدّنی Domain کی تشکیل میں مصروف ہیں۔ ان شاعرات کی تعداد اچھّی خاصی ہے۔لیکن یہاں ان سب شاعرات اور اُن کی تخلیقات کا تجزیہ ممکن نہیں۔ پچھلی دو دہائیوں کے عرصے میں جن شاعرات کی شاعری میں تانیثی رنگ نظر آتے ہیں، ان میں پہلے رفیعہ شبنم عابدی اور پھر شہناز نبی، عذرا پروین اور شبنم عشائی کے نام اس لحاظ سے قابلِ توجہ ہیں کہ اُن کی شاعری میں تانیثی رویےّ نمایاں ہیں۔ 
یہ مضمون چونکہ ہمعصر شاعری میں تانیثی رویوّں کی شناخت تک ہی محدود تھا، اس لیے ہم نے صرف اُسی شاعری کا انتخاب کیا ہے، جس کو تانیثی رویوّں کی نمائندہ شاعری قرار دیا جاسکتا ہے۔ ملاحظہ کیجیے کہ شہناز نبی کی نظم "شعرِ شور انگیز" کیا کہتی ہیں: 
شعرِ شور انگیز
بیاضِ دِل میں تجھ کو نقش کرنے سے ذرا پہلے
نہ سوچا تھا کہ تو کس بحر میں ہے
کیا زمیں تیری
عروضی موشگافی کی ضرورت ہی نہیں سمجھی
نہ یہ دیکھا کہ ہے آہنگ کتنا
اور بیاں کیسا
توارد ہے نہ سرقہ ہے
توُ جیسا ہے، توُ جس کا ہے
اُتارا ہوبہو میں نے
اگر کچھ جرم ہے میرا تو بس اتنا
کہ تجھ میں اپنے معنی رکھ کے پڑھتی رہتی ہوں اکثر
اے میرے شش جہت
اے شعرِ شور انگیز
ممکن ہو
تو میرے ذوقِ شعری پر
کبھی تو ناز کرلینا
اس مضمون کو میں راقم الحروف کی ایک نظم پر ختم کرتی ہوں:

نامحرم

اُس کے ہرموسے لپٹا ہوگا اِک سانپ
دِلکش آنکھیں اُس کی
داغی جائیں گی
انگاروں پر ہوگا اُس کا نرم بدن
ایسے جرم کے بعد
رحم کی کیا ہوگی اُمید اُسے
حالانکہ ہر دِل پر قادر ا للہ ہے
اُس کے جان اور جسم کا ہے مختار کوئی محرم اس کا
اُس کو اِک نا محرم ا  چھا لگتا ہے۔
***

سیدہ نسرین نقّاش

ڈاکٹر حامدی کاشمیری

سرزمین کشمیرکی پاک مٹی میں جوغیرمعمولی زرخیزی اورتوانائی موجود ہے، اس کااظہار سبزہ وگل اورگلاب ویاسمین کی رنگارنگی اورفراوانی میں ہونے کے ساتھ ساتھ انسانی ذہن کے تخلیقی آب ورنگ اورذہنی تگ وتاز میں بھی ہوتارہاہے اورہنرمندی اورشاعری کی صورت میں یہاں کی تہذیبی زندگی مالامال ہوتی رہی ہے جہاں تک شاعری کاتعلق ہے چودہویں صدی میں للہ عارفہ سے لے کرجدیددورتک کشمیری زبان میں کتنے ہی شعراسامنے آئے ہیں۔جوارض کشمیرکی تخلیقی شادابیوں سے بہرہ مندہیں۔ یہ بات باعث طمانیت ہے کہ کشمیر کے شعرامیں ایسی بلندپایہ شاعرات بھی موجود ہیں جن کے فکرواحساس میں کشمیر کاحسن اور دردتحلیل ہواہے۔ چنانچہ للہ عارفہ، ارنہ مال اورحبہ خاتون کے بعدموجودہ صدی میں نئی شاعرات میں سیدہ نسرین نقاش نے لفظ وپیکر کے خوبصورت نمونے تراشے ہیں اور کشمیری تمدن کی آبیاری کی ہے۔ 
ریاست میں کشمیری زبان کے ساتھ ساتھ اردوبھی موثرطریقے سے وسیلہ اظہار کاکام کرتی رہی ہے، چنانچہ جدیددور میں ان دونوں زبانوں میں تخلیقی سرگرمیاں جاری ہیں، یہ مفروضہ اب مسترد ہوچکاہے کہ غیرمادری زبان، جسے اکتسابی زبان کہتے ہیں، تخلیقی اظہاریت کے منافی ہے غالب، غنی کاشمیری، اقبال، فیضی اورشہ زورکاشمیری نے اس کا استردادکیا ہے۔ نسرین کو یہ فوقیت حاصل ہے کہ وہ کشمیری ہونے کے ساتھ ساتھ اردو کو مادری زبان کی طرح برتتی رہی ہیں اوراسے تخلیقی اظہارکا موثر وسیلہ بناتی رہی ہیں۔ 
نسرین کے غزلیہ اشعارسے ظاہرہوتاہے کہ وہ کشمیر کی جدیدنسل کی ایک باشعور، نکتہ شناس اورحساس شاعرہ ہیں، انھوں نے کشمیری ماحول میں رہ کر بدلتے حالات کے زیراثر انسانی رشتوں کی پامالی اور اس کے نتیجے میں اپنی ذہنی اورجذباتی افسردگی، درد اوراضطراب کومحسوس کیاہے، وہ انفرادی اور اجتماعی زندگی میں ظلم اورجبریت کی بالادستی دیکھ کردل گرفتہ ہوجاتی ہیں۔ ان کی غزلوں میں ایک ایسی معصوم اور حساس روح کی اداس نسوانی آواز ابھرتی ہے، جوخوابوں اورآرزوؤں کی شکست کاغم انگیز احساس دلاتی ہے۔ یہ آواز دل میں اترتی ہے اوردل کی دھڑکن میں رچ بس جاتی ہے: 
شام کے سائے ہوئے مل کر جدا 
رات بھر دل میں بپا محشر رہا 
بھولی یادیں بھی دبے پاؤں چلی آتی ہیں 
تم اکیلے تو نہیں آج ادھر آئے ہو 
جہاں بھی دیکھوں وہیں رک کے تکنے لگتاہوں 
کہ ہر اجاڑ کھنڈر اپنا گھر لگے ہے مجھے 
ہنستے بھی ہیں توآنکھوں میں آجاتے ہیں آنسو 
وہ جانے ہمیں کیسی دعادے کے گئے ہیں 
کتنا تھا تلخ اس سے محبت کا تجربہ 
ہر رشتہ خلوص سے ڈرنا پڑا مجھے 
نسرین کی غزلوں کی دونمایاں خصوصیات ہیں، اول ان کے لہجہ کا نسوانی آہنگ جوان کی شخصیت کے گذار درداورخلوص کازائیدہ ہے، دوم ان کے طرز اظہارکی سادگی اورفطری پن۔ وہ زندگی میں جن تجربات سے گذرتی ہیں، انھیں سچے دل سے غیر مصنوعی اندازمیں پیش کرتی ہیں۔ یہی وجہ ہے کہ وہ سادہ اورروزمرہ میں برتے جانے جانے والے الفاظ کاانتخاب کرتی ہیں اورتیسری خصوصیت جوان کے کلام کوشعریت کادرجہ عطاکرتی ہے، یہ ہے کہ وہ محض خیالات کونظم کرنے پراکتفا نہیں کرتیں۔بلکہ خیالات کو تجربات کی آنچ اوررنگت عطاکرتی ہیں۔ یہ عمل ان کے یہاں شعوری سعی وکاش کامرہون نہیں بلکہ ان کے شعری احساس، جوگدازدل کے مترادف ہے، کاعطیہ ہے۔ چندمثالیں ملاحظہ ہوں:
تمام عمر میں دیکھوں گی راستہ تیرا
تو میری جاگتی آنکھوں کو خواب مت دینا
میں آسماں کو زمیں پر اتار لاؤں تو کیا
یہ معجزہ بھی جہاں کو اگر دکھاؤں تو کیا
رات ہے سب اپنی اپنی مشعلیں روشن کرو
آملے گا قافلے سے وہ اجالا دیکھ کر
کوئی منزل نہ ملی اور سفر ختم ہوا
خود کوپایا بھی تو کس موڑ پہ پایا ہم نے
میں تو وہ خاک ہوں چھوتے ہی بکھر جاؤں گی
کس پہ اترائے گی اے موج ہوا میرے بعد
مجھے امیدہے کہ نسرین اپناتخلیقی سفرپوری لگن سے جاری رکھیں گی اور نشیب و فراز سے گذرتے ہوئے نادیدہ منزلوں کے خوابوں کو حرزجاں بنائیں گی۔
***


میری کہانیوں کی عورتیں
مشرف عالم ذوقی

عورت آج برانڈ بن چکی ہے۔ ایک ایسا برانڈ، جس کے نام پر ملٹی نیشنل کمپنیاں اپنے اپنے پروڈکٹ کو دنیا بھر میں پھیلانے کے لئے عورتوں کی مدد لیتی ہیں۔ چاہے وہ جنیفیر لوپیز ہوں، ایشوریہ رائے یا سشمتا سین۔سوئی سے صابن اور ہوائی جہاز تک، بازار میں عورت کی مارکیٹ ویلیو، مردوں سے زیادہ ہے۔ سچ پوچھئے تو تیزی سے پھیلتی اس مہذب دنیا، گلوبل گاؤں یا اس بڑے بازار میں آج عورتوں نے ہر سطح پر مردوں کو کافی پیچھے چھوڑ دیا ہے___ یہاں تک کہ ڈبلیو ڈبلیو ایف میں بھی عورتوں کے حسن اور جسمانی مضبوطی نے صنف نازک کے الزام کو بہت حد تک ردّ کردیا ہے۔ یعنی وہ صنف نازک تو ہیں لیکن مردوں سے کسی بھی معنی میں کم یا پیچھے نہیں۔ صدہا برسوں کے مسلسل جبروظلم کے بعد آج/ اگر عورت کا نیا چہرہ آپ کے سامنے آیا ہے تو یقینا آپ کو کسی غلط فہمی میں رہنے کی ضرورت نہیں ہے۔ عورت آپ اور آپ کی حکومت کی بیڑیاں توڑ کر آزاد ہونا چاہتی ہے___ اور اب آپ اُسے روک نہیں سکتے۔ 
سینکڑوں، ہزاروں برسوں کی تاریخ کا مطالعہ کیجئے تو عورت کا بس ایک ہی چہرہ بار بار سامنے آتا ہے۔ حقارت، نفرت اور جسمانی استحصال کے ساتھ مردکبھی بھی اُسے برابری کا درجہ نہیں دے پایا___ عورت ایک ایسا ’جانور‘ تھی جس کا کام مرد کی جسمانی بھوک کو شانت کرنا تھا اور ہزاروں برسوں کی تاریخ میں یہ ’دیوداسیاں‘ سہمی ہوئی، اپنا استحصال دیکھتے ہوئے خاموش تھیں___ کبھی نہ کبھی اس بغاوت کی چنگاری کو تو پیدا ہونا ہی تھا۔ برسوں پہلے جب رقیہ سخاوت حسین نے ایک ایسی ہی کہانی ’مرد‘ کو لے کر لکھی تو مجھے بڑا مزہ آیا۔ رقیہ نے عورت پر صدیوں سے ہوتے آئے ظلم کا بدلا یوں لیا کہ مرد کو، عورتوں کی طرح ’کوٹھری‘ میں بند کردیا اور عورت کو کام کرنے دفتر بھیج دیا۔ عورت حاکم تھی اور مرد آدرش کا نمونہ___ ایک ایسا ’دو پایا مرد‘، جسے عورتیں، اپنے اشاروں پر صرف جسمانی آسودگی کے لئے استعمال میں لاتی تھیں۔ میں رقیہ سخاوت حسین کی اس کہانی کا دلدادہ تھا اور بچپن سے کسی بھی روتی گاتی مجبور وبے بس عورت کو دیکھ پانا میرے لئے بے حد مشکل کام تھا___ سچ پوچھئے تو میں عورت کو کبھی بھی دیوداسی، بڑنی، سیکس ورکر، نگر بدھو، گنیکا، کال گرل یا بارڈانسر کے طور پر دیکھنے کا حوصلہ پیدا ہی نہ کرسکا۔ بادشاہوں یا راجے مہاراجاؤں کی کہانیوں میں بھی ملکہ یا مہارانی کے ’رول ماڈل‘ کا میں سخت مخالف رہا۔ میں نہ اُسے شہزادی کے طور پر دیکھ سکا، نہ ملکہ عالم یا مہارانی کے طور پر وہ مجھے مطمئن کرسکیں___ کیونکہ ہر جگہ وہ مردانہ سامراج کے پنجوں میں پھنسی کمزور اور ابلا نظر آئیں۔خواہ انہو ں نے اپنے سر پر ملکہ کا تاج یا شہزادیوں سے کپڑے پہن رکھے ہوں۔ تاریخ اور مذہب کی ہزاروں برسوں کی تاریخ میں، خدا کی اِس سب سے خوبصورت تخلیق کو میں لاچار، بدحال اور مجبوری کے ’فریم‘ میں قبول نہیں کرسکتا تھا___ ایسا نہیں ہے کہ یہ سب لکھ کر میں ان لوگوں کی سخت مخالفت کررہا ہوں جو عورت کی حمایت میں صفحے در صفحے سیاہ کرتے رہے ہوں۔ ممکن ہے، بلندی پر پہنچی عورت کے لئے وہ اپنی طرف سے بھی ایک لڑائی لڑ رہے ہوں، مگر آج کی زیادہ تر کہانیوں میں یہی عورت مجھے اتنی مجبور وبے بس نظر آتی ہے، جیسے آپ بیچ سڑک پر اُسے ننگا کررہے ہوں___ چلئے مان لیا۔ بے حد مہذب، آزاد ہندستان کے کسی گاؤں، قصّبے میں ایک ننگا ناچ ہوتا ہے___ اجتماعی عصمت دری یا کوئی بھی ایسا جرم سرزد ہوتا ہے، جس میں ایک کمزور، بے سہارا عورت کا دامن تار تار ہوجاتا ہے۔ میرے کہنے کا مطلب یہی ہے، ایک بار وہ اپنی عصمت دری کا ماتم کرچکی ہے۔ یہ کیسی فنکاری ہے کہ بار بار ایک جھوٹی تخلیق کے لئے آپ اس کو مزید عریاں کرنے میں جٹے ہوئے ہیں___ شاید زمانہ قدیم سے ہندی اور اردو کہانی کا یہی سب سے بہتر موضوع رہا ہے۔ جسے آزادی کے بعد کی ترقی پسندی نے بھیانک، دانشورانہ انداز میں سعیٔ کی ہے۔ ایسا نہیں ہے کہ بہار، اترپردیش، مدھیہ پردیش، راجستھان یا ہندستان کے قبائلی علاقوں یا گاؤں میں نکل جائے تو وہاں ایسے حادثے نہ ہوتے ہوں___ لیکن بے حد ذائقہ دار انداز میں اُنہیں پیش کرنا بھی عریانیت کی حدود پار کرنا ہے۔ ہماری کہانیاں مادام باواری یا اناّ کارنینا کی سطح پر ہے۔ عورت کو دیکھنے سے ہمیشہ گریز کرتی رہی۔ 
ایسا کیوں ہے، یہ میری سمجھ میں آج تک نہیں آیا___ لولیتا سے دی اسکارلیٹ لیٹر تک، ایسا نہیں ہے کہ عورتوں کے ساتھ ہونے والے ظلم اور استحصال کے خلاف وہاں نہیں لکھا گیا، مگر مغرب میں ادب سے متعلق زیادہ تر موضوعات کا محور یا مرکز صرف یہ جسمانی استحصال نہیں ہے۔ لیکن ہمارے یہاں اردو ہندی دونوں زبانوں میں محض ایک کمزور اور ظلم سہتی ہوئی عورت کا تصور ہی رہ گیا ہے___ کیا آج ایسا ہے___؟ صرف چھوٹے موٹے گاؤں، قصبوں میں ہونے والے واقعات کو درکنار کیجئے___ آپ کہہ سکتے ہیں، بڑے شہروں میں بھی اس طرح کے واقعات عام ہیں___ جیسے سیکس اسکنڈلس سے لے کر عورتوں کو زندہ جلائے جانے تک کی داستانیں ابھی بھی مہذب دنیا کا مذاق اُڑانے کے لئے کافی ہیں___ 
دوستو۔ اس حقیقت کو تسلیم کئے جانے کے باوجود مجھے احساس ہے کہ یہ وہ موضوعات ہیں جنہیں پریم چند سے منٹو اور منٹو سے سلام بن رزاق تک ہزاروں لاکھوں بار دہرایا جاچکا ہے___ اور اس سے بھی بڑا ایک سچ ہے کہ نئے ہزارہ کا سورج طلوع ہونے تک عورت نے اپنی ہر طرح کی بیڑیاں توڑ کر آزاد ہونے کی بھی ہر ممکن کوشش کی ہے۔ جہاں تک میری بات ہے، نہ میں اُسے غلام دیکھ سکتا ہوں، نہ کمزور___ نہ وہ مجھے شاہ بانو کے طور پر قبول ہے اور نہ ہی عمرانہ کے طور پر___ میں اُس پر قدرت کی صناّعی دیکھتاہوں اور یہی چیز میرے ادب کے لئے نئی نئی فنتاسیوں کو جنم دے جاتی ہے___ 
یعنی وہ ہے ایک پُراسرار ترین مخلوق___ 
رائیڈرزہیگڑز کی ’شی‘ کی طرح___ ایک چونکادینے والی حقیقت___ 
’جسم___‘ جسم سے جسم تک___ وہ ایک آگ ہے، شرارہ ہے۔ وہ اپنی خوبصورتی اپنے جمال سے آپ کو ’بھسم‘ کردینے کی صلاحیت رکھتی ہے___ 
تو آپ اپنی کہانیوں میں اس عورت کو کیوں نہیں تلاش کرتے! 
میرے ساتھ مشکل یہی ہے کہ میں عورت کے لئے ہمدردی کا بوجھ نہیں اُٹھا سکتا۔ میرے سامنے اُسے دیکھنے اور محسوس کرنے کے لئے دوسرے فریم بھی ہیں۔ میں عورت کو صرف مرتے ہوئے نہیں دیکھ سکتا___ وہ مجھے فنتاسی کے لئے اتنی مناسب معلوم ہوتی ہے کہ یہ نام آتے ہی کسی دوسری دنیا کی مخلوق یا جنت کے دروازے یا ’پری لوک‘ کا تصورسامنے آجاتا ہے۔ وہ محبت بھی کرتی ہیں اور ایسی محبت کہ اُس کی محبت کے آگے نہ صرف سجدہ کرنے کی خواہش ہوتی ہے بلکہ آپ سوبار مرکر سو بار زندہ ہوسکتے ہیں۔ وہ ایک نہ ختم ہونے والا ’اسرار‘ہے۔ اُس کی خوبصورتی آپ الفاظ میں قیدنہیں کرسکتے۔ اُس کا نشیلا لچکدار جسم آپ کے سارے تصوراتوں سے زیادہ شیریں اور غیر یقینی کی حد تک آپ کے الفاظ کو کھوکھلا اور بے معنی بناتا ہے، کیونکہ وشوامتر کی اس مینکا کو آپ الفاظ کے ذریعہ باندھ ہی نہیں سکتے۔ یعنی،عورت ہر بار میرے لئے طلسم ہوشربا کی ایک ایسی ساحرہ بن کر آتی ہے جسے پلٹ کر دیکھنے والا انسان پتھر کا ہوجاتا ہے۔ ناقابل یقین، حسن کا مجسمہ اور تخلیقی محرکات کے لئے ایک بیش قیمت تحفہ۔ 
وہ ندی بھی ہے اور نہیں بھی ہے۔ کوئی سونامی لہر، کوئی جوار بھاٹا، کوئی سیلاب شرارہ، سیلاب، جھومتا گاتا آبشار۔ وہ سب کچھ ہے اور نہیں بھی ہے۔ وہ ایک کبھی نہ ختم ہونے والی ’پری کتھا‘ ہے۔ وہ دنیا کی ساری غزلوں، نظموں سے زیادہ خوبصورت اور’پُراسرار بلا‘ ہے۔ جو آج کی ہر تلاش وتحقیق کے ساتھ نئی اور نئی اور پُراسرار ہوتی چلی جاتی ہے۔ 
اسی لئے اپنی کہانی ’کاتیائین بہنیں‘ لکھتے ہوئے ، مجھے شروعات میں ان الفاظ کا سہارا لینا پڑا___ 
’’قارئین! کچھ کہانیاں ایسی ہوتی ہیں جس کا مستقبل مصنف طے کرتا ہے۔ لیکن کچھ کہانیاں ایسی بھی ہوتی ہیں جن کا مستقبل کہانی کے کردار طے کرتے ہیں۔ایسا اس کہانی کے ساتھ بھی ہوا ہے۔ ۔ ۔  اور ایسا اس لئے ہوا ہے کہ اس کہانی کا موضوع ہے۔ ۔ ۔  ’عورت‘___ کائنات میں بکھرے ہوئے تمام اسرار سے زیادہ پُراسرار، خدا کی سب سے حسین تخلیق___ یعنی اگر کوئی یہ کہتا ہے کہ وہ عورت کوجان گیا ہے تو شاید اُس سے زیادہ گھامڑ اور شیخی بگھارنے والا یا اس صدی میں اتنا بڑا جھوٹا کوئی دوسرا نہیں ہوسکتا۔ عورتیں جو کبھی گھریلو یا پالتو ہوا کرتی تھیں۔ چھوٹی اور کمزور تھیں۔ اپنی پُراسرار فطرت یا مکڑی کے جالے میں سمٹی، کوکھ میں مرد کے نطفے کی پرورش کرتیں۔ صدیاں گزرجانے کے بعد بھی وہ محض بچہ دینے والی ایک گائے بن کر رہ گئیں تھیں___ مگر شاید صدیوں میں مرد کے اندر دہکنے والا یہ نطفہ شانت ہوا تھا یا عورت کے لئے یہ مرد آہستہ آہستہ بانجھ یا سرد یا محض بچہ پیداکرنے والی مشین کا محض ایک پُرزہ بن کر رہ گیا تھا۔ ۔ ۔  تو یہ اس کہانی کی تمہید نہیں ہے کہ عورت اپنے اس احساس سے آزادہونا چاہتی ہے۔ ۔ ۔  شاید اسی لئے اس کہانی کا جنم ہوا۔ ۔ ۔  یا اس لئے کہ عورت جیسی پُراسرار مخلوق کو ابھی اور کُریدنے یا اُس پر تحقیق کرنے کی ضرورت ہے۔ہم نے ابھی بھی مہذب دنیا میں اسے صرف پاک ناموں اور رشتوں میں جکڑ رکھا ہے۔‘‘     
___کاتیائین بہنیں 
کاتیائین بہنوں کی اپنی الگ دنیا تھی۔ دو عورتوں کی اپنی دنیا۔ لیکن اچانک غلطی سے چھوٹی کاتیائن کی دنیا میں ایک مرد آجاتا ہے جب کہ بڑی کاتیائین کا خیال تھا ___ 
’’سنو، ریتا کاتیائین اپنی عمر کو دیکھو۔ مرد کب کا اس تندور کو ٹھنڈا کرچکا ہوتا ہے۔ مگر دیکھو___ تم لاش گھر نہیں ہو___ برف گھر بھی نہیں___ تم تو جلتا ہوا تندور ہو۔‘‘ 
ایسا نہیں ہے کہ لیسبین عورتوں پر کہانیاں نہیں لکھی گئیں___ لیکن یہاں معاملہ دوسرا تھا۔ ساٹھ سال کی عمر میں پہنچی ہوئی دو عورتیں۔ لیکن Against Nature مجھے کچھ کبھی پسند نہیں۔ اس لئے عورت کے اس بدلے ہوئے مزاج پر مجھے اپنا اعتراض درج کرانا پڑا۔ 
’’اچانک چھوٹی کاتیائین کے منہ سے ایک تیز چیخ نکلی۔ نائٹی کے تمام ’ہُک‘ اُنہوں نے کھول ڈالے تھے۔ آئینے میں ایک سہما، بے ڈھنگا جسم مردہ پڑا تھا۔ وہ بوکھلاہٹ میں چیختی ہوئی بڑی کاتیائین کی طرف بڑھی۔ ۔ ۔  
’’آگ کہاں ہے؟ میرے جسم کی آگ کیا ہوئی؟‘‘ 
’’بڑی کاتیائین ایسے چپ تھی، جیسے اُس نے کچھ سنا ہی نہیں ہو___ سنو، میرے اندر۔ ۔ ۔  تم نے تو کہا تھا۔ ۔ ۔  چھوٹی کاتیائن کی نظریں جیسے مدتوں بعد بڑی کاتیائین کی آنکھوں میں سمائی جارہی تھیں۔ ۔ ۔  یاد ہے۔ ۔ ۔  تم نے ہی کہا تھا، آہ تم اب بھی ویسی ہو۔ ۔ ۔  بالکل ویسی ریتا کا تیائین۔ ۔ ۔  مرد اس تندور کو کب کا ٹھنڈا کرچکا ہوتا ہے۔ ۔ ۔ ‘‘ وہ پھر چیخی۔ ۔ ۔  ’’آگ کہاں ہے، میرے اندر کی آگ کہاں ہے۔ ۔ ۔ ؟‘‘ 
بڑی کاتیائین کا چہرہ ہر لمحہ تیزی سے بدل رہا تھا۔ 
’’تم۔ ۔ ۔  تم سن رہی ہو۔ میں۔ ۔ ۔  میں کیا پوچھ رہی ہوں۔ ۔ ۔ ؟‘‘ 
کافی دیر بعد بڑی کاتیائین کے بدن میں حرکت ہوئی۔ ۔ ۔  اُس نے چھوٹی کی جلتی آنکھوں کی تاب نہ لاکر نظریں جھکالیں۔ 
’’آگ تو میرے پاس بھی نہیں ہے۔‘‘ 
بڑی کاتیائین کے لفظ ٹھنڈے ہوچکے تھے۔‘‘ 
___کاتیائین بہنیں         
ماں، ماں ہوتی ہے۔ بہن کی ایک پاکیزہ اور مقدس دنیا ہوتی ہے۔ بیوی کی دنیا ایک الگ دنیا ہوتی ہے۔ ان سب نے صرف پاکیزہ رشتے اوڑھے ہوتے ہیں، عورت کا جسم نہیں۔ ان رشتوں میں کہیں جسم کا تصور نہیں آتا(ممکن ہے، بیوی کے رشتہ میں آپ اس جسم کو تلاش کرنے کی کوشش کریں لیکن حقیقت یہ ہے کہ عورت سے بیوی بنتے ہی اُس میں شردھا اور تقدس کے پھول بھی کھل اٹھتے ہیں)۔ وہ تصور جو اچانک ’عورت‘ کہتے ہی، آپ کے آگے ایک خواب رنگوں والے اندر دھنش کی خوبصورتی بکھیر دیتی ہے۔ اس لئے عورت کے نام کے ساتھ ان پاکیزہ رشتوں کا تصور نہیں آتا۔ صرف ایک دل کو لبھانے والا جسم، یعنی ایک ایسا جھنجھنا کر بجنے والا جسم، جس کے صرف خیال سے آپ کسی ہوائی گھوڑے پر سوار ہو جاتے ہیں۔ شاید اسی لئے میری کہانیوں کی عورتیں محدود دائرے میں قید نہیں رہیں۔ وہ اپنی شناخت کے لئے کچھ بھی کرسکتی تھیں۔یاد آیا، ایک کہانی تھی___ بارش میں ایک لڑکی___ زندگی میں وقوع پزیرایک سچا واقعہ کو میں نے فکشن کا لباس پہنایا تھا۔ حقیقت میں عورتوں سے متعلق بڑی بڑی باتیں کرنے کے باوجود ہم وہیں ہوتے ہیں___ اپنی تنگ نظری کا دھنواں پیتے ہوئے۔ 
’’عورت‘‘___ ہزاروں برسوں کے اس سفر میں کہاں کھوگئی ہے عورت؟پہلے بھی کہیں تھی یا نہیں؟ قدیم گرنتھوں میں دروپدی، کُنتی، سیتا، ساوتری، پاروتی،دمینتی، شکنتلا، میتری وغیرہ___عزت سے پکاری جانے والی، الفی کے آخر تک لکس کا عریاں اشتہار کیسے بن گئی؟ یا وہ اشتہار نہیں بنی۔ ’لرل‘ اور ’لکس‘ کے اشتہاروں سے آگے نکل کر اور بھی مورچے سنبھالے ہیں اس نے___ کہا جائے تو ایک پڑاؤ W.W.F.بھی ہے۔ آنے والے ملینیم میں کہاں ہوگئی یہ عورت؟ 
مجھے یاد نہیں، میں نے اپنی گفتگو میں کیا کیا جوڑا تھا۔ مگر___شاید! مجھے یاد کرنے دیجئے۔ ہمیشہ کی طرح میں الفاظ کی لہروں میں بہہ گیا تھا۔ میں نے بات عورت کی ’آئیڈینٹٹی‘‘ یا ’’آئیڈینٹی کرائسس‘ سے شروع کی تھی۔ میں بڑی بڑی فلسفیانہ قسم کی باتوں میں الجھنا نہیں چاہتا تھا، اس لئے میں نے ٹودی پوائنٹ مختصر میں اپنے نظرئیے لوگوں کے سامنے رکھے تھے۔ یعنی کیوں ہے عورت میں یہ ’آئیڈینٹی کرائسس‘__؟ پہلے باپ کا گھر، باپ کے نظرئیے پر سنبھل سنبھل کر پاؤں رکھنے والی بیٹی، یہاں سے باہر جب وہ پرائے گھر میں بھیج دی جاتی ہے، یعنی شوہر کا گھر۔ شوہر کے نظریئے۔ باپ اور شوہر کے الگ الگ نظرئیے کو ماننے پر مجبور عورت کی اپنی آئیڈینٹٹی کہاں باقی رہتی ہے؟ اگر ابھی وہ اپنی یعنی سیلف آئیڈینٹٹی کے لئے لڑنا چاہتی ہے تو__نہیں! اُف، سماج میں انجنا مشرا جیسی متعدد مثالیں موجود ہیں۔ کیا غلطی پہلی بار وہاں نہیں ہوتی، جب وہ اپنے شوہر کا آدھا نام اوڑھ لیتی ہے۔ یعنی، اگر وہ سیما ورما ہے اور شادی کسی راجن شریواستو سے ہوتی ہے تو، وہ سیماورما سے اچانک سیما شریواستو ہو جاتی ہے۔ کیوں؟ وہ صرف اپنی پہچان نہیں بدلتی، شاید انجانے میں بہت کچھ کھودیتی ہے۔ پھر کھونے اور بدلنے کا ایک لمبا سلسلہ مسلسل چل پڑتا ہے۔ ۔ ۔  
___بارش میں ایک لڑکی سے بات چی                 
اسی کے بعد ٹکرائی تھی، وہ بارش والی لڑکی۔ کیا حقیقت میں مرد ایسا سوچتا ہے___ یا ایسی سوچ صرف باہری میز کی پیداوار ہے۔آدرش اور ہیرو بن جانے کے لئے۔ وہ مرد کی زندگی میں سیندھ لگاتی ہے اور آخر اُس سچائی کا راز جان لیتی ہے۔ 
’وہ مسکرارہی تھی___مجھے کبھی بُرا نہیں لگا۔ میں جو سوچتی ہوں، وہ حقیقت میں نہیں ہوتا۔ ہم آخر تک تیار رہتے ہیں کسی بڑی آئیڈیالوجی کے دھماکے کے لئے۔‘ 
وہ کراس ورڈس سے کھیلتی ہے۔ کیونکہ وہ خود میں ایک کراس ورڈس تھی___ جہاں مناسب لفظ چننا آسان نہیں ہوتا۔ شاید اسی لئے کہانی کے آخر میں وہ اپنے آدرش مرد سے کہتی ہے___ 
’کیوں___ ڈر گئے تم کہ میں تم پر ایک گولی برباد کردوں گی۔ ۔ ۔  وہ فاؤنٹین پین لے کر پورے وجود کے ساتھ کراس ورڈس پر جھک گئی تھی۔‘ 
آپ کیسے کہہ سکتے ہیں کہ یہ لڑکیاں آپ کے گاؤں، قصبے یا شہر‘ محلے کی نہیں۔ کبھی خاموشی سے ان کو گفتگو کرتے ہوئے سنئے۔ یہ سب آپ کو طلسم ہوشربائی، بے حد پُراسرار دنیا کی پریاں ہی لگیں گی اور مجھے ہر بار، ان میں نئی نئی دنیائیں نظر آجاتی ہوں، تو اس میں میرا کیا قصور۔ 
سچی آزادی کے لئے 
’خدائے ستاّر 
عصمتوں کو ہزار پردے میں رکھنے والے/ 
صفات میں تیری عدل بھی ہے/ 
تو پھر میرے اور میرے محرم کے بیچ 
تفریق کا سبب کیا___؟‘ 
___عشرت آفریں             
ادب تحریر کرنے والی عورتوں کے لئے ایسے سوال کوئی نئے نہیں ہیں۔ کہ اے خدا، اگر تو انصاف پسند ہے تو مرد اور عورت کے درمیان اتنا فرق کیوں؟ اسی لئے آج کی عورت جب اڑان کے لئے اپنے پرکھولتی ہے تو کبھی کبھی ’جوناتھن سی گل‘ کی طرح اپنے دائرے کو توڑتی ہوئی آگے بڑھ جاتی ہے۔ ہم اُسے تسلیمہ یا کسی بھی نام سے پکاریں لیکن آخر اسے ایسا کرنے کا حق بھی ہم نے ہی دیا ہے۔ 
میری ایک کہانی تھی ___ صدی کو الوداع کہتے ہوئے۔ ریا کے کردار کو گڑھتے ہوئے میں خاصی الجھن کا شکار تھا۔ چودہ برس کی ایک لڑکی۔ نئی الفی کی شروعات میں ابھی چند لمحوں کی دیر ہے اور ریا کو پتا چلتا ہے کہ___ 
’’کیا ریا کے بارے میں ایسا کہا جانا صحیح ہے؟ شاید نہیں (یہاں ایک تخلیق کار کی حیثیت سے میں اپنا اعتراض درج کرنا چاہوں گا)۔ ۔ ۔  ریا دادی نانی سے چپکی، طلسمی کہانیاں سننے والی ریا، نہیں ہے۔ یہ ریا آج میں جنمی ہے۔ان تین کروڑ برسوں میں یا شاید جیسا اب ہے، کوئی ریا خرگوش جیسی نرم اور ہرنی کی طرح قلانچیں بھرنے والی نہیں ہوسکتی۔‘‘ 
___صدی کو الوداع کہتے ہوئے         
حقیقت میں ایک نئی تہذیب، سنامی لہروں کی طرح عورت کے ذہنی اعصاب پر سوار ہے۔ لیکن ہمیں فی الحال تبصرے کا اختیار نہیں۔ ہاں، دیکھنا یہ ہے کہ وہ اپنی آزادی کے اس ہتھیار کا استعمال کب، کہاں اور کیسے کرتی ہے۔ جیسے اسی کہانی میں ریا کی ماں نے، ریا کا مستقبل پہلے سے ہی سوچ رکھا تھا____ 
’’ریا ابھی بھی بچی جیسی نظر آتی ہے؟‘‘ رما کی آنکھوں کے کنول مر جھا گئے تھے۔ 
’’بچی ہے تو بچی جیسی ہے۔ ۔ ۔ ‘‘ لیکن دیتیہ کار 12سالہ ریا کو دیکھتے ہوئے ڈر گئے تھے۔ ۔ ۔   
’’نہیں۔‘‘ ریا کے لہجے میں تیزی اور کڑواہٹ تھی۔ ۔ ۔  ’’میں یہی کہہ رہی ہوں کہ۔ ۔ ۔  اُسے بچی جیسی نہیں دکھنی چاہئے۔‘‘ 
’’لیکن کیوں؟‘‘ دیتیہ کار کے لہجے میں ڈر کوند گیا۔ 
’’کیونکہ بچی لگنے میں اس کا نقصان ہے۔ اس کا کیریر، اُس کا مستقبل؟‘‘ 
دیتیہ کار کے اندر بیٹھے باپ نے مورچہ سنبھالا۔ ۔ ۔ ’’بارہ سال کی عمر کے بچے پڑھتے ہیں۔ بارہ سال کی عمر میں مستقبل کہاں سے آگیا۔ 
’’اس لئے کہ۔ ۔ ۔ ‘‘ رما کے ہونٹ جکڑ گئے تھے۔ ’جو غلطی ہم سے ہوئی۔ ہمارے بچوں سے نہیں ہونی چاہئے۔ ۔ ۔  کیونکہ یہی عمر ہے اب۔ ۔ ۔ ‘‘ 
دیتیہ کار ڈر گیا تھا۔ 
’’ڈرومت۔ میں جو کروں گی، ریا کی بھلائی کے لئے کروں گی۔‘‘ 
’’لیکن تم کرو گی کیا؟ کیا ریا کو جوان کردو گی۔ ۔ ۔  اُس کے مستقبل کے نام پر۔ ۔ ۔ ‘‘دیتیہ کار کو لگا تھا کہ رما کو اس طنز پر ہنسنا چاہئے۔ مگر رما سنجیدہ تھی۔ 
’’ہاں، میں اُسے جوان کردوں گی۔ 
میں ریا کو ہارمونس کے انجکشن دلاؤں گی۔‘‘ 
____صدی کو الوداع کہتے ہوئے            
یہ مت بھولئے کہ صدیوں کے ظلم اور مردوں کی غلامی سے نجات کے بعد، اپنی آزادی کا استعمال کرتے ہوئے وہ اپنی ایک نئی دنیا بھی بنا سکتی ہے۔ اس نئی دنیا کو تنگ نظری کی آنکھوں سے مت دیکھئے___ وہ اڑنا چاہتی ہے تو اِ اُڑان کے نتیجے میں کچھ ’حادثے‘ بھی ہوسکتے ہیں___ مگر یہاں سب سے اہم بات یہی ہے کہ وہ اب اپنی اُڑان کے لئے مکمل طور پر آزاد ہے___ اسی لئے میں نے اپنی اس کہانی کے لئے ایک ایسے وقت کا انتخاب کیا جب پرانی ملینیم رخصت ہورہی تھی اور نئی ملینیم کی ’عورت‘ بس سامنے آنے والی تھی۔ میرے لئے یہ کوئی چونکنے والی بات نہیں تھی، کہ صدیوں سے استحصال کا بوجھ اٹھاتی عورت اپنے وجود، اپنے جسم اور اپنے حقوق کی لڑائی لڑتے ہوئے کہاں کہاں لہولہان یا شکست کی سامناکرسکتی ہے یا پھر کہاں کہاں وہ مردوں کو شکست دے سکتی ہے۔ 
’’اس سلسلے میں کئی معمولی قسم کے چھوٹے چھوٹے حادثے ہوتے رہے۔ ۔ ۔  جیسے ’ماڈلنگ‘ کے لئے رما نے ایڑی چوٹی کا زور لگا دیا۔ ۔ ۔  جیسے نیلامبر نے دھیرے دھیرے گھر آنا بند کردیا۔ ۔ ۔  جیسے ریا خاموش رہنے لگی۔ لمبی گہری اداسی، جو کسی صدمے سے جنمی ہو یا جو ڈپریشن کے مریضوں کے لئے عام بات ہے۔ ۔ ۔ اس لمبی گہری اداسی کے پیچھے وہ لگاتار رما کی شکست دیکھ رہا تھا۔ اسے یقین تھا کہ دنیا گول ہے لیکن یہ یقین نہیں تھا کہ رما عورت کی جون میں کبھی واپس بھی آسکتی ہے___ یا تو یہ مکمل شکست تھی یا پھر اُس حادثے کا وہ آخری صفحہ، جہاں نیند کی کئی گولیاں نگل کر ریا نے خودکشی کی کوشش کی تھی۔ تو کیا چڑیا انڈا توڑ کر باہر نکل آئی تھی۔ ۔ ۔ ؟ 
___صدی کو الوداع کہتے ہوئے         
بالزاک نے کہا تھا ___شادی شدہ عورت غلام سے بھی بدتر ہے۔ میری کہانی ’باپ بیٹا‘ یوں تو باپ، بیٹے کی کہانی تھی، مگر کسی ’غلام‘ کی طرح افسردگی کی چادر اوڑھے ’ماں‘ بھی اچانک ہی اس کہانی کا ایک کردار بن جاتی ہے۔ ایک جوان بیٹے کی موجودگی کے باوجود بھی باپ کی زندگی میں ایک لڑکی آجاتی ہے۔ کچھ کچھ اس کے بیٹے کے عمر کی۔ بھاگتی دوڑتی مشینی زندگی میں اندر کے سناٹے کو کم کرنے کے لئے باپ اس لڑکی کی قربت پانا تو چاہتا ہے، مگر باپ کو اُس عورت کا بھی احساس ہے، جس نے برسوں اس کا ساتھ دیا ہے اور جو اس کے بیٹے کی ماں بھی ہے___ لیکن شاید بیوی کی افسردگی یا اندر کے خالی پن نے ایک چور لمحے اسے اُس لڑکی کے قریب کھڑا کردیا___ 
’’باپ ان دنوں عجیب حالات سے دوچار تھا۔باپ جانتا تھا کہ ان دنوں جو کچھ بھی اس کے ساتھ ہورہا ہے، اس کے پیچھے ایک لڑکی ہے۔ لڑکی جو پنکی کی عمر کی ہے۔ یہاں تک کہ باپ جیسا اسٹیٹس(Status) رکھنے والوں کے لئے اس طرح کی باتیں کوئی خبر نہیں بنتی ہیں، مگر باپ کی بات دوسری تھی۔ باپ اس معاشرے سے تھا، جہاں ایک بیوی اور ایک خوشگوار گھریلو زندگی کا ہی سکہ چلتا ہے۔ یعنی جہاں ہر بات کسی نہ کسی سطح پر خاندانی پن سے جڑ جاتی ہے۔ زندگی کے اس الجھے ہوئے لمحے سے گزرتے ہوئے باپ کو اس بات کا احساس ضرور تھا کہ وہ لڑکی یوں ہی نہیں چلی آئی تھی۔ دھیرے دھیرے ایک ویکیوم یا خالی پن اس میں ضرور سما گیا تھا جس کی خانہ پری کے لئے کسی چور دروازے سے وہ لڑکی، اس کے اندر داخل ہو کر اس کے ہوش وہواس پر چھا گئی تھی۔ 
___باپ اور بیٹا            
باپ کی زندگی میں جوار بھاٹا آتا ہے، لیکن بیوی اس جوار بھاٹا کو نہیں پہچان پاتی۔ بیٹا اس سے پوچھتا ہے کہ اگر باپ کی زندگی میں کوئی دوسری عورت آجائے تو؟  
بالزاک کے لفظوں میں کہیں تو ایسی غلام عورتیں ’سوائے مستقبل کے اور کسی پر بھی یقین نہیں کرتیں___ اس لئے میری یہ کہانی ماں کے اردگرد نہ گھوم کر بیٹے کی ماڈرن محبوبہ کے چاروں طرف گھومتی ہے، جسے باپ کے بدلے ہوئے نفسیات میں بھی کچھ بھی چونکنے جیسا نہیں لگتا___ 
ہاں، بیٹے کی محبوبہ کو دھکاّ اُس وقت لگتا ہے، جب وہ سنتی ہے کہ باپ کی زندگی سے وہ لڑکی دور جاچکی ہے۔ کیونکہ باپ کی موت کے بعد ماں کی زندگی میں آئے ہوئے مرد کے لئے، ماں کی بے رُخی وہ پہلے ہی دیکھ چکی تھی۔وہ ماں کے فیصلے سے خوش نہیں تھی اور اب وہ ’بیٹے‘ کے باپ کے فیصلے پر اپنی ناراضگی کی مہرلگاتی ہے۔ 
’’باپ نارمل ہوچکا ہے۔‘‘ 
بیٹے نے اس کہانی کا کلائمکس لکھتے ہوئے کہا____ 
’’کیا؟‘‘ لڑکی چونک گئی تھی۔ 
’’ہاں، اُس میں توازن لوٹ آیا ہے، وہ برابر ہنستا ہے یعنی جتنا ہنسنا چاہئے وہ برابر برابر۔ ۔ ۔  یعنی اتنا ہی مسکراتا ہے، جتنا مسکرانا چاہئے اور کبھی کبھی کسی ضروری بات پر اتنا ہی سنجیدہ ہو جاتا ہے، جتنا۔ ۔ ۔  
’’یعنی وہ لڑکی اُس کی زندگی سے دور جاچکی ہے۔‘‘ 
’’یا اُسے باپ نے دور کردیا۔‘’ 
___(باپ اور بیٹا)         
’مرد‘ میری ایک مختلف کہانی ہے۔ ایک گھر ہے، جہاں ایک بوڑھی عورت ایک چھوٹی سی بچی کے ساتھ رہتی ہے۔ اس کے ٹھیک سامنے ایک گھر ہے جہاں کرائے دار آنے والے ہیں۔ بوڑھی عورت، بچی کو اسٹول پر چڑھاکر، کھڑکی سے سامنے والے گھر میں دیکھنے کو کہتی ہے۔ اُسے مردوں سے نفرت ہے۔ ایک دن بچی بتاتی ہے کہ سامنے گالے گھر میں مرد آگئے ہیں۔ بوڑھی عورت کا تجسس ہر بار ایک نئی کہانی کو جنم دے جاتا ہے۔دراصل مرد کے بہانے میں نے عورت جیسی پہیلی کو سمجھنے کی کوشش کی تھی۔ 
’’لوگ عورت کو پہیلیاں کہتے ہیں۔ لیکن۔ ۔ ۔  پہیلیاں تو مرد ہے۔ ۔ ۔  اس کے وجود کا کھردرا پن اپنے آپ میں ایک پہیلی ہے اور اس کھردرے پن میں جو نرمی ہے، وہ۔ ۔ ۔  عورت کہاں سے لائے۔ ۔ ۔ ؟ 
____مرد             
بوڑھی عورت کی زندگی میں آنے والا مرد مزاج سے جنگلی تھا۔ نفرت کرنے کے باوجود، سامنے والے گھر میں ہونے والی ہر ہلچل پر بوڑھی عورت کے ماضی کے دروازے کھل جاتے ہیں۔ ہاں، پہلی بار اپنے بچوں کی موت پر اس نے مرد کو روتے ہوئے پایا تھا۔ وہ بھی اس طرح کہ کسی کو بھی خبر نہ ہو۔ لیکن عورت کی اپنی تلاش کا آسمان اتنا گھنا ہوتا ہے، کہ اُسے پہچان پانا آسان نہیں۔ تبھی تو یکایک تانیہ وہ منظر دیکھ کر چونک جاتی ہے۔ 
’’، تھالی لے کر واپس آتے ہوئے ایک عجیب سا منظر سامنے تھا۔ اماّں کسی طرح اسٹول پر چڑھنے میں کامیاب ہو گئی تھیں اور گردن اُچکا اُچکا کر سامنے والے فلیٹ میں کچھ دیکھنے کی کوشش کررہی تھی۔ 
____مرد             
’بھنورمیں ایلیس‘ میری ایک مختلف کہانی تھی۔ کینسرپیشنٹ ایلیس عام عورت ہو کر بھی اندر سے بے حد مضبوط اور صابر عورت ہے۔ اس بات کا احساس ہو جانے کے بعد کہ اُسے کینسر ہے، وہ جینا بند نہیں کرتی۔ بلکہ باقی بچے ہوئے وقت میں کئی زندگیوں کا ’امرت‘ پی جانا چاہتی ہے۔ شوہر اسے لے کر پریشان تو ہے، لیکن رات میں ’کامنی‘ بنی ایلیس کو دیکھ کراس کا شوہر تعجب میں پڑجاتا ہے۔ 
’’بس اپنی موجودگی کا گواہ رہنے تک۔‘’ اس نے انگلیوں کا رقص پہلے کی طرح جاری رکھتے ہوئے کہا___آج تم وہی کرو گے جو میں چاہوں گی۔ اس کے بعد نہ میں چاہوں گی اور نہ اس کے لئے موجود رہوں گی___ ہاں تم ہوگے تمہاری دنیا ہوگی اور تم اپنی ضرورتوں کے لئے آسمان میں سیر کرتی چڑیوں کی طرح آزاد ہوگے چلو مجھے سیراب کرو۔ ۔ ۔ ‘‘ 
پھر وہ کسی ناگن کی طرح لہرائی، سمندر کی طرح گرجی اور کسی سیلاب زدہ ندی کی طرح بہتی چلی گئی۔ 
    ____بھنور میں ایلیس             
    ایلیس چلی جاتی ہے۔ ہمیشہ کے لئے۔ لیکن ایسے جیسے بہار آتی ہے۔ خزاں آتی ہے اور دنیا چلتی رہتی ہے۔ ایسے بازار کے موسم میں کوئی بھی پہلے کی طرح اب اس خزاں یا بہاروں کا حساب نہیں لگانا چاہتا۔ میں دراصل عورت کے اس نئے چہرے کو دیکھنا چاہتا تھا۔ لمحہ لمحہ پاس آتی موت کے بعد بھی ایک نڈر اور بے باک عورت کی سچی تصویر میرے ذہن پر چھائی ہوئی تھی۔ 
’’میں دیکھنا چاہتی تھی۔ ۔ ۔  اس لئے اس کے بارے میں دسیوں طرح کے پُراسرار تصور آنکھوں میں سجائے تھے۔ ۔ ۔  میں جینے کی طرح جی اور مرنے کی طرح مر گئی۔میں اپنے سانس سانس کو بٹور کر اس میں زندگی رکھ کرجینا چاہتی تھی۔ ۔ ۔ مرنے سے پہلے میں پیاسی نہیں رہنا چاہتی تھی۔ ۔ ۔ مجھے خوشی ہے میں پیاسی نہیں رہی۔ میں نے شاہانہ کو کبھی بے بس اور لاچار نہیں سمجھا۔ ۔ ۔  اس لئے کبھی اسے اُپدیش نہیں دیا___کسی کے چلے جانے سے کوئی بدنصیب نہیں ہوجاتا۔ ۔ ۔ (کاٹی ہوئی لائین)۔ ۔ ۔  زندگی جس کے پاس ہے۔ ۔ ۔ (پھر کٹی ہوئی)۔ ۔ ۔  اس میں اس کے ہونے کا احساس ہی اس نیاّ کو پار لگا سکتا ہے۔ (حرف موٹے ہوگئے ہیں) ایک انجانے سفر پر نکلتے ہوئے اپنی خواہش کو زندہ رکھنا چاہتی ہوں میں یا یوں کہیں کہ میں چاہتی ہوں۔ ۔ ۔ ۰کچھ سطور کاٹی ہوئی) پتہ نہیں انجانے سفر میں انسان کو کیسا لگتا ہوگا اور یہی چیز مجھے مطمئن کررہی ہے۔‘‘ 
___بھنور میں ایلیس         
’حیران مت ہو سنگی مترا‘ میں عورت کا ایک نیا روپ میرے سامنے تھا۔ ایک پیار کرنے والی بیوی، شوہر کے لئے نچھاور___ چھوٹے شہر سے میٹروپولیٹن شہر میں قدم رکھنے کے بعد سپنا کہیں ٹوٹتا ہے کیا___؟ سنگی مترا حیران ہوتی ہے___ جواب کے لئے مجھے دور نہیں جانا پڑا۔ وہی مردوں کے بارے میں جہاں اس کی اپنی آئیڈیالوجی ٹوٹتی یا نئی بنتی ہے___؟ کھینچی ہوئی لکیر کے برابراچانک ایک ٹیڑھی، مُڑی ہوئی بڑی لکیر آجاتی ہے اور سارے مردوں کے بارے میں یکایک نظرئیے کا دھماکہ ہوتا ہے۔ 
’’اس نے ٹھنڈی سانس بھری اور اندرونی چنگاریوں کو ایک ایک کرکے نکالنا شروع کیا___’’میں پاگل ہورہی ہوں جسدیو۔ ۔ ۔  جو پوچھتی ہوں اُس کا خیال مت کرنا۔ صحیح صحیح جواب دینا۔ ۔ ۔  دیکھو میری خاطر کچھ چھپانا نہیں۔ تم مردوں سے یقین اٹھتا جارہا ہے میرا۔ ۔ ۔  پھر بھی یقین دلاتی ہوں میں۔ ۔ ۔  برا نہیں مانوں گی۔ ۔ ۔  عام زندگی میں تم کتنی عورتوں سے ملے ہو۔ اُن سے تمہارے رشتے کس حد تک رہے ہیں۔ تم بس میں سفر کرتے ہونا۔ بس میں لڑکیاں تم سے ٹکراتی ہوں گی۔ تم بھی ٹکراتے ہوگے۔ اُن کے اعضاء چھوتے ہوں گے۔ کبھی میرے سوا کسی اور کی مانگ نے جنم لیا ہے تمہارے اندر؟۔ ۔ ۔  جسدیو یقین کرو، میں ہرگز برا نہیں مانوں گی۔ ۔ ۔  کبھی کسی کو دیکھ کر سوئی ہوئی بھوک لہرائی ہو۔ رات دن لڑکیو سے سامنا ہوتا رہتا ہے تمہارا___ 
بولو جسدیو سچ تو یہ ہے کہ ساری ترقی پسندی ایک طرف۔ مردوں کے لئے ہم صرف گوشت کی بوٹیاں ہیں___ مجھے بوٹیاں نہیں بننا جسدیو۔ میں مردوں میں تمیز نہیں کرپارہی۔ ۔ ۔  اصول اور آدرش کی سبھی کتابیں مجھے جھوٹی لگ رہی ہیں اور اس کے لکھنے والے بھی۔‘‘ 
___حیران مت ہو سنگی مترا             
سچائی یہ ہے کہ عورت ہر بار ایک نئے روپ میں آکر آپ کو چونکا دیتی ہے۔ آپ سوچ بھی نہیں سکتے کہ اس کی پسند اور ناپسند کی سطح کیسی ہوسکتی ہے۔ ’تم میرے جیسے ہو جمّی، کی کہانی ایک پیار کرنے والے جوڑے اور ان کے بیٹے جمّی کے اردو گرد گھومتی ہے۔ جمّی باپ کی فوٹوکاپی ہے۔ بیوی کو اچھا لگتا ہے۔ اسے چڑاتی بھی ہے کہ اس میں میرا کوئی ’حصہ‘ نہیں۔ لیکن پیار کرنے والے شوہر کی موت ہو جانے کے بعد وہ اپنے جمّی میں اپنا عکس تلاش کرنے لگ جاتی ہے اور ایک دن اس تلاش میں اسے کامیابی بھی مل جاتی ہے۔ 
’’جمّی اچانک چونک کر، گھبرا کر اس کی طرف دیکھ رہا ہے___جیسے اس سے اس کی گھبراہٹ کی وجہ پوچھ رہا ہو۔ مگر وہ یکایک جیسے سب کچھ بھول گئی ہے۔ ۔ ۔  اور ایک ٹک جمّی کو دیکھے جارہی ہے۔ ۔ ۔  جمّی کو۔ ۔ ۔  اس کی آنکھیں۔ ۔ ۔  اس کے ہونٹ۔ ۔ ۔  
اس کی آنکھوں میں حیرانی ہے۔ ۔ ۔  اس نے جمی کا ہاتھ تھام لیا ہے۔ ۔ ۔  وہ ابھی بھی غور سے دیکھے جارہی ہے۔ ۔ ۔  
جمّی میں اچانک وہ کیسے اتر آئی۔ ۔ ۔  وہ کیسے داخل ہوگئی؟ اُس کی آنکھیں۔ ۔ ۔  اس کے ہونٹ۔ ۔ ۔  
’’کیا بات ہے جمّی؟‘‘ 
’’نہیں۔ وہ بس دھیرے سے کھلکھلادی۔‘‘ 
____تم میرے جیسے ہو جمّی               
یہ کہانی لکھتے ہوئے میں کشمکش کا شکار تھا۔ نہیں ایسا نہیں ہوتا ہے۔ شوہرکی موت کے بعد تو ہونا یہ چاہئے، کہ بیوی اپنے بیٹے میں اسی کا عکس دیکھے اور ماضی کی سرسبز گھاس پر لیٹ کر آنکھیں بند کرلے۔ یہ کم از کم ہندستانی عورت ایسے باغیانہ خیالات نہیں رکھ سکتی ہے۔ لیکن نہیں۔ اب تک میں نے یہی پایا، محبت کی تعریف بالکل الگ ہے۔ عورت اپنی تخلیق میں اپنا ’شیئر‘یا اپنا عکس دیکھنا چاہتی ہے۔ 
وقت بدل چکا ہے اور اس بدلے ہوئے وقت میں اپنی برسوں برس پرانی غلامی کی گرد جھاڑتے ہوئے ’وہ‘ اپنی ’سیلف آئیڈنٹٹی‘ کی تلاش میں نکل چکی ہے۔ یہ بغاوت جذبوں کی سطح پر بھی ہے لیکن یہاں یہ بھی دیکھناہے کہ وہ پہلے سے کہیں زیادہ پختہ یا مضبوط ہوچکی ہے۔ شاید اس لئے کچھ باتوں کو چھوڑدیں تو، وہ اپنی اڑان کے لئے سچ مچ آزاد ہوچکی ہے۔ 
کیا سچ مچ وقت بدل گیا؟ ایک صدی گزر گئی۔ ایک ملینیم ختم ہو گیا___نئی صدی اور نئے ماحول میں رشتوں کی تعریف بدلی ہیں۔ آپ کہہ سکتے ہیں، میری یہ کہانیاں نئے رشتے، نئی Sensibility کی کہانیاں ہیں۔ ان رشتوں کو میں کوئی نام دینا نہیں چاہتا۔ مگر وقت تیزی سے بدلا ہے اور تیزی سے بدلتے وقت نے سب سے زیادہ اثر انسانی رشتوں پر ڈالا ہے۔ نئے چینلس کے حملے، بدلتے ہوئے انٹرنیٹ کے ماحول میں آنکھیں کھولنے والے بچے____دنیا سمٹ کر ایک گلوبل ویلیج میں تبدیل ہوچکی ہے۔ 
میں سوچتا ہوں،یہ رشتے کھوگئے، تو کچھ بھی باقی نہیں بچے گا۔ انسانی رشتوں کی Values کی نئی تعریفیں بھی تلاش کرنی ہیں۔ ایک طرف باپ بیٹی کے، عصمت دری کے واقعات بڑھے ہیں، تو ایک دلچسپ سروے یہ بھی کہتا نظر آتا ہے کہ بیٹی کے لئے باپ زیادہ سمجھدار اور Loyalثابت ہورہا ہے۔ آج کی بیٹیاں ماں کی جگہ باپ کو اپنا دوست سمجھنے لگی ہے اور اپنے ہر طرح کے معاملے بس اسی سے شیئر کرتی ہے۔ 
ایک زمانے میں بہو اور ساس کی لڑائیاں چلتی تھیں۔ ’انڈیا ٹوڈے ‘نے ایک سروے کیا تو دلچسپ بات یہ پتہ چلی کہ زیادہ ترساس اپنی بہوؤں سے زیادہ خوش ہیں۔ کیونکہ بہوئیں نہ صرف ان کے پاس رہتی ہیں بلکہ انہیں سمجھتی بھی ہیں۔ 
ایسا نہیں ہے کہ میں نے صرف بڑے شہروں کی ہی کہانیاں لکھیں۔ ایک کہانی تھی ’بچھو گھاٹی‘____ محبوبہ جب بیو بن جاتی ہے تو؟ کیا ہوا اپنا رخ بدل لیتی ہے؟ محبوبہ، بعد میں شوہر کوسنگھرش کے راستے پر چلنے کے لئے کہہ کر خود مضبوطی کی ایک ڈور بن جاتی ہے۔ محبوب کہیں ہارتا ہے۔ شوہر کہیں ٹوٹتا ہے____ مگر وہ شوہر یا محبوب میں ایک جھکا ہوا ’قدیم انسان‘ نہیں دیکھ سکتی۔ میری کہانیوں میں مرد سمجھوتہ کرنے والے تو ہو سکتے ہیں، لیکن میں عورت جیسی شے کو کسی کمزوری یا سمجھوتہ کے دائرے میں نہیں دیکھ سکتا۔ اس لئے اپنے تخلیق کار شوہر کے آگے بیوی کسی ڈھال کی طرح، تن کر سامنے آجاتی ہے۔ 
’’ہاں یہ بہت کم ہے۔ شاید تمہاری تخلیق کا مقصد بھی نہیں۔ کم سے کم یہ میرے نزدیک کوئی مقصد نہیں ہوسکتا۔ مقصد اتنا کھوکھلا___اتنا دھندلا___ جیسے پانی کی سطح پر تیرتا ہوا تیل اور تمہارے پاس آگ جلانے کے لئے صرف ایک بجھی ہوئی تیلی ہے۔  یہ دیپیکا تھی۔ اس وقت کی دیپیکا، جب ہم کالج میں تھے اور دیپیکا میرے ساتھ پڑھنے والی لڑکی۔  
’’ہر جگہ میں تمہارے خیالات سے متفق نہیں پتہ نہیں___ کیوں لگتا ہے جب تمہارے پاس کہنے کو کچھ نہیں رہ جاتا ہے۔ تب اچانک تم سوئے ہوئے طبقے کے کسی آدمی سے پتھر چلا دیتے ہو اور کہانی ختم ہو جاتی ہے___ 
___بچھو گھاٹی              
عورت کسی ٹھہری ہوئی ندی کی طرح شانت اور مرد سے زیادہ سمجھدارہوتی ہے۔ مرد، عورت سے کہیں زیادہ جذباتی اور اخلاقی طور پر جنگلی ہوتا ہے۔ ممکن ہے، یہ جنگلی پن آپ عورتوں میں بھی تلاش کرلیں۔ یہ بحث نہیں ہے، لیکن ایسی عورتوں کے لئے ان کا ’مردانا سماج‘ زیادہ ذمہ دار ہوتا ہے۔ شاید اسی لئے بچھو گھاٹی لکھتے وقت میں نے ایک سلجھی ہوئی عورت کو دیکھا تھا۔ جو ٹوٹتی نہیں۔ بکھرتی نہیں۔ مسائل تو آتی جاتی لہریں ہیں۔ وہ خوفزدہ نہیں ہوتی اور ان سب سے اس کی اپنی آئیڈیالوجی بھی متاثر نہیں ہوتی۔ بلکہ وہ شوہرکو بھی اپنے اسی روپ سے جذباتی کردیتی ہے۔ 
’’لفظ چباتے ہوئے کسی فیصلہ کن موڑ پر آکر ٹھہرا ہوں۔ ۔ ۔  اور صرف ٹھہرا ہی نہیں بلکہ مسکرابھی دیا ہوں۔ کچھ سوچ کر___ ایک پرانی بات یاد آگئی۔ دیپیکا۔ ۔ ۔  سنوگی___ یاد ہے ایک بار تم نے ہی کہا تھا۔ ۔ ۔  سپنے برے بھی تو ہوتے ہیں۔ ۔ ۔  یاد آیا؟ تم نے ہی کہ تھا کہ اس بار بار کی دھلی ہوئی ساڑی میں بھی۔ ۔ ۔  وہ مسکرا رہی ہے۔ ۔ ۔  اور اپنا آشوتوش بھی مٹّی کے آنگن میں سونے کے پلنے جیسا ہی کھیلتا ہے۔ ۔ ۔  ہاں تمہارے سوچنے میں ہی کہیں غلطی ہوگئی۔ اب لگتا ہے تم نے ٹھیک ٹھیک پہچانا تھا۔ ۔ ۔  سنگھرش کا عمر کے کسی پڑاؤ سے کوئی تعلق نہیں ہوتا۔ ۔ ۔  اور ان سے لڑنے والا کبھی بوڑھا ہو ہی نہیں سکتا۔ ۔ ۔  اور ان سے لڑتے رہنے کا یہ احساس ہی وہ خوبصورت سا خواب ہوتا ہے دیپیکا___ جو ہم نے دیکھے تھے اور جو۔ ۔ ۔ ‘‘ 
___بچھو گھاٹی                  
’مرگ نینی نے کہا کی عورت جب اندر جھانکتی ہے تو خود کو ایک تنگ دائرے میں قید محسوس کرتی ہے۔ پیدا ہوئی تو باپ کا سنسار۔ شادی کے بعد شوہر کا۔ تو پھر مرگ نینی کا سنسار کون؟ دراصل عورت کے روپ کو بٹا ہوا رکھنے میں سماج نے کوئی کسر نہیں چھوڑی ہے اور المیہ ہے کہ کچھ گھریلو قسم کی عوروں نے اسے قبول بھی کرلیا ہے لیکن جس دن وہ اپنے خیال ظاہر کرنے کے لئے آمادہ ہوں گی، اس دن اُن کے صبر کے باندھ ٹوٹیں گے اور نئی عورت کا جنم ہوگا۔ 
’’مرگ نینی کو لگتا ہے پاپا اور ان کے تعلقات کے درمیان کہیں دراڑ پڑ گئی ہے۔ 
ایک سنجیدہ خیال میں ڈوب گئی ہے مرگ نینی۔ رات جیسے جیسے سرکتی رہی، مرگ نینی گہری اداسی میں ڈوبتی چلی گئی۔ اندر صدیوں سے خاموش بیٹھے ناگ نے جیسے اسے ڈسنا شروع کردیا۔ ۔ ۔  تم کہاں ہو مرگ نینی۔ ۔ ۔  اس پورے منظر نامے میں تم کہاں ہو؟۔ ۔ ۔  شاید کہیں نہیں۔ ۔ ۔ کیا اوقات ہے تمہاری۔ ۔ ۔  کیا حیثیت۔ ۔ ۔ ؟ تمہاری اپنی شخصیت کیا ہے۔ ۔ ۔ ؟ یا بالکل ہی نہیں۔ ۔ ۔ ؟ تم صرف دوسروں پر منحصر رہی۔ ۔ ۔  یا جیتی رہی۔ ۔ ۔  شادی سے پہلے پاپا کے مذہبی خیالوں والے کٹگھرے میں۔ ۔ ۔  اور شادی کے بعد شوہر کی آزاد خیالی کے آسمان میں۔ ۔ ۔  لیکن یہ تو دوسروں کے وجود کا حصہ تھا۔ ۔ ۔  تم خود کہاں رہی مرگ نینی؟ اگر نہیں رہی تو کیوں نہیں رہی۔ ۔ ۔ ؟‘‘ 
___’مرگ نینی نے کہا‘              
مرگ نینی کے لئے صرف اپنی شناخت کافی نہیں تھی۔ اس شناخت کے آئینے میں وہ اپنے شوہر کو بھی دیکھتی ہے۔ وہ اپنے شوہر کی نہ صرف عزت کرتی ہے، بلکہ چاہتی ہے، یہی عزت سب جگہ ملے اور جب اپنے خاندان میں وہ شوہر کی شان میں کمی پاتی ہے تو ناگن سی دہاڑ اٹھتی ہے۔ 
’’مرگ نینی کو احساس ہوا، اوناش کا لہجہ پوری طرح اُبھر نہیں سکا ہے اور دن کو رات کہنے والی بے معنی جرح سے کوئی نتیجہ نہیں نکلنے والا۔اسے لگا، وہ ڈائننگ ٹیبل کسٹمس بندھی نہیں رہ سکتی۔ رشتے صرف خون کے تو نہیں ہوتے۔ آخر عبدل بھائی بھی تو ہیں۔ کیا لگتے ہیں وہ کیوں اتنی محبت دے جاتے ہیں۔ اس سے پہلے کہ اوناش کا سر، ماحول کے بوجھ کے نیچے دب جاتا، اندر سے اندر تھوڑا تھوڑا کرکے جمع ہورہے زہر کو، ایک دم سے سمیٹ کر مرگ نینی چیخ پڑی۔ ’’آخر میں کہیں ہو کہ نہیں پاپا۔ اگر ہوں تو مجھے اپنی بات کہنے کا پورا حق ہونا چاہئے۔ کل میں نہیں تھی۔ کل کیا، کبھی آج سے پہلے نہیں تھی۔ اس لئے کہ پیدا ہوئی تو آپ تھے اور آپ کے خیال تھے۔ ہمارے تو صرف پاؤں تھے، آپ جیسے چاہتے ہمیں چلایا کرتے۔ ہمیں آپ کی کسی بات کو ردّ کرنے کا حق نہیں تھا۔ غلط اگر غلط ہے تو اس کے لئے کسی منطق کی ضرورت نہیں۔اتنا مان لینا کافی ہے کہ یہ غلط ہے۔ اگر ایک مکان جل رہا ہے تو یہ پوچھنا بے معنی ہے کہ یہ کیوں جل رہا ہے۔ سب سے پہلا کام آگ بجھانا ہے۔جب دو خیالات میں زمین اور آسمان کا فرق ہو اور یہ احساس بھی ہو کہ اُنہیں ملانے کی کارروائی بیکار ہے تو۔ ۔ ۔ ؟ ایسے رشتے ٹھہریں گے تو نہیں نا۔ ۔ ۔  پھر ان رشتوں کو ڈھویا جانا کیا ضروری ہے۔ اس لئے میں ابھی سے یہ رشتہ توڑ رہی ہوں۔‘‘ 
___مرگ نینی نے کہا           
چار سال پہلے، شاید 2001 میں، میں نے ایک کہانی لکھی۔ ’بیٹی‘ بیٹی میرے لئے کسی خواب کی طرح تھی___ ’بیٹی‘___ مجھ میں سے نکلا ہوا ایک نازک عکس۔ میری بٹیادو برس تین ماہ بعد ہی اس دنیا کو چھوڑ کر رخصت ہوگئی۔ ’بیٹی‘ لکھتے ہوئے عورت کے نفسیات کے کتنے ہی پہلو نظروں میں سما گئے۔ اسی کے فوراً بعد اپنی بیٹی کو بڑا ہوتے دیکھنے کی آرزو میں ایک اور کہانی لکھ ڈالی۔ فزکس، کیمسٹری، الجبرا۔ ۔ ۔  یہ کہانی میرے لئے کسی چیلنج سے کم نہیں تھی۔ بیٹی میں لڑکی یا عورت ڈھونڈنا باپ کے لئے چیلنج سے بڑھ کر ہوتا ہے مگر میں اس میں ایک عورت تلاش کرتے ہوئے باپ کو پاکیزہ خیالات کی بلندی پر دیکھنا چاہتا تھا۔شاید اسی لئے میں نے اس کہانی کو لکھا نہیں، جیا ہے۔ 
’’بیٹی میں لڑکی کا جسم۔ میں نے بہت معمولی بات کہی ہے۔ مسز ڈھلن۔ یہ لڑکیاں کیوں آجاتی ہیں۔ بیٹی میں۔ ۔ ۔  لڑکیاں۔ پرائی لڑکیاں۔ پرائی لڑکیوں کے جسم پر، مدھومکھی کے چھتوں کی طرح، گرتی ہوئی پرائی آنکھیں۔ ۔ ۔  یہ بیٹیاں بس بیٹیاں کیوں نہیں رہتیں۔ ۔ ۔  بغیر جسم والی۔ ۔ ۔  نہیں، سنو مسز ڈھلن! قصور آپ کا نہیں___یقینا آپ میری بات نہیں سمجھ سکتیں۔ ۔ ۔ لیکن بیٹیوں میں یہ لڑکیوں والا جسم نہیں آنا چاہئے۔ ۔ ۔  ہے، نا؟‘‘ 
____فزکس، کیمسٹری، الجبرا             
باپ کے لئے پریشانی کی بات یہ ہے کہ وہ اپنی بیٹی کے بکھرے کپڑوں میں ’انڈرگارمنٹس‘ دیکھ کر لرز کیوں جاتاہوتا ہے۔ کہانی میں نیا موڑ اُس وقت آتا ہے جب پریشان باپ اپنی بیٹی کے کمرے میں پہنچتا ہے___ اور اُس کی گرد آلود میز کو دیکھتا ہے___ میز پر روشنائی بکھری ہے۔ کتابیں پھیلی ہوئیں ہیں___ وہ آہستہ سے ایک ایک کتاب اٹھا کر دیکھتا ہے۔  فزکس، کیمسٹری، الجبرا۔ ۔ ۔  انہیں چھوتے، رکھتے، سجاتے ہوئے دراصل باپ نئے احساس والے کپڑے پہن لیتا ہے___ باپ کتابیں سجا سکتا ہے۔ بیٹی کے اندرگارمنٹس دیکھ کر ڈرتا کیوں ہے؟ نفسیات کی اس بھیانک سطح پر میں جسم، روح اور رشتے کا توازن دیکھنے کا خواہشمند تھا۔ شاید اسی لئے ایک ہندستانی سماج میں اپنی تنگ ذہنیت کی وجہ سے زیادہ تر باپ مجھے کسی نفسیاتی مریض سے کم نہیں لگتے۔ اِسی لئے میں نے کہانی میں ایک خوفناک منظر کو جنم دیا تھا۔ 
’’مڈشاٹ___کلوز میں، میں ہوں۔ میں نے ہاتھ بڑھا دیا ہے اور یہ کیا___میرے ہاتھوں سے سانپ کے پھن غائب ہوگئے ہیں۔ ۔ ۔  کلوز میں میرا ہستا ہوا چہرہ۔ ۔ ۔  ڈیزولو۔ ۔ ۔ انجلی کپڑے بدل کر کمرے میں آجاتی ہے۔ ۔ ۔  سجی ہوئی میز کو پسندیدہ نظروں سے دیکھتے ہوئے مسکراتی ہے۔ ۔ ۔  I am proud of you, my papa تم نے میری میز صاف کردی۔ 
’کیوں؟‘ اس میں پراؤڈ کی بات کیا ہے؟‘ 
’ہے کیسے نہیں؟‘ 
’کیسے___؟‘ 
’میری سہیلیوں کے پاپا ایسا نہیں کرسکتے۔‘ 
___فزکس، کیمسٹری، الجبرا               
’انکیوبیٹر‘ کی عورت ایک بھٹکتی ہوئی روح ہے۔ جسے باپ کی بدنصیبی نے ایسے مرد سے باندھ دیا، جس کے پہلے سے ہی دو بچے تھے۔ سنگیت اور آرٹس میں بے حد شوق رکھنے والی ترپتی کو ایک ایسا مرد ملا تھا، جو محکمہ آثار قدیمہ میں تھا۔ شاید اسی لئے وہ ترپتی کو بھی اپنے ’دماغ‘ کے آثار قدیمہ کا مرکز میں دیکھنے کا خواہشمند تھا۔ لیکن تیزی سے بدلتے واقعات میں ایک دن ترپتی ایک انکیوبیٹر میں ایسے بچے کو دیکھ لیتی ہے، جو ابھی بنا نہیں، لیکن بننے جارہا ہے___ ترپتی یکایک ہی نئی الجھنوں کا شکار ہوتی ہے۔ 
’’ماں کے پیٹ یعنی Womb۔ ۔ ۔  جہاں نو مہینہ تک بچے کے روپ میں ایک مرد سڑتا ہے___ پتہ ہے۔ میرے شوہر تک جب اس نمائش کی بات پہنچی تو وہ پانچ مہینے تک مجھ سے غصّہ رہے تھے۔ بات چیت کمپلیٹلی بند۔ آپ دکھانا ہی چاہتے ہیں تو وہ جگہ کیوں نہیں دکھاتے جہاں سے تخلیق، یعنی ایک عورت Createrبنتی ہے۔ تخلیق کرنے والی۔ مرد کو جننے والی۔ اب یہاں دیکھئے نا۔ ۔ ۔ ‘‘ 
___انکیوبیٹر                
اُسے لگتا ہے، نئی تہذیب فیوژن کی دین ہے۔ جہاں کچھ بھی اوریجنل باقی نہیں ہے۔ وہ بھی ایک تصنّع کے ساتھ جی رہی تھی۔ ان تمام ہیبت ناک حالات کے باوجود مجھے ترپتی کو مغموم دکھانے کی خواہش بالکل نہیں تھی۔ اس لئے کہ میں عورت کو دکھی اور مظلوم دیکھ ہی نہیں سکتا۔ 
’’بہلانے آئی تھی خود کو۔ مگر بور۔ ۔ ۔  انڈین اوشن کے اس بینڈ کو دیکھا تم نے۔ ۔ ۔ ، اس کے لہجے میں کڑواہٹ تھی۔ ۔ ۔  فن مر گیا ہے۔ ہم دو تہذیبوں کو ملا دینا چاہتے ہیں۔ یہ سب کیا ہے؟ ایک جھوٹا تماشا۔ تمہیں لکھنا چاہئے۔ ہندستانی سروں کا یہ کیسا میل ہے۔ جاز، ریگے، راک، پاپ اور ہندستانی تہذیب کا بریک فاسٹ ملا دیا۔ مکسچر تیار۔ کلچرل موٹف کو نئے ماڈرن ڈھانچہ میں ڈھال دیا اور نیوجنریشن کے سامنے پروس دیا۔ یہی ’فیوژن‘ ہے۔ ۔ ۔  سکڑتی سمٹتی دنیا کو، پاگل بنادینے والی میوزک کمپنیوں کا دیا ہوا غیر ملکی تحفہ___‘‘ 
___انکیوبیٹر             
انکیوبیٹر مجھے عورت پر لکھی جانے والی، زندگی کی چند بہترین کہانیوں میں سے ایک لگتی ہے۔ کیونکہ اس کہانی میں، میں نے عورت کے اندر کی خوبصورت کو دیکھنے کی کوشش کی تھی۔ آرٹس کی خوبصورتی، جو کہ حقیقت میں عورت کے اندر ہے۔ اس میں سنگیت ہے کیونکہ  عورت ایک ’مدھر سنگیت‘ کی طرح ہے۔ اس میں مقناطیسی لہریں ہیں، سمندر سی طاقت کا احساس ہے۔ دکھ کے بھنور بھی ہیں۔ لیکن آخر تک اُسے انکیوبیٹر سے باہر ہی دیکھنا چاہتا ہوں۔ اپنے آرٹ اور سنگیت کی دنیا میں۔ 
’’ہے نا۔ ۔ ۔  میں نے کہا تھا۔ وہ بن رہی ہے___‘میں نے ترپتی کا ہاتھ زور سے تھام لیا۔ ۔ ۔  یاد ہے ترپتی۔ میں نے کہا تھا، عورت ہر بار بننے کے عمل میں ہوتی ہے___ ایک بے چین روح۔ ۔ ۔  ایک یونانی ’دنت کتھا‘ میں پڑھا تھا___عورت کی جون میں داخل ہونے سے پہلے، روح دھرتی کی سوپریکرمائیں پوری کرتی ہے۔ کبھی آرٹ اور کبھی۔ ۔ ۔ ‘ 
ترپتی میری طرف تیزی سے مڑی۔ ہنستے ہوئے بولی۔ ۔ ۔  
’سنو۔ اس انکیوبیٹر میں مینن کو ڈال دوں؟‘ 
’نہیں۔‘ 
میرا لہجہ نپا تلا تھا۔ ۔ ۔  سب سے پہلے ابھی تمہیں اس انکیوبیٹر سے باہر نکلنا ہے۔‘‘ 
___انکیوبیٹر             
’لینڈ اسکیپ کے گھوڑے، لکھتے ہوئے بھی میں انکیوبیٹر یا آرٹ کی خوبصورتی سے باہر نہیں نکل پایا۔ ایک جگمگاتی ہوئی، طلسمی عورت میرے وجود پر حاوی تھی۔ جو ہواؤں میں رقص کرتی تھی۔ ۔ ۔  جس کے زلف لہراتے تھے۔ جو ’پری لوک‘ کی اپسرا کی طرح تھی۔ بے حد عام عورت کا کوئی تصور دراصل میرے لئے ہے ہی نہیں۔ میں تو اُسے آرٹ اور سنگیت کے درپن میں دیکھتا آیا تھا۔اسی لئے لینڈ اسکیپ میں، میں نے عورت کا ایک نیا کردار گڑھا___ طاقتور، ماڈرن اور مردوں کی بنا قید سے الگ آزاد___ 
’’کمرے میں ٹپ ٹپ بارش رک چکی تھی۔ 
’’برسوں پہلے موہن جوداڑو کی کھدائی سے___تمہیں یاد ہے۔ ۔ ۔  سفید چادر میں اس کے ہلتے پاؤں نے میرے ننگے پاؤں پر اپنا مسلسل بوجھ ڈال دیا تھا___تمہیں یاد ہے حسین وہ آرکائیو والوں کے لئے ایک انوکھی، قیمتی اور مہنگی چیز تھی۔ مجھے یاد کرنے دو۔ ۔ ۔  ایک عظیم بھینسا، راکچھس جیسا۔ ۔ ۔  اور بڑی بڑی سینگیں۔ ۔ ۔  لیکن چھوٹا سر۔ ۔ ۔  دو نکیلی سینگیں آسمان سے باتیں کررہی تھی۔ ۔ ۔  میں نے یہ تصویر کسی امریکن میگزین میں دیکھی تھی۔ ۔ ۔  لیکن، مجھے یاد رہ گئی۔ پتہ ہے، وہ عظیم بھینسا کون تھا، وہ تم تھے حسین! 
وہ اچھلی۔ ۔ ۔  سفید چادر اس کے اجلے نرم ملائم بدن سے پھسل کر اس کی جانگھوں تک چلی گئی تھی___’’تم اس وقت بھی تھے۔ موہن جوداڑو کی تہذیب میں ایک عظیم بھینسے کی صورت میں۔ لیکن اس وقت میں کہاں تھی حسین۔ ۔ ۔ ؟‘‘وہ تار کول کی طرح میرے بدن پر پھسل رہی تھی۔ ۔ ۔  ’’میں بن رہی تھی شاید۔ ۔ ۔  ہر بار بننے کے عمل میں تھی۔ کئی صدی قبل یونان میں۔ ۔ ۔  کبھی ’پارتھانیان‘ کے آدھے گھوڑے، آدھے انسانی مجسمے کی صورت۔ ۔ ۔  کبھی وینس اور ’اپالو‘ کی پینٹنگ میں۔ ۔ ۔ کبھی لیونازڈوی ونپچی کی مونالزا اور جن آف راکس، دی میڈونا اینڈ چائلڈ اور باچنیوز میں۔ ۔ ۔  اور کبھی رافل، رمبراں اور جان اور میر کی تصویروں میں۔ ۔ ۔ ‘‘  
___لینڈ اسکیپ کے گھوڑے             
لیکن یہ مت بھولئے کہ عورت انتہائی ’پُراسرار‘ شئے ہے۔ دنیا کے تمام جادوئی کرشمہ سے زیادہ پُراسرار___ اور یہ ’راز‘ اس وقت زیادہ گہرا ہوجاتا ہے، جب عورت پیار میں ڈوبی ہو۔ سنسار میں آج تک عورت کے پریم کا سراغ نہیں لگایا جاسکا۔ وہ سدا سے ایک ناسمجھنے والی پہیلی کی طرح رہی ہے۔ شاید اسی لے اس کے نام سے اناّ کارنینا، مادام بواری اور کبھی لولیتا جیسے کردار اسی تلاش یا اسے سمجھنے کی کوشش میں جنم لیتے رہے ہیں۔ لینڈ اسکیپ کے گھوڑے کا انجام میرے لئے کافی مشکل تھا۔  20برس بعد، دنیا دل چکی ہے۔ پریمی، اپنی پریمیکا سے ملنے آتا ہے___ 
’’دروازہ کھولنے والی وہی تھی۔ ۔ ۔  وہ ذرا سی بجھ گئی تھی___ لیکن 20-22 برس کے فاصلے کو بہت زیادہ اس میں محسوس کیا جاسکتا تھا۔ ۔ ۔  اس نے ’ول پال‘ کی پینٹنگ کی طرح بہتے ہوئے پانی اور بہتی ہوئی ہوا کو ہاتھ کے اشارے سے، آدھے میں ہی روک رکھا تھا___مجھے دیکھ کر اُسے ذرا بھی تعجب نہیں تھا___ یہ سب کچھ ایسا تھا جیسے میں اپنے ہی گھر میں، صبح آفس سے گیا گیا شام کو واپس گھر لوٹ آیا تھا۔ ہاں، اُس کی آنکھیں تھکی تھکی تھیں۔ لیکن ان آنکھوں میں اس نے ایک لمبا انتظار رکھ دیا تھا___تو اس نے دروازہ کھولا۔ میری طرف دیکھا اور میرا، آخری ملاقات میں بولا گیا، میرا ہی جملہ میرے سامنے رکھ دیا۔ ۔ ۔ ’’آواگون کو مانتی ہوں۔ ہم پہلے بھی ملے تھے اور ہم پھر مل رہے ہیں۔‘‘ 
___لینڈ اسکیپ کے گھوڑے         
’فریج میں عورت‘ میری اپنی کہانیوں میں مجھے بہت زیادہ پسند ہے۔ کسی عورت کا محض تصور آپ میں ایک نئی اُمنگ جگا سکتا ہے۔ عورت ہر بار آپ کے خیالوں پر کسی خوشبو سی مہکتی ہوئی پھیل جاتی ہے۔ اس کے بغیر زندگی کا تصور ادھورا ہے۔ نربھئے چودھری کی زندگی میں تھا ہی کیا؟ بہار سے دلّی آتے ہوئے سارے سپنے خزاں میں بدل چکے تھے۔ کام کی تلاش میں بھٹکتے بھٹکتے دوردرشن کے لئے پروگرام بنانے والے ایک پروڈیوسر کا سہارا تو ملتا ہے۔ لیکن پیسہ وہاں بھی نہیں ملتا۔ ہاں، ایک دن پروڈیوسر کی کوٹھی پر رکھا ہوا پرانا ’فریج‘ علاء الدین کے بوتل کی طرح نربھے کے گھر آجاتا ہے۔ رات تھکا ہارا نربھے گھر آتا ہے تو تالاکھولنے، اپنے کمرے میں داخل ہونے تک وہ سن سے رہ جاتا ہے۔ 
’’وہاں روشنی تھی۔ روشنی کے دائرے میں ایک بلا کی قیامت کھڑی تھی___ قیامت کے بدن پر کپڑے بھی قیامت کے تھے۔ چہرہ ایسا کہ خوبصورتی نے اپنی حدوں کو چھولیا ہے۔ ۔ ۔  بس اس سے زیادہ نہیں۔ ۔ ۔  بدن کے نقوش اتنے تیکھے کہ دنیا کی ساری حسین عورتوں کے بدن بھی شرما جائیں___ کپڑے اتنے باریک کہ شاہی مخمل وکم خواب کہ خزانے بھی ماند پڑ جائیں۔ 
اپنے نربھے چودھری کافی ہکلا رہے تھے۔ 
___’کہاں۔ ۔ ۔  کہاں سے آئی ہو؟‘ 
’وہاں۔ فریج سے!‘ 
___’فریج سے؟‘ 
___’ہاں۔ ۔ ۔ ‘ 
___’کیوں۔ ۔ ۔ ؟‘ 
’کیوں!‘___عورت کے ہونٹوں پر بلاخیز مسکراہٹ تھی۔ ۔ ۔  ’بوتل سے جن آسکتا ہے۔ فریج سے عورت نہیں آسکتی! 
___’لیکن کیوں آئی ہو؟‘ 
جواب میں عجیب سنی بے تکلفی شامل تھی۔ 
___’تمہارے لئے۔‘ 
___فریج میں عورت             
میں نے پہلے بھی کہا ہے۔ عورت میرے لئے پہیلی ہے۔ دنیا کی سب سے خوبصورت فنتاسی۔ اسی لئے عورت کے بغیر، میرا ماننا ہے کوئی کہانی لکھی ہی نہیں جاسکتی۔ عورت ایک ایسی فنتاسی ہے، جس کے راز کو بار بار کھولتے ادھیڑتے ہوئے مجھے تخلیقی سرشاری کا احساس ہوتا ہے۔ نربھے کی زندگی میں، فریج سے آنے والی عورت ایک نئی فنتاسی کو لے کر آتی ہے۔ وہ اس کا کمرہ سجاتی ہے۔ دیواروں پر رنگ برنگی پینٹنگس لگاتی ہے۔ عورت ایک قیمتی کوہ نور ہیرے کی طرح ہے۔جو اپنی حفاظت کی گارنٹی مانگتی ہے۔ 
’’اس لئے کہ عورت خواب دیکھ رہی ہے۔ ۔ ۔  جانتے ہو۔ ۔ ۔  ناریوفو نے یہ غیرمعمولی پینٹنگ کب بنائی تھی؟ 1942کے آس پاس۔ جب تم دنیا کو دوسرے عالمی جنگ میں جھونک چکے تھے۔ کیا نہیں۔ ۔ ۔ ؟ یاد آیا اور خود تم لوگ کیا تھے۔ ۔ ۔  آزادی مانگ رہے تھے۔ بھکاریوں کی طرح۔ ۔ ۔  مٹھی بھر لوگ جو تمہارے گھر پر قبضہ کرچکے تھے۔ تم اُن سے چلے جانے کی مانگ کررہے تھے۔ ۔ ۔  ہے نا، وہ بھی بھکاریوں کی طرح۔ ۔ ۔ ایسے ہی ہو تم۔ ۔ ۔  اُس نے ٹھنڈا سانس بھرا۔ ۔ ۔  ایک پُراسرار مہذب شہر کی تعمیر کرنے والے اور جھوٹی جذباتیت کا استقبال کرنے والے۔ ۔ ۔  ہے نا۔ ۔ ۔  وہ کہتے کہتے پھر ہنسی۔ ۔ ۔  
’’لیکن یہ سب تم۔ ۔ ۔ ؟‘‘ 
’’تمہارے لئے لائی ہوں۔ گھبراؤ مت۔ چوری نہیں کرسکتی۔ ۔ ۔  بازار سے لائی ہوں؟‘‘ 
۔ ۔ ۔ ’’تم بازار گئی تھی؟‘‘ 
۔ ۔ ۔ ’ہاں، کیوں؟‘ 
۔ ۔ ۔ ’نہیں میں سمجھ رہا تھا۔ ۔ ۔ ‘ 
۔ ۔ ۔ ’تم زیادہ سمجھنے کی کوشش مت کیا کرو۔ ۔ ۔  سنو مجھے اس طرح گندے میں رہنا پسند نہیں ہے۔ ۔ ۔  سنا تم نے۔ اس لئے میں صفائی کی۔ ۔ ۔  عطر کا چھڑکاؤ کیا۔ ۔ ۔  دیواروں پر پینٹنگ لگائی۔ پھر تمہارے آنے کی راہ تکنے لگی اور تم آگئے۔ ۔ ۔ ‘‘ 
___فریج میں عورت         
لیکن فریج میں عورت کی فنتاسی یہیں ختم نہیں ہوتی۔ فریج والی عورت نربھے کی شخصیت میں خوشگوار تبدیلی پیدا کرتی ہے۔ اس میں بغاوت کے بیج پھوٹنے لگتے ہیں۔ اب وہ اپنے پروڈیوسر سے اپنے حقوق کی لڑائی لڑنا چاہتا ہے، کیونکہ نربھے ہر حالت میں یہی چاہتا ہے کہ وہ فریج والی عورت اُسے چھوڑ کر نہیں جائے۔ وہ ہمیشہ اس کے ساتھ رہے اور اس کا حوصلہ بڑھاتی رہے لیکن اچانک فریج والی عورت اس کے سامنے ایک شرط رکھ دیتی ہے۔ 
’’سنو۔اب میرے پاس پیسے نہیں ہیں۔ آواز میں تھرتھراہٹ تھی۔ ۔ ۔  ہاں پیسے۔ جو تھے سب ختم ہوگئے۔ پینٹنگس۔ ۔ ۔  عطر، چادریں اور۔ ۔ ۔  جو پیسے تھے وہ تمہارے گھر کی خریداری میں لگ گئے۔ ۔ ۔  
’مجھے چاہتے ہو تم۔‘ 
’ہاں۔‘ 
’میری سانسوں سے پیار ہے؟‘ 
’ہاں۔‘ 
’میرے جسم سے؟‘ 
’ہاں۔‘ 
’اورمجھ سے‘ 
’ہاں‘ 
’اور یہ بھی چاہتے ہو کہ میں کہیں نہیں جاؤں۔ میں ہمیشہ تمہارے پاس رہوں‘ 
’ہاں‘ 
’تو پھر تمہیں میرا خیال رکھنا ہوگا۔‘ 
وہ اپنے بدن کی، بے کراں موجوں کو سنبھالے اس کے بدن کے ساحل سے ہٹ گئی تھی۔ ۔ ۔  
’سمجھ رہے ہو نا‘ نربھے چودھری۔ ۔ ۔  تمہیں میرا خیال رکھنا ہوگا‘___ 
وہ آئینے کے سامنے کھڑی اپنی ریشمی ساڑی کی شکنوں میں کھو گئی تھی___ 
’’تمہیں مجھے خوش رکھنا ہوگا۔ میری۔ ۔ ۔  میری فرمائش پوری کرنی ہوگی۔ ۔ ۔  سن رہے ہو نربھے چودھری۔ ۔ ۔  میرے لئے۔ ۔ ۔ ‘ 
اس کی نقرئی، لڑکھڑاتی آواز کا جل ترنگ کمرے میں گونج رہا تھا۔ ۔ ۔  
’سوچو میں۔ ۔ ۔  ڈھل جاؤں تو؟ میں جیسی ہوں، ویسی نظر نہ آؤں تو___یہ سب کچھ تم پر ہے نربھے چودھری۔ ۔ ۔  تم پر___مجھے خوبصورتی پسند ہے۔ ۔ ۔  میرے لئے خوشبوؤں کا خزانہ لے آؤ___ میرے لئے تم بھی اپنے آپ کو بدلو گے نربھے چودھری۔ ۔ ۔  بدلو گے نا۔ ۔ ۔ ؟ خوشبو کو، خوشبو اور ایک خوبصورت جسم کو، ایک خوبصورت جسم کی چاہت ہوتی ہے۔ ۔ ۔  میرے لئے تم یہ سب کروگے نا، نربھے چودھری، ورنہ۔ ۔ ۔  ورنہ۔ ۔ ۔ ‘‘ 
___فریج میں عورت         
میں اس کہانی کے اختتام کے لئے بھی ذمہ دار نربھے چودھری کو ہی مانتا ہوں کیونکہ جب ہمارے سپنے پورے ہونے لگتے ہیں تو غیبی طاقتیں فریج کو اٹھاکر لے جاتی ہیں۔ 
میری ایک کہانی تھی بیٹی۔ جیسا میں بتاچکا ہوں۔ یہ کہانی میں نے اپنی بٹیا کو سامنے رکھ کر لکھی۔ جو دنیا کے لئے نہیں ہے۔ مگر میرے لئے ہے۔ ایک تصوراتی کہانی چنی میں نے___ بٹیا کے آنے کے بعد کیا شوہر بیوی کے رشتوں میں گرہن لگ جاتا ہے۔ اس کے لئے اپنے زمانے اور آج کی ’بیٹی‘ کا محاکمہ ضروری تھا۔ 
’’بیٹی باپ سے ڈرتی تھی، اس کے برعکس ماں کو اپنا دوست سمجھتی تھی___ماں بیٹی سے ڈرتی تھی، اس لئے کہ بیٹی دنوں دن تاڑ جتنی لمبی ہوتی جارہی تھی۔ ۔ ۔ باپ کو بیٹی سے بالکل ڈر نہیں لگتا تھا۔ اس لئے کہ باپ مصروف رہتا تھا___اس لئے کہ باپ کا زیادہ وقت اپنے کاروباری قسم کے لوگوں کے پاس گزرتا تھا اور اس لئے کہ بہت تھوڑے سے وقت میں، جو باپ اکثر اپنی بیٹی کے لئے چرا لیا کرتا تھا اور باپ یہ لمحے اپنی بیٹی کے ساتھ ہی گزارنا پسند کرتا تھا___یہ اور بات تھی کہ یہ لمحے سال میں کبھی کبھی ہی باپ کو حاصل ہوتے تھے۔‘‘ 
___بیٹی           
وقت کے ساتھ بیٹیاں، ماں سے زیادہ باپ کی دوست بن چکی ہیں۔ بیٹیاں، ما ں سے زیادہ باپ سے شیئر کرتی ہیں۔ یہاں تک کہ اپنی محبت کے رشتوں پر بھی وہ باپ سے آزادانہ گفتگو کرسکتی ہیں۔ آج کا باپ زیادہ پریکٹیکل اور بیٹی کو اچھائی، برائی سمجھانے کے قابل ہے، لیکن باپ چاہتا ہے___کہ بیٹی دنیا کو سمجھے اور اس کے لئے محبت کرنا ضروری ہے۔ 
’’بیٹی حیران تھی۔ ۔ ۔  جیسے بہت سے پلاش کے پھول اس کی ننھی منی ہتھیلیوں میں جاکر رنگ بن گئے ہوں۔ ۔ ۔  رنگ۔ ۔ ۔  پھر اس نے آدھے رنگوں رنگوں کو اپنی ہتھیلیوں سے کھرچ دیا۔ ۔ ۔  
’تو اس کا مطلب؟‘ 
’باپ برسوں بعد اپنی بیٹی سے شیئر کررہا تھا۔‘ 
’ہاں۔‘ 
’تو تم آدھا ہنستی ہو اور آدھا تمہاری ماں کی تحویل میں ہے۔‘ 
’ہاں۔‘ 
پھر تم مکمل کہاں رہ گئیں۔ ۔ ۔  آدھا آدھا۔ ۔ ۔  بڑے ہونے سے اُڑنے تک___بچپن سے جوانی اور جسم سے روح تک۔ ۔ ۔  گھر سے کالج اور کالج سے گھر تک___ آنکھوں سے مسکراہٹ اور مسکراہٹ سے خواب تک۔ ۔ ۔  
’ہاں‘ 
’راتیں۔ ۔ ۔  پُراسرار راتیں۔ ۔ ۔  تمہیں پتہ ہے___تم ایک حسین زندگی کا صرف آدھا لطف لے رہی ہو___ ایک بے حد خوبصورت سنسنار کے صرف آدھے حصّے کو تمہاری آنکھیں چھورہی ہیں___جبکہ۔ ۔ ۔ ‘ 
باپ اُداس تھا۔ ۔ ۔  
’تم نے پریم کیا ہے۔ ۔ ۔ ؟‘ 
واپس لوٹنے سے پہلے باپ کا جملہ نپا تلا تھا۔ ۔ ۔  ’پریم آدھا نہیں ہوتا۔ پریم پورا ہوتا ہے۔ ۔ ۔  اور تم عمر کے اس حصے میں ہو، جہاں تمہیں پریم کے احساس سے۔ ۔ ۔  یعنی میرا مطلب تو تم سمجھ رہی ہونا۔ ۔ ۔  
___بیٹی         
سچ تو یہ ہے کہ مجھے اس کہانی کا انجام لکھتے ہوئے تکلیف ہوئی۔ کیا میری بیٹی بھی، گھر چھوڑکر چلی جائے تو میں اسے نظر انداز کردوں گا۔ کہانی کے آخر میں باپ، اسے پہچان کر بھی نہیں پہچان پاتا۔ لیکن، اسی کا ایک پہلو ہے کہ باپ چاہتا ہے، کہ وہ اپنی آزاد دنیا کا استقبال خود کرے۔ کیونکہ وہ بڑی اور سمجھدار ہوچکی ہے۔ میں نے یہی سوچا تھا۔ ایک ’آدرش‘ بیٹی کے لئے میں کہیں جوابدہ یا بوجھ نہیں بنوں گا۔ اس ’آدرش‘ کو میں ہندستانی سماج کی حدوں میں نہیں، بلکہ جدیدیت کے تقاضوں میں دیکھتا ہوں اور سے مجھے، کہیں سے بھی گھبراہٹ نہیں ہوتی۔ 
’’4،اسکیم پارلے___ماؤنٹ روڈ سے ذرا آگے___تھرڈلین۔ مسٹر آئی جے کے۔ ۔ ۔  ریسیڈنس نمبر۔ ۔ ۔ ‘ کہتے کہتے وہ ٹھہر گئی ہے۔ ایک زمانہ میں یہاں ان کی بیٹی رہتی تھی۔‘‘ 
ماں نے پیار سے دروازہ بند کرتے ہوئے جواب دیا___ 
’آپ کو غلط فہمی ہوئی ہے۔ ۔ ۔  اب وہ یہاں نہیں رہتی۔ ۔ ۔ ‘  
بیٹی نے انجانے راستوں پر ٹھٹھرتی ہوئی کہرے کی صبح، اپنے قدموں کو ڈالتے ہوئے ماں کا جملہ پورا کیا۔ ۔ ۔  
’کیونکہ اس نے اپنی آزادی خریدلی ہے اب وہ کہیں اور رہتی ہے۔‘‘ 
___بیٹی         
’پانی:اندر اندر گھاس‘ اور نئی کہانی ’’ڈراکیولا‘‘ تک میں عورت کو سہمے ہوئے ’جانور‘کی طرح نہیں دیکھ سکتا تھا۔ شاید اس لئے کہ خدا کی اس ’بے مثال تخلیق‘ کو میں کسی قید خانے میں گھٹتے ہوئے یا مسلسل استحصال کا شکار ہوتے ہوئے برداشت نہیں کر سکتاتھا___ 
جیسی وہ ہے، 
آپ اسے ویسا کیوں نہیں دیکھتے، 
ایک جادو/ 
ایک طلسم کی طرح/ 
کہ اس طلسم میں ہزاروں کہانیاں ہیں/ 
اور شاید اسی لئے کسی بزدل، مظلوم عورت کا کوئی تصور، آپ کو میری کہانیوں میں نہیں ملے گا۔ میں نے ہر بار اُسے مضبوطی کے ساتھ جیا ہے۔ Female Foeticide یعنی نسائی نطفے کے قتل اور ہزار اُداس کرنے والی کہانیوں کے باوجود میں ہر بار عورت میں امید اور یقین کی ایک ’نئی عورت‘ کو بہرصورت تلاش کرنے میں کامیاب ہو ہی جاتا ہوں۔ یہ نئی عورت نہ صرف میری مضبوطی کی علامت ہے بلکہ میری کہانیوں کی مضبوطی بھی۔
***




فراق اور ہندوستانی تہذیب۔۔ رباعیوں کے آئینے میں

ڈاکٹر سلمیٰ شاہین

یہ بات تو سب جانتے ہیں کہ فراق کی شاعری کی داخلی فضااور اسلوب و انداز اردوکے دوسرے ممتاز شاعروں سے مختلف ہے لیکن کیوں مختلف ہے؟ اس کا تجزیہ اورمطالعہ بہت کم ہواہے۔ ہربڑے شاعرکی طرح فراق نے بھی انسانی زندگی اورتہذیب کے مظاہر پر غوروخوض کیاہے اوراپنے افکار کوپیکر محسوس بناکر شاعری کے روپ میں پیش کیا ہے ۔ میری دانست میں ان کی شاعری کی منفرد پہچان کا ایک سبب تہذیب کے بارے میں ان  کا نظریہ ہے۔
آج جب ہندوستان میں ویدک زمانے کی قدیم ہندوتہذیب کے احیا پر زور دیاجارہاہے اوراسی کواصل ہندوستانی تہذیب کے نام پرسارے ملک میں نافذ کرنے کے منصوبے بنائے جارہے ہیں فراق جیسے بلندقامت دانشوروں کاہندوستانی تہذیب کاتصورایک نئی معنویت حاصل کرلیتا ہے۔ وہ یہ جانتے ہیں کہ کوئی تہذیب خالص نہیں ہوتی، مختلف تہذیبوں کی آمیزش اورپیوندکاری سے قومی تہذیبیں نشوونماپاتی ہیں، اس میں عروج و زوال بھی آتے ہیں۔ فراق نے کہاہے:
صحرا میں زماں و مکاں کے کھو جاتی ہیں
صدیوں بیدار رہ کے سو جاتی ہیں
اکثر سوچا کیا ہوں خلوت میں فراق
تہذیبیں کیوں غروب ہوجاتی ہیں
ہندوستان میں قدیم دراوڑی تہذیب جس نے ہڑپہ اورموہن جودارو جیسے شہروں کی تعمیر میں اپناعروج دیکھاآخر تباہ ہوگئیں۔ آریوں کی آمد کے بعد ویدک تہذیب کاآغازہوا۔ اس عہدمیں سنسکرت زبان میں ویدوں اور اعلیٰ پایہ کے ادب کی تخلیق عمل میں آئی۔ دوسرے علوم کی ترقی بھی ہوئی لیکن ذات پات کے بندھنوں اور دراوڑوں یعنی دلت ذات پرمظالم نے اس تہذیب کوبھی کھوکھلا کردیااور پھرمہاتمابدھ کی وفات (۵۴۴ق م)سے شمالی ہندوستان میں برہمنی نظام کے زوال اوربدھ مت کی تہذیب نے عروج پایا۔ کنشکا، اشوک اورہرش وردھن نے بدھ مت کوترقی کی انتہائی منزلوں تک پہنچایا۔ چین، منگولیا، تبت اوروسط ایشیاتک انسانی مساوات ، اہنسا اورامن وآشتی کے اس دھرم نے ہمہ گیر مقبولیت حاصل کی۔ آخرکار برہمنیت نے جسے اس زمانے کاہندتوکہاجائے پھرکروٹ لی۔ لاکھوں بدھ مت کے ماننے والوں کاقتل عام ہوااور وہ ہندوستان سے ہجرت کرنے پر مجبور ہوئے اوران کی اپنی سرزمین پران کی تہذیب نے تقریباً دم توڑ دیا۔ بارہویں صدی میں شمال مغرب سے اس ملک میں فارسی اورترکی بولنے والے مسلمان واردہوئے۔ انھوں نے اس ملک کی زوال آمادہ تہذیبی اکائیوں میں مل کر انھیں نئی قوت دی۔ فراق نے سچ کہا ہے:
سرزمین ہند پر اقوام عالم کے فراق
قافلے بنتے گئے ہندوستاں بنتا گیا
اوران نئے دھاروں نے ہندوستان کی مشترکہ ہندوستانی تہذیب کونئی قوت، نئی فکر، نیاجمالیاتی مزاج دیا۔ فراق کی شخصیت اور شاعری اسی مشترکہ ہندوستانی تہذیب سے شرابورہے۔ انھوں نے شہروں میں رہنے والے اشرافیہ کی تہذیب کوہندوستانی تہذیب کانام نہیں دیا۔ بلکہ گاؤں، قصبوں اورشہروں کے عوام کی زندگی کوروشن بنانے والی تہذیب کاعرفان حاصل کیا۔ ایک رباعی میں کہتے ہیں:
کچھ نظریے ہیں تمدن کی بنا
تاریخ، تصادم انھیں آدرشوں کا
تہذیب کو ہے اپنے سے ہی خطرہ یعنی
ہے نقص فکریات، پیغام قضا
یعنی جب کسی تہذیب کافکری نظام بوسیدہ اور مردہ ہوجاتاہے تو وہ نئے فکری دھاروں کے لیے جگہ بنادیتاہے۔ لیکن ہرتہذیب کے پس منظر میں ہندوستانی تہذیب کے نقوش کواجاگرکیاہے:
سانچی کے فنکار، اجنتا کے قلم کار
وہ تاج محل حسن کا وہ جادوئے بیدار
عہد قطب الدین کا فلک بوس وہ مینار
دنیا کو اک آئینہ تہذیب کریں گے
ہم زندہ تھے، زندہ ہیں، زندہ رہیں گے
فراق اس مشترکہ تہذیب پرفخرکرتے ہیں جس کوفروغ دینے میں وسط ایشیا اور ایران سے آئے ہوئے تہذیبی دھاروں نے اہم روال اداکیا۔ ان کے خیال میں یہی وہ تواناتہذیب ہے جومستقبل کی تہذیبی ترقیوں کی ضمانت ہوگی۔
ایک رباعی میں فراق ہندوستانی تہذیب اوراخلاق دونوں کو حیات اجتماعی کی دین قراردیتے ہیں اورس پراصرار کرتے ہیں کہ اسے فرقوں اور طبقوں میں تقسیم نہیں کیاجاسکتاہے۔ ان کے خیال میں عورت تہذیب بشر کی روح رواں ہے وہ تخلیق اورحسن کی علامت ہے۔’’روپ‘‘ کی رباعیوں میں انھوں نے ہندوستانی عورت کے حوالے سے ہندوستان کی عوامی تہذیب کے رنگارنگ مظاہر کودریافت کیاہے۔ اردو کی کلاسیکی شاعری میں عورت ایک بے وفا ہرجائی یاپھر ایک طوائف کے روپ میں نظرآتی ہے۔ مومن اور حسرت جیسے چندشاعروں کے یہاں ایک پردہ نشین مجبوبہ کی جھلکیاں بھی ملتی ہیں لیکن صرف جھلکیاں۔ اس لیے کہ وہ جاگیرداری اور متوسط طبقہ کے رسم ورواج میں جکڑی ہوتی ہے۔ ایک بیاہتاعورت کے جذبات اس کا کھلا کھلابے پایاں حسن، گھریلوماحول اوررسم وروج میں اس کاحصہ۔ شوہر کی جوانی میں اس کاغم، اس کی شرم وحیا، اس کے دکھ درد، اس کی بے نام مسرتیں اورمحرومیاں۔ اس کے سہانے خواب اوراندیشے اردوشاعری کا دامن ہندوستانی تہذیب کی انمول کہکشاں سے خالی تھا جسے فراق نے پر کیا اور اس کے بعد اس روایت کو جاں نثاراخترنے ’’گھرآنگن‘‘ کی رباعیوں میں آگے بڑھایا۔
ہندوستانی تہذیب کاایک نیااورروشن تصور فراق کی ان رباعیوں کے ذریعہ اردوشاعری میں داخل ہوااوراس کی ایک جاندار روایت بن گیا۔ اس کی ان گنت پرچھائیاں ان کی غزل شاعری میں بھی دیکھی جاسکتی ہیں۔ میں صرف چندرباعیاں نقل کررہی ہوں جس میں اس نودریافت تہذیب کی کھڑکیاں کھلتی نظرآتی ہیں:
کس پیار سے دے رہی ہے بیٹھی لوری
ہلتی ہے سندول بانہہ گوری گوری
ماتھے پہ سہاگ، آنکھ میں رس ہاتھوں میں
بچے کے ہنڈولے کی چمکتی ڈوری
 آنسو بھرے بھرے وہ نینا رس کے
ساجن کب اے سکھی تھے اپنے بس کے
یہ چاندنی رات یہ برہ کی پیڑا
جس طرح الٹ گئی ہو ناگن ڈس کے
 پریمی کو بخار کھل نہیں سکتی ہے پلک
بیٹھی ہے سرہانے، ماند مکھڑے کی دمک
جلتی ہوئی پیشانی پر رکھ دیتی ہے ہاتھ
پڑجاتی ہے بیمار کے دل میں ٹھنڈک
ہندوستانی عورت کے بے شمار روپ فراق کی رباعیوں میں اپنا جلوہ دکھاتے ہیں۔ گاؤں، گھرآنگن، کھیتوں باغوں میں کام کرتی ہوئی کنواریاں۔ برہ کی اگنی میں جلتی ہوئی، ساجن کے پہلومیں نشاط آفریں لمحے گزارتی ہوئی۔ ہندوستانی ناری اپنے سارے حسن وجمال کے ساتھ فراق کے یہاں نظرآتی ہے۔ علامہ اقبال نے کہاتھاکہ دنیاسے ایران و مصروروم کی قدیم تہذیبیں مٹ گئیں لیکن ہندوستان میں آج بھی یہ تہذیب اپنے جلال وجمال کے ساتھ زندہ ہے اوروہ بڑی حد تک مشترکہ تہذیب کے رسم ورواج کاایک زندہ حصہ بن چکی ہے۔ شادی بیاہ کی رسمیں، بچہ کی ولادت اوراس کی پرورش۔ اس کے سہانے موسم، البیلی رتیں، ملبوسات اورسنگار کے طریقے سے مل کر فراق کی شاعری میں ہندوستانی تہذیب کی ایک کہکشاں سی بناتے ہیں:
آنکھوں سے سرشک جگمگاتا مکھڑا
وہ جشن رخصتی سہانا تڑکا
جھرمٹ میں سہیلیوں کے اٹھتے ہیں قدم
وہ گھر کی عورتوں کا بابل گانا

جب جھولا جھولنے میں ساون وہ گائے
کروٹ قوس قزح کو رہ رہ کے دلائے
وہ پینگ بڑھانے میں لچکا ہواجسم
آئینہ نیلگوں میں بجلی لہرائے

نرمل جل سے نہا کے رس کی پتلی
بالوں سے ارگجے کی خوشبو لپٹی
ست رنگ دھنش کی طرح بانہوں کو اٹھائے
پھیلاتی ہے الگنی پہ گیلی ساڑی
فراق کواس پراصرارہے کہ تہذیب کی شیرازہ بندی انسانی محبت اور اخوت سے ہوتی ہے۔ نفرت انسانی رشتوں کودیمک کی طرح چاٹ جاتی ہے اسی طرح وہ تہذیب وملت کی تفریق کوبھی تہذیب کے لیے مہلک قرار دیتے ہیں:
وہ پھوٹ ہے مذاہب جہاں نے ڈالی
اخلاق میں بھی پڑگئی نفسی نفسی
اخلاق حیات اجتماعی کی ہے دین
ماحول کی میراث نہیں بٹ سکتی

پاتے جانا اور نہ کھوتے جانا
ہنستے جانا اور نہ روتے جانا
اول و آخر پیام تہذیب
انسان کو انسان ہے ہوتے جانا
فراق کے خیال میں جب کوئی تہذیب خوداپنے اندرونی تضادات کا شکار ہوتی ہے تواس کی نمواورتوانائی کی قوت ختم ہوجاتی ہے:
تہذیبوں کو اپنے سے ہے خطرہ یعنی
ہے نقص فکریات پیغام فضا
ہندوستان کی ملی جلی تہذیب دنیاکی اعلیٰ ترین تہذیبوں کے اتصال سے بنی تھی، لیکن آج جس طرح قدیم ہندوتہذیب کونئی زندگی دے کر مشترکہ تہذیب کوختم کرنے کی منظم سازش کی جارہی ہے اس سے یقینا فراق اگر ہوتے تودکھی ہوتے، ان کی روح کراہ اٹھتی اوروہ اس گھناؤنی سازش کو ناکام بنانے کی ہرممکن جدوجہد کرتے۔
بشکریہ ایوان اردو، دہلی
**
مطالعہ
نوید صادق یاہو گروپ ’مجلسِ ادب‘   کے بانی اور منتظم ہیں۔ اس گروہ میں ہر ہفتے کسی ایک رکن کی تخلیق پیش کی جاتی ہے اور اس پر اس گروپ کے ارکان اپنی آراء دیتے ہیں۔ نوید صادق ہم کو اپنی ہر کارروائی بھیجنے کا وعدہ کر چکے ہیں لیکن کیوں کہ ’سمت‘ سہ ماہی ہی ہے، اس لیے ہم ہر شمارے میں ایک تخلیق اور اس پر بحث یہاں شامل کرنے کا ارادہ رکھتے ہیں۔ امید ہے کہ قارئین کو یہ سلسلہ پسند آۓ گا۔ اعجاز عبید
غزل
ناہید ورک
ہے جس کے نام یہ رحلِ وصال ہاتھوں میں
بسے ہوئے ہیں اُسی کے ملال ہاتھوں میں
کسی نصاب میں جن کے جواب مل نہ سکیں
بصارتوں نے پڑھے وہ سوال ہاتھوں میں
میں سُنتی ہوں ترا بے تابیوں بھرا لہجہ
بنے ہوئے ہیں ترے خدّوخال ہاتھوں میں
میں سُنتی ہوں ترا بے تابیوں بھرا لہجہ
بنے ہوئے ہیں ترے خدّوخال ہاتھوں میں
جو ریزہ ریزہ ہوئے، گر پڑے اچانک سے
وہ آیتوں کی طرح تھے خیال ہاتھوں میں
ہوائے ہجر کی سرحد پہ کیوں رکھے دل و جاں؟
وصال بجھتا ہُوا اب سنبھال ہاتھوں میں
کسی خیال کی آہٹ سے چونک اُٹھی تو، ہوا
کھڑی تھی چہرہ لیے پُرملال ہاتھوں میں
سُنائے کوئی تو موسم بدلنے کا مژدہ
کوئی تو آئے لیے اِندِمال ہاتھوں میں
یہ کس خلا میں سفر کر رہی ہے میری حیات
ہُوا ہے کچھ بھی پکڑنا محال ہاتھوں میں
ہرے بھرے تھے کبھی میرے خواب بھی ناہیدؔ
ہرا بھرا تھا لکیروں کا جال ہاتھوں میں
ق
یہ کس کی روشنی کا ہالہ اُترا ہے مجھ میں
چمک اُٹھا ہے یہ کس کا وصال ہاتھوں میں
یہ کس کے نام کی لہریں بدن میں رقصاں ہیں
یہ کس کے نام ہے خوشبو کا تھال ہاتھوں میں
یہ کس کے چھونے سے روشن ہُوئے ہیں جسم و جاں
یہ کیا ستارہ نُما ہے کمال ہاتھوں میں

مسعود مُنور

صاحب! کیسی عجلت ، کیسی بے کلی اور کیسی بدحواسی میں کہی ہوئی غزل ہے ۔ لگتا ہے ہاتھوں کے طوطے ہی اُڑے ہوئے ہیں۔ تلازمات لڑکھڑاتے ہوئے ایک دوسرے پر گرے پڑتے ہیں۔
ناہید ورک کی جو شعری تحریریں ، اِس سے پہلے بھی دیکھنے میں آئی ہیں ، اُن میں بھی جذباتیت کاغلبہ تو شدید ہے مگر شعری صنعت گری سے لاپرواہی روا رکھنے اور لا اُبالی پن اختیار کیے رہنے کی کیفیت کے ٹُکڑے جا بجا دکھائی دیتے رہے ہیں۔
ہاتھ ایک بہت طاقت ور امیج ہے۔ عمل، رشتہ و پیوند، اسرارو رموز ، کمینی کیشن اور مقدر کی ارضی اور الوہی علامت ۔ غزل کی ہیئت میں قطع بند ی کا انداز بھی اُکھڑا اُکھڑا ہے اور یہ مصرع :
؂ یہ کس کی روشنی کا ہالہ اُترا ہے مجھ میں
تڑپ کر غزل سے باہر جا گرا ہے ۔ و علیٰ ہذالقیاس ۔
اگر میں بحری عقاب ہوتا، ( بحری میں نے شعر کی بحر سے استنباط کے باب میں کہا ہے ) تو اِس غزل کو لے اُڑتا اور کسی پہاڑی چٹان پر گرا کر اس کی تقطیع حضرتِ آسی سے کرواتا تو میں بھی بحور و اوزان کے باب میں بہت کچھ سیکھ پاتا۔
بایں ہمہ ، ناہید ورک کے شعری ٹیلنٹ میں ایک ایسا سیفو آثار جوہر نظر آیا ، جو بطور شاعر انھیں پر لگا کر اُڑا سکتا ہے ۔ واضح رہے کہ سیفو کا استعارہ صرف شعری آہنگ کے حوالے سے برتا گیا ہے، اِسے کسی دوسرے خیال سے منسلک نہ کیا جائے ۔ مجموعی طور پر غزل کا تاثر اچھا ہے۔ ناہید، غزل کا رحل بھی لگن سے تھامو نا بھئی!
طارق بٹ
انسانی ذہن کی پیچیدگی کا اندازہ کرنا یوں بھی مشکل ہے اور جب وہ ذہن کسی تخلیق کار یا فنکار کا ہو تو اور بھی کارِدارد۔فنکارانہ حسیات میں جس طرح انفرادیت ہوتی ہے،اشیاء سے ان کا اکتسابی عمل بھی ویسا ہی روشِ عام سے ہٹ کر ہوتا ہے۔کچھ نیا کر دکھانے کا برتا ہر ایک میں نہیں ہوتا۔مگر ایک بات طے ہے، ریاضت کے بغیر کسی بھی فن پر عبور حاصل نہیں ہوتا۔منفرد سوچ کی بوقلمونی بھی اسی وقت لطف دیتی ہے جب کسی نصاب سے برتی گئی ہو۔تخلیق کا عمل تلوار کی دھار پر چلنے کے مترادف ہے۔جب تک یہ کام سنجیدگی سے نہ کیا جائے گا،لطف سے مبرا ہو گا۔ 
لفظ اور اس کے معنوی روابط کا ادراک بھی کالی کی شبیہہ کا سا ہوتا ہے،جس کا ایک ہاتھ اگر تباہی کا استعارہ ہے تو کوئی دوسرا ہاتھ سرسبزی کا۔ایک تخلیق کار کی الفاظ کے باہمی روابط پر گہری نظر ہونی چاہیے، تاکہ وہ انجانے میں کسی بدعملی کا شکار نہ ہو جائیں۔زیرِ بحث غزل میں بھی ایسی کوتاہیاں سرزد ہوئی ہیں،مگر پھر بھی چند ایک اشعار اپنی پاکدامانی کے دعوے دار ہیں۔اور کئی مصرعے تو بہت ہی خوب ہیں۔مقطع اور اس سے ماقبل کا شعر بہت صاف ہیں۔اسی طرح قطعے کا دوسرا شعر۔
مصرع تو وہ ہے جو اپنا تعارف آپ ہو، اگر شعر کے مصرعوں کو باہمی تال میل، بلکہ اپنے تعارف کے لئے بھی دور کی رشتہ داریوں کے حوالے ڈھونڈنے پڑیں تو کیا بات ہوئی۔زیرِ بحث غزل میں اس کمی کا احساس شدت سے ہوتا ہے۔جدت کی رو میں بہہ کر روایت سے اپنا رشتہ قطع کر لینے سے ایسا ہی ہوتا ہے۔
مسعود منور صاحب بے حد زیرک ہیں، مگر ’’رحلِ وصال اور بجھتے ہوئے وصال‘‘ کی سی سگمنڈ فرایڈین تراکیب کی داد نہ دینے کی کوتاہی تو ان سے بھی ہوئی ہے۔ان کے لہجے کی مٹھاس میں سکرین سا میٹلک ذائقہ ہے۔مگر جو کہتے ہیں، بڑی حد تک سچ ہوتا ہے۔
؂ سچ کا آزار مجھے بھی ہے مگر۔۔۔۔تیرا لہجہ بڑا سفاک ہے یار
اس لئے کہوں گا
؂ لو نہ لہجے کی بڑھا اور بھڑک جائے گا کانچ سا ہوتا ہے دل دیکھ، درک جائے گا
مسعود منور کا یہ جملہ دہرانے میں مجھے کوئی عار نہیں ’’ بایں ہمہ،ناہید ورک کے شعری ٹیلنٹ میں ایک ایسا سیفوآثار جوہر نظر آیا ہے، جو بطور شاعر انہیں پر لگا کر اڑا سکتا ہے‘‘۔ اور ان کا یہ مشورہ بھی سعد ہے ’’ناہید، غزل کا رحل بھی لگن سے تھامو نا، بھئی‘‘
پرویز اختر
ہمیں تنقیدبرائے تنقید نہیں ، بلکہ تنقید برائے اصلاح کا قائل ہونا چائیے۔ بہتر یہی ہے کہ نشاندہی کی جائے کہ فلاں فلاں مصرعوں میں ردیف ٹھیک سے نہیں بیٹھ رہی اور کیوں ۔ مصرع میں کیا تبدیلی کی جائے کہ وہ موزوں ہو جائے یا فلاں مصرع وزن سے خارج ہے تو کیوں۔ یا فلاں ترکیب ہمارے ہاں مروج نہیں اور پھر اُسے مثالوں سے ثابت کیا جائے ۔
مجھے اچھی طرح یاد ہے کہ ایک دفعہ میں نے ۔۔کہا تھا۔
'' اِک نظر دیکھ ذرا شہر کی دیواروں پر''
تو میرے ایک دوست (جو اردو ڈکشنری بورڈ میں ایک عرصہ سے ہیں ) نے کہا کہ بھائی یوں کہو
'' اِک نظر ڈال ذرا شہر کی دیواروں پر''
میں نے اُن کا شکریہ ادا کیا کیونکہ ہم پہلی کلاس سے انگریزی میڈیم اسکولوں میں پڑھنے والوں کی اُرود کتنی اچھی ہو گی، اس کا آپ کواندازہ ہو گا ۔وہ تو اللہ بھلا کرے پروفیسر ڈاکٹر عاصی کرنالی کا جو انٹر میں ہمیں اُردو پڑھاتے تھے اور ہم نے تھوڑا بہت لکھنا بولنا سیکھ لیا ۔
المختصر آج کے شاعر اگلے وقتوں کے شعراء کی طرح اُردو ، فارسی اور عربی کے ماہر تو ہیں نہیں ۔لہٰذا ہمارے نقاد اس بات کا خیال رکھیں اور کسی غریب یا امیر کی غزل پڑھیں تو یوں نہ لگے کہ لاتوں اورگھونسوں کی برسات شروع ہو گئی ۔اُنھیں یہ نہیں بھولنا چاہیے کہ کبھی وہ بھی نووارد تھے یا کبھی وہ بھی سیکھنے کے کسی بھی مرحلے سے گزر رہے تھے ۔ورنہ ادب کے یہ ٹھیکیدار سُن لیں کہ پھر کوئی شعرنہ کہے گا اور کہے گا بھی تو مجلس ایسی کسی سائٹ پر نہ بھیجے گا۔
میں نہیں جانتا کہ ناہید بہن کی شعری ریاضت کتنی ہے ۔اور اگر ابھی اُن میں فنی پختگی اتنی نہیں (فرض کیا) تو کوئی انھیں سکھائے اور اس طرح کہ دوسرے کی انسلٹ نہ ہو ۔ خدا شاہد ہے کہ اگر کوئی مجھے کوئی کام کی بات بتاتا ہے تو میں اُس کا احسان مند ہو تا ہوں۔اور اس کا تمام تر کریڈٹ بتانیوالے کو جاتا ہے کہ اس نے کیا طریقہ انتخاب کیا ۔
مجھے اچھی طرح یاد ہے کہ میں نے قریباً پچاس غزلیں محترم آسیؔ کو بھجوائی تھیں ۔ آپ نے پانچ سات جگہ ایک آدھ لفظ تبدیل کرنے کو کہا اور یوں کہ میں اس پر ان کا احسان مندہوں ۔ میں سمجھتا ہوں کہ ہم سب مل کر اچھا ادب تخلیق کریں نہ کہ دوسروں کو ادب سے باغی کریں ۔
یہاں میں ناروے والے بھائی سے امید کرتا ہوں کہ وہ فراخدلی کا مظاہرہ کریں اور ناہید بی بی کی غلطیوں کی( اگر ہیں )نشاہدہی کریں اور انھیں بتائیں کہ آئندہ کس طرح محتاط رہنا ہے ۔ ورنہ آج کا شاعر اپنے محترم نقادوں کوکسی پہاڑ سے نیچے گِرادے گا اور وہ بھی منہ کے بل ۔(معذرت کے ساتھ)
اگر ہم ریاضی میں Straight line گراف بنائیں تو اس کے لیے دو نِقاط کافی ہیں۔اسی طرح غزل کے لیے پانچ شعر کافی ہیں ۔ دراصل ناہید صاحبہ کو بھی اوروں کی طرح selection of selection of the selection کے فارمولے پر عمل کرنا چاہیے ۔ ان کی غزل میں بارہ اشعار ہیں ۔ انھیں ہر شعر اچھا لگا ہو گا ۔ لیکن بہتر یہ تھا کہ وہ پانچ یا سات شعر چُن لیتیں، جو اُنھیں زیادہ اچھے لگے تھے ۔پھر تھوڑی زیا دہ محنت کر کے اُن کو موزوں ترین بنا دیتیں ۔یوں اُن کی غزل پر کوئی انگلی نہ رکھ پاتا۔
انھیں مشورہ ہے کہ ردیف کے انتخاب میں محتاط رہیں ۔ بعض اوقات اسے بٹھانا مشکل ہو جاتا ہے ۔ اور بات یہ بھی سچ ہے کہ اچھی ردیف اچھے شعر بھی کہلواتی ہے ۔ 
بحور کے اوزان کے سلسے میں انھیں کو ئی پرابلم نہیں ہونا چاہیے کیونکہ آپ کافی عرصہ سے شعر کہہ رہی ہیں ۔ البتہ اگر کبھی کوئی انوکھی بحر پر طبع آزمائی کرنا ہو اور کوئی شبہ ہو تو آسیؔ صاحب جیسے اُستادوں سے استفادہ کرنے میں کوئی حرج نہیں۔
؂ یہ کس کے چُھوتے ہی روشن ہوئے ہیں جسم و جاں یہ کیا ستارہ نما ہے کمال ہاتھوں میں
آپ کی غزل پڑھی ، بھئی مجھے تو مذکورہ بالا شعر بہت ہی اچھا لگا ۔ اور یہ کہ
؂ بنے ہوئے ہیں ترے خد و خال ہاتھوں میں 
بہت خوب مصرع ہے۔اگر محبوب کے چہرے کو اک با ر ہاتھوں میں لیا ہو اور پھر کہا جائے کہ اُس دن سے ۔۔۔۔۔
ع بنے ہوئے ہیں ترے خد و خال ہاتھوں میں
میں ایسے مضامین نہیں باندھتا لیکن یہ اشارہ شاعرہ کو درج ذیل شعر یاد آنے پر دیا ہے
میں نے تو یونہی خاک میں پھیریں تھیں انگلیاں
دیکھا جو غور سے تری تصویر بن گئی
( یہ شاعری ہے دوستو، ہنسنے کی ضرورت نہیں )
اسی طرح اس غزل میں بہت کچھ ہے ۔ بس محنت کی ضرورت ہے ۔ اُمید کرتا ہوں کہ ہماری بہن ایک ایک شعر پر بہت محنت کریں تاکہ نقاد حضرات کو غزل پر چھری چلانے کی ضرورت نہ پڑے اوروہ بھی اُس قصائی کی طرح جو سارا سال کارخانے میں کام کرتا ہے اور عیدِ قرباں آنے پر قصائی بن جاتا ہے ۔
عبدالسلام عاصم
تیسرے اور چوتھے شعر نے غزل کو اسط درجے سے کافی اوپر اُٹھا لیا ہے۔آخری دو اشعار نہ بھی کہے جاتے تو غزل مکمل تھی۔ناہید غزل کی ضخامت سے زیادہ شعر کہنے کے انداز میں ندرت لانے پر توجہ دیں۔باقی اشعار میں بھی خوش سلیقگی کا خوبصورت مظاہرہ کیا گیا ہے۔مجموعی طور پر غزل کامیاب اور بہتر امکانات کی مظہر ہے۔
زارا صفدر 
خوبصورت غزل ہے۔خصوصاً دوسرے شعر کا تو جواب نہیں۔
؂ کسی نصاب میں جن کے جواب مل نہ سکیں بصارتوں نے پڑھے وہ سوال ہاتھوں میں
وصال کی بھولی بھٹکی یادیں، نئے خوشگوار موسم کی حسرت اس غزل کا وصفِ خاص ہے۔میں نقاد نہیں کہ زیادہ گہرائی میں جاؤں لیکن جہاں تک انسانی جذبوں کا تعلق ہے، یہ غزل متاثر کرتی ہے۔
جن لوگوں کو اس غزل پر اعتراض ہے وہ اس کے شعروں میں چھپے جذبوں کو نہیں سمجھ پائے۔
ناہید!!
اللہ آپ کے قلم کو اور طاقت دے!!
وسیم انور 
یہ جو آئے دن ہم زبان و ادب کے سلسلے میں بحث مباحثوں میں پڑے رہتے ہیں۔کیا ہم نے کبھی اس مسئلے پر سنجیدگی سے غور کیا ہے۔نہیں ہرگز نہیں کہ اگر ایسا ہو تو ہم روشِ عام سے ہٹ کر چلنے کی کوشش کرنے والوں پر نہ چڑھ دوڑیں۔
محترم نوید صادق نے طارق بٹ کی غزل پر بحث کو سمیٹتے ہوئے اداریہ میں جو تفہیم کی ضرورت پر زور دیا ہے۔تو انہوں نے غزل پر گفتگو کرتے ہوے اس کا عملی ثبوت بھی بہم پہنچایا۔
طارق کی غزل پر ان کی رائے کا مطالعہ کرتے باربار ایک ہی بات دھیان میں آتی رہی کہ میں مستقبل کے کسی بڑے شارح اور اہم نقاد کی تحریر دیکھ رہا ہوں۔نوید صاحب۔بہت خوب۔
ناہید کی غزل پر ان کا تبصرہ تاحال سامنے نہیں آیا۔دیکھیں اس بارے میں وہ کیا کہتے ہیں۔
جہاں تک میں اس غزل کو سمجھ پایا ہوں ناہید کے ہاں کچھ کر دکھانے کا عزم اور حوصلہ موجود ہے۔
غزل پڑھیں آپ کو ماحول بالکل اجنبی محسوس ہو گا۔واضح کر دوں کہ میں اجنبی کہہ رہا ہوں برا نہیں۔اور لفظ اجنبی اپنے اندر کیا کیا مطالب لئے ہے احباب جانتے ہیں۔بلکہ مجھے اس غزل کو اجنبی سے زیادہ عجیب کہنا چاہئے۔عجیب بہ معنی خوبصورت۔
دوستوں نے کچھ اشعار پر نکتہ چینی بھی کی۔میں ان کے اعتراضات رد نہیں کرنے جا رہا کہ کچھ ہو تو کچھ کہا جاتا ہے۔اور یہاں تو بہت کچھ ہے۔صرف غور کرنے کی ضرورت ہے۔
اس غزل میں سب سے نمایاں بات اس کا اسلوب ہے۔میرے اس بیان پر بھی اعتراض ہو سکتا ہے۔لیکن ایک بات پر احباب مجھ سے اتفاق کریں گے کہ ناہید کی شاعری ایک نئے،نا آشنا،بالکل اجنبی اسلوب کی طرف گامزن ہے۔اور میری ضعیف آنکھیں ناہید کی شاعری کی جو منزل دیکھ رہی ہیں خدا کرے وہ ان کو نصیب ہو۔
نوید صادق 
خدوخال ہاتھوں میں
روزمرہ کے معمولات کی یکسانیت کا انسان اس قدر عادی ہو جاتا ہے کہ اگر اچانک اسے کسی دن کسی ایسے واقعے کسی ایسی چیز کا سامنا ہو جائے جو سرا سر اس کے گذشتہ و موجود سے مختلف ہو تو وہ ایک دم ٹھہر جاتا ہے۔مجھے یاسوناری کاواباتا (Yasu nari Kawa Bata)کے ناول۔’’پہاڑ کی آواز‘‘ کا ایک واقعہ یاد آ رہا ہے۔شاید میں تھوڑا بہت اوپر نیچے کر جاؤں کہ زمانہ طالب علمی میں اس کے مطالعہ کا موقع ملا تھا۔خیر اس میں ہوتا یوں ہے کہ ناول کے بنیادی کردار کی کرسی ناشتے کی میز پر عین اس جگہ رکھی ہے جہاں اس کی نظر اپنے دالان میں کھلنے والے سورج مکھی کے پھولوں پر پڑتی ہے۔اور مزے کی بات یہ کہ اس کے سامنے سورج مکھی کا ایک نا ایک پھول ضرور کھلا ہوتا ہے۔برسوں اس کا یہی معمول رہا۔گھر سے دفتر جانا۔راستے میں درختوں، پھولوں،سڑک کے کنارے پڑے بھکاری ، حتیٰ کہ پھولوں پر منڈلانے والے بھنورے اور گھاس کے ٹڈے تک اس کی زندگی کا ایک معمول بن جاتے ہیں۔ لیکن ایک دن اچانک کیا ہوتا ہے کہ جب وہ ناشتے کی میز پر بیٹھتا ہے تو اس کے سامنے دالان میں سورج مکھی کا ایک بھی پھول نہیں ہوتا۔ وہ بے چین ہو جاتا ہے۔دفتر کے لئے نکلتا ہے تو راستہ اور راستے کی ہر نشانی اسے بدلی بدلی اور اجنبی محسوس ہوتی ہے۔اور وہ سوچ میں پڑ جاتا ہے کہ کوئی انہونی ہونے والی ہے۔
ناہید کی غزل کو ساتھ بھی کچھ ایسا ہی مسئلہ ہوا۔ایک تو بالکل بدلا بدلا ماحول۔دوسرے الفاظ کا استعمال قدرے مختلف۔ شاید اسی لئے مجھے اس غزل پر بات کرنے میں ذرا دقت ہوئی۔اور مجھے یاسوناری کاواباتا کا سہارا لینا پڑا۔ تو آئیے دیکھتے ہیں اس غزل میں ایسا کیا ہے۔یا کیا ہونے کے امکانات ہیں۔ 
؂ ہے جس کے نام یہ رحلِ وصال ہاتھوں میں بسے ہُوئے ہیں اُسی کے ملال ہاتھوں میں
’’رحلِ وصال‘‘ بڑی نامانوس سی ترکیب ہے۔میں نے بہت ڈھونڈا کہ مجھے عربی میں اس کے لغوی معانی(ویسے اردو میں اس کے معانی لکڑی کی قرآن پاک رکھنے کی ایک چیز ہی ملتے ہیں) ہاتھ آ جائیں۔لیکن میں سراسر ناکام رہا۔پھر میں نے اپنے ذہن میں موجود اشعار کو کھنگالا لیکن یہاں بھی اساتذہ کی حد تک مجھے ناکامی ہوئی(شاید یہ میری کم علمی ہو)۔پھر مجھے اچانک سید آلِ احمد مرحوم کا ایک شعر یاد آ گیا۔
؂ وہ جو دل کو دل کی رحل پہ رکھتے تھے اب ہم ان کا کھوج لگاتے پھرتے ہیں (سید آلِ احمدؔ)
گویا سید صاحب بھی اس لفظ کو اس کو مراد معانی میں ہی باندھ رہے ہیں۔یہاں برجموہن کیفی کی یہ بات بھی صادق ٹھہرتی ہے کہ جو لفظ اردو میں آگیا وہ اردو کا ہو گیا۔اور جن معانی میں آیا۔انہیں معانی میں استعمال ہو گا۔سو ناہیدؔ کے شعر کے معانی بھی کھلتے چلے گئے۔’’رحلِ وصال ‘‘ ایک نئی اور بھلی ترکیب معلوم ہونے لگی۔یعنی جس کی خواہش ہے ،اِچھا ہے۔۔اسی کے ملال ہاتھوں میں بسے ہوئے ہیں۔یہاں ہاتھ کی ریکھاؤں کو کرب و ملال قرار دینا خوب ہے۔
؂ کسی نصاب میں جن کے جواب مل نہ سکیں بصارتوں نے پڑھے وہ سوال ہاتھوں میں
یہاں یہ بات اور لطف دے رہی ہے کہ پہلے شعر میں جو لکیریں کرب و ملال ٹھیریں،اس شعر میں لاحاصل سوال بن گئیں۔لیکن یہ لکیریں، یہ سوال آنکھ والوں کو ہی دکھائی دئیے۔
؂ میں سُنتی ہوں ترا بے تابیوں بھرا لہجہ بنے ہوئے ہیں ترے خدّوخال ہاتھوں میں
یہاں دوسرا مصرعہ کہ اس کی داد پرویز صاحب بھی دے چکے ہیں،عمدہ ہے۔اس میں ہاتھ کی ریکھائیں محبوب کے خدوخال بن جاتی ہیں۔پہلے مصرعہ میں قدرے نظر ثانی کی ضرورت محسوس ہو رہی ہے۔
؂ جو ریزہ ریزہ ہوئے، گر پڑے اچانک سے وہ آیتوں کی طرح تھے خیال ہاتھوں میں
دوسرا مصرعہ خوب ہے۔مصرعہ اولیٰ کے بارے میں صرف اتنا کہوں گا کہ یہ دوسرے مصرعہ کی خوبصورتی و عمدگی کا ساتھ نہیں دے پا رہا۔یہاں زیادہ قصور شاید ’’اچانک سے‘‘ کا ہے۔
؂ یہ کس خلا میں سفر کر رہی ہے میری حیات ہُوا ہے کچھ بھی پکڑنا محال ہاتھوں میں
مصرعۂ ثانی توجہ چاہتا ہے۔
؂ کسی خیال کی آہٹ سے چونک اُٹھی تو ہوا کھڑی تھی چہرہ لیے پُر ملال ہاتھوں میں
اچھا شعر ہے۔خیال کی آہٹ میرا پسندیدہ موضوع ہے۔اس کی لطافت و نزاکت محسوس کرنے کی چیز ہے۔دوسرا مصرعہ خوبصورت ایہام پیدا کر رہا ہے۔ ایک تو ’’کسی‘‘ کہہ کر خیال کو ابہام بخش دیا گیا۔ پھر دوسرے مصرعہ میں پر ملال چہرہ متکلم کا اپنا چہرہ بھی ہو سکتا ہے۔اور محبوب کی شبیہہ بھی ۔بھرپور شعر ہے۔ 
؂ سُنائے کوئی تو موسم بدلنے کا مژدہ کوئی تو آئے لیے اندمال ہاتھوں میں
اندمال کی حسرت دیدنی ہے۔اندمال کے حوالہ سے خورشید رضوی صاحب کا ایک شعر یاد آ گیا۔
؂ کیسا پہاڑ ہو گیا وقت گزارنا مجھے زخم پہ جم گئی نظر خواہشِ اندمال میں (خورشید رضوی)
؂ ہوائے ہجر کی سرحد پہ کیوں رکھے دل و جاں؟ وصال بجھتا ہُوا اب سنبھال ہاتھوں میں
اگر اس شعر میں کہیں دیے کی بات آ جاتی تو شعر بہت بہتر ہو جاتا۔پہلا مصرعہ قابلِ داد ہے۔
؂ ہرے بھرے تھے کبھی میرے خواب بھی ناہیدؔ ہرا بھرا تھا لکیروں کا جال ہاتھوں میں
اردو
اردو ہے جس کا نام۔۔۔۔

اعجاز عبید

ہمارا میدان اردو ادب کے علاوہ اردو کمپیوٹنگ ہی ہے۔ اس لیے اسی سلسلے میں کچھ باتیں اس بار بھی۔ لیکن اس بار ہم اردو کے مشہور سافٹ ویر ’ان پیج ‘ میں ٹائپ کرنے والوں کو کچھ مشورے دینا چاہ رہے ہیں۔  یہ ہماری بساط نہیں کہ ہم یہ کہیں کہ وہ غلط کام کر رہے ہیں۔ لیکن جب ہم اس ان پیج کے متن کو اردو تحریر، جسے تکنیکی طور پر یونی کوڈ اردو بھی کہا جاتا ہے، ایک مبدل میں تبدیل کرتے ہیں تب احساس ہوتا ہے کہ ان پیج اور یونی کوڈ کے اصولوں اور قوانین میں کچھ فرق ہے، جس کی وجہ سے متن مکمل درست  تبدیل نہیں ہوتا۔ وجہ صرف یہ ہے کہ ان پیج کے مطابق متن درست ہی نظر آتا ہے لیکن یونی کوڈ میں تبدیل ہونے کے بعد نہیں۔ 
سب سے بڑا مسئلہ درمیان میں بڑی ے کا ہے۔  جو بھی مبدل استعمال کیا جاۓ، اگر بڑی ے استعمال کی گئی ہے تو مبدل اسے بڑی ے میں ہی تبدیل کرے گا۔ چناں چہ اگر کاتب یا کمپوزرنے "ایسا" کی درمیانی ی کو بڑی ے ٹائپ کیا ہے تو اردو تحریر میں یہ "اےسا" بن جاۓ گا لیکن ان پیج میں درست ’ایسا‘ ہی نظر آۓ گا۔ یونی کوڈ میں درمیانی ی ہمیشہ چھوٹی ی ہی استعمال کی جاتی ہے۔ اور اس وجہ سے ہم کو دوبارہ درستگی کرنی پڑتی ہے۔ اگر ٹائپ کرنے والے اس کا خیال رکھیں کہ درمیانی ی، جس کا تلفظ چاہے بڑی ے کا ہو، چھوٹی ی ہی ٹائپ کریں تو تبدیلی پر بھی درست نظر آۓ گا اور ان پیج میں بھی۔ 
مزید مسائل نون غنہ کے ہیں۔ اگر ان پیج میں نون غنہ کے بعد آپ سپیس بار دبا کر خلا نہ بھی دیں تو نون غنہ اگلے حرف سے نہیں ملتا۔ لیکن یونی کوڈ میں یہ ایک غلطی ہی کہی جاۓ گی کہ اس میں نون غنہ بھی اگلے حرف میں مل جاتا ہے۔ چناں چہ آپ اسی لفظ ’چناں چہ‘ میں ’چناں‘ اور ’چہ‘ کے بعد جگہ نہ چھوڑیں تو اردوتحریر میں تبدیل ہونے کے بعد یہ ’چناںچہ‘ بن جاتا ہے جو درست نہیں۔ اس لیے یہ خیال رکھا جاۓ کہ نون غنہ کے بعد ہمیشہ ایک خلا (سپیس) دی جاۓ۔
ایل مسئلہ ہمزہ کا ہے۔ یونی کوڈ میں نہ جانے کس وجہ سے درمیانی ہمزہ کو ہمزہ ی یعنی ’ئ‘ مانا گیا ہے۔ بظاہر اس سے فرق نہیں پڑتا۔ لیکن ان پیج میں جہاں بھی ہمزہ آتا ہے، اسے مختلف طریقے سے لکھا جاتا ہے۔ ہمزہ واؤ یعنی ’ؤ‘ اردو تحریر میں ایک الگ حرف مانا گیا ہے۔ ان پیج میں بھی اگرچہ اس کی ایک الگ کنجی ہے (جو فونیٹک کی بورڈ میں انڈر سکور کی کنجی دبانے سے بنتی ہے)لیکن ان پیج میں یہی شکل واؤ اور پھر اوپر ہمزہ لگانے سے بھی بن جاتی ہے۔ یہی نہیں بلکہ اگر آپ ہمزہ پہلے اور واؤ بعد میں ٹائپ کریں تب بھی ’ؤ‘ ہی دکھائی دیتا ہے۔ لیکن اردو تحریر میں یہ اوپر والی ہمزہ اکثر بہت اوپر لگتی ہے، اور ؤ کی شکل درست نظر نہیں آتی۔ اور اگر ہمزہ پہلے ٹائپ کی گئی ہو اور پھر واؤ تو تبدیل ہونے پر یہ حروف ’ئو‘ بن جاتے ہیں، جو سراسر غلط ہے۔  ’آؤ‘ ’آئو‘ بن جاتا ہے۔ یوں بھی ہمارا ماننا ہے کہ جہاں ایک کنجی سے کام چل سکے، وہاں دو کنجیاں کیوں استعمال کی جائیں؟ چناں چہ ان پیج میں بھی ٹائپ کرنے والے ایک کنجی والا ہمزہ واؤ استعمال کریں تو ہم جیسوں کا بھی بہت بھلا ہو جاۓ جو اس متن کو اردو تحریر میں تبدیل کر کے کام کرتے ہیں۔
اس سے بڑا مسئلہ ہمزہ ہ ’ۂ‘کا ہے۔ ان پیج میں "نالۂ دل‘ لکھنا ہو تو لوگ نالہ لکھ کر آگے مفرد ہمزہ بھی لگا دیتے ہیں جو تبدیل ہونے پر بھی ’نالہء دل‘ نظر آتا ہے۔ یہ درست نہیں۔ کچھ لوگ چھوٹی ہ کے اوپر ہمزہ لگاتے ہیں، یہ بھی اوپر والی ہمزہ ہوتی ہے جو ہ پر کافی اوپر نظر آتی ہے۔ اس طرح دل کا نالہ ’نالۂ دل‘ بن جاتا ہے۔ یہ ہمزہ چھوٹی بھی ہوتی ہے۔ اور اگر ہمزہ پہلے ٹائپ کی گئی ہو یعنی ’نال ۔ء۔ ہ‘ ہو،  تو نالۂ دل نالئہ دل بن جاتا ہے۔ چناں چہ ان پیج میں کیوں کہ ہمزہ ہ نہیں ہے اس لیے اسے ہمیشہ ’نال۔ہ۔ء‘ لکھیں جو اگرچہ اردو تحریر میں لکھیں تو نالئہ بنے گا لیکن ان پیج سےکنورٹ ہونے پر اس کی شکل درست نظر آۓ گی۔ نالۃ دل۔
ایک اور عام غلطی تنوین کی ہے جسے یا لوگ چھوڑ دیتے ہیں، اور فورا! کو فورا لکھنے سے کام چلا لیتے ہیں۔ یا پھر فورا لکھ کر اس کے الف پر " یعنی تخاطبی نشان کی علامت لگا دیتے ہیں، کچھ حضرات اس پر دو زبر ایک ساتھ لگا دیتے ہیں۔ یہ دونوں صورتیں غلط ہیں۔ ان پیج میں ہی تنوین بھی ہے جو فونیٹک کی بورڈ میں ٹلڈے والی کنجی پر ہے۔ یہی درست طریقہ ہے۔
ایک بات اور یاد آئی۔ یہ ہے تخاطبی نشان کا استعمال۔ اسے کاما کی جگہ بھی استعمال عام ہے۔ درست ہے کہ اس طرح کتابت والی خوبصورتی پیدا کی جا سکتی ہے جس میں کچھ حروف اوپر لکھ دۓ جاتے ہیں۔ اور جب کمپیوٹر پر یہ ممکن نہ ہو تو  کم از کم کاما کو ہی اوپر لکھ دیا جاۓ۔ یہ شاعری میں اکثر دیکھا گیا ہے۔ جیسے
ذکر اس پری وش کا‘ اور پھر بیاں اپنا۔
جس وقت اردو کے طاقت ور املا اور گرامر کی جانچ کے انجن بن جائیں گے (اور وہ دن دور نہیں۔ اوپن آفس کے لئے اردو کا سپیل چیکر شاکر عزیز، آصف اور اس خادم کے علاوہ کئی اردو کے عاشقوں کی خدمات کے ساتھ پہلے ہی دستیاب ہے۔ (آپ بھی یہاں سے ہی ڈاؤن لوڈ کر لیں)۔ تو اس انجن کو یک طرفہ تخاطبی نشان کی بات سمجھ میں نہیں آۓ گی اور وہ اسے غلطی دکھاۓ گا۔ میرا ادنیٰ سا مشورہ ہمیشہ یہی ہوگا کہ محض خوب صورتی کو دوسری ترجیح رکھا جاۓ اور درستگی کو پہلی۔ کاما کی جگہ کاما اور تخاطبی نشان کی جگہ تخاطبی نشان ہی بہتر نہیں ہوگا۔ اب دیکھیں، ہم نے پہلے ہی نسخ تحریر اپنا لیا تھا کہ یہ بہر حال اردو زبان ہے پیارے۔  اور پھر اس خادم نے اسی کو نستعلیقیت دینے کی کوشش کی جس کے نتیجے میں اردو نقش فانٹ وجود میں آیا جو سمت کے دو شماروں میں استعمال ہوا۔ اور دیکھیے اب ترقّی یہ ہو گئی ہے کہ قابلِ استعمال اردو نستعلیق فانٹس دستیاب ہیں اور سمت کا یہ تیسرا شمارہ ہے جو نستعلیق فانٹ میں شائع ہو رہا ہے۔ بات نے مختلف موڑ لے لیا لیکن مطلب فدوی کا یہ تھا کہ خوب صورتی کو پہلی ترجیح نہ رکھیں، تاکہ آئندہ پریشانیاں کھڑی نہ ہوں۔
آخر میں ایک اور غلطی کی بات۔ یہ تو ایک بڑا ستم ہی کہا جاۓ گا کہ ان پیج میں عدد ایک کی جگہ الف اور الف کی جگہ عدد ایک ٹائپ کر دیا جاتا ہے!! اب اسے ناطقہ سر بگریباں نہ کہا جاۓ تو کیا کہیے؟؟

شاعری

مختصر نظمیں
پروین شاکر

مقدّر 
میں وہ لڑکی ہوں 
جس کو پہلی رات 
کوئی گھونگھٹ اُٹھا کے یہ کہہ دے ۔۔ 
میرا سب کچھ ترا ہے ، دل کے سوا !

پیار 

ابرِ بہار نے 
پھول کا چہرا 
اپنے بنفشی ہاتھ میں لے کر 
ایسے چوما 
پھول کے سارے دکھ 
خوشبو بن کر بہہ نکلے ہیں 
 

گمان 

میں کچی نیند میں ہوں 
اور اپنے نیم خوابیدہ تنفس میں اترتی 
چاندنی کی چاپ سنتی ہوں 
گماں ہے 
آج بھی شاید 
میرے ماتھے پہ تیرے لب 
ستارے ثبت کرتے ہیں 

بس اتنا یاد ہے 

دعا تو جانے کون سی تھی 
ذہن میں نہیں 
بس اتنا یاد ہے 
کہ دو ہتھیلیاں ملی ہوئی تھیں 
جن میں ایک مری تھی 
اور اک تمھاری !
***
اس کا دل تو اچھا دل تھا
فہمیدہ ریاض
ایک ہے ایسی لڑکی جس سے تم نے ہنس کر بات نہ کی
کبھی نہ دیکھا اس کی آنکھوں میں چمکے کیسے موتی
کبھی نہ سوچا تم نے ایسی باتیں وہ کیوں کہتی ہے
کبھی نہ سوچا ملتے ہو تو گھبرائی کیوں رہتی ہے
کیسے اس رخسار کی رنگت سرسوں جیسی زرد ہوئی
جب تک ملی نہیں تھی وہ تم سے وہ ایسی تنہا تو نہ تھی
مَل کر آنکھ بہانے سے وہ کب تک آنسو روکے گی
اس کے ہونٹوں کی لرزش بھی تم نے کبھی نہیں دیکھی
کس ایسی سنسان سڑک پر اسے اکیلا چھوڑ دیا
اس کا دل تو اچھا دل تھا جس کو تم نے توڑ دیا
وہ کچھ نادم، وہ کچھ حیراں، رستہ ڈھونڈھا کرتی تھی
ڈھلتی دھوپ میں اپنا بے کل سایہ دیکھ کے ہنستی تھی
آخر سورج ڈوب گیا اور راہ میں اس کو شام ہوئی

ہم نے سوچ رکھا ہے! 

نوشی گیلانی 

ہم نے سوچ رکھا ہے! 
چاہے دل کی ہر خواہش 
زندگی کی آنکھوں سے اشک بن کے بہ جا‚ے 
چاہے اب مکینوں پر گھر کی ساری دیواریں 
چھت سمیت گر جائیں 
اور بے مقدر ہم 
اس بدن کے ملبے میں خود ہی کیوں نہ دب جایں 
تم سے کچھ نہیں کہنا 
کیسی نیند تھی اپنی کیسے خواب تھے اپنے 
اور اب گلابوں پر 
نیند والی آنکھوں پر 
نرم خو سے خوابوں پر 

کیوں عذاب ٹوٹے ہیں 
تم سے کچھ نہیں کہنا 
گھر گیے ہیں راتوں میں 
بے لباس باتوں میں 
اس طرح کی راتوں میں 
کب چراغ جلتے ھیں کب عذاب ٹلتے ہیں 
اب تو ان عذابوں سے بچ کےبھی نکلنے کا راستہ نہیں جاناں! 
جس طرح تمہیں سچ کے لاّزوال لمحوں سے واسطہ نہیں جاناں! 
ہم نے سوچ رکھا ہےتم سے کچھ نہیں کہنا!!

قرض


سارا شگفتہ

میرا باپ ننگا تھا
میں نے اپنے کپڑے اُتار کر اُسے دے دئے
زمین بھی ننگی تھی
میں نے اُسے
اپنے مکان سے داغ دیا
شرم بھی ننگی تھی
میں نے اُسے آنکھیں دیں
پیاس کو لمس دئے
اور ہونٹوں کو کیاری میں
جانے والے کو بو دیا
موسم چاند لئے پھر رہا تھا
میں نے موسم کو داغ دے کر چاند کو آزاد کیا
چتا کے دُھویں سے میں نے انسان بنایا
اور اُس کے سامنے اپنا من رکھا
اُس کا لفظ جو اُس نے اپنی پیدائش پر چُنا
اور بولا !
میں تیری کوکھ میں ایک حیرت دیکھتا ہوں
میرے بدن سے آگ دُور ہوئی
تو میں نے اپنے گناہ تاپ لئے
میں ماں بننے کے بعد بھی کنواری ہوئی
اور میری ماں بھی کنواری ہوئی
اب تم کنواری ماں کی حیرت ہو
میں چتا پہ سارے موسم جلا ڈالوں گی
میں نے تجھ میں رُوح پھونکی
میں تیرے موسموں میں چُٹکیاں بجانے والی ہوں
مٹی کیا سوچے گی
مٹی چھاؤں سوچے گی
اور
ہم مٹی کو سوچیں گے
تیرا انکار مجھے زندگی دیتا ہے
ہم پیڑوں کے عذاب سہیں
یا
دُکھوں کے پھٹے کپڑے پہنیں

جہانِ دیگر

لیلیٰ عطاءاللہ

نیند میری اپنی ہے
خواب کس طرح دیکھوں
سردیوں کی دھوپ ایسا
امن کیوں نہ میں چاہوں
پھول مجھ کو پیارے ہیں
رنگ اچھے لگتے ہیں
شوق نت نئے میرے
دل میں آ کے سجتے ہیں
ساز جی کو لگتے ہیں
شعر دل لبھاتے ہیں
اور حریری ملبوسات
پیار سے بلاتے ہیں
دور کی دوکانوں پر
چوڑیاں رجھاتی ہیں
کھانس کر شرارت سے
راہ روک لیتی ہیں
بوتلوں کی صورت میں
خوش بدن حسینائیں
ان کا مقصدِ تخلیق
میری میز پر آئیں
اور پھر کتابیں ہیں
اک طلسم کا عالم
جن کے مول کے آگے
قیمتیں بہت ہی کم
جن کے ہیں ورق چکنے
اور حقیقتیں سنگین
مونکا کی کوشش سے
گرد پوش کچھ رنگین
گیت میری کمزوری

اور ازل سے مونس تھے
وہ سناترا کے ہوں
یا ہوں ش۔ اختر کے
ہو فرید کی کافی
یا غزل ہو خسرو کی
روح کو سجھاتی ہے
بات ایک بھولی سی
سردیوں کی شدّت میں
سرخ آگ کی گرمی
تیز چاۓ کا بوسہ
گرم شال کی نرمی
کھٹ مٹھی سی یہ دنیا
یہ جہانِ گو نا گوں
اس پہ حق ہے میرا بھی
میں جو ایک لڑکی ہوں

نظمیں

فاخرہ بتول
بچوں کا کھیل 

اُسے کہا تھا کہ گھر بنانا، 
نہیں ہے بچوں کا کھیل جاناں! 
یہ اپنی تعمیر میں تو صدیاں ہی مانگتا ہے 
مگر یہ مٹنے میں دیر کرتا نہیں سمجھ لو 
اُسے کہا تھا، 
ابھی تو اپنی ہی گوری صبحیں، 
یہ سانولی سی حسیں شامیں 
یہ دَر، دریچے ہیں آج اپنے 
ہے اپنی منزل، ہے اپنی راہیں 
اگر یہ سب کچھ نہیں رہا کل، تو کیا کرو گے؟ 
اُسے کہا تھا کہ گھر بنانا، نہیں ہے بچوں کا کھیل جاناں!    


گُلاب پھر سے مہک اُٹھیں گے 

گُلاب پھر سے مہک اُٹھیں گے، یقیں رکھو 
یقیں رکھو کے جو ہوا وہ خُدا کی جانب سے امتحاں تھا 
اور حشر کی کچھ نشانیوں میں سے اِک نشاں تھا 
کچھ اپنی اس میں جفائیں بھی ہیں، خطائیں بھی ہیں ‌ضرور شامل 
ہمارے اپنے کہیے کی اس میں سزائیں بھی ہیں ضرور شامل 
کہ ہم نے قدرت سے جنگ کرنے کو اپنا خق میں سمجھ لیا تھا 
ہمیں جو کرنا تھا کب کیا وہ، 
نہیں جو کرنا تھا وہ کیا تھا 
مگر ابھی بھی سنبھل گئے تو، کوئی بھی مشکل نہیں رہے گی 
ہمارے رستے میں گُل کھلیں گے 
کہیں بھی دلدل نہیں رہے گی 
ہمارے جسموں کے گھاؤ ہم نے ہم آپ بھرنے ہیں یاد رکھو 
ہمارے روحوں پہ جو خراشیں سی آگئی ہیں 
انہیں مٹانا ہے اب ضروری 
ہمیں سنبھلنا ہے اور ہم نے گِرے ہوؤں کو سنبھالنا ہے 
غموں سے ان کو نکالنا ہے 
یہ زندگی تو ازل سے تجدید مانگتی ہے 
یہ دے کے نرگس کا خال کاسہ، عوض میں‌ خورشید مانگتی ہے 
ہمیں سجانا ہے اپنے گھر کو نئے سرے سے 
ہمیں بنانا ہے اپنے گھر کو نئے سرے سے 
ہمیں بچانا ہے اپنے گھر کو نئے سرے سے 
یقیں رکھو کہ جو ہوا وہ خُدا کی جانب سے امتحاں تھا 
کچھ اس میں اپنی جفائیں بھی ہیں، خطائیں بھی ہیں ضرور شامل 
مگر یہ سچ ہے 
یقیں خدایا اگر ہے باقی 
اور اپنا مضبوط ہے ارادہ 
نہیں ہے پت جھڑ کے دن زیادہ 
گُلاب پھر سے مہک اُٹھیں گے، یقین رکھو


مرد

کل جو لڑکی ساتھ تھی اُس کے 
آج نہیں ہے 
آج جو لڑکی ساتھ ہے اُس کے 
کل نہ ہوگی 
وہ احباب میں بیٹھ کر اکثر 
کہتا ہے کہ یارو سوچو، 
لڑکیاں پاگل ہوتی ہے سب 
ہم کو وقت بتانا ہے بس 
اور ہو جیون یار رہی ہیں 
خود کو کیسے مار رہی ہیں

کشاکش

پروین شیر

بن کے طائر میں آسمانوں پر 
اڑکے کے جاتی ہون کہکشاں کے پاس
ساری دنیا سمٹ کے بنتی ہے
ایک شہکار سا کھلونوں کا 
ذرے جیسے عمارتوں کے ہجوم
اور سڑکوں کی ان لکیروں پر 
چیونٹیوں جیسے چھوٹے چھوٹے لوگ
رینگتے رہتے ہیں بقا کے لئے
 دل دھڑکتے ہیں رقص میں ہیں رنگ
بھوک افلاس بے بسی کے رنگ 
نفرت و حرص اور حسد کے رنگ 
لوگ جیتے ہیں پر نہیں جیتے
 راستے اپنے بھول جاتے ہیں
کتنی چھوٹی ہے ، یہ زمیں ، اس پر 
کیا کھلونے سے لوگ بستے ہیں 
جب میں واپس زمیں پہ آتی ہوں
خودبھی جسیے بدل ہی جاتی ہوں 
اور کھلونوں کی طرح بچّوں کے   
کھل کھلانے کے کام آتی ہوں

غزل


سیدہ نسرین نقاش

جینے کا حق نہیں ہے تو تصویر چھین لے
آنکھوں سے خواب چھین لے تعبیر چھین لے
ممکن نہیں کہ وہ میری تقدیر چھین لے
لب سے دعا، دعاؤں کی تاثیر چھین لے
تحریک لاؤ ایسی مساواتِ حق لئے
طوق ستم جو توڑ دے زنجیر چھین لے
افلاس میں بھی رکھتے ہیں اپنی الگ شناخت
ہے کون جو کہ عزت و توقیر چھین لے
سانسوں کی بھیک لینے سے بہتر ہے بڑھ کے تو
صیاد کی گرفت سے زنجیر چھین لے
مال و متاع چھین تو سکتی ہے تو مگر
ممکن نہیں کہ تو مری تقدیر چھین لے
نسرینؔ! مجھ سے لوح و قلم چھین کر وہ اب
آواز میری چھین لے، تحریر چھین لے!!

غزلیں
فرزانہ نیناںؔ

ترےخیال سےآنکھیں ملانے والی ہوں 
نئے سروپ کا جادو جگانے والی ہوں 
میں سینت سینت کےرکھےہوئےلحافوں سے 
تمہارے لمس کی گرمی چرانے والی ہوں 
اُسےجو دھوپ لئےدل کےگاؤں میں اترا 
رہٹ سے،چاہَ ، کا پانی پلانے والی ہوں 
کہو کہ چھاؤں مری خود سمیٹ لے آکر 
میں اب گھٹا کا پراندہ ہلانے والی ہوں 
جہاں پہ آم کی گٹھلی دبی تھی بھوبھل میں 
وہیں پہ اپنے دکھوں کو تپانے والی ہوں 
اس اَلگنی پہ اکیلے لرزتے قطرے کو 
بنا کے نیناں میں سرمہ لگانے والی ہوں

٭ ٭ ٭ ٭ ٭

آدھی رات کے شاید سپنے جھوٹےتھے 
یا پھر پہلی بار ستارے ٹوٹے تھے 
جس دن گھر سےبھاگ کےشہر میں پہنچی تھی 
بھاگ بھری کےبھاگ اُسی دن پھوٹےتھے 
مذہب کی بنیاد پہ کیا تقسیم ہوئے 
ہمسایوں نے ہمسائے ہی لوٹے تھے 
شوخ نظر کی چٹکی نے نقصان کیا 
ہاتھوں سے چائےکےبرتن چھوٹےتھے 
اوڑھ کےپھرتی تھی جو نیناں ساری رات 
اُس ریشم کی شال پہ یادکےبوٹے تھے

صَاجِہمُاَفیِ الدنیامعروفاً
سلطانہ مہر

ترجمہ:اپنے والدین کاہر طرح خیال رکھو۔
پارہ ۲۱سورہ لقمان پہلی آیت۔۔۔۔

میں تلخ بہت ہی ہو گئی تھی
جانے کیا کچھ کہہ گئی تھی تم سے
میں شرمندہ ہوں بیٹا
تم کو معلوم ہے منّا
کیا عمر ہوئی ہے اب میری 
اسّی سے کم کر لو چار
یا سّتر میں تم جوڑو پانچ
کچھ اوپر ہی اس سے ہو گی
کتنا اور جیوں گی اب میں 
دو چار برس بھی مشکل سے
لیکن بیٹا ، میرے ان برسوں کو 
تم قیدِ تنہائی میں مت بدلو
میں ماں ہوں تمہاری
وہ بیوہ، جس نے اپنی جوانی 
تم بچّوں پر واری

روشنی اے روشنی!! 

شبہ طراز 

کس انتظار میں؟؟
کس انتظار میں آنکھیں جلی رہیں میری
کس انتظار میں چوکھٹ پہ پاؤں سوکھ گئے
کس انتظار میں تاروں نے راستہ ناپا
کس انتظار میں بادل بھری سویر ہوئی
کس انتظار میں بیٹھے تھے آرزو کے بدن
کس انتظار میں سہمی رہیں تمنائیں
کس انتظار میں موسم دھنک بناتے رہے
کس انتظار میں چولہے جلے غریبوں کے
کس انتظار میں سکوں سے بھر گئیں جیبیں
کس انتظار میں ہاتھوں نے تتلیاں پکڑیں
کس انتظار میں آنچل نے جگنوؤں کو چنا
کس انتظار میں سبزے پہ کونپلیں پھوٹیں
کس انتظار میں؟؟

خالی کلائی

نصرت چود ھری

اس رات بھی میں سوئی تھی
نجانے رات کے کس پہر 
ایک کیڑا میرے بدن کے اندر سر سرانے لگا
وہ بدن سے نکل کر 
سارے جسم پر رینگنے لگا
میں ڈر گئی
بدن کے مساموں ایک بے چین لہر اٹھی
پھیلتی ہوئی ، چکراتی ہوئی 
اور میں خوف سے پگھل کر

ایک سمسندر بن گئی
ایک بیکراں سمندر
مگر وقت کے اجنبی ساحل پر 
جب آنکھ کھلی تو میں نے دیکھا
میری کلائی خالی تھی
نجانے کس پل
میری چوڑیاں ٹوٹی تھیں اور اب میں
 اپنی خالی کلائی دیکھ کر
سوچ رہی ہوں
چوڑیاں ٹوٹتی ہیں تو بدنامی کا
سبب بنتی ہیں
یا اس سے کئی خوبصورت ان کہی کہانیاں جنم لیتی ہیں
اور کبھی یوں ہوتا ہے
یہ ٹوٹتی ہوئی چوڑیاں
دل میں اتر جاتی ہیں
اور خالی کلائی
اپنے زخموں کا شمار بھی نہیں کر پاتی..

ڈر

ارم کلثوم ملک 

دریا ہے اک میرے اندر
جس میں اگر
طغیانی آئی 
میں خود اس میں
بہہ جاؤں گی

غزل

ڈاکٹرکسم پاراشر 

یہ سچائی عام نہیں ہے
غم کا کوئی نام نہیں ہے

جو ہے میری روح کی دھڑکن
لب پہ اس کا نام نہیں ہے

پتھر پر خوشبو نہ مہکے
یہ دل کا پیغام نہیں ہے

لمحہ جینا، لمحہ مرنا
یہ تو کوئی کام نہیں ہے 

میں اپنے آنگن کی تلسی
یہ رشتہ بدنام نہیں ہے

اپنی قیمت خود پہچانو
کوئی بھی بے دام نہیں ہے

کوئی کسم روٹھا ہے جب سے
اک پل کو آرام نہیں ہے

غزل

ڈاکٹرسیدہ شگفتہ غزل 
 
اک پرانا سلسلہ اچھا لگا
آج ان کا خط ملا اچھا لگا

موجِ، طوفاں، ناخدا اچھا لگا
آپنے جو کچھ کہا اچھا لگا

مدتوں کے بعد سونی آنکھ سے
پھر کوئی موتی گرا اچھا لگا

وادیٔ دل میں اندھیرے تھے بہت
چاند جلوہ گر ہوا اچھا لگا

آپ کا ذوقِ سماعت مرحبا
چور اک شیشہ ہوا اچھا لگا

بے خودی میں آپ کو پاہی لیا
اجنبی وہ حادثہ اچھا لگا

جب مرے دل کے ہوئے ٹکڑے غزلؔ
ٹوٹتا ہر آئینہ اچھا لگا

غزل

رشیدہ عیاں


کبھی نور ہے ، کبھی نار ہے ،مرے واسطے
کہ عجب خزاں میں بہار ہے  ،مرے واسطے

مجھے کائنات کی وسعتیں یہ بتا گئیں 
کہ جہان مشت غبار ہے ،مرے واسطے

کفِ دست میں مرے کوزۂ کفِ یار ہو
تو ہوا بھی جیسے خمار ہے ،مرے واسطے

جسے میں نے پھولوں کی راہ چلنا سکھا دیا
وہی آج راہ کا خار ہے ،مرے واسطے

کوئی راز تھا کہ جو آئینوں میں عیاںؔ ہوئی
یہ جہاں تو باعثِ عار ہے ،مرے واسطے

غزل 

صاحبزادی امتہ القدوس بیگم

ایسے ہو جائیں گے ایسا تو کبھی سوچا نہ تھا
تھی جلن بیشک مگر تکلیف دہ چھالا نہ تھا
سوز ایسا نہ تھا جب تک آبلہ پھوٹا نہ تھا
اب تو خود مجھ سے مری اپنی شناسائی نہیں
آئینے میں میَں نے یہ چہرہ کبھی دیکھا نہ تھا
وقت کے ہاتھوں نے یہ کیسی لکیریں ڈال دیں
ایسے ہو جائیں گے ایسا تو کبھی سوچا نہ تھا
موسمِ گل میں تھا جس ٹہنی پہ پھولوں کا حصار
جب خزاں آئی تو اس پہ ایک بھی پتا نہ تھا
پیار کے اک بول نے آنکھوں میں ساون بھر دئیے
اس طرح تو ٹوٹ کے بادل کبھی برسا نہ تھا
خامشی سے وقت کے دھارے پہ خود کو ڈال دوں
سامنے میرے کوئی اسکے سوا رستہ نہ تھا
درمیاں میں اجنبیت کی تھی اک دیوار سی
جب تلک میں نے اسے، اُس نے مجھے پرکھا نہ تھا
چاند کو تکتے ہوئے گزریں کئی راتیں مگر
میرے ذہن و فکر میں تسکین تھی سودا نہ تھا
وقت نے کیسے چٹانوں میں دراڑیں ڈال دیں
رو دیا وہ بھی کہ جو پہلے کبھی رویا نہ تھا
جانے کیوں دل سے مرے اسُکی کسک نہیں جاتی
بات گو چھوٹی سی تھی اور وار بھی گہرا نہ تھا
کس لئیے احباب نے تیروں کی زد پر لے لیا
میں نے تو دشمن کا بھی لوگو بُرا چاہا نہ تھا

لحاف

 عصمت چغتائی

جب میں جاڑوں میں لحاف اوڑھتی ہوں، تو پاس کی دیوا روں پر اس کی پرچھائیں ہاتھی کی طرح جھومتی ہوئی معلوم ہوتی ہے اور ایک دم سے میرا دماغ بیتی ہوئی دنیا کے پردوں میں دوڑنے بھاگنے لگتا ہے۔ نہ جانے کیا کچھ یاد آنے لگتا ہے۔

معاف کیجئے گا، میں آپ کو خود اپنے لحاف کا رومان انگیز ذکر بتانے نہیں جا رہی ہوں۔ نہ لحاف سے کسی قسم کا رومان جوڑا ہی جا سکتا ہے۔ میرے خیال میں کمبل آرام دہ سہی، مگر اس کی پرچھائیں اتنی بھیانک نہیں ہوتی جب لحاف کی پرچھائیں دیوار پر ڈگمگا رہی ہو۔ یہ تب کا ذکر ہے جب میں چھوٹی سی تھی اور دن بھر بھائیوں اور ان کے دوستوں کے ساتھ مارکٹائی میں گزار دیا کرتی تھی۔ کبھی کبھی مجھے خیال آتاکہ میں کم بخت اتنی لڑاکا کیوں ہوں۔ اس عمر میں جب کہ میری اور بہنیں عاشق جمع کر رہی تھیں میں اپنے پراۓ ہر لڑکے اور لڑکی سے جو تم بیزار میں مشغول تھی۔

یہی وجہ تھی کہ اماں جب آگرہ جانے لگیں، تو ہفتے بھر کے لۓ مجھے اپنی منہ بولی بہن کے پاس چھوڑ گئیں۔ ان کے یہاں اماں خوب جانتی تھی کہ چوہے کا بچہ بھی نہیں اور میں کسی سے لڑ بھڑ نہ سکوں گی۔ سزا تو خوب تھی! ہاں تو اماں مجھے بیگم جان کے پاس چھوڑ گئیں۔ وہی بیگم جان جن کا لحاف اب تک میرے ذہن میں گرم لوہے کے داغ کی طرح محفوظ ہے۔ یہ بیگم جان تھیں جن کے غریب ماں باپ نے نواب صاحب کو اسی لۓ داماد بنالیا کہ وہ پکی عمر کے تھے۔ مگر تھے نہایت نیک۔ کوئی رنڈی بازاری عورت ان کے یہاں نظر نہیں آئی۔ خود حاجی تھے اور بہتوں کو حج کرا چکے تھے۔ مگر انہیں ایک عجیب و غریب شوق تھا۔ لوگوں کو کبوتر پالنے کا شوق ہوتا ہے، بٹیرے لڑاتے ہیں، مرغ بازی کرتے ہیں۔ اس قسم کے واہیات کھیلوں سے نواب صاحب کو نفر ت تھی۔ ان کے یہاں تو بس طالب علم رہتے تھے۔ نوجوان گورے گورے پتلی کمروں کے لڑکے جن کا خرچ وہ خود برداشت کرتے تھے۔

مگر بیگم جان سے شادی کر کے تو وہ انہیں کل ساز و سامان کے ساتھ ہی گھر میں رکھ کر بھول گۓ اور وہ بے چاری دبلی پتلی نازک سی بیگم تنہائی کے غم میں گھلنے لگی۔
نہ جانے ان کی زندگی کہاں سے شروع ہوتی ہے۔ وہاں سے جب وہ پیدا ہونے کی غلطی کر چکی تھی، یا وہاں سے جب وہ ایک نواب بیگم بن کر آئیں اور چھپر کھٹ پر زندگی گزارنے لگیں۔ یا جب سے نواب صاحب کے یہاں لڑکوں کا زور بندھا۔ ان کے لۓ مرغن حلوے اور لذیذ کھانے جانے لگے اور بیگم جان دیوان خانے کے درزوں میں سے ان لچکتی کمروں والے لڑکوں کی چست پنڈلیاں اور معطر باریک شبنم کے کرتے دیکھ دیکھ کر انگاروں پر لوٹنے لگیں۔
یا جب سے، جب وہ منتوں مرادوں سے ہار گئیں، چلے بندھے اور ٹوٹکے اور راتوں کی وظیفہ خوانی بھی چت ہو گئی۔ کہیں پتھر میں جونک لگتی ہے۔ نواب صاحب اپنی جگہ سے ٹس سے مس نہ ہوۓ۔ پھر بیگم جان کا دل ٹوٹ گیا اور وہ علم کی طرف متوجہ ہوئیں لیکن یہاں بھی انہیں کچھ نہ ملا۔ عشقیہ ناول اور جذباتی اشعار پڑھ کر اور بھی پستی چھاگئی۔ رات کی نیند بھی ہاتھ سے گئی اور بیگم جان جی جان چھوڑ کر بالکل ہی یاس و حسرت کی پوٹ بن گئیں۔ چولہے میں ڈالا ایسا کپڑا لتا۔ کپڑا پہنا جا تا ہے، کسی پر رعب گانٹھنے کے لۓ۔ اب نہ تو نواب صاحب کو فرصت کہ شبنمی کرتوتوں کو چھوڑ کر ذرا ادھر توجہ کریں اور نہ وہ انہیں آنے جانے دیتے۔ جب سے بیگم جان بیاہ کر آئی تھیں رشتہ دار آکر مہینوں رہتے اور چلے جاتے۔ مگر وہ بے چاری قید کی قید رہتیں۔

پھرتیلے چھوٹے چھوٹے ہاتھ، کسی ہوئی چھوٹی سی توند۔ بڑے بڑے پھولے ہوۓ ہونٹ، جو ہمیشہ نمی میں ڈوبے رہتے اور جسم میں عجیب گھبرانے والی بو کے شرارے نکلتے رہتے تھے اور یہ نتھنے تھے پھولے ہوۓ، ہاتھ کس قدر پھرتیلے تھے، ابھی کمر پر، تو وہ لیجۓ پھسل کر گۓ کولھوں پر، وہاں رپٹے رانوں پر اور پھر دوڑ ٹخنوں کی طرف۔ میں تو جب بھی بیگم جان کے پاس بیٹھتی یہی دیکھتی کہ اب اس کے ہاتھ کہاں ہیں اور کیا کر رہے ہیں۔

گرمی جاڑے بیگم جان حیدر آبادی جالی کارگے کے کرتے پہنتیں۔ گہرے رنگ کے پاجامے اور سفید جھاگ سے کرتے اور پنکھا بھی چلتا ہو۔ پھر وہ ہلکی دلائی ضرور جسم پر ڈھکے رہتی تھیں۔ انہیں جاڑا بہت پسند تھا۔ جاڑے میں مجھے ان کے یہاں اچھامعلوم ہوتا۔ وہ ہلتی جلتی بہت کم تھیں۔ قالین پر لیٹی ہیں۔ پیٹھ کھج رہی ہے۔ خشک میوے چبا رہی ہیں اور بس۔ ربو سے دوسری ساری نوکرانیاں خار کھاتی تھیں۔ چڑیل بیگم جان کے ساتھ کھاتی، ساتھ اٹھتی بیٹھتی اور ماشاءاللہ ساتھ ہی سوتی تھی۔ ربو اور بیگم جان عا م جلوؤں اور مجموعوں کی دلچسپ گفتگو کا موضوع تھیں۔ جہاں ان دونوں کا ذکر آیا اور قہقہے اٹھے۔ یہ لوگ نہ جانے کیا کیا چٹکے غریب پر اڑاتے۔ مگر وہ دنیا میں کسی سے ملتی نہ تھیں۔ وہاں تو بس وہ تھیں اور ان کی کھجلی۔

میں نے کہا کہ اس وقت میں کافی چھوٹی تھی اور بیگم جان پر فدا۔ وہ مجھے بہت ہی پیار کرتی تھیں۔ اتفاق سے اماں آگرے گئیں۔ انہیں معلوم تھا کہ اکیلے گھر میں بھائیوں سے مار کٹائی ہوگی۔ ماری ماری پھروں گی۔ اس لۓ وہ ہفتے بھر کے لۓ بیگم جان کے پاس چھوڑ گئیں۔ میں بھی خوش اور بیگم جان بھی خوش۔ آخر کو اماں کی بھابھی بنی ہوئی تھیں۔

سوال یہ اٹھا کہ میں سوؤں کہاں؟ قدرتی طور پر بیگم جان کے کمرے میں۔ لہذا میرے لۓ بھی ان کے چھپر کھٹ سے لگا کر چھوٹی سی پلنگڑی ڈال دی گئی۔ گیارہ بجے تک تو باتیں کرتے رہے، میں اور بیگم جان تاش کھیلتے رہے اور پھر میں سونے کے لۓ اپنے پلنگ پر چلی گئی اور جب میں سوئی تو ربو ویسی ہی بیٹھی ان کی پیٹھ کھجا رہی تھی۔ ”بھنگن کہیں کی۔“ میں نے سوچا۔ رات کو میری ایک دم سے آنکھ کھلی تو مجھے عجیب طرح کا ڈر لگنے لگا۔ کمرہ میں گھپ اندھیرا اور اس اندھیرے میں بیگم جان کا لحاف ایسے ہل رہا تھا جیسے اس میں ہاتھی بند ہو۔ بیگم جان.... میں نے ڈری ہوئی آواز نکالی، ہاتھ ہلنا بند ہو گیا۔ لحاف نیچے دب گیا۔
”کیا ہے، سو رہو....“ بیگم جان نے کہیں سے آواز دی۔
”ڈر لگ رہا ہے۔“ میں نے چوہے کی سی آواز سے کہا۔
”سو جاؤ۔ ڈر کی کیابات ہے۔ آیت الکرسی پڑھ لو۔“
”اچھا.... میں نے جلدی جلدی آیت الکرسی پڑھی مگر یَعْلَمُ مَا بَیْنَ پر دفعتاً آکر اٹک گئی۔ حالانکہ مجھے اس وقت پوری یاد تھی۔
”تمہارے پاس آجاؤں بیگم جان۔“
”نہیں بیٹی.... سو رہو....“ ذرا سختی سے کہا۔
اور پھر دو آدمیوں کے کھسر پھسرکرنے کی آواز سنائی دینے لگی۔ ہاۓ رے دوسرا کون.... میں اور بھی ڈری۔
”بیگم جان....چور تونہیں۔“
”سوجاؤ بیٹا.... کیسا چور....“ ربو کی آواز آئی۔ میں جلدی سے لحاف میں منہ ڈال کر سو گئی۔

صبح میرے ذہن میں رات کے خوفناک نظارے کا خیال بھی نہ رہا۔ میں ہمیشہ کی وہمی ہوں۔ رات کو ڈرنا۔ اٹھ اٹھ کر بھاگنا اور بڑبڑانا تو بچپن میں روز ہی ہوتا تھا۔ سب تو کہتے تھے کہ مجھ پر بھوتوں کا سایہ ہوگیا ہے۔ لہٰذا مجھے خیال بھی نہ رہا۔ صبح کو لحاف بالکل معصوم نظر آرہا تھا مگر دوسری رات میری آنکھ کھلی تو ربو اور بیگم جان میں کچھ جھگڑا بڑی خاموشی سے چھپڑ کھٹ پر ہی طے ہو رہا تھا اور مجھے خاک سمجھ نہ آیا۔ اور کیا فیصلہ ہوا، ربو ہچکیاں لے کر روئی پھر بلی کی طرح چڑ چڑ رکابی چاٹنے جیسی آوازیں آنے لگیں۔ اونہہ میں گھبرا کر سو گئی۔۔

ان رشتہ داروں کو دیکھ کر اور بھی ان کا خون جلتا تھا کہ سب کے سب مزے سے مال اڑانے، عمدہ گھی نگلنے، جاڑوں کا ساز و سامان بنوانے آن مرتے اور باوجود نئی روئی کے لحاف کے بڑی سردی میں اکڑا کرتیں۔ ہر کروٹ پر لحاف نئی نئی صورتیں بنا کر دیوار پر سایہ ڈالتا۔ مگر کوئی بھی سایہ ایسا نہ تھا جو انہیں زندہ رکھنے کے لۓ کافی ہو۔ مگر کیوں جۓ پھر کوئی، زندگی! جان کی زندگی جو تھی، جینا بدا تھا نصیبوں میں، وہ پھر جینے لگیں اور خوب جئیں!

ربو نے انہیں نیچے گرتے گرتے سنبھال لیا۔ چپ پٹ دیکھتے دیکھتے ان کا سوکھا جسم ہرا ہونا شروع ہوا۔ گال چمک اٹھے اور حسن پھوٹ نکلا۔ ایک عجیب وغریب تیل کی مالش سے بیگم جان میں زندگی کی جھلک آئی۔ معاف کیجۓ، اس تیل کا نسخہ آپ کو بہترین سے بہترین رسالہ میں بھی نہ ملے گا۔

جب میں نے بیگم جان کو دیکھا تو وہ چالیس بیالیس کی ہوں گی۔ اُفوہ کس شان سے وہ مسند پر نیم دراز تھیں اور ربو ان کی پیٹھ سے لگی کمر دبا رہی تھی۔ ایک اودے رنگ کا دوشالہ ان کے پیروں پر پڑا تھا اور وہ مہارانوں کی طرح شاندار معلوم ہو رہی تھیں۔ مجھے ان کی شکل بے انتہا پسند تھی۔ میرا جی چاہتا تھا کہ گھنٹوں بالکل پاس سے ان کی صورت دیکھا کروں۔ ان کی رنگت بالکل سفید تھی۔ نام کو سرخی کا ذکر نہیں اور بال سیاہ اور تیل میں ڈوبے رہتے تھے۔ میں نے آج تک ان کی مانگ ہی بگڑی نہ دیکھی۔ مجال ہے جو ایک بال ادھر ادھر ہو جاۓ۔ ان کی آنکھیں کالی تھیں اور ابرو پر کے زائد بال علیحدہ کردینے سے کمانیں سے کچھی رہتی تھیں۔ آنکھیں ذرا تنی ہوئی رہتی تھیں۔ بھاری بھاری پھولے پپوٹے موٹی موٹی آنکھیں۔ سب سے جو ان کے چہرے پر حیرت انگیز جاذبیت نظر چیز تھی، وہ ان کے ہونٹ تھے۔ عموماً وہ سرخی سے رنگے رہتے تھے۔ اوپر کے ہونٹوں پر ہلکی ہلکی مونچھیں سی تھیں اور کنپٹیوں پر لمبے لمبے بال کبھی کبھی ان کا چہرہ دیکھتے دیکھتے عجیب سا لگنے لگتا تھا۔ کم عمر لڑکوں جیسا!....

ان کے جسم کی جلد بھی سفید اور چکنی تھی۔ معلوم ہوتا تھا، کسی نے کس کر ٹانکے لگا دۓ ہوں۔ عموماً وہ اپنی پنڈلیاں کھجانے کے لۓ کھولتیں، تو میں چپکے چپکے ان کی چمک دیکھا کرتی۔ ان کا قد بہت لمبا تھا اور پھر گوشت ہونے کی وجہ سے وہ بہت ہی لمبی چوڑی معلوم ہوتی تھیں لیکن بہت متناسب اور ڈھیلا ہوا جسم تھا۔ بڑے بڑے چکنے اور سفید ہاتھ اور سڈول کمر، تو ربو ان کی پیٹھ کھجایا کرتی تھی۔ یعنی گھنٹوں ان کی پیٹھ کھجاتی۔ پیٹھ کھجوانا بھی زندگی کی ضروریات میں سے تھا بلکہ شاید ضرورت زندگی سے بھی زیادہ۔

ربو کو گھر کا اور کوئی کام نہ تھا بس وہ سارے وقت ان کے چھپر کھٹ پر چڑھی کبھی پیر، کبھی سر اور کبھی جسم کے دوسرے حصے کو دبایا کرتی تھی۔ کبھی تو میرا دل ہول اٹھتا تھا جب دیکھو ربو کچھ نہ کچھ دبا رہی ہے، یا مالش کر رہی ہے۔ کوئی دوسرا ہوتا تو نہ جانے کیا ہوتا۔ میں اپنا کہتی ہوں، کوئی اتنا چھوۓ بھی تو میرا جسم سڑ گل کے ختم ہو جاۓ۔
اور پھر یہ روز روز کی مالش کافی نہیں تھی۔ جس روز بیگم جان نہاتیں۔ یا اللہ بس دو گھنٹہ پہلے سے تیل اور خوشبودار ابٹنوں کی مالش شروع ہو جاتی اور اتنی ہوتی کہ میرا تو تخیل سے ہی دل ٹوٹ جاتا۔ کمرے کے دروازے بند کرکے انگیٹھیاں سلگتیں اور چلتا مالش کا دور اور عموماً صرف ربو ہی رہتی۔ باقی کی نوکرانیاں بڑبڑاتی دروازہ پر سے ہی ضرورت کی چیزیں دیتی جاتیں۔

بات یہ بھی تھی کہ بیگم جان کو کھجلی کا مرض تھا۔ بے چاری کو ایسی کھجلی ہوتی تھی اور ہزاروں تیل اور ابٹن ملے جاتے تھے مگر کھجلی تھی کہ قائم۔ ڈاکٹر حکیم کہتے کچھ بھی نہیں۔ جسم صاف چٹ پڑا ہے۔ ہاں کوئی جلد اندر بیماری ہو تو خیر۔ نہیں بھئی یہ ڈاکٹر تو موۓ ہیں پاگل۔ کوئی آپ کے دشمنوں کو مرض ہے۔ اللہ رکھے خون میں گرمی ہے۔ ربو مسکرا کر کہتی اور مہین مہین نظروں سے بیگم جان کو گھورتی۔ اوہ یہ ربو.... جتنی یہ بیگم جان گوری، اتنی ہی یہ کالی تھی۔ جتنی یہ بیگم جان سفید تھیں، اتنی ہی یہ سرخ۔ بس جیسے تپا ہوا لوہا۔ ہلکے ہلکے چیچک کے داغ۔ گٹھا ہوا ٹھوس جسم۔ پھرتیلے چھوٹے چھوٹے ہاتھ، کسی ہوئی چھوٹی سی توند۔ بڑے بڑے پھولے ہوۓ ہونٹ، جو ہمیشہ نمی میں ڈوبے رہتے اور جسم میں عجیب گھبرانے والی بو کے شرارے نکلتے رہتے تھے اور یہ نتھنے تھے پھولے ہوۓ، ہاتھ کس قدر پھرتیلے تھے، ابھی کمر پر، تو وہ لیجۓ پھسل کر گۓ کولھوں پر، وہاں رپٹے رانوں پر اور پھر دوڑ ٹخنوں کی طرف۔ میں تو جب بھی بیگم جان کے پاس بیٹھتی یہی دیکھتی کہ اب اس کے ہاتھ کہاں ہیں اور کیا کر رہے ہیں۔

آج ربو اپنے بیٹے سے ملنے گئی ہوئی تھی۔ وہ بڑا جھگڑالو تھا۔ بہت کچھ بیگم جان نے کیا۔ اسے دکان کرائی،گاؤں میں لگایا مگر وہ کسی طرح مانتا ہی نہ تھا۔ نواب صاحب کے یہاں کچھ دن رہا۔ خوب جوڑے بھاگے بھی بنے۔ نہ جانے کیوں ایسا بھاگا کہ ربو سے ملنے بھی نہ آتا تھا۔ لہٰذا ربو ہی اپنے کسی رشتہ دار کے یہاں اس سے ملنے گئی تھی۔ بیگم جان نہ جانے دیتی مگر ربو بھی مجبور ہو گئی۔

سارا دان بیگم جان پریشان رہیں۔ اس کا جوڑ جوڑ ٹوٹتا رہا۔ کسی کا چھونا بھی انہیں نہ بھاتا تھا۔ انہوں نے کھانا بھی نہ کھایا اور سارا دن اداس پڑی رہیں۔

”میں کھجا دوں سچ کہتی ہوں“۔ میں نے بڑے شوق سے تاش کے پتے بانٹتے ہوۓ کہا۔ بیگم جان مجھے غور سے دیکھنے لگیں۔

میں تھوڑی دیر کھجاتی رہی اور بیگم جان چپکی لیٹی رہیں۔ دوسرے دن ربو کو آنا تھا مگر وہ آج بھی غائب تھی۔ بیگم جان کا مزاج چڑچڑا ہوتا گیا۔ چاۓ پی پی کر انہوں نے سر میں درد کرلیا۔

میں پھر کھجانے لگی، ان کی پیٹھ.... چکنی میز کی تختی جیسی پیٹھ۔ میں ہولے ہولے کھجاتی رہی۔ ان کا کام کرکے کیسی خوش ہوتی تھی۔
”ذرا زور سے کھجاؤ.... بند کھول دو“ بیگم جان بولیں۔
ادھر.... اے ہے ذرا شانے سے۔ نیچے.... ہاں.... وہاں بھئی واہ.... ہا.... ہا.... وہ سرور میں ٹھنڈی ٹھنڈی سانسیں لے کر اطمینان کا اظہار کرنے لگیں۔
”اور ادھر.... حالانکہ بیگم جان کا ہاتھ خوب جا سکتا تھا مگر وہ مجھ سے ہی کھجوا رہی تھیں اور مجھے الٹا فخر ہو رہا تھا“ یہاں .... اوئی.... تم تو گدگدی کرتی ہو.... واہ....“ وہ ہنسیں۔ میں باتیں بھی کر رہی تھی اور کھجا بھی رہی تھی۔
تمہیں کل بازار بھیجوں گی....کیا لوگی.... وہی سوتی جاگتی گڑیا۔
نہیں بیگم جان.... میں تو گڑیا نہیں لیتی.... کیا بچہ ہوں اب میں....“
بچہ نہیں تو کیا بوڑھی ہو گئی.... وہ ہنسیں.... گڑیا نہیں تو ببوا لینا....کپڑے پہنانا خود۔ میں دوں گی تمہیں بہت سے کپڑے سنا....“ انہوں نے کروٹ لی۔
”اچھا“ میں نے جواب دیا۔
”ادھر“۔ انہوں نے میرا ہاتھ پکڑ کر جہاں کجھلی ہو رہی تھی، رکھ دیا۔ جہاں انہیں کھجلی معلوم ہوتی وہاں رکھ دیتی اور میں بے خیالی میں ببوے کے دھیان میں ڈوبی مشین کی طرح کھجاتی رہی اور وہ متواتر باتیں کرتی رہیں۔
”سنو تو....تمہاری فراکیں کم ہو گئی ہیں۔ کل درزی کو دے دوں گی کہ نئی سی لاۓ۔ تمہاری اماں کپڑے دے گئی ہیں۔“
”وہ لال کپڑے کی نہیں بنواؤں گی.... چماروں جیسی ہے۔“ میں بکواس کر رہی تھی اور میرا ہاتھ نہ جانے کہاں سے کہاں پہنچا۔ باتوں باتوں میں مجھے معلوم بھی نہ ہوا۔ بیگم جان تو چت لیٹی تھیں.... ارے.... میں نے جلدی سے ہاتھ کھینچ لیا۔
”اوئی لڑکی....دیکھ کر نہیں کھجاتی.... میری پسلیاں نوچے ڈالتی ہے۔“ بیگم جان شرارت سے مسکرائیں اور میں جھینپ گئی۔
ادھر آکر میرے پاس لیٹ جا....“ انہوں نے مجھے بازوپر سر رکھ کر لٹا لیا۔
اے ہے کتنی سوکھ رہی ہے۔ پسلیاں نکل رہی ہیں۔ انہوں نے پسلیاں گننا شروع کردیں۔
”اوں....“ میں منمنائی۔
”اوئی.... تو کیا میں کھا جاؤں گی....کیسا تنگ سویٹر بُنا ہے!“ گرم بنیان بھی نہیں پہنا تم نے.... میں کلبلانے لگی۔
”کتنی پسلیاں ہوتی ہیں....“ انہوں نے بات بدلی۔
”ایک طرف نو اور ایک طرف دس“ میں نے اسکول میں یاد کی ہوئی ہائی جین کی مدد لی۔ وہ بھی اوٹ پٹانگ۔
”ہٹالو ہاتھ....ہاں ایک....دو....تین....“
میرا دل چاہا کس طرح بھاگوں.... اور انہوں نے زور سے بھینچا۔
”اوں.... “ میں مچل گئی.... بیگم جان زور زور سے ہنسنے لگیں۔ اب بھی جب کبھی میں ان کا اس وقت کا چہرہ یاد کرتی ہوں تو دل گھبرانے لگتا ہے۔ ان کی آنکھوں کے پپوٹے اور وزنی ہوگۓ۔ اوپر کے ہونٹ پر سیاہی گھری ہوئی تھی۔ باوجود سردی کے پسینے کی ننھی ننھی بوندیں ہونٹوں پر اور ناک پر چمک رہی تھیں۔ اس کے ہاتھ یخ ٹھنڈے تھے۔ مگر نرم جیسے ان پر کھال اتر گئی ہو۔ انہوں نے شال اتار دی اور کارگے کے مہین کرتے میں ان کا جسم آٹے کی لونی کی طرح چمک رہا تھا۔ بھاری جڑاؤ سونے کے گرین بٹن گربیان کی ایک طرف جھول رہے تھے۔ شام ہو گئی تھی اور کمرے میں اندھیرا گھٹ رہا تھا۔ مجھے ایک نا معلوم ڈر سے وحشت سی ہونے لگی۔ بیگم جان کی گہری گہری آنکھیں۔ میں رونے لگی دل میں۔ وہ مجھے ایک مٹی کے کھلونے کی طرح بھینچ رہی تھیں۔ ان کے گرم گرم جسم سے میرا دل ہولانے لگا مگر ان پر تو جیسے بھتنا سوار تھا اور میرے دماغ کا یہ حال کہ نہ چیخا جاۓ اور نہ رہ سکوں۔ تھوڑی دیر کے بعد وہ پست ہوکر نڈھال لیٹ گئیں۔ ان کا چہرہ پھیکا اور بد رونق ہو گیا اور لمبی لمبی سانسیں لینے لگیں۔ میں سمجھی کہ اب مریں یہ اور وہاں سے اٹھ کر سرپٹ بھاگی باہر۔ 

شکر ہے کہ ربو رات کو آگئی اور میں ڈری ہوئی جلدی سے لحاف اوڑھ کر سو گئی مگر نیند کہاں۔ چپ گھنٹوں پڑی رہی۔

اماں کسی طرح آہی نہیں چکی تھیں۔ بیگم جان سے مجھے ایسا ڈر لگتا تھا کہ میں سار ا دن ماماؤں کے پاس بیٹھی رہی مگر ان کے کمرے میں قدم رکھتے ہی دم نکلتا تھا اور کہتی کس سے اور کہتی ہی کیا کہ بیگم جان سے ڈر لگتا ہے۔ بیگم جان جو میرے اوپر جان چھڑکتی تھیں۔

آج ربو میں اور بیگم جان میں پھر ان بن ہوگئی.... میری قسمت کی خرابی کہیے یا کچھ اور مجھے ان دونوں کی ان بن سے ڈر لگا۔ کیونکہ رات ہی بیگم جان کو خیال آیا کہ میں باہر سردی میں گھوم رہی ہوں اور مروں گی نمونیے میں۔
”لڑکی کیا میرا سر منڈواۓ گی۔ جو کچھ ہوا ہو گیا، تو اور آفت آۓ گی۔“
انہوں نے نے مجھے پاس بٹھالیا۔ وہ خود منہ ہاتھ سلفچی میں دھو رہی تھیں، چاۓ تپائی پر رکھی تھی۔
”چاۓ تو بناؤ.... ایک پیالی مجھے بھی دینا.... وہ تولیے سے منہ خشک کر کے بولیں ذرا کپڑے بدل لوں۔“
وہ کپڑے بدلتی رہیں اور میں چاۓ پیتی رہی۔ بیگم جان نائن سے پیٹھ ملواتے وقت اگر مجھے کسی کام سے بلواتیں، تو میں گردن موڑے جاتی اور واپس بھاگ آتی۔ اب جو انہوں نے کپڑے بدلے، تو میرا دل الٹنے لگا۔ منہ موڑے میں چاۓ پیتی رہی۔
”ہاۓ اماں.... میرے دل نے بے کسی سے پکارا.... آخر ایسا بھائیوں سے کیا لڑتی ہوں جو تم میری مصیبت.... اماں کو ہمیشہ سے میرا لڑکوں کے ساتھ کھلینا ناپسند ہے۔ کہو بھلا لڑکے کیا شیر چیتے ہیں جو نگل جائیں گے ان کی لاڈلی کو؛ اور لڑکے بھی کون؟ خود بھائی اور دو چار سڑے سڑاۓ۔ ان ذرا ذرا سے ان کے دوست مگر نہیں، وہ تو عورت ذات کو سات سالوں میں رکھنے کی قائل اور یہاں بیگم جان کی وہ دہشت کہ دنیا بھر کے غنڈوں سے نہیں۔ بس چلتا، سو اس وقت سڑک پر بھاگ جاتی، پھر وہاں نہ ٹکتی مگر لاچار تھی۔ مجبور کلیجہ پر پتھر رکھے بیٹھی رہی۔“

کپڑے بدل کر سولہ سنگھار ہوۓ اور گرم گرم خوشبوؤں کے عطر نے اور بھی انہیں انگارا بنا دیا اور وہ چلیں مجھ پر لاڈ اتارنے۔
”گھر جاؤں گی....“ میں نے ان کی ہر راۓ کے جواب میں کہا اور رونے لگی۔ ”میرے پاس تو آؤ.... میں تمہیں بازار لے چلوں گی.... سنو تو....“۔
مگر میں کلی کی طرح پھسل گئی۔ سارے کھلونے، مٹھائیاں ایک طرف اور گھر جانے کی رٹ ایک طرف۔
”وہاں بھیا ماریں گے .... چڑیل....“ انہوں نے پیار سے مجھے تھپڑ لگایا۔
”پڑیں ماریں بھیا.... میں نے سوچا اور روٹھی اکڑتی رہی۔ ”کچی امیاں کھٹی ہوتی ہیں بیگم جان....“ جلی کٹی ربو نے راۓ دی اور پھر اس کے بعد بیگم جان کو دورہ پڑ گیا۔ سونے کا ہار جو وہ تھوڑی دیر پہلے مجھے پہنا رہی تھیں، ٹکڑے ٹکڑے ہو گیا۔ مہین جالی کا دوپٹہ تار تار اور وہ مانگ جو میں نے کبھی بگڑی نہ دیکھی تھی، جھاڑ جھنکاڑ ہو گئی۔
”اوہ .... اوہ اوہ اوہ....“ وہ جھٹکی لے لے کر چلانے لگیں۔ میں رپٹی باہر۔
بڑے جتنوں سے بیگم جان کو ہوش آیا۔ جب میں سونے کے لۓ کمرے میں دبے پیر جا کر جھانکی، تو ربو ان کی کمر سے لگی جسم دبا رہی تھی۔
”جوتی اتار دو.... اس نے اس کی پسلیاں کھجاتے ہوۓ کہا اور میں چوہیا کی طرح لحاف میں دبک گئی۔“
سر سر پھٹ کج.... بیگم جان کا لحاف اندھیرے میں پھر ہاتھی کی طرح جھوم رہا تھا۔
”اللہ آں....“ میں نے مری ہوئی آواز نکالی۔ لحاف میں ہاتھی چھلکا اور بیٹھ گیا۔ میں بھی چپ ہوگئی۔ ہاتھی نے پھر لوٹ مچائی۔ میرا رواں رواں کانپا۔ آج میں نے دل میں ٹھان لیا کہ ضرور ہمت کرکے سرہانے لگا ہوا بلب جلا دوں۔ ہاتھ پھڑپھڑا رہا تھا اور جیسے اکڑوں بیٹھنے کی کوشش کر رہا تھا۔ چپڑ چپڑ کچھ کھانے کی آواز آرہی تھیں۔ جیسے کوئی مزے دار چٹنی چکھ رہا ہو۔ اب میں سمجھی! یہ بیگم جان نے آج کچھ نہیں کھایا اور ربو مردی تو ہے سدا کی چٹو۔ ضرور یہ تر مال اڑا رہی ہے۔ میں نے نتھنے پھلا کر سوں سوں ہوا کو سونگھا۔ سواۓ عطر صندل اور حنا کی گرم گرم خوشبو کے اور کچھ محسوس نہ ہوا۔
لحاف پھر امنڈنا شروع ہو ا۔ میں نے بہیترا چاہا کہ چپکی پڑی رہوں۔ مگر اس لحاف نے تو ایسی عجیب عجیب شکلیں بنانی شروع کیں کہ میں ڈر گئی۔ معلوم ہوتا تھا غوں غوں کرکے کوئی بڑا سا مینڈک پھول رہا ہے اور اب اچھل کر میرے اوپر آیا۔
آ....ن....اماں.... میں ہمت کرکے گنگنائی۔ مگر وہاں کچھ شنوائی نہ ہوئی اور لحاف میرے دماغ میں گھس کر پھولنا شروع ہوا۔ میں نے ڈرتے ڈرتے پلنگ کے دوسری طرف پیر اتارے اور ٹٹول ٹٹول کر بجلی کا بٹن دبایا۔ ہاتھی نے لحاف کے نیچے ایک قلابازی لگائی اور پچک گیا۔ قلابازی لگانے میں لحاف کا کونہ فٹ بھر اٹھا۔
اللہ! میں غڑاپ سے اپنے بچھونے میں آئی۔

ستاروں سے آگے

 قرۃ العین حیدر 

کرتار سنگھ نے اونچی آواز میں ایک اور گیت گانا شروع کردیا۔ وہ بہت دیر سے ماہیا الاپ رہا تھا جس کو سنتے سنتے حمیدہ کرتار سنگھ کی پنکج جیسی تانوں سے، اس کی خوبصورت داڑھی سے، ساری کائنات سے اب اس شدت کے ساتھ بیزار ہو چکی تھی کہ اسے خوف ہو چلا تھا کہ کہیں وہ سچ مچ اس خواہ مخواہ کی نفرت و بیزاری کا اعلان نہ کر بیٹھے اور کامریڈ کرتار ایسا سویٹ ہے فوراً برا مان جاۓ گا۔ آج کے بیچ میں اگر وہ شامل نہ ہوتا تو باقی کے ساتھی تو اس قدر سنجیدگی کے موڈ میں تھے کہ حمیدہ کو زندگی سے اکتا کر خود کشی کر جاتی۔ کرتار سنگھ گڈو گراموفون تک ساتھ اٹھا لایا تھا۔ ملکہ پکھراج کا ایک ریکارڈ تو کیمپ ہی میں ٹوٹ چکا تھا، لیکن خیر۔

حمیدہ اپنی سرخ کنارے والی ساری کے آنچل کو شانوں کے گرد بہت احتیاط سے لپیٹ کر ذرا اور اوپر کو ہو کے بیٹھ گئی جیسے کامریڈ کرتار سنگھ کے ماہیا کو بے حد دلچسپی سے سن رہی ہے لیکن نہ معلوم کیسی الٹی پلٹی الجھی الجھی بے تکی باتیں اس وقت اس کے دماغ میں گھسی آرہی تھیں۔ وہ ”جاگ سوزِ عشق جاگ“ والا بیچارہ ریکارڈ شکنتلا نے توڑ دیا تھا۔

”افوہ بھئی۔“ بیل گاڑی کے ہچکولوں سے اس کے سر میں ہلکا ہلکا درد ہونے لگا اور ابھی کتنے بہت سے کام کرنے کوپڑے تھے۔ پورے گاؤں کو ہیضے کے ٹیکے لگانے کو پڑے تھے۔ ”توبہ!“ کامریڈ صبیح الدین کے گھونگریالے بالوں کے سر کے نیچے رکھے ہوۓ دواؤں کے بکس میں سے نکل کے دواؤں کی تیز بو سیدھی اس کے دماغ میں پہنچ رہی تھی اور اسے مستقل طور پر یاد دلاۓ جارہی تھی کہ زندگی واقعی بہت تلخ اور ناگوار ہے.... ایک گھسا ہوا، بیکار اور فالتو سا ریکارڈ جس میں سے سوئی کی ٹھیس لگتے ہی وہی مدھم اور لرزتی ہوئی تانیں بلند ہو جاتی تھیں جو نغمے کی لہروں میں قید رہتے رہتے تھک چکی تھیں۔ اگر اس ریکارڈ کو، جو مدتوں سے ریڈیو گرام کے نچلے خانے میں تازہ ترین البم کے نیچے دبا پڑا تھا، زور سے زمین پر پٹخ دیا جاتا تو حمیدہ خوشی سے ناچ اٹھی۔ کتنی بہت سی ایسی چیزیں تھیں جو وہ چاہتی تھی کہ دنیا میں نہ ہوتیں تو کیسا مزہ رہتا.... اور اس وقت تو ایسا لگا جیسے سچ مچ اس نے "I dream I dwell in marble halls."والے گھسے ہوۓ ریکارڈ کو فرش پر پٹخ کے ٹکڑے ٹکڑے کردیا ہے اور جھک کر اس کی کرچیں چنتے ہوۓ اسے بہت ہی لطف آرہا ہے۔ عنابی موزیک کے اس فرش پر، جس پر ایک دفعہ ایک ہلکے پھلکے فوکس ٹروٹ میں بہتے ہوۓ اس نے سوچا تھا کہ بس زندگی سمٹ سمٹا کے اس چمکیلی سطح، ان زرد پردوں کی رومان آفرین سلوٹوں اور دیواروں میں سے جھانکتی ہوئی ان مدھم برقی روشنیوں کے خواب آور دھندلکے میں سما گئی ہے، یہ تپش انگیز جاز یونہی بجتا رہے گا، اندھیرے کونوں میں رکھے ہوۓ سیاہی مائل سبز فرن کی ڈالیاں ہوا کے ہلکے ہلکے جھونکوں میں اس طرح ہچکولے کھاتی رہیں گی اور ریڈیو گرام پر ہمیشہ پولکا اور رمبا کے نۓ نۓ ریکارڈ لگتے جائیں گے۔ یہ تھوڑا ہی ممکن ہے کہ جو باتیں اسے قطعی پسند نہیں وہ بس ہو تی ہی چلی جائیں.... ریکارڈ گھستے جائیں اور ٹوٹتے جائیں۔
....لیکن یہ ریکارڈوں کا فلسفہ کیا ہے آخر؟ حمیدہ کو ہنسی آگئی۔ اس نے جلدی سے کرتار سنگھ کی طرف دیکھا۔ کہیں وہ یہ نہ سمجھ لے کہ وہ اس کے گانے پر ہنس رہی ہے۔
کامریڈ کرتار گاۓ جا رہا تھا۔ ” وس وس وے ڈھولنا....“ اف! یہ پنجابی کے کے بعض الفاظ کس قدر بھونڈے ہوتے ہیں۔ حمیدہ ایک ہی طریقے سے بیٹھے بیٹھے تھک کے بانس کے سہارے آگے کی طرف جھک گئی۔ بہتی ہوئی ہوا میں اس کا سرخ آنچل پھٹپھٹاۓ جا رہا تھا۔
اسے معلوم تھا کہ اسے چمپئی رنگ کی ساری بہت سوٹ کرتی ہے۔ اس کے ساتھ کے سب لڑکے کہا کرتے تھے اگر اس کی آنکھیں ذرا اور سیاہ اور ہونٹ ذرا اور پتلے ہوتے تو ایشیائی حسن کا بہترین نمونہ بن جاتی۔ یہ لڑکے عورتوں کے حسن کے کتنے قدردان ہوتے ہیں۔ یونیورسٹی میں ہر سال کس قدر چھان بین اور تفصیلات کے مکمل جائزے کے بعد لڑکیوں کو خطاب دۓ جاتے تھے اور جب نوٹس بورڈ پر سالِ نو کے اعزازات کی فہرست لگتی تھی تو لڑکیاں کیسی بے نیازی اور خفگی کا اظہار کرتی ہوئی اس کی طرف نظر کۓ بغیر کوریڈور میں سے گزر جاتی تھیں۔ کمبخت سوچ سوچ کے کیسے مناسب نام ایجاد کرتے تھے۔ ”عمر خیام کی رباعی“، ”دہرہ ایکسپریس“، ”بال آف فائر“، "It’s Love I’m after"، ”نقوشِ چغتائی “، بلڈ بنک“۔

گاڑی دھچکے کھاتی چلی جارہی تھی۔ ”کیا بجا ہو گاکامریڈ؟“گاڑی کے پچھلے حصے میں سے منظور نے جمائی لے کر جتندر سے پوچھا۔
”ساڑھے چار۔ ابھی ہمیں چلتے ہوۓ ایک گھنٹہ بھی نہیں گزرا۔“ جتندر اپنا چار خانہ کوٹ گاڑی بان کے پاس پرال پر بچھاۓ، کہنی پر سر رکھے چپ چاپ پڑا تھا۔ شکنتلا بھی شاید سونے لگی تھی حالانکہ وہ بہت دیر سے اس کوشش میں مصروف تھی کہ بس ستاروں کو دیکھتی رہے۔ وہ اپنے پیر ذرا اور نہ سیکڑتی لیکن پاس کی جگہ کامریڈ کرتار نے گھیر رکھی تھی۔ شکنتلا بار بار خود کو یاد دلا رہی تھی کہ اس کی آنکھوں میں اتنی سی بھی نیند نہیں گھسنی چاہۓ۔ ذرا ویسی یعنی نا مناسب سی بات ہے، لیکن دھان کے کھیتوں اور گھنے باغوں کے اوپر سے آتی ہوئی ہوا میں کافی خنکی آ چلی تھی اور ستارے مدھم پڑتے جا رہے تھے۔ ” بس بس وے ڈھولنا۔“ اور اب کرتار سنگھ کا جی بے تحاشا چاہ رہا تھا کہ اپنا صافہ اتار کر ایک طرف ڈال دے اور ہوا میں ہاتھ پھیلا کے ایک ایسی زور دار انگڑائی لے کہ اس کی ساری تھکن، کوفت اور درماندگی ہمیشہ ہمیشہ کے لۓ کہیں کھو جاۓ یا صرف چند لمحوں کے لۓ دوبارہ وہی انسان بن جاۓ جو کبھی جہلم کے سنہرے پانیوں میں چاند کو ہلکورے کھاتا دیکھ کر امرجیت کے ساتھ پنکج کی سی تانیں اڑایا کرتا تھا۔ یہ لمحے، جب کہ تاروں کی بھیگی بھیگی چھاؤں میں بیل گاڑی کچی سڑک پر گھسٹتی ہوئی آگے بڑھتی جارہی تھی اور جب کہ سارے ساتھیوں کے دلوں میں ایک بیمار سا احسا س منڈلا رہا تھا کہ پارٹی میں کام کرنے کا آتشیں جوش و خروش کب کا بجھ چکا تھا۔
ہوا کا ایک بھاری سا جھونکا گاڑی کے اوپر سے گزر گیا اور صبیح الدین اور جتندر کے بال ہوا میں لہرانے لگے لیکن کرتار سنگھ لیڈیز کی موجودگی میں اپنا صافہ کیسے اتارتا؟ اس نے ایک لمبا سانس لے کر دواؤں کے بکس پرسر ٹیک دیا اور ستاروں کو تکنے لگا۔ ایک دفعہ شکنتلا نے اس سے کہا تھا کہ کامریڈ تم اپنی داڑھی کے باوجود کافی ڈیشنگ لگتے ہو اور یہ کہ اگر تم ائیر فورس میں چلے جاؤ تو اور بھی killing لگنے لگو۔اف یہ لڑکیاں!

”کامریڈ سگریٹ لو۔“ صبیح الدین نے اپنا سگریٹوں کا ڈبہ منظور کی طرف پھینک دیا۔ جتندر اور منظور نے ماچس کے اوپر جھک کے سگریٹ سلگاۓ اور پھر اپنے اپنے خیالوں میں کھو گۓ۔ صبیح الدین ہمیشہ عبد اللہ اور کریون اے پیا کرتا تھا۔ عبد اللہ اب تو ملتا بھی نہیں۔ صبیح الدین ویسے بھی بہت ہی رئیسانہ خیالات کا مالک تھا۔ اس کا باپ تو ایک بہت بڑا تعلقہ دار تھا۔ اس کا نام کتنا اسمارٹ اور خوبصورت تھا۔ صبیح الدین احمد.... مخدوم زادہ راجہ صبیح الدین احمد خاں! افوہ! اس کے پاس دو بڑی چمکدار موٹریں تھیں۔ ایک موریس اور ایک ڈی۔ کے۔ ڈبلیو لیکن کنگ جارجز سے نکلتے ہی آئی ایم ایس میں جانے کی بجاۓ وہ پارٹی کا ایک سر گرم ورکر بن گیا۔ حمیدہ ایسے آدمیوں کو بہت پسند کرتی تھی۔ آئیڈیل قسم کے لیکن اگر صبیح الدین اپنی موریس کے اسٹیئرنگ پر ایک بازو رکھ کے اور جھک کے اس سے کہتا کہ حمیدہ مجھے تمہاری سیاہ آنکھیں بہت اچھی لگتی ہیں، بہت ہی زیادہ.... تو یقیناًاسے ایک زور دار تھپڑ رسید کرتی۔ ”ہونہہ....دیز ایڈیٹس!“صابن کے رنگین بلبلے!

کرتار سنگھ خاموش تھا۔ سگریٹ کی گرمی نے منظور کی تھکن اور افسردگی ذرا دور کردی تھی۔ ہوا میں زیادہ ٹھنڈک آچکی تھی۔۔
جتندر نے اپنا چار خانہ کوٹ کندھوں پر ڈال لیا اور پرانی پرال میں ٹانگیں گھسا دیں۔ منظور کو کھانسی اٹھنے لگی۔ ”کامریڈ تم کو اتنے زیادہ سگریٹ نہیں پینے چاہئیں۔ “ شکنتلا نے ہمدردی کے ساتھ کہا۔ منظور نے اپنے مخصوص انداز سے زبان پر سے تمباکو کی پتی ہٹائی اور سگریٹ کی راکھ نیچے جھٹک کر دور باجرے کی لہراتی ہوئی بالیوں کے پرے افق کی سیاہ لکیر کو دیکھنے لگا۔.... یہ لڑکیاں! طلعت کیسی فکر مندی کے ساتھ کہا کرتا تھا۔ ”منظور! تمہیں سردیوں میں ٹانک استعمال کرنے چاہئیں۔ اسکاٹس ایملشن یا ریڈیو مالٹ یا آسٹو مالٹ.... طلعت، ایرانی بلی! پہلی مرتبہ جب بوٹ کلب Regatta میں ملی تھی تو اس نے ”اوہ گوش! تو آپ جرنلسٹ ہیں.... اور اوپر سے کمیونسٹ بھی۔ افوہ!“ اس انداز سے کہا تھاکہ ہیڈی لیماری بھی رشک کرتی۔ پھر مرمریں ستون کے پاس، پام کے پتوں کے نیچے بیٹھا دیکھ لیا تھا اور اس کی طرف آئی تھی....کتنی ہمدرد.... یقینا۔ اس نے پوچھا تھا:“
”ہیلو چائلڈ۔ ہاؤ از لائف؟“
Ask me another منظور نے کہا تھا۔
”اللہ! لیکن یہ تم سب کا آخر کیا ہوگا “۔ فکرِ جہاں کھا ۓ جا رہی ہے۔ مرے جا رہے ہیں۔ سچ مچ تمہارے چہروں پر تو نحوست ٹپکنے لگی ہے۔ کہاں کا پروگرام ہے؟ مسوری چلتے ہو؟ پر لطف سیزن رہے گا اب کی دفعہ۔ بنگال؟ ارے ہاں، بنگال۔ تو ٹھیک ہے۔ ہاں میری بہترین خواہشیں اور دعائیں تمہارے ساتھ ہیں۔ پکچر چلو گے۔ ”جین آئر“ اس قدر غضب کی ہے گوش!“ پھر وہ چلی گئی۔ پیچھے کافی کی مشین کا ہلکا ہلکا شور اسی طرح جاری رہا اور دیواروں کی سبز روغنی سطح پر آنے جانے والوں کی پرچھائیں رقص کرتی رہیں اور پھر کلکتے آنے سے ایک روز قبل منظور نے سنا کہ وہ اصغر سے کہہ رہی تھی۔” ہونہہ.... منظور؟“
صبیح الدین ہلکے ہلکے گنگناتا رہا تھا۔ کہو تو ستاروں کی شمعیں بجھا دیں، ستاروں کی شمعیں بجھا دیں۔ یقیناً بس کہنے کی دیر ہے۔ حمیدہ کے ہونٹوں پر ایک تلخ سی مسکراہٹ بکھر کے رہ گئی۔ دور دریا کے پل پر گھڑگھڑاتی ہوئی ٹرین گزر رہی تھی۔ اس کے ساتھ ساتھ روشنیوں کا عکس پانی میں نا چتا رہا، جیسے ایک بلوری میز پر رکھے ہوۓ چاندی کے شمع دان جگمگا اٹھیں۔ چاندی کے شمع دان اور انگوروں کی بیل سے چھپی ہوئی بالکونی، آئس کریم کے پیالے ایک دوسرے سے ٹکرا رہے تھے اور برقی پنکھے تیزی سے چل رہے تھے۔ پیانوں پر بیٹھی ہوئی وہ اپنے آپ کو کس طرح طربیہ کی ہیروئن سمجھنے پر مجبور ہو گئی تھی۔

"Little Sir Echo how do you do Hell hello wont you come over nad dance with me."

پھر رافی اسٹیئرنگ پر ایک بازو رکھ کر رابرٹ ٹائیلر کے انداز سے کہتا تھا۔ ”حمیدہ تمہاری یہ سیاہ آنکھیں مجھے بہت پسند ہیں.... بہت ہی زیادہ“ یہ بہت ہی زیادہ“ حمیدہ کے لۓ کیا نہ تھا؟ اور جب وہ سیدھی سڑک پر پینتالیس کی رفتار سے کار چھوڑ کر وہی "I dreamed well in marble halls" گانا شروع کردیتا تو حمیدہ یہ سوچ کر کتنی خوش ہوتی اور کچھ فخر محسو س ہوتا کہ رافے کی ماں موزارٹ کی ہم وطن ہے.... آسٹرین۔ اس کی نیلی چھلکتی ہوئی آنکھیں، اس کے نارنجی بال....اف اللہ! اور کسی گھنے ناشپاتی کے درخت کے ساۓ میں کار ٹھہر جاتی اور حمیدہ جام کا ڈبہ کھولتے ہوۓ سوچتی کہ بس میں بسکٹوں میں جام لگاتی ہوں گی۔ رافی انہیں کترتا رہے گا۔ اس کی بیوک پینتالیس کی رفتار پر چلتی جاۓ گی اور یہ چناروں سے گھری ہوئی سڑک کبھی ختم نہ ہوگی۔  لیکن ستاروں کی شمعیں آپ سے آپ بجھ گئیں۔ اندھیرا چھا گیا اور اندھیرے میں بیل گاڑی کی لالٹین کی بیمار روشنی ٹمٹما رہی تھی۔

ہو لالا لا ....دور کسی کھیت کے کنارے ایک کمزور سے کسان نے اپنی پوری طاقت سے چڑیوں کو ڈرانے کے لۓ ہانک لگائی۔ گاڑی بان اپنے مریل بیلوں کی دمیں مروڑ مروڑ کر انہیں گالیاں دے رہا تھا اور منظور کی کھانسی اب تک نہ رکی تھی۔۔
 
حمیدہ نے اوپر دیکھا۔ شبنم آلود دھندلکے میں چھپے ہوۓ افق پر ہلکی ہلکی سفیدی پھیلنی شروع ہو گئی تھی کہیں دور کی مسجد میں سے اذان کی تھرائی ہوئی صدا بلند ہو رہی تھی۔ حمیدہ سنبھل کر بیٹھ گئی اور غیر ارادی طور پر آنچل سے سر ڈھک لیا۔ جتندر اپنے چار خانہ کوٹ کا تکیہ بناۓ شاید لیٹن کوارٹر اور سو سو کے خواب دیکھ رہا تھا۔ مائیرا، ڈونا مائیرا۔ حمیدہ کی ساری کے آنچل کی سرخ دھاریاں اس کی نیم وا آنکھوں کے سامنے لہرا رہی تھیں۔ یہ سرخیاں، یہ تپتے ہوۓ مہیب شعلے، جن کی جلتی ہوئی تیز روشنی آنکھوں میں گھس جاتی تھی اور جن کے لرزتے کپکپاتے سایوں کے پس منظر میں گرم گرم راکھ کے ڈھیر رات کے اڑتے ہوۓ سناٹے میں اس کے دل کو اپنے بوجھ سے دباۓ ڈال رہے تھے۔ مائیرا، اس کے نقرئی قہقہے، اس کا گٹار، اکھڑی ہوئی ریل کی پٹڑیاں اور ٹوٹے ہوۓ کھمبے۔ سانتا کلاؤڈ کا وہ چھوٹا سا ریلوے اسٹیشن جس کے خوبصورت پلیٹ فارم پر ایک اتوار کو اس نے سرخ اور زرد گلاب کے پھول خریدے تھے۔ وہ لطیف سا، رنگین سا سکون جو اسے مائیرا کے تاریخی بالوں کے ڈھیر میں ان سرخ شگوفوں کو دیکھ کے حاصل ہوتا تھا۔ وہ تھک کے گٹار سبزے پر ایک طرف پھینک دیتی تھی اور اسے محسوس ہوتا تھا کہ ساری کائنات سرخ گلاب اور ستارہ ہاۓ سحری کی کلیوں کا ایک بڑا سا ڈھیر ہے۔ لیکن تاکستانوں میں گھرے ہوۓ اس ریلوے اسٹیشن کے پرخچے اڑ گۓ اور طیارو ں کی گڑگراہٹ اور طیارہ شکن توپوں کی گرج میں شوبرٹ...."Rose monde" کی لہریں اور گٹار کی رسیلی گونج کہیں بہت دور فیڈ آؤٹ ہو گئی اور حمیدہ کا آنچل صبح کی ٹھنڈی ہوا میں پھٹپھٹاتا رہا، اس سرخ پرچم کی طرح جسے بلند رکھنے کے لۓ جدو جہد اور کشمکش کرتے کرتے وہ تھک چکا تھا، اکتا چکا تھا۔ اس نے آنکھیں بند کرلیں۔

”سگریٹ لو بھئی۔ “ صبیح الدین نے منظور کو آواز دی۔
”اب کیا بج کیا ہوگا؟“ شکنتلا بہت دیر سے زیر لب بھیرو کا ”جاگو موہن پیارے“ گنگنا رہی تھی۔ حمیدہ سڑک کی ریکھائیں گن رہی تھی اور کرتار سنگھ سوچ رہا تھا کہ ”وس وس وے ڈھولنا“ پھر سے شروع کردے۔

گاؤں ابھی بہت دور تھا۔
جواۓ

جیلانی بانو

جوائے مقناطیس کا ایسا ٹکڑا تھا جس پر گھر کے بکھرے ہوئے سب ذرّے چمٹ جاتے تھے۔ 
بھوں ------------ بھوں ----------- بھوں ۔“ اس گھر میں صبح پر یقین جوائے کی آواز سے آتا ہے ۔ 
میرا گھر جہاں سب ایک دوسرے سے منہ پھیر کر جی رہے تھے ، ایک دوسرے کا جی جلا کر اپنا جی خوش کرتے تھے ، باہر ملنے والی ساری ناکامیوں ناانصافیوں کا انتقام ایک دوسرے سے لیتے تھے ۔ 
مگر جوآئے انہیں کچھ کرنے بھی دے ۔اب تو گھر میں صرف جوائے کی مرضی چلتی ہے ۔ کسی کو پیار آتا ہے تو جوائے پر ------ ہنسی آتی ہے تو جوائے کی حرکتوں پر ------- اُس کا موڈ اُس کی محبت ، اُس کی پسند نا پسند -------- کبھی کبھی مجھے ایسا لگتا ہے جیسے صدر خاندان کی کرسی پہ میری بجائے جوائے بیٹھا ہو اس گھر میں ------ جوائے ہر کام کی نگرانی کرتا ہے ۔باہر جانے والوں کو گیٹ تک چھوڑتا ہے ، اندر آنے والوں کو پہلے شک و شبہ سے دیکھتا ہے اور پھر اُن کے کردار کے بارے میں پوری طرح مطمئن ہونے کے بعد ہی انہیں اندر آنے کی اجازت دیتا ہے ۔ پھر کچن کی نگرانی کرنا ، دیواروں سے جھانکنے والی بلّیاں اور درختوں پر شور مچانے والے کوّے اور دروازے پر بیل بجانے والے اجنبی چہروں سے نپٹنے میں وہ خوب تھک جاتا ہے ۔ 
بھوں -------- بھوں --------- بھوں ------ اُٹھو اُٹھو -------- “ وہ اجالا ہونے سے پہلے مجھے جھنجھوڑ ڈالتا ہے ۔کوئی اچھا خواب تو تمہارے نصیبوں میں ہے نہیں ، تو پھر چلو نیچے سڑک پر کوئی خوبصورت خیال ، دلچسپ حادثہ ڈھونڈیں ------- “ 
اُونہہ -------- میں اپنے چہرے پر جوائے کے پیار کی نمی پونچھ کر کروٹ بدل لیتا ہوں ۔ 
کوں ----- کوں ------- کوں ------- جوائے اب میرے بستر پر آگیا ہے ۔ 
میری بیوی رما نیند کی گولی کھا کے سوتی ہے اور جوائے یہ بات جانتا ہے کہ اس جرّات پر اس وقت وہ رما کی لات نہیں کھائے گا ۔ 
تو دروازہ کھول کر اندر کیسے آجاتا ہے ------- ؟ میں اس کی گردن پکڑ کر نیچے دکھیل دیتا ہوں ۔ ہم دونوں سونے سے پہلے اپنے اپنے موسم بدلتے رہتے ہیں ۔کبھی مجھے گرمی لگتی ہے ، کبھی رما کو سردی ۔ پھر دن بھر کے شکوے شکائیتں ۔ ایک دوسرے پر الزاموں کی بوچھار اور ان سے بچنے کے لیئے کرنٹ والے تار ہم نے اپنے چاروں طرف پھیلا رکھے ہیں ۔جب میں رما کی طرف بڑھتا ہوں تو کتنے سوئچ آن اور آف کرنا پڑتے ہیں ۔ 
مگر جوائے انہیں ایک ہی چھلانگ میں پار کرکے مجھے پیار کرنے آ جاتا ہے ۔اس ادا پر اُس کا منہ نہ چومیں تو کیا کریں ۔ 
مگر اُس کے بعد رما کی نفرت بھری چھی چھی ------- تھو تھو --------- 
اور تھوڑی دیر بعد جب رما بستر پر بیٹھی جمائیاں لیتی ہے تو جوائے اُس کی گود میں چڑھ کر بھی اپنا پیار وصول کر لیتا ہے اور چوری پکڑے جانے پر وہ ایسے سر جھکا لیتی ہے جیسے میں نے اسے کسی عاشق کے ساتھ رنگے ہاتھوں پکڑ لیا ہو ۔ 
میں ایک ناکام بزنس مین ہوں ۔بیوپار میں گھاٹا میرا بلڈ پریشر بڑھا دیتا ہے ۔مگر صبح ٹی ۔وی پر بڑھتی ہوئی قیمتوں کا نشان مجھے پرسکون کردیتا ہے ۔ایسے وقت انسان کا جی چاہتا ہے ، آنکھیں بند کیئے راتوں رات لکھ پتی بننے کا خواب دیکھے ۔ 
لیکن ڈاکٹر نے مجھے صبح سویرے چلنے کا حکم دیا ہے ۔اور یہ بات سب بھول جائیں جوائے نہیں بھولتا ۔سڑک پر آنے کے بعد میرے ہاتھ میں جوائے کی زنجیر ہوتی ہے ۔مگر جوائے تو جیسے زنجیر میرے گلے میں ڈال کر من مانے راستوں کی اور چل نکلتا ہے ۔ 
چار منزلوں کی سیڑھیاں اترنے کے بعد میرا جی چاہتا ہے لان کی بنچ پر ہی بیٹھا رہوں ۔مگر جوائے کے لیئے تو صبح کے اجالے میں بے شمار وعدے اور امیدیں جگمگاتی ہیں ۔رات کو اس راہ سے گزرنے والی کتیاں یہاں اپنی مخصوص خوشبو بکھیر گئی ہیں ۔جوائے اپنے نتھنے پھیلا کر ، منہ اُٹھا کر ہوا میں کچھ سونگھتا ہے اور انجانی راہوں پر بھاگنے لگتا ہے ۔کبھی کبھی بزنس کے دم گھونٹ دینے والے پھندوں سے جان چھڑا کر میرا جی چاہتا ہے میں ایک نظم لکھوں ۔کھلی ہوا میں بیٹھ کر کسی نئے خیال کو پکڑوں ۔ 
مگر جوائے بھی ایک خواب دیکھنے والا آرٹسٹ ہے جو اپنی نئی تخلیق کی کھوج میں آگے ہی آگے دوڑنا چاہتا ہے ۔کبھی میں آگے آگے چلتا ہوں اور جوائے ایک سعادت مند بچے کی طرح میرے ساتھ ساتھ میرے موڈ کو دیکھتے ہوئے چلتا ہے ۔پھر اچانک سڑک کا کوئی نظارہ اُسے دوڑنے پر مجبور کردیتا ہے اور میں اُس کے پیچھے پیچھے بھاگتے ہانپ جاتا ہوں ۔میں ایک ناکام بزنس میں ، معمولی سا شاعر ------ ساری زندگی اونچا اڑنے کے خواب دیکھتا رہا ------ 
ڈیڈی ----- آپ نے بزنس کی لائن اپنانے سے پہلے کسی سے مشورہ کیوں نہیں کیا ؟؟ 
ڈیڈی آپ کے کلاس فیلو کتنے مشہور ڈاکٹر ہیں ۔ آپ نے میڈیسن میں ایڈمیشن کی کوشش کیوں نہیں کی ؟“ 
اپنے بچوں کے ایسے سوالوں پر میں گھبرا جاتا ہوں ۔ 
ارے انہوں نے تو زندگی بھر جس سودے میں ہاتھ ڈالا گھاٹا ہی گھاٹا، رما ٹھنڈی سانس بھر کے اپنا ماتھا پیٹ لیتی ہے ۔ 
اور مجھے چاروں طرف دھواں ہی دھواں نظر آتا ہے ۔ 
رما جتنی سندر تھی اتنی ہی کڑوی ۔ شیرہ ٹپکاتی گلاب جامن جیسی اس موہنی سی لڑکی پر میں اپنا سب کچھ لٹا بیٹھا تھا ۔پھر جس دن اپنی گرہ میں اس کا پلّو باندھ کر میں اپنے گھر کی سیڑھیاں چڑھا تھا تو جیسے کسی پہاڑ پر چڑھتا گیا ۔رما مجھ سے دور ہی دور کھڑی ہنستی رہی ۔اس نے میرے گلے میں ایک رسّی ڈال کر ڈگڈگی بجا دی تھی۔ 
اب میں جوائے کے گلے میں رسّی ڈال کر بھاگ رہا ہوں ۔ہم دونوں ہانپ رہے ہیں ------ میں جانتا ہوں وہ جس راستے پر جا رہا ہے وہاں آگے کچھ نہیں ہے ۔مگر کھوج اور کسی اَن ہونی خوشی سے مڈبھیڑ اُسے دیوانہ بنائے رکھتی ہے ۔وہ قریب سے گزرنے والے لوگوں ، کاروں اور اسکوٹروں کو بڑے غور سے دیکھتا ہے اور پسند نہ آنے والے چہروں پر بھونکنے لگتا ہے۔ 
ارے احمق یہ تو کسی منسٹر کی کار تھی ۔تجھے کیا ضروری تھا اس پر بھونکنا ------؟“ 
یہ سُن کر جوائے رکا اور پاس والے کھمبے کی طرف ٹانگ اُٹھا کر پیشاب کرنے کی ایکٹنگ کی۔ اس سے پہلے وہ ہر پسند نہ آنے والے چہرے کو دیکھ کر یہی کام کرتا رہا ہے ۔ 
اب آسمان پر وہم کی طرح نظر آنے والا اجالا ، آنے والے دن کا یقین بن کر پھیل رہا ہے ۔ 
وہ ابھی تک نہیں آئی ۔ہم دونوں ایک ساتھ دور تک دیکھتے ہیں ۔ 
رات کو وہ اس راہ سے گزری تھی ۔نتھنے چوڑے کرکے جوائے اس کی خوشبو سونگھتا ہے ۔پھر اچانک دور سے آنے والی روزی کی بھوں بھوں اسے روک دیتی ہے ۔وہ منہ اوپر اٹھا کر ، آشیانہ ۔ کے مکینوں سے کہتا ہے ۔بھوں ----- بھوں ---- بھوں ------ چھوڑ دو روزی کو سلاخوں کے پیچھے مت بند کرو ۔روزی ڈیئر نیچے آؤ ۔“ 
نرا احمق ہے تو ---------“ مجھے غصّہ آجاتا ہے ۔وہ تو بند دروازوں کے پیچھے قید ہے ۔اس کی موٹی مالکن کو ٹہلنے کے نام سے چڑ ہے ۔ اس لیئے وہ اپنی نازک اندام کنواری کتیا کو عاشق مزاج کتوں سے دور رکھتی ہے ۔سلاخوں والی کھڑکی کے پیچھے بٹھا دیتی ہے کہ جوائے جیسے کتے بھونکتے بھونکتے بے حال ہو جائیں ۔ 
چلّاؤ مت یار -------- 
وہ مل جائے گی تو اور پچھتاؤ گے بیٹا -----“ 
مگر جوائے اپنی محبتوں کے سراغ جانے کہاں کہاں کھوجتا پھرتا ہے ۔جگہ جگہ رک کر وہ پنجوں سے زمین کھود ڈالتا ہے ۔اپنی منہ زور خواہشوں سے بے تاب ہو کر چھلانگیں لگاتا ہے ۔مجھے اکتاہٹ ہونے لگتی ہے ۔اس کے آگے ہی آگے دوڑتی ہوئی سڑک پر میرے لیئے کوئی دلچسپی نہیں ہے ۔جوائے کی زنجیر تھام کر اس کے پیچھے پیچھے چلنا ہی میرا کام ہے ۔ 
ڈاکٹر نے کہا ہے روز پانچ کلو میٹر چلنا چاہیئے۔اس فاصلے کو کئی بار میں نے دل میں ناپا ، پٹرول پمپ سے آگے ، آئس کریم پارلر کے پاس ---- مگر جوائے کے لیئے کوئی حد آتی ہی نہیں ۔ 
روزی کے لیئے چلاتے چلاتے ایک پرندے کا اڑتا ہوا پر اس کے لیئے نئی خوشیوں کا سامان لے آیا ----- وہ جی بھر کے اچھلا کودا گرّایا اور پھر اس پر کو منہ میں دبوچ کر میری گود میں ڈال دیا ۔جوائے کے لیئے اس دنیا میں کتنی خوشیاں تھیں اور میں خالی ہاتھ گود میں رکھے فٹ پاتھ پر بیٹھا ہوں ۔ 
ایک عورت کی غصّہ بھری نظریں اسے پھر آگے کی طرف دوڑانے لگتی ہیں ۔اپنے گلے میں پڑی ہوئی زنجیر کو وہ اب نہیں مانتا ۔جیسے زنجیر اس نے میرے گلے میں ڈال دی ہو ۔سڑک پر جتنی خوبصورت عورتیں جا رہی ہیں وہ جوائے کو دیکھ کر ہنستی ہیں ۔راستہ چلنے والے بچے اسے دیکھ کر سیٹی بجاتے ہیں ۔چمکیلی دھوپ اس کے لیئے نکلی تھی ---- اسے ٹھنڈی ٹھنڈی ہوائیں مل رہی تھیں ، مزیدار خوشبوئیں ، انوکھے منظر ، دلچسپ کھلونے ۔ 
اور میرے ساتھ صرف تیز دھوپ ہے ۔آج آنے والے بزنس کی الجھنیں اور ہر پل زیادہ گرم پڑنے والا سورج ۔ 
سڑک پر چہل قدمی کرنے والے سب لوگ جوائے کو وش کرتے ہیں کتے کے سر پر ہاتھ پھیرنا مہذب ہونے کی نشانی ہے اور مجھ جیسے فالتو آدمی سے سڑک پر بات کرنا اونچی سوسائٹی میں اچھا نہیں سمجھا جاتا ۔اس لیئے جب جوائے میرے ساتھ ہو تو لوگوں کو وہ اکیلا ہی نظر آتا ہے اور جب میں سڑک پر اکیلا ہوں تو لوگ مجھے ایک آدمی کی طرح نظر انداز کر دیتے ہیں ۔ 
ہم دونوں سر جھکائے اب گھر کی طرف چل رہے تھے کہ اچانک سڑک پر دور پنکی اپنی ماں کے ساتھ نظر آئی اور ہم دونوں کے دلوں کی کلی کھل اُٹھی ۔ 
جوائے --------- جُو ---------- جُو ----------- جُو -------------- 
وہ سڑک پر ملے تو جوائے کے لیئے سیٹیاں بجاتی ہے ۔جوائے اس کی آواز سنتے ہی بھاگتا ہوا پنکی کی گوری پنڈلیوں سے لپٹ جاتا ہے ، اس کی فراک پکڑ کر جھولتا ، اُسے دھکے دے کر آس پاس منڈلاتا ہے ۔پنکی ہم دونوں کو پسندیدہ نظروں سے دیکھتی ہے ۔اس نے ایک بار ٹی۔وی پر میری نظم سنی تھی اور مجھ سے آٹو گراف لینے آئی تھی۔ 
پنکی کی مسکراہٹ کی ٹھنڈک ، اس کے قرب کی آنچ ، اس کی نظروں کی پسند ، میری تھکن بھی اتار دیتی ہے کبھی کبھار ۔ 
جوائے سے کھیلنے کے بہانے پنکی ہمارے گھر بھی آنے لگی ہے ، حالانکہ اس کی ماں سے لان خراب کرنے کے سلسلے میں رمّا کی زبردست جنگ ہوچکی ہے ، مگر وہ ارچنا کی سہیلی ہے اور دوستی کا بندھن اب جوائے سے بندھ گیا ہے ۔پڑوس کے سب بچّے ہمارے گھر کو صرف جوائے کا گھر کہتے ہیں ۔ 
پنکی کے گھر میں آتے ہی جوائے میری کرسی کے نیچے سے اُچھل کر اُس کی طرف بڑھتا ہے ۔خوشی سے بھری کوں کوں کے ساتھ اسے دھکیلنے لگتا ہے ۔پنکی اس کے لیئے چاکلیٹ لاتی ، یا چھوٹا سا بال اور پھر ان دونوں کی اُچھل کود ، چیخ پکار سے سارا گھر گونج اُٹھتا ۔جوائے کے ساتھ کھیلتے کھیلتے پنکی میرے کمرے میں آجاتی تو میں گھبرا کے کھڑا ہوجاتا تھا۔اسے دیکھتے ہی کوئی نہ کوئی بات ہوجاتی ۔میری کوئی چیز ضرور کھوجاتی تھی اور میں سارے کمرے کو اُلٹ پلٹ کر ڈالتا۔تب جوائے میرے سامنے پھیلا ہوا اخبار سمیٹ کر ڈسٹ بِن میں ڈال آتا ------- سب ہنسنے لگتے ۔ 
اب یہ بہت ستانے لگا ہے پنکی ، ارچنا بھی ان کے کھیل میں شریک ہوجاتی تھی۔ 
جوائے کو جو چیز اچھی نہیں لگتی اُسے ڈسٹ بِن میں پھینک دیتا ہے ۔“ پنکی ہنسنے لگی ۔ 
سچّی ------------ ؟“ 
ہاں ، ہماری کوئی چیز کھو جائے تو ڈسٹ بِن میں مل جاتی ہے ، پرسوں ممی کی لپ اسٹک۔“ 
ارچنا ، شور مت کرو ------ میرے سر میں درد ہورہا ہے ۔“ ممی کی ڈانٹ سن کر ان دونوں کی ہنسی تھم گئی ۔ 
بھوں بھوں بھوں ۔“ جوائے نے رمّا کو ڈانٹ دیا ۔ 
چپ رہو -------- ہر وقت کی بک بک ----------“ 
رمّا کو جوائے پر غصّہ تو بہت آیا پھر سب کے سامنے یوں ظاہر کیا جیسے جوائے کو جانور سمجھ کر معاف کردیا ہے ۔ 
میری ہنسی بڑی دیر تک نہ رُکی ۔جوائے نے جیسے آج میری دلی مراد پوری کردی ہو۔رمّا کو کوئی ڈانٹ سکے ، یہ کیسی ان ہونی بات تھی ۔ 
ناشتے کی میز پر اخبار رکھا ہوگا۔چاروں طرف دنیا میں گھمسان کارن پڑا ہے ۔اخبار والی میز کے آس پاس بھی گھر کی بڑی طاقتوں کے درمیان شدید تضاد تھا ۔رومی نے فیصلہ کر لیا تھا کہ وہ جائیداد میں سے اپنا حصّہ لے کر امریکہ چلا جائے گا تاکہ ایسے احمق باپ اور ضدّی ماں سے پیچھا چھڑا سکے ۔ارچنا اپنی پڑھائی چھوڑ کر اس اسٹیج اداکار سے شادی کرنے کا فیصلہ کرچکی تھی ۔جو اب تک دو بیویوں کو چھوڑ چکا ہے ۔رمّا سمجھتی تھی اس گھر میں اُس کے احکام نہ مانے جائیں یہ ہو نہیں سکتا ۔اس کی اولاد کے بگڑنے کی ساری ذمہ داری ان کے باپ پر ہے جو اتنا مفلس ہے اور اتنا بزدل ہے کہ اولاد پر کوئی رعب ہی نہ ڈال سکا ۔ 
کویت ایک چھوٹا سا اسلامی ملک ہے جس پر راتوں رات ایک بڑی طاقت نے حملہ کرکے قبضہ کرلیا۔اخبار کی یہ خبر بریڈ کی سلائسوں اور مارملیڈ کی مٹھاس میں کڑواہٹ گھول چکی ہے ۔ 
رمّا اور بچوں کے ساتھ اس وقت بولنے والے ڈائلاگس میں راستے بھر یاد کرتا رہا ہوں ۔ہمیں دروازے میں دیکھ کر سب سے پہلے رومی سیٹی بجاتا ہے ۔ہیلو جوائے ، جُو جُو جُو -------- “ 
اب جوائے میرے ہاتھ سے زنجیر کا سرا چھڑا کر رومی کی طرف اُچھلتا ہے ،اُس کی ٹانگوں سے لپٹ جاتا ہے ۔اس کے کاندھے پر ہاتھ رکھ کر جھنجھوڑ ڈالتا ہے ۔رومی بڑی محبت سے اس کے بال سہلاتا ہے ۔خوب مکھن لگا کر بڑے چاؤ سے اسے سلائیس کھلاتا ہے اور پھر گھبرا کر مجھ سے پوچھتا ہے۔ڈیڈی آج تو شائد آپ کو جوائے کا انجکشن بھی دلوانا ہے نا۔؟ 
(یہ صرف ڈیڈی سے بات کرنے کا بہانہ ہے ) 
میں کوئی جواب نہیں دیتا صرف سر ہلا دیتا ہوں ( اس ڈائیلاگ کی مجھے امید نہیں تھی نا ) 
اتنی دیر لگا دیتے ہو آنے میں ۔رمّا بھی اُبلا ہوا انڈا توڑتے میں کچھ کہنا ضروری سمجھتی ہے ۔ہمیں جلدی جانا ہے ۔اس لیئے ہم نے ناشتہ شروع کردیا۔“ ارچنا سر جھکا کر کہتی ہے ۔ 
صبح سویرے لوگ اندھا دھند کار چلاتے ہیں ،ذرا دیکھ بھال کے لے جایا کرو جوائے کو ۔“ 
کرسی پر بیٹھ کر میں اپنی پلیٹ کو سیدھا کرتا ہوں ۔جانے ڈاکٹر نے کل مجھے کیا پرہیز بتایا تھا۔ 
بہت بھوکا ہے بیچارہ ----- خوب تھک گیا ہے نا ---- سنو پہلے جوائے کو دودھ دے دو۔“ ارچنا چاہتی ہے اس وقت سب جوائے کی بات کریں ، اُس کے بارے میں نہیں ۔ 
ڈاکٹر نے مجھے ناشتے سے پہلے دو دوائیں کھانے کو کہا ہے مگر اتنا تھک گیا ہوں کہ بیڈروم سے دوائیں لانے کو جی نہیں چاہتا ۔ 
کیوں ! آج پھر ناشتہ نہیں کرو گے ------؟“ رمّا بیزاری سے میری طرف دیکھتی ہے ۔ 
اچھا اچھا ابھی کھا لیتا ہوں ۔“ 
جوائے ، جوائے ------ جوائے “ ------ ارچنا جوائے سے کھیل رہی ہے ۔وہ ارچنا کو چھو چھو کر بھاگ رہا ہے ، کبھی صوفوں پر اُچھلتا ہے ،کبھی اس کی ساری کا پلّو پکڑ کے کھینچتا ہے۔ 
فون کی گھنٹی بجی --------- جوائے کھیلنا چھوڑ کر فون کی طرف منہ کرکے بھونکنے لگا ۔اُسے فون آنے سے بڑی چڑ تھی ۔اتنی دیر اُسے چپ رہنا پڑتا ہے نا۔ 
فون رومی کے لیئے تھا ------- وہ اُٹھا تو منہ پر انگلی رکھ کر جوائے سے کہا ------“ چُپ چُپ۔ 
جوائے چُپ ہوگیا ۔مگر نچلا بیٹھنا اُس کے بس میں نہ تھا اس لیئے چاروں طرف ایسی چیزیں ڈھونڈنے لگا جو اس کمرے میں اسے غیر ضروری لگ رہی تھیں ۔اس نے پہلے ارچنا کی کتاب صوفے سے اُٹھا کر ڈسٹ بِن میں ڈالی ۔پھر میری دوا کا پیکٹ ، رمّا کے بالوں سے گرے ہوئے پھول ۔جوائے اسے بھی ڈسٹ بِن میں ڈالو -----“ میں گھبرا گیا ۔ارچنا نے میری طرف اشارہ کیا تھا ------ نہیں ------- میرے پیروں کے پاس چھوٹا سا سلائیس پڑا تھا ۔آپ ناشتہ کیوں نہیں کرتے رمّا بیزار ہوتی جا رہی تھی ۔ 
ہاں ، کرتا ہوں ------- پہلے دوا کھانا ہے ۔“ 
اتنی دوائیں کھا کھا کے ہاضمہ خراب کر لیا ہے ۔“ وہ منہ بنا کر میز سے اُٹھ جاتی ہے ۔ 
سلائیس پھینکنے کے بعد جوائے نے رومی کا سگرٹ کیس منہ میں دبایا اور ڈسٹ بِن کی طرف بڑھا ۔مگر فون رکھ کر اُس نے جوائے کے منہ سے سگرٹ کیس چھینا ۔ایک تھپڑ اُس کے منہ پر لگایا اور ایک گالی دی ۔“ میری کسی چیز کو ہاتھ لگایا تو مار کے اُسی ڈسٹ بِن میں پھینک دوں گا ۔“ 
مار کھا کے جوائے چکرا گیا ------ گالی سُن کر سہم گیا -------- لڑکھڑاتا ہوا وہ میری طرف آیا اور میرے قدموں کے پاس بیٹھ کر ہانپنے لگا ۔ 
جوائے کے پٹنے پر رمّا تلملا سی گئی ۔مگر غصّے میں بھرے بیٹے کے سامنے منہ کھولنے کی ہمت نہ پڑی ۔ 
وہ گالی برداشت نہیں کرسکتا ۔“ ارچنا کو بھی جوائے کا پٹنا اچھا نہ لگا ------“ ہاں اسے تو ڈانٹ دو تب بھی شرمندہ ہو جاتا ہے ۔“ ارچنا نے اپنا پرس اُٹھا کر باہر جاتے ہوئے کہا ----“ 
وہ کوئی انسان ہے کہ تم اُسے مارنے لگے ؟“ 
ڈسٹ بِن میں پھینکنے کی بات پر ڈر گئے جوائے -------؟“ 
جوائے کے مزاج سے اس گھر میں سب اچھی طرح واقف تھے ۔اس کی تکلیف پر سب کو دکھ ہوتا ہے ۔جوائے تم لکی ہو ۔ 
گھر سے باہر جاتے وقت گھر کا ہر فرد بڑی دیرتک آئینے کے سامنے کھڑا رہتا ہے ، سب اپنے چہروں پر دوسرا ماسک چڑھاتے ہیں ، ہنستے مسکراتے دنیا کو اپنانے اور اپنی چالاکی کو کیش کرانے کے لیئے اچھا میک اپ اور اچھی ایکٹنگ ضروری ہوگئی ہے ۔ 
جُو ------ جُو ------- جُو --------“ باہر جاتے وقت رومی نے روٹھے ہوئے جوائے کو منانا ضروری سمجھا۔ روز اُس کی آواز سنتے ہی اچھل کر دوڑتا اور رومی کی ٹانگوں‌سے لپٹ جانا ضروری تھا جب تک رومی کی کار گیٹ سے باہر نہ چلی جاتی وہ چلّا چلّا کر اچھلتا رہتا تھا۔ مگر آج اس نے ذرا سی آنکھ کھول کر رومی کو دیکھا اور منہ پھیر کر لیٹ گیا ۔ 
مجھے شک ہونے لگا ------- جوائے میں کسی انسان کی روح آرہی ہے ۔وہ دھیرے دھیرے انسانوں جیسا بن رہا ہے ۔اگر سچ مُچ ایسا ہوگیا تو ------- کسی ڈسٹ بِن میں پھینک دیئے جاؤ گے ---------“ 
اخبار پڑھتے پڑھتے مجھے اونگھ سی آنے لگی ۔ 
میں کھانے کی میز کے نیچے پڑا رومی کی مار سے کراہ رہا تھا -------- میرے گلے میں ایک زنجیر پڑی تھی جسے جوائے گھسیٹ رہا تھا -------- 
کیسی بے دردی سے گھسیٹتے ہو اسے----------؟“ رمّا جوائے سے کہہ رہی تھی ------“ آؤ ---- میری گود میں آؤ -------“ 
میں کود کر رمّا کی گود میں جا بیٹھا -------- اور جب رمّا نے اپنا محبت بھرا ہاتھ میرے بالوں پر پھیرا تو میری آنکھوں میں آنسو آگئے ۔ 
جانے کون رو رہا تھا ---------- میں ---------‌ ؟؟؟؟؟؟؟ یا وہ ----------- ؟؟؟؟؟؟؟؟؟؟

بالکنی


 ترنّم ریاض
"چلو۔ ۔ ۔ چلوچلو۔ ۔ ۔ راستہ دو۔ ۔ ۔ ایک طرف۔ ۔ ۔ ہاں۔ ۔ ۔ "
دوسپاہی گیٹ سے اندر داخل ہوئے۔ اُن کے پیچھے ایک اعلیٰ افسر اور اُس کے عقب میں اور دو سپاہی تھے۔
"لیکن ہم نے کِیا کیا ہے بھیّا۔ ۔ ۔ یہاں تو کوئی نہیں ہے۔ ہم تو خود پریشان ہیں حالات سے۔ ہمارے گھر میں کوئی لڑکا بھی نہیں ہے۔ چوکی میں سب جانتے ہیں۔ یہاں تو آج تک کوئی۔ ۔ ۔ ہم یہاں ۱۵ برس سے رہ رہے ہیں۔"
ادھیڑ عمر عورت گھبراکر بولی تو سپاہی رُک کر اپنے افسر کی طرف دیکھنے لگا۔
"سر۔ ۔ ۔ یہی تھانا۔ ۔ ۔ ؟ جس رپورٹ کا آپ ذکر کررہے تھے۔ ۔ ۔ اُس میں یہی گھر تھا نا؟"
"نہیں ایسا کچھ نہیں ہے ماں جی۔ ۔ ۔ ہم بس ذرا اپنی ڈیوٹی پوری کرکے لوٹ جائیں گے۔"
افسر نے سپاہی کی بات نظرانداز کرکے عورت کو دیکھ کر دائیں بائیں دیکھا۔ جملے کا آخری حصہ ادا کرتے ہوئے اُس کے چہرے پر پریشان سے تاثرات چھاگئے۔
وہ مکان کے کشادہ صحن کے عین درمیان آگیا اور بوسیدہ دیواروں کو بغور دیکھنے لگا۔ پھر آہستہ آہستہ قدم اُٹھاتا ہوا مشرقی دیوار کے بالکل قریب چلا گیا اور اُنگلی سے ایک اینٹ کو چھُوا جو پلستر اُکھڑ جانے کی وجہ سے آدھی سے زیادہ نظر آرہی تھی۔ اینٹ کی اوپری سطح بھُر بھُرا گئی تھی اور اُس کی اُنگلی کا پور سرخ ہوگیا تھا۔ اُس نے اپنی صاف شفاف وردی کے گریباں کے قریب جہاں بہت سے طمغے لٹک رہے تھے، اُنگلی کو ہلکے سے رگڑ کر صاف کیا اورپھر وردی پر لگے سرخ داغ پر بڑے سکون سے ہاتھ پھیر کر دونوں ہاتھ پتلون کی جیب میں ٹھونس دیئے اور زینے کی طرف بڑھ گیا۔
"تم یہیں رکو۔" اُس نے سپاہیوں کو حکم دیا۔
"میرا یقین کرو بیٹا۔ ۔ ۔ آج تک ہمارے یہاں سے نہ کوئی ایسا انسان پیدا ہوا۔ ۔ ۔ نہ کبھی آیا۔ ۔ ۔ نہ رُکا۔ ۔ ۔ ہم شریف لوگ ہیں میرے شوہر بجلی کے محکمے میں کام کرتے ہیں۔"
عورت اُس کے پیچھے پیچھے زینہ طے کرتی ہوئی سہمی سہمی سی کہہ رہی تھی۔ اُس کی نظریں افسرکے پہلو سے لٹک رہی پستول پر ٹھہر ٹھہر جاتیں۔
"یہ۔ ۔ ۔ یہ میری بیٹی کا کمرہ ہے۔" افسر نے ایک دروازے پر دستک دی تو ایک لڑکی نے دروازہ کھولا اور خوف زدہ سی ہوکر باوردی اجنبی کو دیکھنے لگی۔
"نہیں نہیں۔ ۔ ۔ کوئی بات نہیں۔ ۔ ۔ یہ اپنی ڈیوٹی کر رہے ہیں۔"
ماں نے اپنی آواز میں اعتماد پیدا کرتے ہوئے کہا۔
"اس گھر کا ریکارڈ سارا محلہ جانتا ہے۔ ۔ ۔ بیٹا۔ ۔ ۔ اس مکان کی تو سارے محلے میں عزت ہے۔ ۔ ۔ ہم سے پہلے جو لوگ یہاں رہتے تھے۔ بہت ہردل عزیز تھے۔ وہ میرے شوہر کے محکمے میں ایک بہت بڑے افسر تھے مگر ہر ایک کے کام آنے والے۔ اُن سے ہم نے خریدا تھا یہ گھر۔ ۔ ۔ ۱۵ برس پہلے۔"
"وہ لوگ۔ ۔ ۔ اب کہاں۔ ۔ ۔ ہیں۔"افسر دھیرے سے بولا۔
"خدا جانے بیٹا۔ ۔ ۔ صاحب خانہ کے انتقال کے بعد اُن کی بیگم نے یہ گھر بیچا تھا ہمیں۔ ۔ ۔ وہ پھر غالباً اپنے آبائی گاؤں چلی گئی تھیں۔"عورت کی آواز میں خوف کا عنصر کچھ کم ہو گیا تھا۔
"اور بچّے۔ ۔ ۔ ؟"افسر نے دروازے کی چوکھٹ کے اوپری حصّے پر کھداہوا کوئی لفظ پڑھنے کی کوشش کی تو اُس کے ہونٹوں پر ایک بے کیف سی مسکراہٹ چھاگئی۔
"بڑا بیٹاکہیں باہر پولیس یا فوج کی بڑی ٹریننگ کرنے گیا تھا۔ ۔ ۔ اور چھوٹا ماں کے ہی ساتھ۔ ۔ ۔ "
"یہاں سامنے کوئی رہتا۔ ۔ ۔ ؟"افسر کمرے میں داخل ہوکر کھڑکی کھول کر باہر دیکھنے لگا۔
"ہاں۔ ۔ ۔ رہتے ہیں۔ ۔ ۔ دومیاں بیوی۔ ۔ ۔ بوڑھے ہوگئے ہیں۔ ۔ ۔ ایک بیٹی ہے غزالہ۔ ۔ ۔ سسرال میں۔"
"ہاں ۔ ۔ ۔ اچھا۔ ۔ ۔ ٹھیک۔ ۔ ۔ ہے۔ ۔ ۔ غزالہ۔ ۔ ۔ " وہ دھیرے سے بولا۔ اور کمرے سے نکل کر دوسرے کمرے کی طرف بڑھا۔ کمرے کے اندر سامنے کی دیوار میں ایک بڑا سا دروازہ لگاہوا تھا۔ اُس نے لپک کر دروازہ کھول دیا تو اُس کے منھ سے چیخ نکل گئی۔
"نہیں۔" اُس کے چہرے پر بے یقینی کے تاثرات چھاگئے تھے۔ دروازہ ادھ کھلا چھوڑ کر وہ غیر اردادی طورپر دو قدم پیچھے ہٹا تو عقب میں کھڑی لڑکی کے پاؤں پر اس کے جوتے کی ایڑھی پڑ گئی۔ لڑکی کے منھ سے گھٹی گھٹی سی چیخ نکلی، لڑکی سہم کر ماں سے لگ گئی۔
"کیاہوا۔ ۔ ۔ ؟"عورت نے لرزتی ہوئی آواز میں جانے کس سے پوچھا۔
"یہ۔ ۔ ۔ یہ الماری کہاں سے۔ ۔ ۔ یہ الماری آپ نے۔ ۔ ۔ کب بنائی۔ ۔ ۔ یہ ۔ ۔ ۔ "
افسر نے جلدی سے پوچھنے کی کوشش میں کہامگر الفاظ اُس کی زبان سے ٹوٹ ٹوٹ کر نکل رہے تھے۔
"بہت دن ہوئے بیٹا۔ ۔ ۔ تم۔ ۔ ۔ تم اس کی تلاشی لے لو۔ ۔ ۔ دیکھ لو۔" عورت اب بری طرح گھبرا رہی تھی۔ ۔ ۔ اُس نے جلدی سے الماری کے دونوں پٹ پورے وا کر دیئے تو افسر کی کانپتی ہوئی آواز رُک رُک کر اُس کے کانوں میں پڑی۔
"یہاں۔ ۔ ۔ یہاں پر۔ ۔ ۔ چھوٹی سی بالکنی تھی۔ ۔ ۔ جو۔ ۔ ۔ جوسامنے والے گھر کے برآمدے کی بالکل سیدھ میں بنی تھی۔ ۔ ۔ اور۔ ۔ ۔ اور میں بالکنی میں بیٹھ کر پڑھا کرتا تھا۔"افسر آس پاس دیکھتاہوا کمرے کی دہلیز تک آگیا۔
"غزالہ برآمدے میں ٹہل ٹہل کر پڑھتی تھی۔"
"یہ۔ ۔ ۔ ۔ ۔ ۔ اوپر!۔"اُس نے دروازے کی چوکھٹ پر نرمی سے ہاتھ پھیرا۔
’ ’یہاں یہ ۔ ۔ ۔ میں نے اپنا نام۔ ۔ ۔ لکھا تھا۔ ۔ ۔ پرکار سے۔ ۔ ۔ بہت برس پہلے۔ ۔ ۔ پھر مجھے گھر سے دور ہوسٹل میں رہنا پڑا۔ ۔ ۔ والد صاحب انتقال کرگئے۔ ۔ ۔ گھر بدل گیا۔ ۔ ۔ میرا۔ ۔ ۔ مگر میرا بچپن۔ ۔ ۔ میری آدھی عمر۔ ۔ ۔ اس ۔اس گھر میں۔"
افسر پھوٹ پھوٹ کر رودیا۔

وہی قرض میں نے چُکا دیا۔۔۔۔

سروشہ نسرین قاضی

    محلے میں نئی نئی وارد ہوئی لڑکی چنچل اپنے نام ہی کی طرح کافی شوخ تھی۔ اس محلے میں کرائے کا کمرہ لے کر رہتے ہوئے اسے ابھی چار دن ہی ہوئے تھے لیکن اس کا محلے کی گلیوں میں ادھر سے ادھر، یہاں سے وہاں لہرا کے، اٹھلاکے،  بل کھاکے چلنا محلے کے لڑکوں کواپنی طرف متوجہ کرنے کے لیے کافی تھا۔ اس کی ادائیں قاتل، اس کا انداز دلفریب، اس کا بانکپن کافر اور لچکنا مٹکنا قیامت کا سماں باندھ دیتا تھا۔ محلے کے سارے چڑی مار لڑکے اسے چوری چوری، چپکے چپکے، چھپ چھپ کر گھنٹوں تکاکرتے اور اس کے ایک اشارے پر جان قربان کرنے کے لیے ہمہ تن تیار رہتے لیکن ان چار دنوں میں چنچل نے کسی کی طرف ذرا بھی توجہ نہیں دی تھی۔ 
    محلے کے سارے چڑی مار لڑکے چنچل سے ایک ملاقات، اس سے ایک مرتبہ گفتگو کے متلاشی تھے۔ ایک رات نوجوان لڑکوں کی چوکڑی چوک پر کھڑی ہوکر گپیں ہانک رہی تھی کہ انھیں چنچل اپنے کمرے سے نکل کر چوراہے کی طرف آتی دکھائی دی۔ وہ آہستہ آہستہ قدم بڑھاتی، کمر لچکاتی، گردن ہلاتی، چوٹی لہراتی آگے کی طرف بڑھتی رہی اور نوجوان لڑکوں کے کلیجے پہ تیر چلنے لگے، چھریاں چلنے لگیں، بجلیاں گرنے لگیں۔ ان نوجوان لڑکوں کے قریب سے گزرتے وقت چنچل نے ان میں سے ایک لڑکے کی طرف دیکھ کر آنکھ کا اشارہ اس انداز میں کیا جیسے اس لڑکے سے کہہ رہی ہو ’’میرے پیچھے پیچھے چلے آؤ۔‘‘ وہ لڑکا سکپکا گیا اور بغلیں جھانکنے لگا۔ اس کی ہمت نہ ہوئی کہ وہ چنچل کے اشارے پر اس کے پیچھے چلا جائے۔ وہ سوچ میں پڑگیا ’’کہیں مجھے غلط فہمی تو نہیں ہوئی۔‘‘ چنچل نے بھی ایک چکر یوں ہی دوسری گلی کے موڑ تک لگایا اور واپس لوٹ آئی لیکن واپسی میں اس نے دوبارہ اسی نوجوان لڑکے کو آنکھ کا اشارہ اس طرح کیا جیسے کہہ رہی ہو ’’میرے پیچھے پیچھے چلے آؤ۔‘‘ اب لڑکے کو یقین ہوگیا کہ ’’یہ اشارہ میرے لیے ہی ہے، لڑکی مجھے ہی بلارہی ہے‘‘ لیکن اب بھی اس کی ہچکچاہٹ کم نہ ہوئی تو باقی تمام لڑکوں نے اسے شہ دی۔ اس سے کہا ’’لڑکی تجھے ہی بلا رہی ہے اس لیے تجھے جانا چاہیے۔ ایسے موقعے زندگی میں بہت کم لوگوں کو نصیب ہوتے ہیں۔ تیری قسمت اچھی ہے جو اس نے تجھے پسند کیا۔‘‘ وہ نوجوان لڑکا بولا ’’یار میری ہمت نہیں ہورہی ہے۔ مجھے تو بڑی گھبراہٹ محسوس ہورہی ہے۔‘‘ اس کے ساتھیوں نے کہا’’اس میں گھبرانے والی کیا بات ہے، ہمیں دیکھ ہم تو اس کے ایک اشارے کے لیے ترستے رہ گئے لیکن اس نے اتنے سارے لڑکوں میں سے صرف تجھے پسند کیا،کیا یہ بڑی بات نہیں۔‘‘ سب نے اسے لڑکی کے کمرے کی طرف ڈھکیلتے ہوئے کہا ’’اب چلا بھی جا زیادہ نخرے مت دکھا۔‘‘ وہ نوجوان لڑکا ان کی باتوں میں آگیا لیکن بہت ہی سہمے سہمے اور ڈرے ڈرے قدموں سے رفتہ رفتہ چنچل کے کمرے کی طرف بڑھ گیا۔ چنچل اسی کی منتظر تھی۔ اس نے دروازہ کھلاہی رکھا تھا۔ وہ نوجوان لڑکا جیسے ہی دروازے کے قریب پہنچا۔ چنچل نے اسے اندر آنے کا اشارہ کیا۔ لڑکے کے کمرے میں داخل ہوتے ہی چنچل نے اندر سے دروازہ بند کرلیا۔ 
    تقریباً ایک گھنٹے بعد وہ لڑکا باہر نکلا تو بے حد خوش اور شادماں تھا جیسے دونوں جہان کی نعمت سے مالا مال ہوگیا ہو۔ چنچل نے بے خوف و خطراس سے جسمانی تعلقات قائم کیے تھے۔ باہر اس لڑکے کے ساتھی بے چینی سے اس کے منتظر تھے۔ باہر آکر جب اس نے اپنے ساتھیوں سے ایک گھنٹہ مسلسل پیار کی ہونے والی بارش کے بارے میں تفصیل سے بتایا تو ان کو اپنے اس جوان ساتھی پر رشک ہونے لگا۔ وہ کہہ اٹھے ’’یار تو کتنا خوش قسمت ہے کہ تجھے اتنی دلفریب اداؤں والی لڑکی نے خود پسند کیا۔ تو پیار کی شراب سے سیراب ہوکر لوٹا اور ہم یہاں کھڑے اس کی ایک نظر کو ترستے ہی رہ گئے۔ 
    دوسرے دن نوجوانوں کی چنڈال چوکڑی پھر اسی چوک پر کھڑی گپیں ہانک رہی تھی کہ اسی وقت پھر چنچل اسی طرح اٹھلاتی، بل کھاتی اپنے کمرے سے خراماں خراماں روانہ ہوئی۔ چنچل نے ایک روز پہلے جس لڑکے کو اپنے پیار سے سیراب کیا تھا اس نے اپنے ساتھیوں سے کہا ’’ اس لڑکی کو مجھ سے پیار ہوگیا ہے وہ دیکھو اب وہ پھر مجھے بلانے کے لیے باہر نکلی ہے۔‘‘ ان لڑکوں نے کہا ’’سچ مچ یار تیری تو قسمت چمک گئی۔ لڑکی تیری طرف ہی آرہی ہے۔ لیکن تھوڑی دیر میں سبھی کی غلط فہمی دور ہوگئی کیونکہ چنچل نے اسے نہیں بلکہ اس کے قریب کھڑے دوسرے جوان لڑکے کو اپنے پیچھے آنے کا اشارہ اس طرح کیا جیسے کہہ رہی ہو ’’میرے پیچھے چلے آؤ۔‘‘ وہ لڑکا سمجھا شاید ’’مجھے غلط فہمی ہوئی ہے وہ مجھے کیوں بلائے گی۔ اس لڑکی نے ایک روز پہلے جس لڑکے کو بلایا تھا اسی کو اپنی طرف آنے کا اشارہ کیا ہوگا‘‘ اس لیے وہ جہاں تھا وہیں کھڑا رہا لیکن کنکھیوں سے چنچل کی طرف دیکھتا رہا کیونکہ اس کا تجسس بڑھ چکا تھا یہ جاننے کے لیے کہ لڑکی کسے بلارہی ہے۔ چنچل تھوڑی دور جاکر واپس لوٹی اور اس نے دوبارہ اسی دوسرے نوجوان کو اشارہ کیا جیسے کہہ رہی ہو ’’میرے پیچھے پیچھے چلے آؤ‘‘ اس روز کی طرح پھر تمام لڑکوں نے اس جوان لڑکے کو زبردستی لڑکی کے پیچھے روانہ کردیا۔ جس کو چنچل نے اشارہ کیا تھا اور ساتھ ہی یہ بھی کہا ’’جاتیری قسمت بہت اچھی ہے جو تجھے اتنی نازنخرے والی لڑکی نے پسند کیا۔‘‘  
    جس طرح پیاسا ندی کے پاس جاکر سیراب ہوکر لوٹتا ہے۔ وہ لڑکا بھی اسی طرح تقریباً ایک گھنٹے بعد شادماں اس لڑکی کے کمرے سے نکلا۔ وہاں سے باہر نکلتے ہی باقی تمام لڑکوں نے اسے گھیر لیا۔ بات ان کی سمجھ میں آچکی تھی کہ لڑکی نے اس پر بھی پیار کی بوچھار کی ہے اور اسے جسمانی آسودگی نصیب ہوئی ہے۔ 
    اگلی شب ایک اور جوان لڑکے کی باری آئی اور اسے چنچل نے اسی طرح  ’’میرے پیچھے پیچھے چلے آؤ‘‘کا اشارہ کیا۔ اب یہ بات لڑکوں کی سمجھ میں آچکی تھی کہ لڑکی ہر شب ایک نئے شکار کی تلاش میں نکلتی ہے۔ ایک مرتبہ جس سے جسمانی تعلق قائم کرلیتی ہے اسے دوبارہ گھاس نہیں ڈالتی۔ اس کی طرف دیکھنا بھی گوارا نہیں کرتی۔ انھیں اس بات کا بھی اندازہ ہوچکا تھا کہ اسے روپے پیسے کا بھی کوئی لالچ یا موہ نہیں ہے اور نہ ہی کسی اور چیز کا لالچ ہے۔ اسی طرح اس گروپ کے ساتوں لڑکوں سے ہم آغوش ہونے کے بعد چنچل نے اس کے اگلے ہی روز اپنا تمام سامان اٹھایا۔ ایک رکشے میں ڈالا اور کہیں جانے کی تیاری میں نظر آئی ۔ان تمام لڑکوں نے اسے گھیر لیا اور کہا ’’ہمیں چھوڑ کر مت جاؤ۔ ہم سبھی تمہیں چاہتے ہیں۔ تم یہیں رہو۔ ہم تمھارے لیے کچھ بھی کرسکتے ہیں۔ اگر تمہیں روپے پیسے کی ضرورت ہوتو وہ بھی ہم سب مل کر تمہیں فراہم کردیں گے۔‘‘ چنچل زور سے ہنسی۔ اس کی ہنسی میں ایک طرح کا استہزا تھا۔ اس نے لڑکوں کو یوں مخاطب کیا ’’میں ایچ۔آئی۔وی پازیٹیوہوں۔ مجھے ایڈس کی بیماری ہے جو مجھے تم جیسے مردوں نے ہی کبھی دی تھی۔ اب میں چاہتی ہوں کہ دنیا کے تمام مردوں کو یہ بیماری ہوجائے۔ تمھارا ہی دیا ہوا پیار میں تمہیں لوٹارہی ہوں۔ اسی لیے میں نے تم سب سے جسمانی تعلقات قائم کیے۔ اب مجھے پورا یقین ہے کہ تم سب اس بیماری کا شکار ہوچکے ہو۔ میرا مقصد پورا ہوچکا ہے۔ اب میں کسی اور گاؤں یا کسی اور شہر کی طرف نکل جاؤں گی اور وہاں جاکر نئے شکار تلاش کروں گی۔‘‘ یہ کہہ کروہ مسکراتی ہوئی ایک اداسے رکشے میں بیٹھی اور وہاں سے چل دی۔ لڑکے دم بخودجہاں تھے وہیں کھڑے رہ گئے۔ جیسے انھیں سانپ سونگھ گیا ہو۔ مٹی کے بے جان بت کی طرح ان میں بھی حرکت کرنے کی ذرا بھی قوت باقی نظر نہ آتی تھی۔ 
٭۔ ۔ ۔ ٭


ٹھیلے والا

شگفتہ عارف

مایوسی، دکھ اورگھبراہٹ سے پریشان چہرہ، دھول میں اٹے بکھرے بال، ویران آنکھیں جوشائد کئی دنوں کے فاقہ کی وجہ سے اندرکودھنس گئی تھیں، بدن پر کپڑے کے نام پرفقط ایک میلی کچیلی سی گنجی اورپھٹی لنگی، رادھا اپنے پتی کواداس اورآس بھری نظروں سے دیکھ رہی تھی جوابھی ابھی اندرآیاتھا۔
“کیاہواکچھ انتظام ہوسکا؟” رادھانے اپنے پتی سے پوچھا۔
“نہیں رادھا!”دن بھرادھرادھر بہت دوڑا، لوگوں کے پاس گیا۔ مگردوا اتنی مہنگی ہے کہ اتناپیسہ کوئی ادھاردینے کوتیارنہیں۔” چھوٹونے ٹوٹے لہجے میں جواب دیا۔
“توپھرکیاہوگا؟۔ ۔ ۔ بابوکی طبیعت خراب سے خراب ہوتی جارہی ہے، نہ تو دوائی ہی دی گئی ہے اورنہ ہی کچھ کھاناپانی۔ ۔ ۔ “
“کچھ کھلایاکیوں نہیں؟پیسہ نہیں تھا۔ چارآنے کاسامنے والی دکان سے ادھارلے لیتی۔”
“وہاں گئی تھی پراس نے ایک پیسہ کابھی دینے سے انکار کردیا، کہنے لگا کہ پہلے سے ہی اتناادھارہوگیاہے اورپھرچلی آئی ہو۔”
“آج صرف تین روپیہ ہواہے۔ پہلے جاؤ بابوکے لیے تھوڑاسا  بسکٹ لے آؤ اوراپنے سب کے لیے تھوڑاساستو۔”تھوڑی ہی دیرمیں رادھا سب لے آئی۔ بچہ کو  بسکٹ کھلایااورپھر۔ دونوں پتی پتنی ستوکھاکر سونے چلے گئے۔ لیکن آج چھوٹوکی آنکھوں میں نیندکہاں تھی اس کاذہن توبس فکروں کی جال میں الجھاہواتھا۔ سوچوں نے اس پرپے درپے حملے شروع کر دیئے۔ ذہن بھٹکنے لگا۔ وہ ایک شیشی بوتل بیچنے والاتھا۔ دن بھرادھرادھر کوڑے پر سے ، لوگوں کے گھروں سے شیشی بوتل جمع کرتااور اورپھر اسے جاکر بیچ دیتا۔ جوکچھ پیسہ ملتاتھااسی سے زندگی کی گاڑی کسی طرح چل رہی تھی۔ ادھر تین دنوں سے اس کے اکلوتے بچے کی طبیعت بہت خراب تھی۔ رادھا نے اپنا دوزیور رہن کرروپیہ لایاتھا۔ غریبوں کے پاس توایک دو چاندی کا زیور ہی ہوتاہے۔ جوگلے کی زینت بن کر دکانداروں کے سود کی سولی پرچڑھے ہوتے ہیں۔پاس ہی محلے میں ایک ڈاکٹر کے پاس لے گیا۔ اس کی فیس میں ہی کچھ روپئے لگ گئے اورجوبچے اس کی ایک دوا ہوگئی۔ بچے کو ٹھنڈ لگنے کی وجہ سے ڈبل نمونیہ ہوگیاتھااور بیماری خطرناک صورت اختیار کرگئی تھی۔ ۔ ۔ 
“ڈاکٹر بابویہ دوائی کتنے میں ملے گی؟”
“اس کی قیمت چالیس روپیہ ہے، اوربچے کویہ دوائی جلدی ہی ملنی چاہئے اگر دواابھی وقت پرنہ ملی توبچے کابچنا مشکل ہوجائے گا۔”
“چالیس روپیہ؟ بابوہم غریب شیشی بوتل بیچنے والے جوروزدوروپیہ کماتے ہیں چالیس روپیہ کی دوائی کہاں سے خریدیں گے۔”چھوٹونے حیرت اور دکھ سے کہا۔
“لیکن ہم بھی مجبورہیں چھوٹواس بیماری کے لیے یہی ایک دوا ہے جو فوراً اثر کرکے اس بچے کی جان بچاسکتی ہے اورکوئی دوسری دوانہیں ہے۔”شاید ڈاکٹربھی بے بس نظرآرہاتھا۔ “اورہاں ایک بات سن لیجئے، بچے کوٹھنڈک سے بچانا بہت ضروری ہے۔”ڈاکٹر روی نے آخری ہدایت دے کر دوسرے مریض کوبلالیا۔
چھوٹواور رادھا اپنے بیمار اورکمزور بچے کوکلیجے سے لگائے لڑکھڑاتے ہوئے باہر نکل آئے۔
“اب کیا ہوگاسوامی۔ ۔ ۔ ؟ ہم چالیس روپئے کہاں سے لائیں گے۔ اب تو میرے پاس ایک بھی زیورنہیں ہے۔” رادھانے بچے پرنظرڈالتے ہوئے کہا۔ “اچھا رادھا، اب گھرچل، کل کوشش کریں گے۔ یہاں کے بابو لوگ کے سامنے ہاتھ پھیلائیں گے۔ بڑے لوگ ہیں توبڑادل بھی ہوگا، امید کا ساتھ نہیں چھوڑناچاہئے۔” یہ کہتے ہوئے دونوں جھگی کے اندرچلے گئے۔ رات بھربچہ کو کلیجے سے لگائے رہے۔ دن ہواتومحلے کے ہرآدمی کے سامنے گیا، اپنی مجبوری کہی، توکسی نے یہ کہہ کر جھڑک دیاکہ ارے اس طرح کی کہانی گڑھ کربہت سے لوگ ہردن آتے ہیں۔ کس کس پر بھروسہ کیاجائے۔ اس طرح سے اس کاوہ سہانا بھرم، کہ بڑے لوگ بڑے دل کے بھی ہوتے ہیں،ٹوٹ گیا اورآج تین دن ہوگئے تھے۔ نہ توان لوگوں نے ہی ستو کے علاوہ کچھ کھایاتھااورنہ ہی بچے کودوائی مل سکی تھی۔ یہی سوچتے سوچتے اس کی رات گذرجاتی، مگراب نیند کوبھی اس پررحم آنے لگاتھا۔ دھیرے دھیرے دکھوں کے جال سے نکال کرنیند کی وادی میں لے گئی۔
صبح ہوئی۔ پھر چھوٹو امیدکادامن پکڑے ٹھیلالے کر نکل گیا۔ رادھادن بھر بچے کوکلیجے سے لگائے رہتی، محلے کی عورتیں آتی رہیں اوربچے کودیکھ کر جاتی رہیں۔ تشفی کے دوبول ہی بچے کے علاج کے لیے کافی سمجھتیں۔ مگر کہیں بولوں سے بھی علاج ہواہے؟
چھوٹوٹھیلہ اورتھیلہ لیے کوڑے کے ڈھیر میں شیشی بوتل چننے میں مشغول تھا۔ آج کچھ زیادہ ہی مل گیاتھا۔ گھومتے گھومتے ایک بڑی سی کوٹھی کے سامنے جاکر رک گیا۔ ایک دوآواز بھی لگائی۔
“شیشی ، بوتل،ٹوٹاپھوٹالوہالکڑبیچئے۔” ابھی اس نے دوسری آواز لگائی ہی تھی کہ گیٹ کے پاس کھڑے دربان نے زورسے ڈانٹ کرکہا۔
“اے ٹھیلہ والا، بڑے صاحب لوگ شیشی بوتل بیچتے نہیں، بلکہ کوڑے پر پھینک دیتے ہیں۔ جاسامنے والے میدان میں، وہیں کوڑے کے ڈھیر میں تجھے بہت سامال مل جائے گا۔”
چھوٹوتیزی سے اس کوڑے کی طرف لپکا۔ سچ مچ بہت ساری شیشیاں مل گئی تھیں۔ اس میں کئی آدھی اورکئی پوری بھری ہوئی دواکی شیشی بھی ملی۔ جن کو دیکھتے ہی پھراس کاسرچکرانے لگا۔ جوش بڑھ گیا۔ آج اس کاٹھیلہ بھرگیا تھا۔ ایک طرف کونے میں اس نے دواسے بھری شیشیوں کورکھ دیاتھا کہ شاید بابوکے کام کی دواہو۔
گھرواپس ہوتے وقت اس کی تھیلی گرم تھی۔ آج پورادس روپیہ ہواتھا۔ آنگن میں جیسے ہی اس نے قدم رکھا بچے کے پیلے اورمرجھائے ہوئے چہرے کودیکھا۔ دل میں ایک ہوک سی اٹھی۔ لیکن وہ زیادہ دیر ٹھہرانہیں جلد ہی ڈاکٹربابو والاپرزہ لیااور دواکی شیشی لے کرڈاکٹر صاحب کے یہاں گیا۔ لیکن آج ڈاکٹر بابوکہیں باہرگئے ہوئے تھے۔ وہیں پرکمپونڈر سے دونوں کوپڑاھوایا۔ کمپونڈر نے بتایاکہ جس دواکانام پرزہ پرہے اس دوا کی شیشی وہ ہاتھ میں پکڑے ہوئے ہے۔
“کیاسچ بابویہی دواہے؟” خوشی سے اس کی آواز کپکپانے لگی۔
“ہاں ہاں یہی دواہے۔”
وہ الٹے پاؤں ہی گھرکی طرف بھاگااور رادھا کوبغیرکچھ کہے ہی بھگوان کانام لے کربچے کے منھ میں دواڈال دی۔ نقاہت سے بچہ آنکھیں بند کیے پڑاتھا۔ اتنے میں رادھا دوڑی آئی۔
“کیاہواسوامی؟” رادھا نے گھبراکرپوچھا۔
“اوہ رادھا اب میرابچہ اچھاہوجائے گا، دیکھو آج یہ دواکوڑے پرسے مل گئی۔”
“سچ!” خوشی سے چیخ پڑی رادھا، اوردوڑکر بچے کوگلے لگالیا۔
“اب میرابچہ اچھاہوجائے گا، میرالال، میراکلیجہ تواب ضرور اچھا ہوجائے گا۔”رات بھردونوں سوئے نہیں، ہردودوگھنٹے پربچے کودوادیتے رہے۔ آخر کار صبح ہوئی اور ادھر بچے نے آنکھ کھول دی۔
“ارے رادھا ادھرسن رام کسم(قسم) بابونے آنکھ کھول دیا۔” دوڑی ہوئی رادھا آئی اوربچے کوچومنے لگی۔
اس اچانک چبھن کی بوچھارسے بچہ گھبراگیااورلگاچلانے۔ دوپہرتک وہ پورا ہوش میں آگیا۔ چھوٹودوڑکر بچے کوڈاکٹر کے پاس لے گیا۔
“ڈاکٹر بابواب میرے بچے کودیکھئے نا۔ کیساچھوٹاسامنھ ہوگیاہے، ٹکرٹکر کیسے دیکھ رہاہے۔"
“اب توخطرے سے باہرہے”۔ ۔ ۔  “تم نے دواکھلائی تھی؟”
“ہاں بابو، کل شیشی بوتل کوڑا پرکھوج رہے تھے، بہت سی دواؤں کی شیشیاں ایک بڑی سی کوٹھی کے سامنے مل گئی۔ آپ کودکھانے کے لیے آئے تھے تو معلوم ہواکہ آپ باہرگئے ہوئے ہیں۔ آپ کے کمپونڈر صاحب کو دکھلایا تو انھوں نے آپ کے چٹھاسے دیکھ کرصحیح بتایاتب ہم نے رات سے ہی کھلانا شروع کردیااور اب توبھگوان کی کرپاسے بچہ اچھاہوتاجارہاہے۔”
“ہاں چھوٹو بھگوان جسے رکھنا چاہے اسے کون مارسکتاہے۔بچہ کل تک ایک دم بڑھیا ہوجائے گا۔”
“بابواس بارہم نے ایک چیزدیکھ لیاکہ مصیبت کے وقت میں کوئی کام نہیں دیتاہے۔ ہربڑی بڑی کوٹھی والوں کے سامنے ہاتھ پھیلایا، پر نراشا کے سوا کچھ نہ ملا۔ ڈاکٹر بابوبڑے لوگ اتنے کالے دل کے کاہے ہوتے ہیں، کیا ان کابچہ کبھی بیمار نہیں پڑتا؟”
“پڑتاہے چھوٹو، اورتبھی وہ لوگ بھگوان کوبھی یاد کرتے ہیں۔” چھوٹو بہت دیر تک اسی طرح کی معصوم باتیں کرتارہ، اورادھر ڈاکٹرروی کا دل جذبات سے بے قابو ہورہاتھا۔ چھوٹوکی معصوم باتیں اس کے کلیجے کوچھید کررہی تھیں، ضمیر ملامت کررہاتھا۔ وہ بھی توایک بڑاآدمی ہے اورایک ڈاکٹر، جس کا فرض ہے مریض کوہرطریقے سے بچانا۔ لیکن بڑھتی ہوئی دولت نے اس کے بچپن کی تصویر کوبھی بھلادی تھی۔ اس کاچھوٹا بھائی صرف اس لیے مرگیاتھاکہ اس کی ودھواماں کے پاس علاج کے لیے پیسہ نہیں تھا۔تبھی اس نے ڈاکٹر بننے کی پرتگیاکی تھی۔ چاچاکی سرپرستی نے اسے ڈاکٹربنادیا اور اعلیٰ سوسائٹی کی سرپرستی نے اسے ایک پیسہ لوٹنے والا ڈاکٹربنادیا۔ وہ کانپ رہاتھا۔ مردہ بھائی کی تصویر آنکھوں میں پھررہی تھی۔ ودھواماں کا چہرہ اس کی قسم کو یاددلارہاتھا۔ ڈاکٹر روی پوری طرح سے جاگ اٹھااور ایک ارادہ لئے، ایک پختہ عزم کے ساتھ اٹھ کھڑا ہوا۔
“چھوٹو بھائی میرے یہاں اس بچے کوایڈمٹ کرادیجئے اوراس کی مکمل جانچ اوردیکھ بھال ہم خودکریں گے۔”
“آپ؟۔ ۔ ۔ ڈاکٹربابو، لیکن میرے پاس اتناپیسہ کہاں ہے جو آپ کے یہاں رہ کراپنے بچہ کاعلاج کراؤں؟”
“بس !بس! چھوٹواتنے دنوں سے میں سویاہواتھا اب جاگاہوں توپورے ہوش کے ساتھ جاگنے دو۔”
“اچھا توڈاکٹر بابو، اب جب ہمیں اس طرح کی شیشی ملے گی نا تواسے ہم آپ کولاکر دے دیاکروں گااور آپ کسی غریب مریض کودے دیا کیجئے گا۔”یہ سننے کے بعد ڈاکٹراٹھ کھڑا ہوا اورچھوٹو کبھی بچے کواورکبھی ڈاکٹر کو دیکھ رہاتھاجس کے ہاتھ میں اس کابچہ تھااوروہ بغیر چھوٹوکوآوازدیئے ڈسپنسری کے اندرچلاگیا۔ ۔ ۔

اس کا راز

آبشار صدیقی

ابھی پچھلے ہفتے کی ہی تو بات تھی وہ اپنے بھائی اور اپنے پاپا کے ساتھ بازار گئی تھی ، چہرے پر بے انتہا خوشی، آخر کیوں نہ ہوتی، مہینوں کی  campaigning گھر  کے ہر شخص کو  convince  کرنے کی محنت اور آخر کار جیت اور ان سب سے بڑھکر اپنی مطلوبہ چیز پانے کا امکان ، سبھی وجہیں خوشی بنکر نہ صرف اسکے چہرے سے بلکہ اسکے ہر اقدام سے ظاہر تھی۔
    آخر اسکے ہاتھ وہ آ ہی گیا، ہاتھ آتے ہی ذمہ داری کا احساس ہوا ، پانی  کیسے پئے گا ، کیا کھائے گا،کہاں رہے گا،کیسے بولیگا،کب میرا نام پکارے گا اور نہ جانے کتنی باتیں۔

    ایک ہی دن میں مانو وہ expert   بن گئ ، پانی کا انتظام ہو گیا،کھانے کے بارے میں جانکاری حاصل کر لی، وہ بیچارہ اسکی زبان کیا سیکھتا یہ اسکی زبان  میں بولنے لگی، چاہے اسے سمجھ آۓ یا نہ آۓ اسے بیٹو، گولو، موٹو اور نہ جانے کتنے نام دے دۓ۔  نہ صرف نام دۓ بلکہ گھر کا ایک فرد ہی تسلیم کروا لیا۔

    نہ جانے زیادہ پیار نے، یا زیادہ کھانے نے، یا انسان کی بے پناہ ہمدردی نے اسکا دل اچاٹ کر دیا۔ کھانا ترک،پانی ترک،گم صم ،بیچاری کیا سمجھتی ، پھر پاپا، ڈا کٹر، دوا  ،دعا   ، علاج صرف پانچ ! ہاں صرف پانچ دن بعد وہ جدا ہو گیا۔ اسے ہمدردی ، آرام ، کھانا ، گھر کچھ راس نہ آیا اور کھلی فضا کی چاہ میں طوطا مر گیا۔ 

    بیچاری کی تمام campaigning  تمام convincing تمام خوشیاں اب آنسو بن کر تکیہ کو گیلا کرتی رہی۔ آنسو تھمے تو خلا میں گھورتی اداس آنکھیں ایک ٹک اسے دیکھتی رہیں۔ اس کی خوشیوں کا جہاں صرف پانچ دنوں میں اجڑ گیا۔ 

آج تک اسکے طوطے کی موت اسکا ایک ذاتی راز ہے جس کا دکھ وہ کسی کے ساتھ نہیں بانٹنا چاہتی۔ 
ناول
ایک دن

 بانو قدسیہ 

ٹرین حیدر آباد کے سٹیشن پر کھڑی تھی۔ 

اس کے ڈبے میں سے وہ رنگین اور نازک صراحیاں صاف نظر آ رہی تھیں۔ جن کی مٹی کا رنگ نارنجی اور بیل بوٹوں کا نمونہ خالص سندھی تھا۔ دو امریکن میمیں ہاتھوں میں دو دو صراحیاں تھامے دوکاندار سے سودا کر رہی تھیں۔ اُن کے لکیردار فراک گھٹنوں سے نیچے تنگ اور بغلوں تلے بہت زیادہ کھلے تھے۔ آستینیں غائب تھیں اور گرمی سے جُھلسی گردنوں اور سینوں کا کھلا حصہ بہت سرخ نظر آ رہا تھا۔ 

معظم نے ان کے ہاتھوں میں تھامی ہوئی صراحیوں کو بڑی للچاہٹ سے دیکھا اور اس کا جی چاہنے لگا کہ کاش وہ بھی ایک نازک صراحی زرقا کے لیئے خرید لے۔ زرقا خود بھی تو ایک ایسی صراحی تھی ممولے سی گردن، پھیلے ہوئے کولہے اور نازک نازک بازو اور پتلے سے ہاتھ - اس کا دہن اتنا لطیف اور ننھا تھا کہ اس پر ذرا سی مسکراہٹ بھی دباؤ ڈال دیتی۔ 

اس وقت ان ہی ہونٹوں سے نکلی ہوئی اک چھوٹی سی ‘ہاں‘ اُسے میلوں کا سفر کرنے پر مجبور کر رہی تھی لیکن صراحی خریدنے کا تو سوال ہی پیدا نہ ہوتا تھا۔ ٹکٹ خریدنے کے بعد اس کے پاس بمشکل اتنے پیسے بچے تھے جن کے سہارے وہ زرقا کے ہاں بس ٹیکسی میں پہنچ سکتا تھا - زرقا کے ہاں ٹیکسی میں پہنچنا بھی تو بہت ضروری تھا۔ کیونکہ رانی اور ککو ہمیشہ نیچے کھیلا کرتی تھیں۔ جب وہ اوپر جا کر سب کو بتائیں گی کہ معظم بھائی یہ لمبی ٹیکسی سے اترے ہیں تو زرقا ایک بار گردن اٹھا کر فخر سے سب کی طرف دیکھے گی اور دل ہی دل میں کہے گی ٹیکسی مت کہو ہوائی قالین کہو - شہزادے ہمیشہ باد پا قالینوں پر سفر کیا کرتے ہیں! پھر اس کے نازک ہونٹوں پر مسکراہٹ کا بوجھ پڑ جائے گا اور وہ سر جھکا کر بندر روڈ کی رونق کو کھڑکی میں سے دیکھنے لگے گی۔ 

معظم کا کتنا جی چاہتا تھا کہ ایک بار ان نازک ہونٹوں پر اتنا دباؤ ڈالے اتنا دباؤ ڈالے کہ زرقا دوبارہ گھوم کر بندر روڈ کی دور تک پھیلی ہوئی رونق نہ دیکھ سکے۔ اور اس کی آنکھوں کی ساری سرد مہری، بیگانگی اور اجنبیت معظم معظم پکار اُٹھے - لیکن زرقا ہمیشہ اس کے قریب رہ کر بھی دور دور رہتی تھی - بالکل اسی طرح ناشتے کے ٹرے لئے سفید شملے والے بیرے ہوٹلوں سے گزرتے تھے اور دور رہتے تھے۔ بدقسمتی سے وہ چار انڈے جو وہ لیکر سفر پر روانہ ہوا تھا کچے نکلے۔ ان کے ساتھ اُسے ناشتہ کرنا تھا لیکن جب انڈے لائین کے قریب منڈلانے والے ایک کتے نے چاٹ لیئے تو اس نے انتقام کے طور پر چائے سے بھی پرہیز کیا۔ 

سماسٹہ سٹیشن پر گاڑی کافی دیر تک رکی رہی اور عین اس کے ڈبے کے سامنے مٹھائی والا تالیاں بجا بجا کر پوریاں بیلتا رہا۔ لیکن اس کی جیب میں جتنے پیسے تھے انہیں وہ کراچی کے لیئے محفوظ رکھنا چاہتا تھا۔ ان پیسوں کے ساتھ اسے زرقا کے ہاں ٹیکسی پر پہنچنا تھا اسی لیئے وہ ہر سٹیشن پر اس بے اعتنائی سے کھڑکی کی طرف پیٹھ کر لیتا جیسے ابھی کل کا کھانا بھی ہضم نہ ہوا ہو ! 

امریکن عورتوں نے نازک صراحیاں خریدیں سفر کی اکتاہٹ دور کرنے کے لیئے دو ایک رسالے لیئے اور پھر کینوس کے جوتے لچکاتیں اپنے ڈبے کی طرف چلی گئیں۔ معظم کے ساتھ والی سیٹ پر ایک عورت تیسری بار ناشتہ کر رہی تھی۔ اس کا دو سالہ بچہ کیک کو تُوڑ کر فرش پر بکھیر رہا تھا اور اس کا شوہر اخبار پڑھتے ہوئے کوئی بارھویں مرتبہ کہہ رہا تھا۔ 

"دیکھو بھوکی نہ رہنا - کہو تو کچھ اور منگوا دوں! "

وہ عورت مسلسل کچھ نہ کچھ کھا رہی تھی لیکن شوہر کے اس سوال پر وہ ہر بار کہتی - “توبہ! گھر جیسا آرام سفر میں کہاں۔ زندگی عذاب ہو گئی ہے نہ کچھ ڈھنگ کا کھانے کو ملا ہے نہ کام کی چائے نصیب ہوئی ہے - کوئی کھائے تو کیا؟
ڈیزل انجن نے لمبی سی ہوک بھری پھر گارڈ کی سیٹی سنائی دی۔ اور گاڑی آہستہ آہستہ رفتار پکڑنے لگی۔ وہ دروازے والی کھڑکی کے سامنے جا کر کھڑا ہو گیا۔ سامنے لائنوں کا جال بچھا تھا۔ گاڑی ان بھول بھلیوں میں اپنی لائن تلاش کرتی ڈگا ڈگ ڈگا ڈگ بھاگ رہی تھی۔ پھر یک لخت اس کی پشت کی جانب کسی دوسری ٹرین کے گزرنے کا ہنگامہ خیز شور اُٹھا۔ پرانی وضع کا انجن دھواں اڑاتا اپنی شافٹ فٹافٹ ہلاتا آناً فاناً نگاہوں سے اوجھل ہو گیا۔ ڈبوں میں بیٹھے ہوئے مرد عورتیں بچے اس کی پہچان سے بہت پہلے رخصت ہو گئے اس نے گردن موڑی اور سامنے پھیلی ہوئی جھاڑیوں، لائین پر پھیلے ہوئے پتھروں اور اکا دکا درختوں کہ دیکھنے لگا۔ 

وہ سوچ رہا تھا کہ اب کی بار اُسے زرقا کے ساتھ کوئی فیصلہ کن بات کر کے ہی لوٹنا ہو گا۔ 

بادلوں میں بسنے والی اس لڑکی کے ساتھ ملکوتی محبت کے کئی سال گزر چکے تھے۔ وہ روحانی خط لکھ لکھ کر تھک چکا تھا۔ زرقا کی پرستش کرتے ہوئے اُسے اتنی مدت بیت چکی تھی کہ اب اُس کا دل چاہتا تھا کہ کسی طرح اس بُت کو انسانی سطح پر لا کر پیار کرے۔ اس کے وجود کو محسوس کرے گرم چائے کی طرح - سگریٹ کے دھوئیں کی مانند - اپنے ملگجے تکیئے کی طرح۔ 

گاڑی کھٹا کھٹ کراچی کی سمت بھاگی جا رہی تھی ! 

اور معظم سوچ رہا تھا کہ اس دفعہ اُس کا رویہ پچھلے سالوں کے مقابلے میں بہت مختلف ہو گا۔ اس بار آنکھیں جھپکا جھپکا کر ممی ممی کہنے والی گڑیا کو عورت بن کر اُس کے قریب آنا ہو گا یا پھر اس کے دل کے سنگھاسن سے اتر کر گم شدگی کے اندھیروں میں ڈوب جانا ہو گا۔ 

× × × × × × × × 
"وہ آئی پیلی ٹیکسی - - - - - "ککو چلائی۔ 

"اونہہ - مجو بھائی کوئی پیلی ٹیکسی میں آئیں گے وہ تو بڑی ٹیکسی میں آئیں گے آٹھ آنے میل والی میں۔" 
رانی بولی۔ 
"اچھا؟ "
"اور کیا؟ "
"کچھ شرط لگاتی ہو - ؟ "ککو نے پوچھا۔ 
"ہاں - لگا لو - "
"اگر مجو بھائی پیلی ٹیکسی میں آئے نا تو تم مجھے اپنی پیلے پھولوں والی فراک دے دینا - "
"کون سی ؟ - وہ نایئلون والی؟ "رانی نے سوال کیا۔ 
"ہاں - "
"واہ - وہ تو ابھی پرسوں زکی آپا بوری بازار سے لائی ہیں - "
"پھر کیا ہے؟ شرط تو اچھی چیز کی لگاتے ہیں نا ؟ "ککو نے سر ہلا کر کہا۔ 
"لیکن زکی آپا نے تو فراک اس لیئے لے کے دی تھی کہ جب مجو بھائی کے ساتھ سمندر کی سیر کو جائیں تو پہنیں گے۔" 

رانی نے بڑے فخر سے کہا۔ 
"وہ تو میں بھی پہن سکتی ہوں - لیکن خیر ہمیں کیا مجو بھائی تو بیچارے آئیں گے پیلی ٹیکسی میں - "

رانی جل کر بولی - "اچھا تو پیلی ٹیکسی میں آنے سے کیا ہوتا ہے۔ حبیب بھائی تو ہمیشہ سائیکل رکشا پر آتے ہیں - "
ککو سڑک کے قریب آہنی جنگلے کے ساتھ کھڑی تھی یہ سن کر جھٹ وہ قریب آ کر کہنے لگی۔ 
"حبیب بھائی مجو بھائی سے اچھے ہیں اچھے ہیں اچھے ہیں "
رانی فلیٹ میں چڑھنے والی بڑی سیڑھیوں پر بیٹھی اپنا پھولوں والا ربن ٹھیک کر رہی تھی اس نے غصے میں آ کر بالوں میں سے ربن کھسوٹ لیا اور چلا کر بولی - "خاک اچھے ہیں۔ موٹے سے بھدے سے موٹا آلو پلپلا پیسہ لے کر گر پڑا۔" 

"کبھی خالی ہاتھ نہیں آتے۔ ہمیشہ ہمارے لیئے کچھ نہ کچھ لاتے ہیں - ضرور - "ککو نے کہا۔ 
"تم ہو ہی لالچی بلی - "
"بلی ہو گی تُو - "
"تُو بڈھی شتر مرغ - "رانی نے چڑ کر کہا۔ 
"بس تمہارے تو ذہن پر ہمیشہ شتر مرغ سوار رہتا ہے اور کچھ دیکھا جو نہیں - "
"کیوں دیکھا کیوں نہیں۔ ابھی تو پچھلے ہفتے میں چڑیا گھر گئی تھی - "
ککو فخر سے بولی - "اور ہمیں حبیب بھائی جب ہم چاہیں لے جاتے ہیں - "
"یہاں کے چڑیا گھر میں رکھا ہی کیا ہے؛ - تم نے لاہور کا چڑیا گھر دیکھا ہوتا تو کبھی یہاں کے گاندھی گارڈن کا نام بھی نہ لیتیں - "
"بھلا وہاں اژدہا ہے کیا؟ "ککو نے جل کر پوچھا۔ 
"اژدہا نہیں ہے لیکن پیلی چتّیوں والا چیتا تو ہے۔ یہ بڑی بڑی نارنجی آنکھیں ہیں اُس کی تم دیکھو تو مارے ڈر کے مر جاؤ - جب میں پچھلی دفعہ اماں کے ساتھ لاہور گئی تھی تو مجو بھائی نے مجھے خود دکھایا تھا "- رانی بولی۔ 

"وہاں زیبرا بھی نہیں ہے نہیں ہے نا؟ - "

رانی بحث میں ہار رہی تھی اس لیئے اٹھتے ہوئے بولی - "زیبرا کون سا ایسا تحفہ ہے۔ یہاں نہ تو اُودبلاؤ ہے نہ سفید مور نہ بندر - یہ بھی کوئی چڑیا گھر ہے۔ ذرا بھی دیکھنے کو ئی نہیں چاہتا - "
ککو کو غصہ آ گیا وہ چمک کر کہنے لگی - "اس دن تو مان گئی تھیں کہ یہاں کا چڑیا گھر زیادہ اچھا ہے - "

"اس دن تو تُو اپنی مونگ پھلیاں نہیں دیتی تھی اس لیئے میں نے کہہ دیا تھا۔" 
ککو جھلا کر بولی "تم ہو ہی مطلبی اپنا مطلب ہوتا ہے تو سب کچھ مان جاتی ہو۔"

پیلی چھت والی ایک ٹیکسی بڑی شاہراہ کو چھوڑ کر فلیٹ والی سڑک کی طرف مڑی۔ اُن سے پرے والے بلاک کے پاس لمحہ بھر کے لیئے رُکی اور پھر ان کی طرف بڑھ آئی۔ 

ککو تالیاں پیٹیتی ہوئی چلائی "دیکھا - - - - - دیکھا - - - - - دیکھا - - - - - مجو بھائی ٹیکسی میں آئے ہیں پیلی ٹیکسی میں - - - - - ہاں - - - - - ہاں - - - - - ہاں -" 

رانی کو مایوسی تو ہوئی۔ لیکن معظم کے آنے کی اُسے اتنی خوشی ہوئی کہ اُسے اپنی شکست کا احساس بھی نہ رہا۔ معظم نے کار کا پٹ کھولا اپنا اٹیچی اور کمبل اٹھایا اور باہر نکل آیا۔ 

"ہیلو رانی - - - ککو - "

دونوں بچیاں سلام کر کے آگے بڑھیں رانی تو معظم سے چمٹ گئی لیکن ککو ٹیکسی کا میٹر پڑھنے لگی۔ 

"دو روپے چار آنے - "

پھر اس نے ڈرائیور کو مخاطب کرتے ہوئے کہا - "مجو بھائی اس بار تو آپ پورے چھ مہینے بعد آئے ہیں - ہے نا "

"ہاں کچھ دیر سے ہی آیا ہوں - "

"صبح آپ کا تار ملا تھا- میں تو تب سے باہر بیٹھی ہوں - "

ککو کرائے کی تفتیش کر کے لوٹی تو آتے ہی بولی۔ "آج ہمیں چھٹی تھی مجو بھائی لاسٹ سیٹرڈے-"

"اور دوسرے لوگ کہاں ہیں؟ "معظم نے بظاہر بے پروائی سے پوچھا۔ 
"وہ دیکھئے دیکھ رہی ہیں نیچے "

معظم نے چہرہ اٹھا کر اوپر دیکھا۔ 
تیز گلناری رنگ کے پردے ایک طرف کو کیئے زرقا، لیلی اور شیریں کھڑی تھیں۔ لیلی اور شیریں کی دو دو چوٹیاں سامنے سینے پر لٹک رہی تھیں اور زرقا کی لمبی بوجھل چوٹی اس کے پہلو سے نکل آئی تھی۔ معظم خوب جانتا تھا طویل بالوں کا یہ سلسلہ جسم کے کس حصے پر جا کر ختم ہوتا ہے۔ 

فلیٹ کے سامنے پیلی ٹیکسی کے پہنچنے سے تھوڑی دیر پہلے وہ تینوں بہنیں اپنے اپنے کپڑے درست کرنے میں مشغول تھیں۔ دُبلی پتلی لیلی نے اپنی زرد کاٹن کی قمیص دیوان پر پھینکتے ہوئے کہا - "توبہ رواج بھی کیا چیز ہے جب تک دل نہ اُوب جائے کوئی پیچھا ہی نہیں چھوڑتا - ان قمیصوں کا تھی کیا فیشن چلا ہے - "

شیریں قالین پر بیٹھی تھی وہ لیلی کی طرف چہرہ اٹھائے بغیر کہنے لگی۔ “اب تو ہر سڑک پر ہر لڑکی یہی پیلے کرتے پہنے نظر آتی ہے مجھے تو یوں لگتا ہے جیسے سارے کراچی میں ایک ہی سیندھوری لڑکی گھوم رہی ہے۔" 

لیلی ہنس کر بولی - "ابھی یہاں کیا دیکھا ہے تم نے لاہور میں تو یہ عالم ہے کہ کسی پر ریشمی کپڑا نظر تک نہیں آتا۔ ہمارے کالج کی تمام لڑکیاں ان ہی رنگین کاٹنوں میں نظر آتی ہیں۔ کسی نے سیاہ کالر لگا لیا ہے تو کسی نے سیاہ بٹن - "
"لیکن گلا تو بوٹ شیپ ہی اچھا لگتا ہے "شیریں نے استری کا بٹن بند کرتے ہوئے کہا۔ لیلی نے اپنی زرد قمیص کے پاس بیٹھ کر وثوق سے کہا۔ "اور آستینیں بھی چھوٹی ہی بھلی معلوم ہوتی ہیں۔ "

ان دونوں سے ذرا پرے دیوان پر زرقا خاموش بیٹھی تھی۔ اس کے سامنے اس کے سارے کپڑے گڈمڈ دھرے تھے۔ کھلی کھڑکی میں سے سمندری ہوا کے تیز جھونکے آ رہے تھے اور کھڑکی میں لٹکے ہوئے گلناری رنگ کے لمبے لمبے پردے اِدھر اُدھر لہرا رہے تھے۔ زرقا کی لمبی گاوُ دم چوٹی نیچے تکیے پر بل کھا کر لیٹی ہوئی تھی اور ماتھے کے ارد گرد باریک بال ہوا سے لرز رہے تھے۔ اس کے گٹنے تلے معظم کا تار دبا تھا جس میں اس کے آنے کی اطلاع درج تھی۔ وہ اس تار کہ بڑی ترکیب سے اماں کے کمرے میں سے کھسکا کر لائی تھی اور اب گھٹنے تلے پڑے ہوئے اس تار کا اسے یوں احساس ہر رہا تھا جیسے کسی کا دھڑکتا ہوا دل اس کی ران تلے آ گیا ہو۔ 

دوسری منزل کے اس فلیٹ میں تین کمرے تھے۔ جگہ چھوٹی تھی لیکن موزیک کے پکے فرش اور ڈسٹمپر کی ہوئی دیواروں نے اس ننھے سے فلیٹ کو بڑی صاف ستھرگی عطا کر رکھی تھی۔ بلاک کی سیڑھیاں عین ان کے دروازے کے سامنے اوپر کی طرف مڑتی تھیں۔ سیڑھیوں کا دروازہ کھلتا تو ڈرائنگ روم نظر آتا۔ اسی میں ایک جانب کھانے کی بڑی میز اور نازک ٹانگوں والی چھ کرسیاں پڑی تھیں۔ ایک طرف چمکتی پالش والا تین تختوں والا سائیڈ بورڈ تھا۔ جس پر برتنوں کی جگہ اماں جان کا پاندان ان کی سلائی کی ٹوکری اور گھریلو حساب کی کاپی دھری رہتی تھی۔ 

کمرے کے ڈرایئنگ روم والے حصے میں ایک صوفہ دھرا تھا جس پر بوسیدہ سبز رنگ کا پھولوں والا کپڑا منڈھا تھا۔ سڑک کی جانب کھلنے والی کھڑکی پر نارنجی اور اندر کی طرف جانے والے دروازے پر گہرے نیلے رنگ کے پردے لٹکے ہوئے تھے۔ گلدانوں میں پلاسٹک اور کاغذ کے مصنوعی پھول آراستہ تھے۔ کھڑکی کے سامنے بڑا سا دیوان تھا جس پر گہرے سبز رنگ کا غلاف چڑھا تھا اور اوپر کے چھوٹے بڑے تکیئے بے ترتیبی سے دھرے تھے۔ سارا گھر لڑکیوں سمیت ٹیکنی کلر تھا۔ 

اس ڈرایئنگ روم میں اندر کی طرف دروازے کھلتے تھے۔ جس کمرے میں لیلی شیریں اور زرقا رہتی تھیں اس کی کھڑکی سڑک کی جانب کھلتی تھی۔ ساتھ والے کمرے میں اماں، ککو اور گڈی رہتی تھیں۔ یہ کمرہ قدرے بڑا تھا لیکن اس میں کوئی کھڑکی نہ تھی جو سڑک کی جانب کھلتی ہو، اسی لیئے رانی اور ککو کو ہمیشہ فلیٹ سے اتر کر سڑک پر کھیلنا پڑتا۔ 

اماں جی کے کمرے کے سامنے چھوٹا سا برآمدہ اور پھر صحن تھا جس کے سامنے دائیں جانب باورچی خانہ اور بائیں طرف سٹور اور غسلخانہ تھا۔ باورچی خانے کے ساتھ دوسرے فلیٹ سے علیحدہ کرنے والی کھپچیوں کی پارٹیشن تھی۔ اس دیوار کے دو تین تختے بالکل ڈھیلے تھے اور ذرا سا دھکا لگنے پر اکھڑ جایا کرتے تھے۔ لیلی اکثر ڈھونڈ کر ہتھوڑی لاتی ڈیڑھ انچ کے کیل منگوائے جاتے اور اکھڑے ہوئے تختوں کو جوڑا جاتا۔ عین سامنے اونچی دیوار تھی جس کے ساتھ ساتھ متوازی وہ بار بندھی تھی جس پر دن بھر سمندری ہوائیں گیلے کپڑے اڑاتی رہتی۔
سٹور کی ایک خوبی یہ بھی تھی کہ اس میں جب کبھی ضرورت پڑتی ایک آدھ چارپائی بھی ڈال دی جاتی۔ اور یہ ضرورت عام طور پر زرقا کو ہی پیش آتی۔ اس کی دونوں بہنیں جب اتنی باتیں کرتیں کہ اس کے سر میں درد ہونے لگتا تو وہ چپکے سے اپنا چھوٹا اٹیچی اٹھاتی اور خاموشی سے اسٹور کی راہ لیتی۔ اٹیچی اٹھانا اس لیئے ضروری تھا کہ اس میں معظم کے خطوط تھے۔ گو لیلی اور شیریں ان خطوط سے واقف تھیں۔ لیکن پھر بھی وہ انہیں ان کی دستبرد سے محفوظ رکھنا چاہتی تھی۔ سٹور میں دیواروں کے ساتھ لنٹل کی دو دو سلیں لگی ہوئی تھیں اور ان پر گھر بھر کے صندوق رکھے تھے۔ لکڑی کے صندوق، چمڑے کے یخدان، فائبر کے سوٹ کیس اور بید کے مستطیل بکس۔ ان کے درمیان اتنی کھلی جگہ تھی جہاں زرقا اپنی چھوٹی سی چارپائی بچھا کر لیٹ سکتی تھی۔ 

یہاں چارپائی پر لیٹ کر بیس واٹ کے مدھم بلب میں معظم کے خط پڑھ کر اسے عجیب طرح کا سکون ملتا۔ اسے لگتا جیسے مجو دنیا کے تمام مردوں سے مختلف ہے۔ وہ گوشت پوست کا بنا ہوا مرد نہیں، ہجر کا ایک شعر خیام کی ایک رباعی ہے۔ اک حسین پھول ہے جو لمس سے ہمیشہ مرجھا جایا کرتا ہے۔ 

معظم کے خط مقطر اور ہلکے پھلکے جذبات سے اس قدر پُر ہوتے گویا وہ زرقا کے قرب کا ذرا بھی تمنائی نہیں اور اگر اسے اس چیز کی تمنا ہے بھی تو اس تمنا میں ہوس کا شائبہ تک نہیں۔ 

زرقا کو اسی چیز کی مدتوں سے تلاش تھی۔ وہ مرد کی نظر میں عقیدت اور پرستش دیکھنا چاہتی تھی۔ اسے ان نظروں میں جسم کی والہانہ طلب سے نفرت تھی۔ 

اس وقت بھی کھڑکی کے ساتھ بچھے ہوئے دیوان پر بیٹھی زرقا یہ سوچ رہی تھی کہ معظم ہفتے بھر کے لیئے کراچی آئے گا۔ یہ ہفتہ کتنی مسرت میں کٹے گا - لیکن اس سے بڑی مسرت اس وقت حاصل ہو گی جب میں سٹور میں چارپائی بچھا کر پہروں اس ہفتے کو ذہن میں دہرایا کروں گی۔ ہولے ہولے اس ہفتے کا ہر ایک لمحہ میرے دل کی لوح پر ہمیشہ کے لیئے ثبت ہو جائے گا اور پھر اس کو کوئی بھی میرے دل سے کھرچ نہ سکے گا۔ 

لیلی نے شیریں کو آنکھ مار کر کہا - "آپا پھر گم ہیں - "
شیریں نے کپڑوں کی تہہ لگاتے ہوئے آہستہ سے کہا - "گم نہ ہوں تو اور کیا ہوں - "
لیلی اس کے قریب آ کر نیچی تپائی پر بیٹھ گئی اور بولی - "جانتی ہو کیا سوچ رہی ہیں - "
"تو آؤ پھر اپنی باتیں کریں - "شیریں نے بات کی۔ 
"اور یہ جو سن رہی ہیں "دفنگ دفے کی مدد سے لیلی بولی۔ 

زرقا کو یہ دفنگ دفے کی زبان نہ آتی تھی۔ ویسے بھی جب کبھی لیلی اور شیریں یہ زبان استعمال کرتیں تو زرقا چِڑ کر کمرے سے نکل جاتی۔ لیکن آج وہ اس کھڑکی کے پاس سے ہلنا نہ چاہتی تھی۔ اس نے چہرہ سڑک کی جانب پھیر لیا اور سوچ میں ڈوب گئی۔ 

"بھلا آپا کا بیاہ کس سے ہو گا "لیلی نے ف کی بولی میں پوچھا۔ 

"تمہیں کیوں فکر ہے بڑی بی ؟ - "شیریں نے اسی زبان میں جواب دیا۔ 
لیلی بڑی بی کا لفظ سنتے ہی بھڑکی اور کہنے لگی - "اب ہم کالج میں داخل ہو گئے ہیں۔ 
اب ہماری عزت کیا کرو - "
"ہو تو فسٹ ایئر فول ہی نا - "شیریں شوخی سے بولی۔ 
"شیریں! - "لیلی غرائی۔ 
شیریں نے مسکین صورت بنا کر ہاتھ باندھ کر کہا - "اگر جان کی امان پاؤں تو ایک بات عرض کروں "
"کہو - لیکن ایسی کوئی بات نہ ہو جس سے ہماری بے عزتی کا پہلو نکلتا ہو "شیریں نے مسکرا کر کہا۔ "ہمیں یہ کہنا تھا لیلی بیگم کہ بس سال بھر کے وقفے پر اتنا ناز کرتی ہو۔ ہم بھی سال بھر میں کالج میں ہوں گے۔ ایسی کون سی بڑی بات ہے۔ - "
زرقا نے منہ پھیر کر ان لڑتی جھگڑتی میناؤں کی طرف دیکھا تو شیریں خاموشی سے قمیص استری کرنے لگی اور لیلی نے سوئی میں دھاگہ پرونا شروع کر دیا۔ 

"آپا معظم بھائی آتے ہی ہوں گے اب تو - "لیلی نے بھیگی بلی بن کر پوچھا۔ 
آہستہ سے زرقا نے ہاں کہہ کر پھر منہ کھڑکی کی طرف پھیر لیا۔ 

لیلی نے شیریں کو آنکھ ماری اور اپنی بولی میں لینے لگی - "بڑا زبردست انتظار ہو رہا ہے۔" 
"مجو بھائی بھی تو چھ ماہ سے تشریف نہیں لائے۔ انتظار تو خود ہونا ہی ہوا - "شیریں نے ہولے سے کہا۔ 
"اگر مجو بھائی جیت گئے تو حبیب بھائی کا کیا بنے گا؟ "لیلی نے پوچھا۔ 
شیریں نے مسکرا کر کہا "وہی جو ہیرو کی موجودگی میں بیچارے ولن کا بنا کرتا ہے "
دونوں چوٹیوں کو سینے پر ٹھیک سے لٹکا کر لیلی نے بڑی آہستگی سے شیریں سے کہا - "اگر خدانخواستہ کوئی جنگ ونگ ہو گئی تو - "
"نہیں بڑی بی تم بے فکر رہو۔ "
"پھر وہی بڑی بی - بڑی بی ہو گی تُو - - - - تُو - - - - - - "

سڑک پر آنے والی پیلی ٹیکسی جب موڑ کاٹ کر پہلے بلاک پر رُکی تو زرقا جلدی سے دیوان پر سے اٹھی اور کھڑکی کے سامنے کھڑی ہو گئی اور معظم کا تار دیوان پر ننگ دھڑنگ بچے کی طرح سوتا رہ گیا۔ 

اسے یوں اٹھتے دیکھ کر لیلی اور شیریں اس کے پہلو میں کھڑی ہو گئیں۔ ان کی دو دو چوٹیاں سامنے سینوں پر آ ٹکیں اور زرقا کی لمبی بوجھل چوٹی اس کے پہلو سے نکل آئی۔ معظم اٹیچی اور کمبل نکال کر باہر نکلا تو لیلی اور شیریں نے بڑے تپاک سے ہاتھ ہلائے اور لیلی شیریں سے بولی - "ایک ابا جی ہیں سولہ سولہ خط ڈالو تو بھی کبھی نہیں آتے ایک مجو بھائی ہیں کہ ادھر رقعہ ملتے ہی گاڑی پکڑ لیں - "شیریں بولی "کوئی ایسا سات سمندر پار بھی تو نہیں - "

لیلی اور شیریں اپنی باتیں کیئے جا رہی تھیں۔ 

اور زرقا غور سے معظم کو دیکھ رہی تھی۔ رانی اس کے بازو کے ساتھ چمٹی ہوئی تھی۔ ککو ڈرائیور سے باتیں کر رہی تھی۔ معظم کا چہرہ اس کی طرف اٹھا ہوا تھا۔ جیسے سورج مکھی کا پھول سورج کی طرف تکے جا رہا ہو۔ 
یہ تصویر اس کے دل کی لوح پر ہمیشہ کے لیئے ثبت ہو گئی۔
لالو نے جلتی سگریٹ عین سڑک کے بیچ میں پھینک دی اور جھلا کر بولا - "ماں کہہ تو رہا ہوں نوکری نہیں ملتی نہیں ملتی - "
ماں نے سر پر دوپٹہ ٹھیک کیا اور تڑپ کر بولی - "اتنا بڑا کرانچی شہر ہے اور تو کہتا ہے نوکری نہیں ملتی - "
"کراچی شہر کو کیا کروں ماں یہاں سب کہتے ہیں پہلے جہاں کام کرتے تھے اس صاحب کی چٹھی دکھاؤ پھر نوکری دیں گے۔" 

لالو اور اس کی ماں ماڑی پور کی اس بستی کے قریب بیٹھے تھے جہاں قطار در قطار ٹوٹے پھوٹے جھونپڑے کچے کوٹھے اور فٹ پاتھ کے مسکن تھے۔ لالو کی جیب میں ادھ جلے سگرٹوں کے کچھ ٹوٹے تھے۔ جب ماں کوئی کڑی بات کہتی تو وہ اپنی سبز دھاری دار قمیص کی جیب ٹٹولتا ایک ٹوٹا سلگا لیتا اور جب یہ ٹکڑا اس کی انگلیوں کی پوریں جلانے لگتا تو وہ اس جلتے ٹکڑے کو سڑک کے بیچ میں پھینک دیتا۔ 

لالو کی ماں لیمپ پوسٹ کے ساتھ پشت لگائے فٹ پاتھ پر بیٹھی تھی۔ اس کی چادر پر جابجا پیوند تھے اور چہرے پر بھوک، افلاس اور در در کی خاک کی چھاپ تھی۔ 

"میں تو پہلے ہی کہتا تھا ماں کہ لاہور ٹھیک ہے، وہاں اپنی بولی سمجھنے والے بہت تھے پر تجھے تو کراچی کی پڑی تھی۔ تیری تیزیوں نے مار ڈالا ماں ! - "

ماں نے زمین کو پیر کے انگوٹھے سے کرید کر کہا - "اچھی بھلی وہ کویت والوں کی جگہ تھی تُو نے خواہ مخواہ کام چھوڑ دیا - "
"کیا بھلی تھی؟ اتنا تو کام تھا - "
"کھانے کو تو مل جاتا تھا لالو - "ماں نے ہاتھ پھیلاتے ہوئے کہا۔ 
"ہاں تجھے تو ریشمی کپڑے بھی مل جاتے تھے بیبیوں کے پر مجھے کیا ملتا تھا۔ صبح سے رات تک برتن مانجھتا ہر کام کرتا - اور تنخواہ کی باری ماں جی کا منہ پُھلا کر کہنا بس خان صاحب کویت سے آنے والے ہیں سب حساب چکا دوں گی۔ -" 

ماں جھلائی بیٹھی تھی بپھر کر بولی - "تو کیا برا کرتی تھیں۔ تجھے پیسے ملتے تو تو منڈوہ دیکھ کر برباد کر دیتا ان کے پاس رقم اکٹھی ہو رہی تھی۔ ہونے دیتا - "
لالو کو بھی غصہ آ رہا تھا وہ اٹھتے ہوئے بولا - "ماں! کمائی میں کرتا ہوں کہ تُو - "
"تُو ہی کرتا ہے بیٹا تُو ہی۔ اگر میں اس ٹانگ سے معذور نہ ہوتی تو تجھے کبھی میں تکلیف نہ دیتی۔ جب تک انہوں نے ساتھ دیا میں نے تیری خدمت کی بیٹا ! - "
"تو بول اب تُو کیا چاہتی ہے ماں - "
لالو کی ماں بولی - "تُو بیگم صاحبہ سے معافی کیوں نہیں مانگ لیتا۔ لالو - "
بستی کی طرف جاتے ہوئے لالو کہنے لگا - "ماں تم مجھے دس لاکھ روپیہ دو تو بھی معافی نہ مانگوں "ماں نے بڑبڑاتے ہوئے اپنے آپ سے کہا - "ہاں تُو بھلا کیوں معافی مانگنے لگا۔ تجھے تو بالوں میں ڈالنے کو خوشبودار تیل مل جاتا ہے۔ بس میں بیٹھ کر سیر کرنے کو پیسہ مل جاتا ہے۔ ہوٹلوں میں کھانے کو روٹی مل جاتی ہے - بھلا تُو کیوں معافی مانگنے لگا؟ "

لالو واپس آ کر ماں کے قریب کھڑا ہو گیا اور قہر بھری نظروں سے اسے دیکھ کر بولا - "ماں ! تُو میری ہر بات کو کیوں ٹوکتی ہے۔ یہ کیا کم ہے کہ میں تجھے گلے کا تعویذ بنائے ہر طرف لیئے پھرتا ہوں۔ تجھے تو لڑنے جھگڑنے سے کبھی فرصت ہی نہیں ملتی۔ جی تو چاہتا ہے تجھے سمندر میں دھکا دے کر ہمیشہ کے لیئے آزاد ہو جاؤں - "
ماں رونے لگی اور گھٹنے پر سر رکھ کر بولی - "تو دھکا دے کیوں نہیں دیتا۔ میں کون سی سکھ کی سیج پر پڑی ہوں۔ دن پورے کر رہی ہوں۔ تُو مجھے بیگم صاحبہ کے گھر ہی رہنے دیتا تو یہ زندگی کے چار دن تو آرام سے کٹ جاتے "
"اب چلی جا اُن کے پاس تجھے منع کس نے کیا ہے "لالو غرایا۔ 
"تُو چلے تو میں بھی چلوں لالو - "
"میری کیا شرط ہے - وہ تیری ایسی سگی ہیں تجھے کیوں دھکے دیں گی؟ "
"کیا منہ لیکر جاؤں؟ - ہر بار جب جاتی ہوں دس بیس کی مدد کر دیتی ہیں، کوئی حد ہوتی ہے خیرات مانگنے کی - "
لالو کا اوپر والا ہونٹ اور اوپر کی طرف اٹھا اور اس نے آہستہ سے کہا - 
"ایک بات بتاؤں ماں !" 
پُرامید آنکھوں سے ماں نے اس کی طرف دیکھتے ہوئے پوچھا - "ہاں بتاؤ ؟ "
"ماں ! کلفٹن کے کنارے گھونکھے اور سپیوں والوں کے تختے لگے ہیں تُو بھی وہاں بیٹھ جا - بڑا مسافر اترتا ہے وہاں "
"تو میں وہاں بیٹھ کر کیا کروں رے ؟ "
"انہیں دعائیں دیا کرنا وہ تیری جھولی بھرا کریں گے - "لالو بولا۔ 
ماں نے منہ پرے کر کے تھوکا اور گالیاں بکتی ہوئی بولی - "جا بے حرامزادے - اپنی روند پر جا - تیری منزل کھوٹی ہوتی ہے کیوں مجھ دکھیاری کے ساتھ مسخری کر رہا ہے۔ ان آنکھوں نے اچھے دن دیکھے ہیں۔ تیری طرح بےغیرتی نہیں کی۔ اگر آج تیرا باپ زندہ ہوتا لالو - - - - - - - تو - - - - - - - تو - - - - - - "
اُس نے گھٹنے پر سر رکھ دیا اور پھر اس کے چہرے پر پھیلی ہوئی لکیروں میں آنسوؤں کی چھوٹی چھوٹی ندیاں رواں ہت گئیں۔ 

ماڑی پور سے آنے والی بس رُکی تو لالو بھاگ کر پچھلے دروازے سے اس پر سوار ہو گیا۔ پچھلی لمبی سیٹ کے آخری کونے پر اس کا دوست پھتو بیٹھا تھا۔ لالو کو سوار ہوتے دیکھ کر اس نے بائیں آنکھ ماری اور زور سے کہا - "کیوں شاہ جی ہماری ٹکٹ بھی آپ ہی لیں گے نا ؟ "
لالو نے اند والی جیب میں سے سُرخ ریشمی رومال نکالا اور نقدی پر نظر ڈالتے ہوئے نعرہ لگایا۔ 
"ہم ہی لیں گے پیارے تُو فکر کیوں کرتا ہے آج ہفتہ ہے کل خدا نے چاہا تو سنڈے لگے گا - بے فکر رہ! “
حبیب صاحب پھر سائیکل رکشا پر تشریف لائے تھے۔ 
جب رکشا فلیٹ کے سامنے کھڑی ہوئی تو ککو اور رانی سڑک کے کنارے کھڑی اپنی ایک سہیلی سے باتیں کر رہیں تھیں۔ انہیں دیکھتے ہی ککو بھاگ کر ان کے پاس آ کھڑی ہوئی اور جلدی سے بولی - "بھائی جان آج آپ بہت دیر سے آئے ہیں - پتہ ہے دس بج گئے ہیں "
"آج ہم نے اتوار منایا تھا ککو - - - - خوب سوتے رہے "
ککو نے حریص بن کر کہا - "آپ نے تو کل وعدہ کیا تھا کہ آج کلفٹن لے چلیں گے - "
"ہاں لے چلیں گے لیکن ایک شرط پر - "حبیب نے ککو کے کندھے پر ہاتھ رکھ کر کہا۔ 
"شرط ؟ - - - کیسی شرط - "
"اگر تمہاری آپا بھی ساتھ چلیں تو - "حبیب نے آہستہ سے کہا۔ 
"وہ تو چلیں ہی گی - "
یہ کہہ کر ککو سوچ میں پڑ گئی۔ ابھی کل ہی تو معظم بھائی آئے تھے اور اُس کے آنے کے بعد سے زرقا آپا ایک لمحے کے لیئے بھی باورچی خانے سے نہ نکلی تھی۔ لیلی اور شیریں کے تو مزے ہو گئے تھے۔ آرام سے صحن کے پرانے تخت پر بیٹھی مجو بھائی کے ساتھ ٹکے ٹکے کی باتیں کر رہی تھیں۔ لالو کے جانے کے بعد سارا کام ان دونوں کو ہی کرنا پڑتا تھا۔ زرقا آپا تو بس جھاڑ پونچھ کر دیا کرتی تھیں اور وہ بھی ہر جھاڑ پونچھ کے بعد دس دس منٹ صابن سے ہاتھ دھوتی تھیں۔ لیکن مجو بھائی کے آنے کے بعد وہ تھیں اور تیل کا چولہا - وہ تھیں اور پیاز لہسن ! 
کبھی چائے بن رہی ہے - کبھی کافی کبھی کوکو ! 

شاید زرقی آپا نہ جائیں۔ شاید چلی بھی جائیں۔ کچھ کہا نہیں جا سکتا۔ کل کا پورا دن اس امید میں گزر گیا تھا کہ آج اتوار ہو گا اور کلفٹن چلیں گے۔ لیکن اگر زرقی آپا نہ گئیں تو حبیب بھائی نہ جائیں گے اور اگر حبیب بھائی نہ گئے تو بھلا ہمیں کون سمندر کنارے لے جائے گا - یہ سوچتی ہوئی ککو دو دو سیڑھیاں ایک ساتھ الانگتی حبیب صاحب کے ساتھ فلیٹ ہیں داخل ہو گئی۔

باورچی خانے سے برتنوں کے بجنے کی آواز آ رہی تھی۔ جب کبھی زرقا نعمت خانے میں سے کچھ لینے کے لیئے دروازے تک آتی، تو مجو کی گفتگو کا تانتا ٹوٹ جاتا۔ سیاہ قمیص سفید شلوار چُنا ہوا دوپٹہ پہنے زرقی کا جسم اس کی تمام توجہ بٹور لیتا۔ گالوں تک لٹکی ہوئی آوارہ سی لٹ اور کولہوں تک بل کھاتے بالوں کی لمبی سی ایک چوٹی کچھ ایسی نظروں میں سماتی کہ لیلی اور شیریں کی باتیں ذہن سے نہ ٹکراتیں اور وہ سگریٹ کے دھوئیں سے چھلے بنانے میں مشغول ہو جاتا اور سوچتا چوبیس گھنٹوں میں کائنات کا رنگ کیا سے کیا ہو جاتا ہے۔ ابھی کل انجن کا شور تھا ٹرین کی گڑگڑاہٹ تھی اور بے معنی سے سٹیشن تھے اور اب زندگی کی ہر حرکت معنی خیز ہو گئی ہے۔ 

ایک چیتے جیسی لڑکی کا روپ بھی کیا شے ہے کہ پہاڑ کی آغوش میں کہیں گریز پا ہے شور تو ہے لیکن دکھائی نہیں دیتا۔ لیلی نے اس کی بے توجہی سے چڑ کر کہا - "توبہ اللہ ! کوئی بیسویں دفعہ پوچھ چکی ہوں کہ لاہور میں آج کل کونسی اچھی فلم لگی ہے لیکن آپ تو شاید بہرے ہو گئے ہیں مجو بھائی "

جب مجو بھائی نے اس پر بھی توجہ نہ دی تو وہ دونوں دفنگ دفنگ کی بولی میں مجو بھائی اور زرقا آپا پر تبصرہ کرنے لگیں۔ 

زرقا دہی کا کٹورا نعمت خانے میں سے نکال کر جا چکی تھی جب اس کا سایہ بھی اوجھل ہو گیا تو مجو بھائی نے دھویں کا چھلا ہوا میں چھوڑ کر آہستہ سے لیلی کی گردن پر ہاتھ رکھا اور پھر جلدی سے اپنی گرفت سخت کر کے بولا - "بول لڑکی یہ کیا دفنگ دفنگ باتیں کر رہی تھی "
"ہائے اللہ گردن چھوڑیئے مجو بھائی - "لیلی بلبلائی۔ 
شیریں کھکھلا کر ہنس دی اور تالی بجا کر بولی - "گردن اس وقت چھوڑیئے گا مجو بھائی جب زبان لٹک جائے -" 
لیلی کا سر سینے پر لٹکا ہوا تھا دونوں چوٹیاں گھٹنوں سے چھو رہی تھیں اور منہ سرخ ہو گیا تھا پھر بھی وہ تڑپ کر گویا ہوئی - "ابھی تیری باری آ جائے گی شیریں - ہائے بتاتی ہوں مجو بھائی ہائے بتاتی ہوں خدایا - توبہ میری - "
مجو نے گردن چھوڑ دی تو لیلی چھلانگ لگا کر دو قدم دور ہو گئی اور شیریں سے کہنے لگی "کہو بڑی بی بتا دوں تمہاری بات مجو بھائی کو؟ “
شیریں بولی - "بتا دو - لیکن میں بھی زرقی آپا کو وہ بات بتا دوں گی۔" 
مجو اپنی جگہ سے اٹھا تو لیلی ہاتھ باندھ کر کھڑی ہو گئی۔ اور جلدی جلدی بولی۔ "ہائے مجو بھائی خدا کے لیئے گردن میں درد ہو رہا ہے۔ بخدا ایسی کوئی بات نہیں تھی۔ یہ تو بدتمیز ہے پکی بدتمیز - "
شیریں نے منہ چڑا کر کہا - "اور مجو بھائی یہ تمیزدار ہے - مراۃ العروس کی اصغری - جی "
باہر ہنگامے کی آوار سن کر زرقا ہاتھ میں کچے چاولوں کا طشت لیئے دہلیز پر آ کھڑی ہوئی اس کا چہرہ گرمی کے باعث تمتمایا ہوا تھا۔ کنپٹیوں کے قریب پسینے کے ننھے ننھے قطرے ابھر آئے تھے اور آج وہ سیاہ قمیص میں اور بھی دبلی اور کہیں زیادہ سفید نظر آ رہی تھی۔ ٹھٹھکی ہوئی زرقا کو دیکھ کر مجو نے لیلی سے کہا "تمہاری آپا کو تو ہمارے آنے کی رتی بھر خوشی نہیں ہوئی - "
شیریں جھٹ اپنی زبان میں بولی "لو جی اب ہمیں درمیان میں رکھ کر باتیں ہوں گی ہم بھی کوئی رانی ککو ہیں کیا؟" 
زرقا نے ملکہ کی طرح بڑی کڑی نظر سے شیریں اور لیلی کی طرف دیکھا۔ تو لیلی جھٹ سے بولی - "مجو بھائی شیریں کہتی ہے آپا کو خوشی نہ ہوتی تو وہ بھلا کل سے باورچی خانے میں ہوتیں؟ "
زرقا کی ناک کی پھننگ گلابی ہو گئی اور وہ نظریں جما کر چاول چننے لگی۔ 
"بھلا ہم کیونکر جانیں! کل کے آئے بیٹھے ہیں اور ایک بھی سیر کا پروگرام نہیں بنا۔ کوئی لاہور والوں کو سیر کرائے یہاں کی تو مانیں - "
زیر لب زرقا بولی - "لاکھوں بار تو دیکھ چکے ہیں لوگ یہاں کی چیزیں - "
"بھول بھی تو جاتے ہیں - کیوں لیلی ؟ "مجو نے کہا۔ 
"بالکل ! - "شیریں نے قدرے شوخی سے جواب دیا۔ 
لیلی نے لمحہ بھر کے لیئے سوچا اور پھر کہنے لگی - "آپا تو کبھی باہر نہیں جاتیں مجو بھائی "
"کیوں "
"ہمیشہ کہتی ہیں کہ مجھے تو ہر جگہ سے مچھلی کی بو آتی ہے - "
زرقا نے سر جھکا کر آہستہ سے کہا - "تو اور کیا جھوٹ ہے۔ سمندر کنارے جاؤ تو کچی مچھلیوں کی مہک کسی ریستوران میں جاؤ تو تلی ہوئی مچھلیوں کی باس ہاں ! - "
"تو اس کے معنی ہوئے اس بار کلفٹن کا پروگرام کینسل ؟ - "
سب چلیں گے تو چلی جاؤں گی میں بھی - "
زرقا نے آہستہ سے کہا اور چاولوں کی تھالی لیئے اندر سٹور کی طرف چلی گئی۔ 
شیریں نے معنی خیز نظروں سے لیلی کو دیکھا اور اپنی ہفے ہفا کی زبان میں بولی "اب کس آسانی سے مان گئیں اور بیچارے حبیب بھائی مہینے سے منتیں کر رہے ہیں تو ملکہ صاحبہ آج مانتی تھیں نہ کل - "

اس بار مجو جلدی سے شیریں کی طرف بڑھا وہ ستون کے پیچھے ہو گئی اور مجو کے بازو ستون کے گرد حاہل ہو گئے۔ لیلی اور شیریں کے زور کا قہقہہ لگاتے وقت جب شیریں غافل ہوئی تو اس کی چوٹی مجو کے ہاتھ آ گئی۔ چوٹی کو جھٹکا دے کر مجو بولا - "یہ حبیب مرزا کی کیا بات ہے شیریں ابھی بتاؤ ورنہ - - - - ورنہ مجھ سے برا کوئی نہ ہو گا - "
اسی لمحے لیلی چلائی - "ہائے بڑی لمبی عمر ہے حبیب بھائی کی۔ کتنے بھلے وقت تشریف لائے ہیں - "
مجو نے شیریں کی چوٹی چھوڑ دی تو وہ منمنائی - "میرے لیئے تو فرشتہ رحمت بن کر نازل ہوئے ہیں - "

حبیب مرزا کے ہاتھ میں دو لفافے تھے۔ اور اُن کی آمد سے چھوٹے سے صحن میں مٹھائی کی ہلکی ہلکی خوشبو آنے لگی تھی۔ انہیں دیکھ کر مجو نے اپنا ہاتھ بڑھایا اور جلدی سے کہا - "السلام علیکم مرزا "
"مزاج شریف؟ "میرزا نے ذرا تکلف اور سرد مہری سے پوچھا۔ 
"عین نوازش ہے۔ اپنی سنائیے؟" 
“شکر ہے اس پروردگار کا ! کب آئے آپ؟" 
زرقا حبیب مرزا کو دیکھ کر ایک بار پھر چولہے کی طرف لوٹ گئی۔ حبیب میرزا نے مٹھائی کے دونوں لفافے تخت پوش پر رکھ دیئے۔ اور ایک بار باورچی خانے کی طرف نظر دوڑا کر دوبارہ پوچھا۔ 
"کب تشریف لائے قبلہ ؟" 
"بس جی کل ہی آیا ہوں - یعنی - کل بعد دوپہر" 
"خوب تو ابھی تکان اتر رہی ہے گویا - "
لیلی جھٹ بولی - "سفر بھی تو شیطان کی آنت ہے اور گرد ہوتی ہے کوئی راہ میں توبہ توبہ" 
مجو نے باورچی کانے کا رُخ کرتے ہوئے کہا - "گرد سے مجھے یاد آیا۔۔۔۔۔ ذرا میرے وہ کپڑے دھلوا دیجیئے گا مہربانی سے - آپ سے کہہ رہا ہوں شیریں بیگم" یہ کہہ کر وہ لمحہ بھر کے لیئے باورچی خانے میں وارد ہو گیا۔ زرقا دیگچی میں کفگیر پھیرنے لگی تھی لیکن رُک گئی۔ اس نے لمبی لمبی پلکیں اٹھائیں اور ہولے سے مسکرائی۔ اس مسکراہٹ میں اس کی روح تک شامل تھی۔ 
مجو نے ایک چوکی کو اٹھاتے ہوئے پوچھا۔ "یہ چوکی لے جاؤں؟" 

زرقا کی مسکراہٹ اور بھی واضح ہو گئی اور سیپ جیسے سفید دانت جگمگانے لگے۔ اس نے بڑے مبہم انداز میں سر کے اشارے سے اثبات میں جواب دیا اور اس کی طرف تکتی رہی۔ 

"وہ آپ کے حبیب میرزا تخت پوش پر آ بیٹھے ہیں "مجو نے اس کے قریب جھکتے ہوئے کہا پھر اُس نے چوکی اٹھانے سے پہلے زرقا کا دوپٹہ فرش سے اٹھا کر اس کی گود میں ڈال دیا۔ زرقا ایک دم سمٹ کر دیگچی میں کفگیر چلانے لگی اور معظم چوکی پکڑ کر باہر آ گیا۔ آج زرقا کو تنہا یوں باورچی خانے میں دیکھ کر اچانک اس کا دل زور زور سے دھڑکنے لگا تھا۔ اسے معاً مرزا صاحباں کے معروف کے بول یاد آ گئے تھے۔ اور وچ مرزا یار پھرے کے یاد آتے ہی وہ مسکرا دیا اور اپنے جی ہی جی میں بولا - "اب خدایا اس میرزا سے میری مراد حبیب میرزا نہیں ہے - "
چوکی لا کر وہ باورچی خانے کی طرف رخ کر کے بیٹھ گیا۔ حبیب مرزا خاموش تھا اور اس کی آنکھوں میں سوچ تھی۔ 

شیریں نے لیلی سے - اپنی مخصوص بولی میں کہا۔ "چپ چپ بیٹھے ہیں ضرور کوئی بات ہے - "
لیلی نے اس کی بات پر پردہ ڈالنے کی خاطر جلدی سے بات کی "آپ کو ہی چوکی لانی تھی۔ مجو بھائی آپ مجھے کہہ دیتے - "پھر اپنی زبان میں شیریں کو جھڑک کر بولی - "بیوقوف ! تجھے پہلے بھی سمجھایا ہے مٹھائی والے کے سامنے اس زبان میں باتیں نہ کیا کر میرا خیال ہے یہ خوب سمجھتا ہے - "
شیریں ڈھٹائی سے کہنے لگی - "تو کونسی بُری بات کہی ہے میں نے بڑی بی ؟ - "

ان دونوں کی بکواس بند کرنے کی خاطر مجو نے حبیب میرزا سے کہا - "یہاں تو ابھی خاصی گرمی ہے لاہور میں موسم خوشگوار ہو چکا ہے۔" 
"کراچی میں بس دس پندرہ دن گرمی پڑتی ہے۔ اور آپ اتفاق سے اس وقفے میں آئے ہیں۔ کل سے ہوا بند ہے - "

ککو حبیب میرزا کے پاس مٹھائی کے لفافوں کے پاس بیٹھی سوچ رہی تھی کہ اب کلفٹن جانے کا پروگرام بنے تو کیونکر بنے۔ پھر جب چند منٹ بعد اس نے دیکھا کہ اس پروگرام کے متعلق حبیب میرزا بھی خاموش ہو گئے ہیں تو وہ اٹھی اور لیلی اور شیریں کے پاس جا کھڑی ہوئی۔ وہ دونوں مسلسل اپنی باتیں کیئے جا رہی تھیں۔ 
"شیریں باجی - شیریں باجی ؟ - "
"کیا ہے "شیریں نے چڑ کر پوچھا اور پھر لیلی سے بولی۔ "مزہ رہے گا اگر ابا جی اب کویت سے آ پہنچیں اور پھر سین بندھے فلموں والا - "
"شیریں باجی - "ککو پھر منمنائی۔ 
لیلی نے جھڑک کر کہا - "تم سے کتنی بار کہا ہے جب بڑے بات کر رہے ہوں تو خاموش رہا کرو - "پھر وہ شیریں سے بولی - "توبہ کرو سین، کیا بندھے وہ چپ چاپ حبیب میرزا کے حق میں ووٹ دے دیں - "
"عقلمندی بھی یہی ہے - "
"شیریں باجی - "ککو نے اس کا دوپٹہ کھینچ کر اپنی طرف متوجہ کیا۔ 
"کیا بات ہے۔ کہو - دوپٹہ کیوں کھینچ رہی ہو - "
ککو حریص بچے کی طرح شرمساری کے ساتھ بولی - "حبیب بھائی کہہ رہے ہیں کہ کلفٹن چلیں گے ----- "
"واقعی؟" شیریں نے پوچھا۔ 
"ہاں ------ "
"تو پھر تو خوب مزہ رہے گا۔ اتوار کو بور ہونے سے بچ جائیں گے ----- "
شیریں نے خوش ہو کر کہا، 
"لیکن --------- لیکن حبیب بھائی کہتے ہیں اگر زرقا آپا جائیں تو ۔۔۔۔ "
لیلی نے یکدم اپنی زبان میں چڑ کر کہا --------- "ان کی ایسی ذلیل باتوں پر تو مجھے غصہ آتا ہے۔ اور یہ ککو کے ذریعے عرض کرنے کی کیا ضرورت تھی -------- "
شیریں بولی۔ "بھئی محبت اور جنگ میں سب کچھ جائز ہے ------ "
"نہیں جی بالکل نہیں -------- معاف کیجیئے حبیب بھائی آپ بات کر رہے ہیں قطع کلام معاف یہ ککو آپ کا پیام دے رہی ہے مجھے ------- "
حبیب میرزا نروس ہو گئے اور کروٹ بدل کر بولے ------ "ہیں صاحب کونسا پیام ؟ "
"یہی کہ اگر زکی آپا ساتھ چلیں گی تو کلفٹن چلیں گے ------ "
حبیب میرزا کا چہرہ گلابی ہو گیا اور وہ جلدی سے کہنے لگا ------ "لو اس میں پیام کی کونسی بات ہے۔ میں تو کہتا ہوں اگر سب چلیں تو لطف آتا ہے۔ اگر تم نہ جاؤ تب بھی بات نہ بنے گی۔ "
آہستہ سے لیلی بولی ------ "خیر ! ------ "
"یعنی ٹھیک تو کہہ رہا ہوں۔ وہ کسی پکنک میں شامل نہیں ہوتیں۔"
شیریں نے ہولے سے لیلی سے کہا ------ "اور مزہ پھر کیا خاک آتا ہے تم اچھی بھلی جانتی بھی ہو کیا بات چھیڑ دی "
لیلی نے بلند بانگ کہا ------ "آپا ! زکی آپا۔ سنیے ذرا ------ "
زکی آپا سیاہ دھاریوں والی چست قمیص میں بوسکی کے تھان سا سڈول جسم لیئے باورچی خانے کے دروازے میں برآمد ہوئیں۔ 
"ہوں ؟ ------ "
"حبیب بھائی کہہ رہے ہیں کلفٹن کے لیئے ------ "شیریں نے شہد میں گُھلی ہوئی آواز میں کہا۔ 
"تو پھر چلی جاؤ ------ "
"آپ نہ جائیں گی کیا؟ "لیلی نے پوچھا۔ 
"میرے سر میں درد ہے ------ "
"ہائے آپا چلی چلو جی ------ ہائے آپا ------ "ککو منت بھرے لہجے میں بولی۔ 
"تم سب چلے جاؤ نا ------ "زکی نے تکلف سے کہا۔ 
معظم کو احساس ہوا جیسے زکی اُس سے تنہائی میں ملنے کی راہ نکال رہی ہے۔ 
اس لیئے اس نے جلدی سے کہا ------ "میں تو جا نہیں سکتا مجھے تو ابھی ابھی انور سے ملنا ہے وہ خواہ مخواہ گلہ کرے گا۔ آپ سب میری وجہ سے نہ ٹھریئے گا "
ککو کو جی ہی جی میں خوب علم تھا کہ اگر مجو بھائی نہ گئے تو آپا نہ جائیں گی اور اگر آپا نہ گئیں تو ۔۔۔۔۔۔۔ تو کوئی نہ جا سکے گا ! 
اس نے بڑے اصرار سے کہا ------ "مجو بھائی تو آپ جلدی سے مل آئیے نا انور بھائی سے ہم شام کو چلے جائیں گے کھانے کے بعد------ "
حبیب بھی محسوس کر رہا تھا کہ مجو کے بغیر زکی نہ جائے گی۔ ویسے بھی زکی کو گھر پر چھوڑ کر جانے کے لیئے وہ تیار نہ تھا۔ کوئی بھی انور کے پاس اتنی دیر بیٹھا نہیں رہ سکتا خاص کر جب اچھی طرح علم ہو کہ زکی گھر اکیلی بیٹھی ہے اور سب سیر پر گئے ہیں ! 
اس نے جلدی سے کہا۔ "دوپہر کو وہاں ویسے بھی لطف نہیں آتا۔ میں مٹھائی لے آیا ہوں وہاں چل کر چائے پیئیں گے ------ "
"پہلے اماں سے تو مشورہ کر لیں۔ خواہ مخواہ کے خیالی پلاؤ پک رہے ہیں ------ "
لیلی نے غسلخانے کا رُخ کرتے ہوئے کہا۔ 
"واقعی ! ------ "حبیب میرزا بولے۔ 
غسلخانے میں ڈبے کے ساتھ جسم پر پانی ڈالنے کی آوار بند ہو چکی تھی۔ لیلی نے پٹ کے ساتھ چہرہ لگا کر اونچے سے کہا ---- "اماں ----- "
"ہاں ------ "اندر سے بھاری آواز آئی۔ 
"اماں حبیب بھائی آئے ہیں "
"تو بٹھاؤ انہیں، مجو کو بتا دو وہ ان سے باتیں کرے گا۔" 
"اماں باہر جانے کا پروگرام بن رہا ہے آپ جلدی نکلیں ہاں ------ "
"اچھا اچھا آ رہی ہوں دو منٹ آرام سے نہا تو لینے دیا کرو ------ "
تھوڑی دیر بعد اماں نہا کر نکلیں تو ان کی گلابی اور سفید جلد سے انگریزی صابن کی خوشبو بھباکے بن کے پھوٹ رہی تھی۔ ماتھے کے ارد گرد کھچڑی پکے بالوں کی جھالر بھیگی ہوئی تھی۔ موٹی گردن پر چھوٹا سا جوڑا ڈھیلا ہو کر لٹک رہا تھا۔ انہوں نے سفید ململ کی قمیص پہن رکھی تھی اور موٹا سا سفید پیٹ اس کے پیچھے پیلا سا نظر آتا تھا۔ 
کھڑاویں بجاتی وہ آ کر تخت پوش پر بیٹھ گئیں۔ "ارے شیریں ! وہ میرا پاندان تو لانا ------ "
"اماں ! اماں جی حبیب بھائی کہہ رہے ہیں کہ سب کلفٹن چلیں ------ "
اماں نے اس کی طرف تیکھی نظروں سے دیکھ کر کہا ------ "اچھا تو سوچتے ہیں اس بارے میں ------ لیکن کیا پہلے کبھی نہیں گئی وہاں ------ ندیدی !" 
حبیب میرزا نے مٹھائی کے لفافے اماں کی طرف سرکاتے ہوئے کہا ------ "جی میرا ارادہ تھا کہ وہاں چل کر کچھ اتوار منایا جائے چائے وائے کا شغل ہو ------ "
اسی اثنا میں رانی بھاگتی بھاگتی اندر آئی اور آتے ہی بولی ------ "مجو بھائی ! مجو بھائی ! "
"کیوں ------ کیوں ------ کیوں ؟" مجو نے پوچھا۔ 
"آپ کا فون ہے مجو بھائی ------ "
"آپ نے فون کب لگوایا اماں ------ "
"اماں نے فون کب لگوایا اماں ------ "رانی نے نقل کے انداز میں کہا۔ 
اماں نے افسردگی سے کہا ------ "ارے ہمارے ہاں فون کہاں یہ پاس والوں کے گھر فون آیا ہو گا۔" 
"چلو بھئی رہبری کرو گی ؟ "مجو نے رانی سے پوچھا۔ 
"یہاں سے جانے کی ضرورت نہیں، ابھی وہاں وارد ہو جاتے ہیں۔" 
"ارے یہاں سے نہ جا کم بخت دو سیڑھیاں اترے گا مجو تو تھک نہیں جائے گا۔" 
اماں چلائیں۔ 
لیکن رانی نے سٹور سے دیوار تک جانے والی پارٹیشن کا تختہ اس اثنا میں ادھیڑ لیا اور دوسری طرف جانے کی راہ بن گئی۔ 
دوسرے لمحے دھاری دار نائٹ سوٹ پہنے مجو چیتے کی طرح ساتھ والے فلیٹ میں داخل ہو گیا۔
ٹرام میں بیٹھ کر مجو سوچ رہا تھا کہ انور بھی کیا چیز ہے؟ خوب جانتا تھا کہ میں آیا ہوا ہوں۔ یہ بھی جانتا تھا کہ میں اُسے کس سلسلے میں فوراً ملنا چاہتا ہوں لیکن پھر بھی وکٹوریہ روڈ کے اس ریستوران میں انتظار کرنے کے بجائے وہ منوڑا چلا گیا۔ اور اگر اُسے انتظار نہ کرنا تھا تو بھلا فون کرنے کی کیا ضرورت تھی ------ 
"ابھی منوڑا پہنچو ------ میں تمہاری راہ دیکھوں گا ------ "انور نے فون پر کہا تھا۔ 
"بھاڑ میں جاؤ تم اور تمہارا منوڑا ------ میں اتنی دور سے آیا ہوں اور تم نے مجھے ملنے کی ذرا بھی کوشش نہیں کی۔" 
یہ سُن کر انور نے فون بند کر دیا تھا۔ 
پہلے تو مجو کے جی میں آئی کہ وہ انور کے تعاقب میں نہ جائے۔ لیکن پھر اُسے یاد آیا کہ اس کی جیب میں کل دس روپے باقی ہیں۔ اور گھر پر کلفٹن جانے کا پروگرام بن رہا تھا۔ اس معاملے میں وہ حبیب میرزا کا کفیل نہ ہونا چاہتا تھا۔ انور کمبخت کو بھی ہمیشہ اپنی ہی سوجتی ہے۔ لمحہ بھر کے لیئے کسی اور کے آرام کا خیال ہی نہیں آتا ! 
کمبخت انور ! اور انور کا چہرہ معظم کے ذہن میں چکر لگانے لگا۔ 

درمیانے قد کا آدمی ------ رنگ نہ سانولا نہ صاف، عجب مٹی، چونے، اور بجری کے مرکب سے بنی ہوئی رنگت تھی۔ چہرے پر موٹے موٹے شیشوں کی عینک تھی جس کے پار آنکھیں نظر ہی نہ آتی تھیں۔ دائیں طرف سے مانگ نکالتا تھا لیکن بال اس قدر کم اور ماتھا اس قدر چوڑا تھا کہ مانگ بے نکلی سی لگتی تھی۔ کراچی میں ایک بدیسی فرم کا نوکر تھا اور اچھی خاصی تنخواہ پاتا تھا۔ لیکن قمیص ہمیشہ بغیر استری کے پہنتا تھا۔ اس جیسے کئی آدمی اس کراچی میں آباد تھے۔ لیکن معظم کے لیئے انور انور ہی تھا۔ 

اور آج ------ آج کلفٹن جانے کا پروگرام بن رہا تھا اور اس کے پاس صرف دس روپے تھے۔ 

گڑگڑاتی شور مچاتی ٹرام بندر روڈ پر ہٹکورے لیتی جاتی تھی۔ اس سے پہلے وہ کراچی دو بار آیا تھا لیکن ٹرام میں چڑھنے کا اتفاق نہ ہوا تھا۔ اس بار بھی وہ خالہ کے فلیٹ سے چل کر بہت دور تک بندر روڈ پر پیدل ہی چلتا آیا تھا۔ اُسے یوں لگتا تھا، فلیٹ کی ایک کھڑکی میں سے گلناری پردے کے پیچھے سے دو لمبی لمبی آنکھیں اُسے دیکھ رہی تھیں۔ ان آنکھوں کی دور مار روشنیوں میں وہ کسی سائیکل رکشا، بس یا ٹرام میں سوار نہ ہونا چاہتا تھا۔ 

ٹرام میں گھس کر اس نے اِدھر اُدھر نظر دوڑا کر ہمسفروں کا جاہزہ لیا وہاں کوئی بھی لاہور کا باشندہ نہ تھا۔ کراچی کے متوسط اور غریب طبقے کے لوگ سوار تھے۔ ایک سے ایک لمبی کار فراٹے بھرتی قریب سے گزر رہی تھی اور زیادہ تر ان میں بدیسی ملکوں کے سرخ و سپید چہرے بے نیازی سے اِدھر اُدھر دیکھ رہے تھے۔ ٹیکسیاں وکٹوریائیں اونٹ گاڑیاں، گدھا گاڑیاں، سائیکل رکشائیں اور موٹر سائیکل رکشائیں سبھی اس کراچی شہر میں بغیر شرمائے ایک دوسرے کے ساتھ رواں دواں تھیں۔ 

جس ٹرام میں وہ سوار ہوا تھا وہ بولٹن مارکیٹ کے قریب جا کر رُک گئی اور اسے اتر کر بس لینا پڑی۔ ساڑھے دس کا وقت ہو چلا تھا۔ اور اسے رہ رہ کر انور پر غصہ آ رہا تھا۔ جو خوامخواہ انفردیت دکھانے کی خاطر منوڑا جا بیٹھا تھا۔ اگر اس کی جیب میں دس سے زائد روپے ہوتے تو وہ پیر کے روز انور سے ملتا اور وہ بھی اس کے دفتر میں۔ لیکن اب تو اس کی عزت کا سوال تھا۔ 

بس کھچا کھچ بھری ہوئی تھی۔ معظم پچھلی لمبی سیٹ پر بیٹھ گیا اور سوچنے لگا اگر انور نے مجھے پیسے نہ دیئے تو کراچی کے قیام کا کیا بنے گا۔ اس کے مستقبل کا کیا بنے گا اور شام کو کلفٹن کے پروگرام کا کیا بنے گا۔ 

فضا میں چمڑے اور باسی پانی کی خوشبو تھی۔ دور سے ہی سمندر میں ٹھہرے ہوئے دو لمبے چوڑے جہاز نظر آ رہے تھے، ان کے گرانڈیل وجود پر سورج کی تیکھی کرنیں اور بھی اجاگر ہو رہی تھیں۔ اور معظم کو احساس ہو رہا تھا جیسے یہ ماحول لاہور سے قطعی مختلف ہو۔ بس سے اتر کر وہ سیدھا اس طرف بڑھا جہاں سے موٹر لانچ اور عام بیڑے منوڑے جاتے تھے۔ ابھی وہ جنگلے تک پہنچا ہی تھا کہ اس کے سامنے لوگوں سے لدا پھندا ایک بیڑا رخصت ہو گیا۔ وہ دونوں کہنیاں پکے جنگلے پر ٹکا کر دوسرے بیڑے کا انتظار کرنے لگا۔ 

موٹر لانچ والے امیر مسافروں کو ورغلا رہے تھے۔ عام بیڑے والا زنانی اور مردانی سواریاں بانٹ بانٹ کر بٹھانے میں مشغول تھا۔ ٹھہرے پانی پر جھاگ کے بلبلے، کاغذوں کے ٹکڑے اور گلے سڑے پتے ڈولتے پھر رہے تھے۔ 

بیڑے والے کا دبلا پتلا سیاہ جسم دھوپ میں چمک رہا تھا۔ اس کی نیلی آنکھیں سمندر کی لہروں کا عادی چہرہ اور ہوا میں اڑتے ہوئے بالوں نے اُسے بحری قزاق کی شکل دے رکھی تھی۔ معظم سے کچھ دور ہٹ کر ایک امریکی جوڑا سالم لاؤنچ لینے کے بعد اس میں اتر رہے تھے۔ میاں بیوی نے ایک سے کپڑے پہن رکھے تھے۔ آدھی آستینوں کی گہری پیلی قمیصیں اور چھوٹی چھوٹی نیلی نکریں۔ قمیصیں کولہے تک بھی نہ پہنچتیں تھیں۔ عورت کے بال بالکل چھوٹے چھوٹے تراشے ہوے تھے اور اس نے بھی شوہر کی طرح گلے میں کیمرہ اور تھرموس لٹکا رکھی تھی۔ 

جب چھک چھک پھک پھک کرتی پانی کے چھنٹیے اڑاتی لاؤنچ کچھ دور چلی گئی تو وہ دونوں امریکی میاں بیوی دو توام بھائی نظر آنے لگے اور آہستہ آہستہ یہ پیلا سا دھبہ اور موٹر لاؤنچ کا سبز جھنڈا موڑ کاٹ کر سمندر کی نیلی سطح پر دور ہوتا چلا گیا۔ 

جب بیڑے والے نے آخری نعرہ لگایا "اب لاؤنچ چلے گی ------ "تو معظم سیڑھیاں اتر کر بیڑے میں بیٹھ گیا۔ 

بیڑے والے کے ساتھی نے موٹی سی رسی جنگلے سے کھولی اور بیڑے کو آہستہ سے دھکا دیا۔ معظم نے سگریٹ سلگایا اور خاموشی سے بندرگاہ میں رُکے ہوئے خوبصورت جہازوں کو دیکھنے لگا۔ اس کی پشت کی جانب ایک کراچی والی اپنی نووارد سہیلی سے کہہ رہی تھی؟ “وہ دیکھا تم نے جہاز؟ کتنا بڑا ہے۔ یہ سفید والا تو نیوی کا جہاز ہے۔ "
"نیوی؟ وہ کیا ہوتی ہے آپا ؟ ------- "
"ارے نیوی نہیں جانتیں؟ ہماری بحری فوج۔ منوڑا تو دراصل ان نیوی والوں نے بسا رکھا ہے ------ ارے وہ دیکھو ------ وہ نیوی والوں کی کشتی ------ یہ کسی جہاز کو لینے چلے ہیں ------ "
"کہاں؟ ------ کہاں؟ "
"وہ دیکھو ------ سفید لاؤنچ "
معظم نے بھی کنکھیوں سے اس لاؤنچ کی طرف دیکھا۔ لوہے کے بڑے سے بوائے کے قریب نیوی کی لاؤنچ چھینٹے اڑاتی گزر گئی۔ اس لاؤنچ میں ایک آدمی تو بالکل ایسا سوار تھا جیسے دیکھ کر نیوی کٹ سگریٹ پر بنے ہوئے کپتان کی شکل یاد آتی تھی۔ 

"آپا ------ آپا یہ لوہے کے بڑے سے ٹماٹر کیا تیرتے پھر رہے ہیں؟ "
معظم نے چہرہ موڑ کر سوال پوچھنے والی کی طرف دیکھا اور وہ اپنی کم علمی پر شرما کر دوسری طرف دیکھنے لگی۔ آپا نے بڑے فخر سے کہا ------ "ارے یہ بوائے ہیں۔ جہازوں کو راستہ دکھانے کے لیئے "
"تو لہروں میں بہہ نہیں جاتے کیا؟" 
"بہہ کیسے جائیں --- نیچے اتنے موٹے موٹے زنجیروں سے بندھے لنگر جو ہوتے ہیں ------ "

معظم ایک نیلے رنگ کے بڑے سے جہاز کی طرف دیکھ رہا تھا۔ اس نے بھی مڑ کر بوائے پر نظر ڈالی۔ حد نظر تک بندرگاہ سے کچھ فاصلہ پر بوائز کا سلسلہ پھیلا ہوا تھا۔ لوہے کے بڑے بڑے کنڈے تھے اور نیچے سے یہ لوہے کی بھاری بھر کم زنجیروں سے بندھے ہوئے تھے۔ نیوی والی لاؤنچ سمندر کی طرف بہت دور جا نکلی تھی اور اب یوں لگتا تھا جیسے پانی کی سطح پر ایک رومال کا ٹکڑا ڈوبنے سے پہلے تیر رہا ہے۔ سمندر میں بہت آگے بادبانی کشتیاں غوطے کھاتی نظر آتی تھیں۔ انہیں دیکھ کر معظم کا جی چاہا کہ کاش کسی چاندنی رات میں وہ اور زرقا ایک ایسی ہی کشتی میں بیٹھ کر سمندر میں بڑھتے چلے جائیں۔ گہرے پانی کی سیاہ سطح پر چاندنی جیسی لہریں ابھریں اور پارے کے چھینٹے کشتی کے کناروں سے ہو کر ان کی گود میں آ گریں۔ زرقا خوف اور وفورِ جذبات سے گھبرائی ہوئی اس سے چمٹی بیٹھی ہو اور دور دور تک ماہی گیر کے نغمے کے سوا اور کوئی شور نہ ہو ------ صرف پانی کا مدھم ساز اور ماہی گیر کی بھری بھری آواز ------" 

"وہ نیوی والا لاؤنچ کہاں گیا آپا؟ ------ "اسی پنجابی لڑکی نے دوبارہ پوچھا۔ 
"سمندر میں جہاز لینے گیا ہے شاید؟ "
"کیوں جہاز کیوں لینے گیا ہے، جہاز خود نہیں آ سکتا کیا؟ "
"آ تو سکتا ہے لیکن دستور یہی ہے کہ غیر ملکی جہازوں کو بندرگاہ کی نیوی کے پائیلٹ لائیں۔" 

جہازوں کو بندرگاہ سے نکالنے والا ایک دقیانوسی پرانا جہاز تھوڑی دور آہستہ آہستہ جا رہا تھا۔ اُس کے ماتھے پر دھکا لگانے کی بڑی سی گدی بندھی تھی۔ 

مسافروں کا لاؤنچ آباد جزیرے پر جا پہنچا۔ بیڑے والے نے جلدی سے نکل کر بیڑے کی رسی جنگلے سے باندھی اور مسافر اترنے لگے۔ سیڑھیاں چڑھ کر معظم نے اِدھر اُدھر نگاہ دوڑائی لیکن انور کا کہیں نام و نشان تک نہ تھا۔ البتہ پُل کے پاس لوگ جھکے ہوئے سمندر کے دو تیراکوں کو دیکھ رہے تھے۔ انور کی تلاش میں معظم بھی ان لوگوں کی طرف بڑھا۔ دو تین نوجوان لڑکے سمندر میں تیر رہے تھے۔ تماشائی پُل پر سے اکنی دونی پھینکتے اور وہ ڈبکی لگا کر اسے ڈھونڈ لاتے اور یہی اکنیاں دونیاں ان کی مشقت کا محنتانہ بن جاتیں۔
معظم نے غور سے سارے تماشائیوں کو دیکھا۔ انور کی نوعیت کا ایک بھی شخص اسے نظر نہ آیا۔ اس نے دوسرا سگریٹ سلگایا اور آہستہ آہستہ منوڑا کی اُس سڑک پر چلنے لگا جو سمندر کی طرف سے اوپر جاتی تھی۔ 

منوڑا کے بازار سے پہلے جہاں بقول کراچی والوں کے بہت سے بوائے پڑے ہوئے تھے، معظم تھوڑی دیر کے لیئے رکا۔ اسے خیال آیا کہ حبیب میرزا کو گھر چھوڑ کر آنا عجیب حماقت تھی۔ وہ سوچ رہا تھا کہ زرقا کی محبت مجھے ایک ایسے سمندر میں تنہا چھوڑ گئی ہے جہاں ایک بھی تو بوائے نہیں، ایک بھی تو لائٹ ہاوس نہیں جو راہ دکھائے۔ اس سمندر میں ٹامک ٹوہیاں مارتا میرا جہاز کہاں سے کہاں نکل آیا ہے اور ابھی تک زرقا کسی لاؤنچ پر چڑھ کر مجھے بچانے ہی نہیں آئی۔ وہ تو ساحل کا وہ پکا جنگلہ بن گئی ہے جس سے کشتیوں کے رسے بندھتے ہیں، جس کے سہارے ایک عالم اترتا چڑھتا ہے لیکن جو جہاز کے خیر مقدم کو اپنی جگہ چھوڑ کر آگے نہیں بڑھتا ------ زرقا کی اس ادا پر اسے غصہ آ گیا اور اس غصے کو انور پر اتارنے کے لیئے وہ لمبے لمبے ڈگ بھرتا جلدی جلدی سمندر کی طرف بڑھنے لگا۔ 

تھوڑی سی چڑھائی چڑھ کر جب سمندر کی ریت نے اس کے پیروں کو چھوا تو اسے انور کی شکل نظر آئی۔ وہ سمندر کنارے بنے ہوئے معمولی سے ریستوران کی طرف جا رہا تھا۔ معظم نے منہ پر ہاتھ رکھ کر بڑے زور سے آواز دی ------ 
"انور ------ ! انور ------ ! !" 
لیکن سطح سمندر پر ٹوٹتی لہروں کے شور میں یہ آوار دب گئی۔
روغن اتری کرسیاں ایک طرف کرتا انور ریستوران کے اندر داخل ہو گیا۔ اور معظم اس کے تعاقب میں لپکا۔ 

سمندری ہوائیں یہاں کی ہر چیز اُڑائے لیئے جا رہی تھیں۔ صرف کاونٹر کے نیچے شیشے کی بند الماری میں پڑے ہوئے کیک، رسک اور نمکین بسکٹ محفوظ تھے۔ ورنہ ریستوران کے بوسیدہ پردے، لوگوں کے کپڑے اور ساحل کے قریب پھیلی ہوئی ریت کے ذرے سب تیزی سے اڑے جا رہے تھے۔ انور کیبن کی کھڑکی کے سامنے بیٹھنے ہی والا تھا کہ معظم نے اس کے کندھے پر ہاتھ رکھ دیا۔ 

"یہ کیا تُک ہے حرامی، سیدھی طرح کسی ریستوران میں نہیں مل سکتے تھے کیا ------؟" 

"مزاج شریف ؟" انور نے ہاتھ مصافحے کے لیئے بڑھا کر کہا۔ 

"یہ اپنی حرمزدگیاں رہنے دے اور سیدھی طرح میری بات کا جواب دے "

"بیٹھئے تو سہی جنابِ من ------ یہاں کھڑکی کے سامنے گو لوہے کی سلاخوں کا جنگلہ ہے لیکن آپ کو قید کا احساس نہ ہو گا۔ سامنے سمندر کی تیز ہواؤں کا لطف اور اُمڈتی لہروں کا منظر صاف نظر آتا ہے ------ "

"تجھے ہو کیا گیا ہے ؟" معظم نے پوچھا۔ 

"مجھے !" ------ "انور نے سلاخوں والی کھڑکی کے سامنے بیٹھتے ہوئے کہا ------ "مجھے ؟ "

"ہاں تجھے ------ "

"کسی دانشور نے کہا ہے دنیا میں دو طرح کے بیوقوف ہوتے ہیں۔ ایک وہ جو کبھی محبت نہیں کرتے اور ایک وہ جو ایک بار محبت کرنے کے بعد دوسری بار بھی اس جرم کا ارتکاب کرتے ہیں، میرا شمار اس دوسری قسم میں ہوتا ہے ------ "

معظم نے رومال سے لوہے کی کرسی جھاڑی اور اس پر بیٹھتے ہوئے پوچھا ---- "لیکن یہ بے وقوفی آخر کس شوق میں کی ہے ------ "

انور نے بڑے آرام سے سگریٹ سلگایا، دو ایک کش لیئے اور پھر بولا ----- "اس کاروباری شہر میں جہاں زندگی لین دین، حساب کتاب اور جمع کھاتا بن گئی ہے وہاں ایسی بیوقوفی ضروری ہوتی ہے ------ "

اسی اثنا میں ریستوران کا مالک آ گیا اور انور نے کہا ------ "قبلہ چائے بھجیئے سٹرونگ سی ------ دیکھئے یہ پنجاب سے آیا ہے اسے کوئی شکایت نہ ہونے پائے ------ "

"بے فکر رہیے "------ مالک جانے لگا۔ 

"دیکھیئے سٹرونگ چائے ہو ------ زبان جلانے والی ------ لب سوز" 

"فکر نہ کیجیئے صاحب ------ "مالک چلا گیا۔
سلاخوں والی کھڑکی میں سے سمندر صاف نظر آ رہا تھا۔ دن کی کڑکتی دھوپ میں دور سمندر کی سطح پر بھاپ اڑاتا ایک چھوٹا سا جہاز نقطہ بن کر کھڑا تھا۔ اور اسے دیکھ کر معظم کو احساس ہوتا تھا جیسے وہ نقشے کی کاپی پر بنایا ہوا جہاز ہے۔ ایسا جہاز جسے دیکھ کر ماسٹر جی کہا کرتے تھے دیکھو جب تم سمندر کنارے ہوتے ہو تو پہلے جہاز کیے مستول نظر آتے ہیں، پھر چمنی ۔۔۔۔۔ پھر اس کا جنگلہ اور دھڑ نظر آتا ہے۔ اگر دنیا گول نہ ہوتی تو سارا جہاز ایک ہی بار نظر آ جاتا ! 

"اور آپ کیا سوچ رہے ہیں حضرت ؟" انور نے اسے کھڑکی سے دور افق کی جانب دیکھتے ہوئے پوچھا۔ 

’میں سوچ رہا ہوں کہ تم ٹھیک کہتے ہو لیکن تمہاری بات میں ذرا سی ترمیم مطلوب ہے۔ بیوقوف دراصل تین قسم کے ہوتے ہیں۔ دو قسمیں تو تم نے بیان کیں اور تیسری قسم اُن عاشقوں کی ہے جو بغیر کچھ حاصل کیئے چاہتے چلے جاتے ہیں۔" 

"محبت میں کچھ حاصل کرنے سے تمہارا کیا مطلب ہے؟ "انور نے چمک کر پوچھا۔ 

معظم نے سگریٹ کے ٹکڑے کو پیروں تلے مسلا اور پھر دونوں بازو اپنے اور انور کے درمیان دھری ہوئی میز پر رکھ کر بولا ------ "تم ابھی نوگرفتار ہو۔ محبت کی اس سٹیج پر خالی محبت کا نشہ ہی بہت ہوتا ہے۔ ہولے ہولے جب نظر کی منزلیں طے ہو جائیں گی، مسکراہٹوں کے خزانے ختم ہو جائیں گے، میٹھی میٹھی باتوں کا خمار اتر جائے گا تو محبت ہِل من مزید کا نعرہ لگائے گی۔ محبت کی آگ ایسی ہے جس میں کچھ نہ کچھ جھونکتے ہی رہنا پڑتا ہے ------ "

"بالکل ! ------ انسان اپنا خونِ جگر جلاتا ہے، اپنے آنسوؤں کی شمع روشن کرتا ہے "

انور نے جوش میں آ کر کہا۔ 

"ابھی تم محبت کی پگڈنڈیوں پر نکلے ہو، شاہراہ پر پہنچو گے تو تمہیں علم ہو گا۔ مجھے تو اس شاہراہ پر چلتے پانچ سال ہو چکے ہیں۔ اور اب ۔۔۔۔۔۔ اب خط لکھتے لکھتے طبیعت تھک گئی ہے۔ پرانی یادوں کے سہارے جینا مشکل ہو گیا ہے ۔۔۔۔۔ بہت مشکل ۔۔۔۔۔۔" 

"عجیب احمق آدمی ہو تم بھی یار ------ زرقا تمہیں چاہتی ہے تم زرقا کو چاہتے ہو، رشتہ دار ہو، ملنے ملانے میں کوئی چیز حائل نہیں ------ "

"میں میل ملاقات کو اپنے لیئے دارورسن کی آزمائش سمجھتا ہوں۔" معظم نے کرب سے بھرے لہجے میں کہا۔ اتنی ساحل کنارے لہریں نہ تھیں جتنی سلوٹیں اس کے ماتھے پر پڑ گئیں۔ 

ہوٹل کا مالک ایک گندی سی ٹرے میں ہاف سیٹ چائے اور کیک کے چند ٹکڑے لے آیا۔ گجراتی ٹی سیٹ کی پیالیوں میں بال آ چکے تھے اور ان کی اندرونی سطح پر چیچک کے داغ اُبھر آئے تھے۔ چائے کا ذائقہ جوشاندے کی مانند تھا اور لگتا تھا جیسے سمندر کے ساحل پر پانی اُبلنے میں ہی نہیں آتا۔ 

"عجب چیز نکلی یہ چائے ؟" معظم نے کہا۔ 

"سمندر کنارے کی چائے ہے صاحب۔ ذرا سوچو اس منوڑے پر ایک بھی گھر آباد نہ ہو۔ تم اور میں ایک کشتی پر تھکے ہارے یہاں آئیں اور یہاں پہنچ کر یہ پیالہ چائے کا ہمیں ملے ------ ہم دونوں ہی اس پر جھپٹ پڑیں ------ بولو اب ذائقہ کیسا ہے !" 

"نہایت اچھا روح پرور اور سکون بخش ! ------ "

انور نے کیک اس کی طرف بڑھاتے ہوئے کہا ------ "لو کیک کھاؤ۔ نہایت نفیس ہوتا ہے، یہاں کے لوگ اس میں گھی مکھن نہیں ڈالتے ان کا کوئی اپنا ہی فارمولا ہے۔ لیکن ہے بیحد اعلی ------ "

"نہیں شکریہ ------ "معظم نے ماچس جلائی لیکن سمندری ہوا میں ماچس کا شعلہ ٹھہر نہ سکا اور اس نے میز تلے جھک کر سگریٹ سلگایا اور بولا ------ "میری محبت کے سامنے میرا وجود بھی اس شعلے کی طرح ہے۔" 

انور نے ہنس کر کہا ------ "جیسے یہ کوئی نئی بات ہے۔ ہر انسان اپنے آپ کو جھکڑ اور آندھی سے مقابلہ کرتے محسوس کرتا ہے۔ لیکن بعد میں حقیقت کی آنکھ کھلنے پر اُسے دکھ ہوتا ہے کہ وہاں جھکڑ تھا نہ آندھی۔" 

معظم نے میز پر رکھے ہوئے ہاتھ کو بھینچ کر ہولے سے مکا مارا اور بڑے جوش سے بولا ------ "میں اس رومان سے تھک گیا ہوں، اب میرا بند بند دکھنے لگا ہے۔ ------ انور! میرا جی چاہتا ہے ۔۔۔۔۔ میرا جی چاہتا ہے کہ زرقا کو سینے سے لگا کر اپنے اتنے قریب کر لوں کہ ۔۔۔۔۔۔ کہ میرا جسم اُس کے وجود میں تحلیل ہو جائے ------ "

"میں اتنے قرب کا قائل نہیں ------ "

"میں نے بھی خطوں میں کبھی اس تمنا کا اظہار نہیں کیا۔ لیکن ۔۔۔۔۔ لیکن ------ "

"تم نے اس کا ذکر کبھی زرقا سے نہیں کیا؟" انور نے پوچھا۔ 
"وہ ہمیشہ اپنی بہنوں میں گھری رہتی ہے۔" 
"تو کسی خط میں ہی لکھ دیتے۔" 
"سنسر ہو جانے کا خدشہ رہتا ہے ----- "
"تو سیدھی طرح اماں جی سے بات کیوں نہیں کرتے؟ کہ اب تابِ انتظار نہیں۔" 
"میری امی نے خط لکھا تھا ------" 
"پھر ؟ ------ "انور نے پوچھا۔ 
"دراصل زرقا کی ماں یعنی میری خالہ کچھ جانچ تول رہی ہیں۔ وہ ابھی کسی فیصلے پر پہنچ نہیں پائیں۔ ایک طرف حبیب میرزا ہے ----- اور ۔۔۔۔۔ "
انور نے جلدی سے کہا۔ "یار یہ حبیب میرزا کیا چیز ہے؟" 
"میں خود سوچ رہا ہوں ------ "
"پتہ نہیں میں اسے کیا سمجھوں، سلائی یا کھمبا ؟" 
"میرا واقف ہے ۔۔۔۔۔۔ "
"خیر ایسا دبلا پتلا بھی نہیں ------ "معظم نے کہا۔ 
"تم خود کون سے پستے والے پٹھان ہو ------ "
"کیا مطلب؟" 
انور نے ہنس کر کہا۔ 

"میرا نام عبدالرحمان 
پستے والا میں ہوں پٹھان" 

"اور تو کیا ہے "معظم نے بے تکی بات کی۔ 
"خیر میرا تو اس سلسلے میں ذکر کرنا ہی فضول ہے۔ دوڑ تو تم دونوں میں ہو رہی ہے۔ بیچاری لڑکی گھوڑوں کی ریس میں ٹٹو پر داؤ لگا بیٹھی ------" 
"بخدا انور مذاق کی بات نہیں، میں بیحد سنجیدہ ہو رہا ہوں ------ "
"اور یہاں کسے مذاق سوجھ رہا ہے کم بخت ؟ اپنی بھی تو جان پر بنی ہے ورنہ کون منوڑہ آتا ؟" 
معظم نے مسکرا کر پوچھا ------ "کیوں کیا وہ یہاں آئے گی؟" 
"ایک روز آئی تھی بس اسی دن سے ہر اتوار منوڑے کو سلام کرنے آتا ہوں ------ “
معظم نے کرسی کی پشت سے سر لگا لیا اور آہ بھر کر بولا ---- "محبت کی یہ سٹیج بڑی پیاری ہوتی ہے۔ اس میں خود کشی کرنے کا خیال آتا ہے، ٹرین تلے مر جانے کا سودا بھر جاتا ہے۔ ستاروں سے محبت ہوتی ہے، پھولوں کی خوشبوئیں دل کو لبھاتی ہیں ------ لیکن کوئی بھی تو نہیں مرتا ------ کیونکہ محبت ہمیشہ ہل من مزید کا نعرہ لگاتی ہے۔ کم از کم محبت کی اس خمار آور منزل پر سبھی مرنے کے خواب دیکھتے ہیں کوئی جان نہیں دے سکتا، مجھے تم پر رشک آ رہا ہے انور ------ "

انور نے سر کو دونوں ہاتھوں سے تھام کر کہا ------ "اور میں تمہیں دیکھ کر حسد کی آگ میں جلا جا رہا ہوں ------ بھلا ایسی محبوبہ آج کہاں ملے گی جو شادی کا مطالبہ نہ کرے؟ جو مرد کو اپنی بدی کے شکنجے میں جکڑنا نہ چاہے؟" 

"لیکن ایسی محبوبہ کا فائدہ بھی کیا ہوتا ہے آخر؟" معظم نے پوچھا۔ 

"فائدہ! ارے جاہل محبت کیا فائدے کے لیئے کی جاتی ہے؟ اور اگر سوچو تو فائدہ دراصل ایسی ہی محبوبہ کا ہوتا ہے جو محبت کے گرد ہمیشہ نور کا ہالہ بنائے رکھتی ہے۔ وہ اس خمار میں حقیقت کی تلخی کو شامل نہیں ہونے دیتی۔ ایسی محبوبہ مل جائے تو مرد ہمیشہ جوان رہتا ہے، ہمیشہ آزاد رہتا ہے، اس کی توند نہیں بڑھتی، اس کا ماتھا پیچھے کو نہیں پھیلتا۔" 

معظم نے زنگ آلود سلاخوں والی کھڑکی میں سے سمندر پر نظریں جما دیں۔ سمندر محوِ رقص تھا۔ لہریں گھٹ گھٹ کر جپھیاں ڈال رہی تھیں۔ دھکے مار رہی تھیں۔ معظم اپنی نرم رو محبت کی تال پر ناچتا تھک چکا تھا۔ وہ چاہتا تھا کہ یہ رقص ختم ہو جائے اور وہ تھک کر زرقا کی بانہوں میں سو جائے بالکل کسی معصوم بچے کی طرح جو ماں کی چھاتی پر سر رکھ کر میٹھی نیند سو جاتا ہے، اس کے گریبان میں ناخن گاڑ دیتا ہے۔ 

انور نے چائے کا بِل ادا کرتے ہوئے کہا، "سمندر کی طرف چلو گے؟" 

"مجھے دیر ہو رہی ہے، میں زیادہ دیر نہیں ٹھہر سکتا انور ------ "

"اور اس نیلے ساگر کے درشن کیئے بغیر ہی لوٹ جاؤ گے؟" 

"مجھے ایسے حسین نظاروں سے اب دلچسپی نہیں رہی۔ میں بلا واسطہ چاہنے سے تنگ آ گیا ہوں" 

"کیوں؟ ------ "

"میں تمہیں کہہ چکا ہوں کہ میری محبت اب اس سٹیج سے نکل چکی ہے جب انسان چاند تاروں سے عشق کرتا ہے، میرا تو جی چاہتا ہے کہ اب کسی کا ہاتھ ہاتھ میں ہو تو پھر سمندر کے پانی میں اترتا ہی چلا جاؤں ------ اترتا ہی چلا جاؤں ------ اور وہ ہاتھ اور جسم میرے قریب ہوتا جائے۔" 

انور نے کہا "ابھی لوٹ جائیں گے، مجھے سمندر کو سلام تو کر لینے دو ------ آؤ چلیں ------ "

وہ دونوں اٹھ کھڑے ہوئے۔ معظم کو گھر لوٹ جانے کی جلدی تھی۔ وہ حبیب میرزا کو عین باورچی خانے کے سامنے تخت پوش پر بیٹھا چھوڑ آیا تھا۔ لیکن اسے انور سے ابھی پیسے بھی لینا تھے اور وہ اس وقت انور کو ناراض کرنا نہ چاہتا تھا۔ 

ریستوران سے باہر نکل کر انور اور معظم نے اپنی جوتیاں اتار کر ہاتھوں میں پکڑ لیں۔ 

ساحل کنارے کراچی والی آپا شلوار اونچی کیئے اپنی پنجاب سے آئی ہوئی بہن کا ہاتھ تھامے گیلی ریت پر کھڑی تھی۔ کچھ لوگ ساحل سے دور بیٹھے مٹھائی کھانے میں مشغول تھے اور دو لڑکے لنگوٹ باندھے ہاتھ میں ہاتھ دیئے لہروں کے تعاقب میں بھاگے جا رہے تھے۔ اتنی صبح تفریح کرنے والوں سے ساحل قریباً پاک نظر آتا تھا۔ وہ دونوں آہستہ آہستہ اترتے ہوئے سبزی مائل نیلے پانی کے پاس جا کر کھڑے ہو گئے۔ سنہری ریت پر لہروں کی آمدورفت نے لکیریں ڈال رکھی تھیں۔ 

"اندر چلو گے؟ ------ "انور نے پینٹ کے پائینچے اٹھاتے ہوئے پوچھا۔ 
"نہیں "
"کیوں ؟ ------ "
"عمر گزر گئی ہے ایسی حرکتیں کرتے۔ اب جی نہیں چاہتا "
"بھلا کتنا عرصہ ہو گیا ہے سروس میں ------ "
"پانچ سال سے لڑکے دماغ چاٹ رہے ہیں۔ نہ انہیں کچھ آتا ہے نہ ان کے پروفیسر کو !" معظم نے اپنے آپ سے کہا۔ 

انور نے اس کی بانہہ میں بانہہ ڈال کر کہا ------ "بقراط بننے کی کوشش نہ کرو۔ اگر میں تمہاری طرح اتنے لمبے وقفوں کے بعد کراچی آتا تو میں پہلے سمندر دیکھنے آتا۔ کیونکہ مجھے پورا یقین ہو چکا ہوتا کہ اس وقفے میں سمندر ضرور کہیں اور چلا گیا ہو گا ------ "

"تمہاری اور بات ہے ------ "
"کیوں "
معظم نے مسکرا کر کہا ------ "تم ابھی نوگرفتار ہو اور ایسے دور میں ہو جب ہر چیز طلسماتی نیرنگیاں دیکھاتی ہے۔" 

انور نے اثبات میں سر ہلا کر جواب دیا ------ "تم واقعی ٹھیک کہتے ہو۔ میں تو جیسے خواب میں چلتا پھرتا ہوں۔ ہر اتوار میں یہاں آتا ہوں اور مجھے گھر سے یہ احساس کھینچ کر لاتا ہے کہ شاید سمندر یہاں سے دور چلا گیا ہو، جیسے وہ کہیں دور چلی گئی ہے۔" 

معظم مسکرایا، اس کی مسکراہٹ سے اس کی اکتاہٹ عیاں تھی۔ 

"تمہیں چاہے جتنی بھی جلدی ہو میں پانی میں اترے بغیر نہ جانے دوں گا۔ کیونکہ معظم اس پانی سے مجھے وہ یاد آتی ہے۔ اس روز وہ پانی میں درو تک چلی گئی تھی اور میں جان بوجھ کر پیچھے رہ گیا تھا۔ تاکہ ۔۔۔۔۔۔ تاکہ جب لہر اس کے پاؤں چھو کر میرے پاس آئے تو ۔۔۔۔۔۔۔ "
معظم جلدی سے بولا ------ "دیکھا ۔۔۔۔۔۔ محبت ہل من مزید کی قائل ہے۔ فقط نظر سے کام نہیں چل سکتا انور اس کے لمس کا شوق لہروں کو بوسے دیتا ہے۔" 

"خدا کے لیئے بقراط نہ بن اور ہر چیز کا تجزیہ کرنے نہ بیٹھ جایا کر۔ آ پانی میں چلیں آ ! ۔۔۔۔۔" 

سیلی گدگدی ریت پر وہ دونوں ہولے ہولے آگے بڑنے لگے۔ لہروں کا شور اتنا شدید ہو گیا تھا کہ جب کوئی لہر قریب آتی تو دونوں ایک دوسرے کی بات نہ سن پاتے۔ پانی پہلے گھٹنوں کو چھو کر لوٹ رہا تھا۔ پھر آہستہ آہستہ جب لہر کے چھینٹے گھٹنوں تک پہنچنے لگے تو انہوں نے ایک دوسرے کا ہاتھ پکڑنے کے باوجود سمندر کے زور کو محسوس کیا۔ 

"چلو اب واپس چلیں "------ انور نے کہا۔ 
"چلو "معظم بولا ۔۔۔۔۔۔ "اب تم کچھ سمجھدار ہو گئے ہو" 
"لیکن اُس طرف سے چلیں گے وہ لائٹ ہاؤس کے نیچے سے وہاں جہاں چٹان سی نظر آتی ہے۔ میں ہمیشہ وہیں سے لوٹتا ہوں ------ "
"مجھے ایک بجے گھر پہنچنا ہے ------ "

"ابھی کل آئے ہو اور اب یوں تیزیاں دکھا رہے ہو جیسے لاہور کی ٹرین پکڑنا ہو، تمہیں اجازت ہے جاؤ لیکن میں منوڑا کے پیر کو سلام کیئے بغیر اس جزیرے سے لوٹ نہیں سکتا "انور بولا۔ 

"واہ رے مجاور ! ------ مجھے تیری شخصیت کے اس پہلو کا علم نہ تھا۔" معظم نے طنز کی۔ انور ریت پر چلتے ہوئے بولا ------ "تم شاید یہاں کے پیر کی روایت سے ناواقف ہو ------ سمندر چاہے کتنا بھی شہ زور کیوں نہ ہو جائے۔ چاند راتیں کتنی بھی سمندر کو ورغلائیں لیکن پانی کبھی منوڑا کے جزیرے پر نہیں چڑھتا۔ بھلا ایسی شخصیت کو سلام کیئے بغیر میں کیونکر لوٹ سکتا ہوں؟" 

"ہمارے شہر میں داتا کا مزار ہے لیکن میں تو وہاں کبھی سلام کرنے نہیں گیا۔ مجھے تیری مزار پرستی پر شبہ سا ہونے لگا ہے۔" معظم نے کہا۔ 

لاہور میں تو ہمیشہ میرے ساتھ رہا کرتا ہے؟ اسی لیئے میں کبھی داتا کے حضور نہ جا سکا۔" انور نے کہا۔ 

انور اور معظم سنہری ریت پر قدم بڑھاتے چڑھائی کی طرف چلنے لگے۔ سامنے قطب مینار جیسا اونچا لائٹ ہاؤس نظر آ رہا تھا۔ شام کو یہاں سے بندرگاہ پر آنے والے جہازوں کی رہبری میں گھومتا گیس سا جلنے لگتا۔ ساتھ ہی سگنل ٹاور تھا جو دور کھڑے جہازوں سے باتیں کر رہا تھا۔ دونوں کے پاؤں ریت سے اٹے تھے اور ان کے تلوں میں گدگدی سی ہو رہی تھی۔ منوڑے کے پیر کا مزار گھاٹی سے اوپر ذرا سی ہموار جگہ پر تھا اور یہاں سے سمندر کا رقص صاف نظر آتا تھا۔ 

بڑی عقیدت سے انور نے سر پر چھوٹا سا رومال باندھا، بمشکل پیچھے چھوٹی سی گرہ دی پھر اس نے مٹکے میں آبخورہ ڈال کر پانی نکالا اور کلی کر کے دونوں ہاتھ فاتحہ کے لیئے اٹھائے۔ معظم کی نگاہیں مزار پر جمی تھیں۔ یہ مزار پنجاب کے مزاروں سے اس لیئے مختلف تھا کہ یہاں کی ہر چیز صاف ستھری اور بڑی آراستہ تھی اور پتہ نہیں وہ کون سی چیز یہاں تھی جو بار بار اسے سندھی کڑھائی یاد دلا رہی تھی۔ خوبصورت نائیلون کا فرش، ریت کے اتنے قرب کے باوجود گرد سے بالکل پاک تھا۔ ایک ذرہ بھی فرش پر نظر نہ آتا تھا۔ چھت کے ساتھ ساتھ اور مزار کے جنگلے کے اردگرد کاغذی پھولوں کی نہایت نازک چادر سائبان کی طرح منڈی تھی۔ اسی کاغذی پھولوں کی چادر نے ساری جگہ کو دلہن کی سی آراستگی اور کنواری لڑکی کی سی نزاکت بخش دی تھی۔ پنجاب میں مزاروں پر عموماً موتیے اور گیندے کے پھولوں کی چادریں چڑھائی جاتی تھیں۔ جابجا سرخ گلاب کی ٹوٹی ہوئی پتیاں نظر آتی تھیں اور جب یہ پھول باسی ہو جاتے ہیں تو ان کا رنگ بھورا اور خوشبو باسی ہو جاتی ہے ------ معظم کو اسی خوشبو سے چڑ تھی۔ اسے ہر مزار پر جا کر موت کا سایہ اپنے اردگرد منڈلاتا نظر آتا تھا۔ 

معظم محض انور کو خوش کرنے کی غرض سے اس مزار پر آیا تھا۔ لیکن یہاں کی پاکیزگی، طہارت اور حسن کو دیکھ کر اس کے جی میں ہوک سی اٹھی، اس نے دونوں ہاتھ جنگلے پر رکھ دیئے اور سر کو سینے پر نیہوڑا کر جی ہی جی میں بولا ---- اے منوڑے کے پیر! میں اپنی زندگی سے تھک گیا ہوں۔ میں اس تھوتھی محبت سے تنگ آ گیا ہوں جو برسوں سے اہرام بن کر میرے دل میں جا گزیں ہے۔ مجھے اس کرب سے نجات دلا۔ اے نازک چادر والے! میں اُس خلوت کے لمحے کا منتظر ہوں جب زرقا کے اور میرے درمیاں کچھ بھی حائل نہ رہے ۔ میں جذباتی خط لکھ لکھ کر تھک گیا ہوں۔ میں کراچی کے چکر لگا لگا کر عاجز آ گیا ہوں ------ اب یا تو مجھے ۔۔۔۔۔۔۔۔" 

اور پھر اچانک اسے یوں لگا جیسے انور اس کے قریب کھڑا اُس کی دعا کو پڑھنے کی کوشش کر رہا ہو۔ اس نے مندی ہوئی آنکھیں کھول کر انور پر نظر ڈالی، وہ بدستور ہاتھ اٹھائے رومال باندھے دعا مانگنے میں مشغول تھا۔ معظم نے سر جھکا کر ایک بار پھر منوڑے والے پیر سے لو لگانا چاہی لیکن سمندر کی ایک لہر کی طرح عقیدت کا مجسمہ ساحل کو چوم کر لوٹ چکا تھا۔
حبیب میرزا ان آدمیوں میں سے تھا جو سوچتے ہیں کہ اگر تنا ہلایا جائے تو پھل خود بخود زمین پر آ گرتا ہے۔ اپنی واقفیت کے اولین عہد سے لے کر آج تک حبیب میرزا نے اپنی تمام توجہ اماں جی پر مرکوز رکھی تھی۔ اس توجہ کا فوکس کبھی نہ دھندلایا۔ اور کبھی اماں جی کو لمحہ بھر کے لیئے احساس نہ ہو پایا کی حبیب میرزا ان کی لڑکی زرقا کے لیئے یہاں آتا ہے۔ دراصل اماں جی نے کراچی کے قیام کے یہ چند سال جیسے بیوگی میں کاٹے تھے۔ خان صاحب کویت چلے گئے۔ تو پہلی بار انہیں اپنی ذمہ داری کا احساس ہوا اور بڑی شدت سے ہوا۔ ان کے ارد گرد پانچ لڑکیوں کا جمِ غفیر یوں پھنکارا جیسے ان کی ناموس کو ڈسنے آ رہا ہو۔ اس ناموس اور عزت کے بُت کی انہوں نے ساری عمر پرستش کی تھی اور جونہی انہیں لگا کہ بچیاں لمبے کرتے، چُنے ہوئے دوپٹے، اونچی ایڑی کی جوتیاں اور کویت سے آئے ہوئے نقلی زیور پسند کرنے لگی ہیں تو وہ مسلح سپاہی کی طرح اپنی بچیوں پر پہرہ دینے بیٹھ گئیں۔ کبھی کبھار ان کی بیجا مداخلت سے تنگ آ کر بڑی بچیاں اگر اونچے بول پڑتیں۔ تو وہ جھٹ قلم اور کاغذ اٹھا کر خان صاحب کو خط لکھنے بیٹھ جاتیں۔ 

"خان صاحب جی‌! ------ میں کہتی ہوں مجھے ریشمی کپڑا نہیں چاہیے، مجھے فریج اور کار کی ضرورت نہیں، سونا وونا اکٹھا کرنا چھوڑیئے۔ لڑکیاں سیانی ہو گئی ہیں ------ دو کانچ کی چوڑیاں پہنا کر انہیں اپنے گھر روانہ کیجیئے ------ کیوں میری چھاتی کا بوجھ بڑھاتے جاتے ہیں آپ ؟" 

لیکن جب لڑکیاں دوہری بکل مار پائینچوں میں پاؤں چھپا کر ان کے سامنے بیٹھا کرتیں تو ان کے سارے وسوسے ختم ہو جاتے۔ اور وہ سوچتیں کہ اگر اس بار خان صاحب آ گئے تو میں لڑکیاں لے کر ان کے ساتھ کویت چلی جاؤں گی۔ سونا وہاں اس قدر سستا ہے کہ اگر چار چار چوڑیاں بھی ایک ایک کے ہاتھ آ گئیں تو زرقا کے فرض سے بخوبی سبکدوش ہو جاؤں گی ------ 

کراچی میں رہنے کے باعث زرقا کی شادی ان کے لیئے ایک معمہ بن گئی تھی۔ اگر کبھی وہ لاہور میں ہوتیں تو برادری کے تمام لڑکے دیکھ بھال کر کبھی کا زرقا کو رخصت کر چکی ہوتیں ------ یہاں تو لے دے کے ایک معظم اور حبیب میرزا ہی نظر آتے تھے۔ 

معظم میں اور کوئی خرابی تو اماں جی کو نظر نہ آتی تھی لیکن تنخواہ بے حد قلیل تھی! آخر تین سو روپے میں زرقا کیا کرے گی؟ کویت سے آیا ہوا ریشم پہننے کی عادی زرقا تو عمر بھر ایک ریشمی تار کو ترس جائے گی! 

اماں جی کو علم تھا کہ زرقا اور معظم ایک دوسرے کو پسند کرتے ہیں۔ اور انہیں یہ بھی علم تھا کہ زرقا اور معظم میں خط و کتابت بھی جاری ہے، لیکن ساتھ ہی انہیں اپنی نگرانی پر ناز تھا۔ وہ خوب جانتی تھیں کہ فیصلہ ان ہی کے ہاتھ میں ہے۔ پسند و ناپسند کے بس میں نہیں۔ شروع مہینے میں جب رات کو ٹھنڈی ٹھنڈی ہوا چلتی، دیوار پر لگی ہوئی تصویر پر سامنے والے سینما گھر کی بتیوں کی رنگ برنگی روشنی پڑتی اور انہیں خان صاحب کی نیکیاں یاد آتیں تو وہ اپنی زرقا کو اپنے ہاتھوں دلہن بنا کر معظم کے ساتھ رخصت کر دیتیں لیکن جب مہینے کے آخر میں خرچ کی کمی واقع ہوتی اور خان صاحب کی ہمدردی پر اماں کو شبہ ہونے لگتا تو وہ حبیب میرزا کو اپنا داماد بنانے کے خواب دیکھتیں۔ 

میرزا نے جس روز زرقا کو پہلی بار دیکھا وہ ایک ریستوران میں فرائی مچھلی پر ٹماٹر کی چٹنی لگا کر کھا رہا تھا۔ سارے ہوٹل میں سمندری مچھلی کی بُو باس پھیلی ہوئی تھی۔ سمندری ہوا سے ریستوران کے داخلی دروازے کا پردہ پھڑپھڑا رہا تھا۔ پھر اچانک عقبی نشستوں سے جہاں کیبن بنے ہوئے تھے یوڈی کلون اور میکس فیکٹر کے میک اپ کی خوشبو اٹھی۔ 

حبیب میرزا نے خدا جانے کیوں چھری کانٹا پلیٹ میں دھر دیا اور مڑ کر دیکھنے لگا۔ 

پانچ چوزوں کہ ہانکتی اماں جی باہر چلی آ رہی تھیں۔ لیلی اور شیریں آپس میں گفتگو کر رہی تھیں۔ اور چھوٹی دونوں لڑکیاں روٹھے روٹھے چہرے لیئے ریستوران میں بیٹھے ہوئے لوگوں کو گھورنے میں مشغول تھیں۔ سب سے آخر میں زرقا تھی۔ 

اس نے نقاب اٹھایا ہوا تھا۔ چہرے پر پاؤڈر کی نامعلوم سی تہہ اور لپ سٹک کے غیر قدرتی رنگ کا جماؤ تھا۔ ایک ہی نظر میں زرقا کا چہرہ پُرجمال، برقعہ، لپ سٹک پاؤڈر سب کچھ حبیب میرزا کو اس قدر اچھا لگا کہ اس نے مچھلی کا قتلہ پلیٹ میں چھوڑا اور جلدی سے بِل ادا کر کے ان کے پیچھے باہر نکل آیا۔ اس سے پہلے بھی حبیب میرزا نے ایک بار اپنے دفتر کی ایک لڑکی سے جی ہی جی میں والہانہ عشق کیا تھا۔ لیکن وہاں نوبت تعاقب تک نہ پہنچی تھی۔ 

اگر اس دن اماں جی لڑکیوں کو بس میں لے کر غائب ہو جاتیں اور پھر اُسے کبھی نظر نہ آتیں تو شاید عشق بھی اس کے ذہن میں ہی دم توڑ دیتا۔ 

لیکن چند دن بعد اسے اماں جی بنک میں مل گئیں۔ وہ کسی چیک کے سلسلے میں آئی ہوئی تھیں۔ بنک والے انہیں رقم ادا کرنے سے انکار کر رہے تھے۔ کوئی ٹیکنیکل سی مشکل تھی لیکن ادھر اماں جی رقم وصول کرنے پر مصر تھیں۔ ادھر بنک والا ادائیگی سے معذوری ظاہر کر رہا تھا۔ حبیب میرزا اماں جی کے پاس پہنچا اور بڑی ہچکچاہٹ سے بولا ------ "شاید آپ کو کچھ مشکل پیش آ رہی ہے؟" 

اتنے مصروف بنک میں جہاں ہزاروں لوگ نفسانفسی کا شکار ہو رہے تھے، حبیب میرزا کی نظرِ کرم ان کے لیئے بڑی تسکین دہ ثابت ہوئی۔ انہوں نے چیک میرزا کے ہاتھ میں تھماتے ہوئے کہا۔ “یہ کویت سے آیا ہے جی، ہر مہینے میں چیک بھنوانے آتی ہوں لیکن آج خدا جانے یہ کیوں اسے کیش کرنے سے انکار کر رہے ہیں۔" 

حسن اتفاق سے حبیب میرزا کی مینجر سے اچھی واقفیت تھی۔ اس نے چیک اماں جی سے لیا اور انہیں ایک سٹول پیش کر کے اندر چلا آیا۔ جب وہ چیک کی بجائے اماں جی کو پیسے دے چکا تو اس کی واقفیت کویت والوں سے ہو چکی تھی ------ اور یہ واقفیت خاک اس کے کام نہ آتی اگر اس نے اس دن ریستوران میں زرقا کو نہ دیکھا ہوتا ! 

اماں جی نے ایک بوتل نما صراحی حبیب میرزا کو دکھاتے ہوئے کہا ------ "ابھی کل ہی کویت سے آئی ہے۔" 

حبیب میرزا نے صراحی کو ہاتھ میں لے کر بڑے غور سے اس کا جاہزہ لیا اور پھر بڑے وثوق سے کہا ------ "ایسی ہی سوڈا بھرنے والی بوتل پچھلے دنوں میں نے ایک امریکن کے ہاں دیکھی تھی۔" 

"آپ سوڈا پیئیں گے تو میں بنا دوں "شیریں نے پوچھا۔ 

"نہیں بھائی اب کھانا کھانے کا وقت ہے کہ سوڈا پینے کا ؟ ------ "

زرقا کھانا پکانے کے بعد غسلخانے میں منہ ہاتھ دھو رہی تھی۔ لیلی صحن والے برآمدے میں لمبے میز پر برتن لگانے میں مشغول تھی۔ فضا میں کچے ٹماٹر، اچار اور پلاؤ کی خوشبو پھیلی ہوئی تھی۔ 

"تم کھانا کھا لو حبیب ------ معظم تو خدا جانے کب آئے گا ؟" اماں بولیں۔ 

"نہیں جی ابھی بھوک نہیں لگی اور پھر پروفیسر صاحب آ لیں تو سب کھائیں گے "حبیب نے خوش اخلاقی سے کہا۔ 

زرقا نے اس خوشامدی پر ایک نظر ڈالی اور لمبی ہیل والے سیلیپر بجاتی اندر چلی گئی۔ اسے حبیب میرزا کو دیکھ کر خواہ مخواہ کی کوفت ہو رہی تھی۔ ساتھ ہی اُسے رہ رہ کر یہ بھی غصہ آ رہا تھا کہ معظم ساڑھے سات سو میل کا سفر محض انور سے ملنے کی خاطر طے کر کے آیا ہے؟ کراچی پہنچے ابھی اسے بمشکل تمام اکیس گھنٹے ہوئے تھے اور ابھی سے یہ بے نیازی؟ ابھی سے یہ بے رخی؟ اس سے پہلے تو معظم نے کبھی ایسے نہ کیا تھا۔ اپنے کمرے میں پہنچ کر اسے یوں لگا کہ سر میں درد ہو رہا ہے۔ اس نے سفید دوپٹہ آنکھوں پر رکھا اور پلنگ پر لیٹ گئی۔ 

لیلی نے اپنی تھوتھنی سی ناک فضا میں اٹھا کر کہا ------ "حبیب صاحب ! آج آپا نے وہ غضب کے شامی کباب بنائے ہیں کہ آپ کبابوں کے ساتھ انگلیاں بھی کھا جائیں گے ۔" 

"صاحب ہم تو ہمیشہ کے قائل ہیں ------ لیکن اتنا ضرور کہیں گے کہ اماں جی جیسے پسندے تو وہ دس بار پیدا ہوں تو بھی نہ پکا سکیں گی۔" 

اماں نے مسکرا کر حبیب کی طرف دیکھا اور آہستہ سے کہا۔ "اب تو کبھی باورچیخانے میں گھس کر بھی نہیں دیکھا۔ کبھی خان صاحب سے پوچھنا۔ وہ کہا کرتے ہیں کہ میرے ہاتھ کا پکا ہوا مرغ مسلم کھا کر ہی انہوں نے مجھ سے شادی کرنے کا فیصلہ کیا تھا ------ "

رانی لیلی کے پاس کھڑی صافی سے چمچے کانٹے صاف کر رہی تھی۔ ان نے کوئی بارھویں مرتبہ کہا ------ "ہائے لیلی آپا ایک کباب دے دو، سچ ! ککو کو پتہ بھی نہ لگنے دوں گی ------ "

"عجب ندیدی سے پالا پڑا ہے۔ کہہ جو دیا سب کے ساتھ کھانا ہاں ------ "

لیلی نے ڈانٹ بتائی پھر اس نے حبیب میرزا کی طرف رُخ کر کے پوچھا ------ "کیا وقت ہوا ہے حبیب بھائی "“ڈیڑھ بجنے لگا ہے ------ قریباً "اسے جواب ملا۔ 

"تم کھانا کھا لو حبیب، بچیوں کے لیئے بھی ڈال دیتی ہوں۔ میں مجو کے ساتھ کھا لوں گی۔ "اماں بولیں۔ "میں بھی مجو بھائی کے ساتھ ہی کھاؤں گی امی ------ "لیلی بولی۔ 

"ہمیں تو شوق سے کھلا دیجیئے "شیریں نے ہاتھوں کی چوڑیاں بجا کر کہا اور پھر اپنی زبان میں لیلی سے مخاطب ہوئی ------ "انتظار کریں زکی باجی کریں، ہمیں کیا مصیبت پڑی ہے۔ “
ککو نے ابھی سے کلفٹن جانے کی تیاری شروع کر دی تھی۔ وہ ہاتھ پیر دھو کر چھوٹی سی پیڑی پر غسلخانے کے سامنے بیٹھی اپنے ناخنوں پر گہرے سرخ رنگ کا پالش لگا رہی تھی۔ روز وہ بارہ بجے کھانا کھانے کی عادی تھی لیکن آج کلفٹن کا سنکر اُسے کھانا بھول چکا تھا۔ پالش کے دھبے ناخنوں کے علاوہ ہاتھوں پر بھی اتر آئے تھے۔ لیکن وہ اپنی آرائش سے خوش تھی۔ پالش کا برش بوتل میں ڈالتے ہوئے اس نے چلا کر کہا ------ "آپا شیریں ------ شیریں آپا مجھے وہ موتیوں والا فراک نکال دیں ! "

"کونسا فراک؟" شیریں نے تیوری چڑھا کر پوچھا۔ 

"وہی آپا نیلے والا ------ "

"ہائے کونسا نیلے والا ؟ مجھے تمارے کپڑوں کی فہرست تو یاد نہیں ------" 

بڑی احتیاط سے پنجوں کے بل چلتی ہاتھوں کو جسم سے دور رکھے ککو شیریں کے پاس پہنچ کر بولی۔ 

"آپا ! ------ وہ جو ابا جی پچھلے سال لائے تھے ریڈی میڈ آپا۔ جس پر موتی لگے ہیں۔" 

شیریں خفگی سے کہنے لگی۔ "وہ کوئی سمندر پر جانے والا فراک ہے۔ سارا خراب ہو جائے گا پانی میں ------ "

اماں نے باورچی خانے سے آواز دی ------ "ارے شیریں زکی کو بلاؤ میں کھانا نکال رہی ہوں، تم سب گرم گرم کھا لو۔ میں مجو کے ساتھ کھا لوں گی۔ "

ککو نے منت بھرے لہجے میں کہا ------ "آپا قسم لے لو میں پانی میں نہیں جاؤں گی ------ خدا کی قسم "

"اچھا اچھا دیکھوں گی ------ تم اندر جا کر زکی آپا کو بلا لاؤ۔ کہنا اماں کھانے کے لیئے بلا رہی ہیں۔" 

جب ککو زکی آپا کو اندر لینے گئی تو لمحہ بھر کے لیئے حبیب میرزا کی آنکھیں اس کے تعاقب میں گئیں جیسے زکی کو لینے جا رہی ہوں۔ پھر وہ دگنے انہماک کے ساتھ باورچی خانے کے دروازے میں کھڑے ہو کر اماں جی سے باتیں کرنے لگے۔ 

زکی سر پر دوپٹہ لیئے آنکھیں موندے لیٹی تھی۔ پردے گرے ہوئے تھے اور اندر ہلکا ہلکا اندھیرا تھا۔ یہاں اُسے عجب محرومی کا احساس ہو رہا تھا۔ اس کا جی چاہتا تھا مجو اس سے بات کرے یا نہ کرے، اُس کی طرف دیکھے نہ دیکھے لیکن گھر پر رہے۔ اُس نے اپنے ہاتھ سے مجو کے لیئے کھانا تیار کیا تھا اور مجو اس وقت انور کے ساتھ بیٹھا تھا۔ زکی کو یوں لگ رہا تھا جیسے اب مجو کو اس میں وہ دلچسپی نہیں رہی۔ مجو وہ نہیں رہا جو آج سے چھ ماہ پہلے تھا۔ ورنہ وہ آج اس وقت یوں باہر نہ جاتا۔ کیا اکیس گھنٹوں میں شوقِ دیدار اس قدر ماند پڑ گیا تھا؟ کیا ایک رات فلیٹ میں گزارنے کے بعد ہی اس کا جی اُوب گیا تھا اور اُسے انور کی ضرورت محسوس ہونے لگی تھی۔ 

جب ککو نے زور سے آواز دی تو وہ یوں چونک پڑی جیسے اُسے کسی نے برہنہ دیکھ لیا ہو۔ 

"آپا کھانا کھا لو چل کر اماں بلا رہی ہیں "

"میرے سر میں درد ہے تم کھا لو ------ "

"تو تم کلفٹن نہیں جاؤ گی آپا ؟" ککو نے گھبرا کر پوچھا 

"تم سب چلے جانا ------ میں گھر پر رہوں گی۔" 

یکدم ککو کا دل ڈوب گیا۔ اس نے جلدی سے کہا ------ "آپا آپ اسپرو کھا لیں، طبیعت ٹھیک ہو جائے گی" پھر قریب آ کر بولی "میں سر دبا دوں آپا ؟ "

ککو کی گھبراہٹ دیکھ کر ایک لمحے کے لیئے زکی کا سر درد غائیب ہو گیا۔ اس نے ککو کی طرف مسکرا کر دیکھا اور آہستہ سے بولی ------ "تم جاؤ ککو بڑی دیر ہو گئی ہے کھانا کھا لو ------ "

جب ککو ناخنوں کا پالش چھیلتی باہر نکلی تو پہلی چیز جو اُسے نظر آئی وہ مجو بھائی تھے۔ لیلی پانی کا لوٹا لیئے کھڑی تھی اور وہ نالی پر جھکے ہاتھ دھو رہے تھے۔ ککو اُلٹے پاؤن آپا کے کمرے میں واپس گئی اور پردہ اٹھا کر بولی ------ "آپا آپا جی مجو بھائی آ گئے ہیں۔ سب کھانے پر آپ کو بلا رہے ہیں جی ------ "

زرقا اُٹھ کر بیٹھ گئی اور بددلی سے بولی ------ "توبہ، کہہ تو رہی ہوں تم سب کھا لو مجھے بھوک نہیں "

ککو اس کے قریب آ کر کھڑی ہو گئی۔ پہلے تو زرقا کا جی چاہا کہ اٹھ کر چلی جائے لیکن پھر اس کے جی میں آیا کہ مجو کی اس بے نیازی کا بدلہ لینا چاہیئے۔ وہ کہنی ٹکا کر لیٹ گئی اور آہستہ سے بولی ------ "تُو جاتی کیوں نہیں ککو ؟" 

ککو نے اس کا دوپٹہ کھینچ کر کہا ------ "آپا ! ------ آپا میری خاطر چلی چلو ۔۔۔۔۔۔ آپا تم نہیں جاؤ گی تو کوئی بھی نہیں جائے گا ------ کوئی بھی کلفٹن نہیں جائے گا آپا ------ "

یہ کہہ کر اس نے سرخ پالش لگے ہاتھ آنکھوں پر رکھ لیئے اور پھسک پھسک رونے لگی۔ 

زرقا گھبرا کر اٹھی، اُس نے دونوں ہاتھوں میں ککو کا چہرہ لے لیا اور جلدی جلدی بولی "ہائے اللہ رونے کیوں لگ گئیں، چپ کرؤ ------ چپ کرؤ۔۔۔۔۔۔ ہائے بابا میں چل رہی ہوں ۔۔۔۔۔۔ چل رہی ہوں میں تو !"
لالو نے دونوں ہاتھوں سے جھونپڑی کا دروازہ پٹاخ سے کھولا اور پھر دہلیز میں کھڑے ہو کر بولا ------ "کیوں ری ماں تو گئی نہیں ابھی تک ------" 

“جاؤں کیسے؟ جیب میں ایک کوڑی تک نہیں، بس کا کرایہ ہوتا تو چلی بھی جاتٰی۔" 

"تو چل کر پہنچ جاتی۔ اماں جی تو تو تیرا درد رہتا ہے ------ "

ماں نے چڑ کر کہا ------ "وہاں کسے میرا درد نہیں تھا۔ کبھی لڑکیوں نے میرے سامنے اونچی آواز نہ نکالی۔ بےچاری زکی بی بی کا بھلا ہو ہمیشہ مائی جی کہہ کر بلاتی تھیں۔ اتنی عزت تو تُو نے بھی نہیں کی میری۔" 

لالو نے سگریٹ کا ٹوٹا سلگایا اور غصے سے بولا ------ "یہی تو میں کہتا ہوں ماں - مجھ سے زیادہ تو وہ تیرے سگے تھے پھر تُو گئی کیوں نہیں؟" 

"ارے لالو کہے تو جا رہی ہوں کہ پلے ایک دمڑی تک نہیں۔ جاتی کیسے ؟" 

"اور کہیں شادی بیاہ ہو تو کیسے پہنچ جاتی ہے چل کر، اب بھی چلی جاتی ناں" 

ماں نے منہ کو دوپٹہ سے پونچھ کر کہا ------ "چلی جاؤں گی لڑکے ! چلی جاؤں گی ------ آج میری ٹانگ میں درد زیادہ تھا، پھر صبح سے کچھ کھایا بھی نہیں، چلنے کی ہمت کہاں سے آتی !" 

"آج تو وہ مجو میاں بھی آیا ہوا ہے ------ خوش ہو کر زکی بی بی ضرور کچھ نہ کچھ دے دیتی تجھے" 

ماں نے مارے غصے کے کچھ نہ کہا اور گھڑے میں سے پانی نکالنے لگی۔ اس کائی جمے گھڑے کو لالو کی ماں کویت والوں کے گھر سے خود لائی تھی۔ اس نے غٹا غٹ پورا کٹورا پانی کا پی لیا اور پھر قہر بھرے لہجہ میں بولی "تجھ سے میں نے سو مرتبہ کہا ہے کم ذات تیری بھی جوان بہن لاہور میں بیٹھی ہے۔ کسی کا ماں بہن کو بات بنائے گا تو بہن کے آگے آئے گی۔ "

لالو ہنس کر بولا ------ "ارے اس کی کون سی عزت ہے۔ زیادہ سے زیادہ کس کے ساتھ بھاگ جاے گی ناں ؟" 

ماں نے کٹورہ اس کی طرف کھینچ مارا اور گالیاں بکتی ہوئی بولی ------ "ارے ماں جائی کے لیئے ایسی باتیں کہتا ہے، تجھے زکی بی بی سے کیا۔ وہ فرشتہ ہے فرشتہ۔ میں نے کبھی اُسے مجو میاں سے بات تک کرتے نہیں دیکھا۔ جو کبھی خط پتر آتا ہے تو ہمیشہ اماں جی کو دے دیتی تھی ! "

"دے دیتی ہو گی ماں ! ------ لیکن میں کہتا ہوں دنیا کی کوئی لڑکی بھی فرشتہ نہیں۔ فلم والیاں کیا پاؤ پاؤ کے آنسو بہاتی ہیں پر ۔۔۔۔۔ پر "

ماں بغیر ادوائین کی چارپائی میں اترتے ہوئے بولی "ارے لالو ------ تجھے کب عقل آئے گی نامراد ! بہن کو لاہور چھوڑ آیا۔ وہ کنجر تیرا چاچا خدا جانے اسے کس کوٹھے پر چڑھائے گا اور یہاں تجھے منڈوے کی پڑی ہے۔ میں کہتی ہوں کچھ کام ڈھونڈ کام ------ "

"تو کام سے کیا رکھی کی شادی ہو جائے گی ماں ------ تُو بھی کیسی باتیں کرتی ہے ؟" 

ماں تنک کر بولی ------ "ارے بیس پچیس پر اگر لگ جائے تو ہم یہ جھگی چھوڑ جائیں۔ کرائے کے جنجال سے جان چھوٹے۔ "

لالو نے پوچھا ------ "اور ماں اب کیا ہم کرایہ ادا کرتے ہیں ؟" 

"یہ دو مہینے سے مصیبت پڑی ہے ورنہ کیا دیتے نہیں تھے کرایہ ۔۔۔۔۔۔ "

ماں نے ماتھا پیٹ لیا اور روتے ہوئے بولی ------ "تُو تو بس بحث کرنی جانتا ہے اور میں مصیبت میں گھری ہوں۔ خدا جانے اس اس بیچاری رکھی کا کیا فیصلہ ہو گا۔ مر گئی ہے کی جیتی ہے۔ پندرہ دن سے تو خط بھی نہیں آیا ------ "

"تجھے اتنا درد ہے تو ماں تُو یہ جھگی چھوڑ دے ناں "------ "کویت والوں کے یہاں کیوں نہیں چلی جاتی ------ "

اب ماں لنگڑاتی ہوئی اس کے پاس پہنچی اور اسے جھنجھوڑ کر کہنے لگی ----- "اچھا تو دے پیسے چلی جاؤں گی صبح خدا قسم چھوڑ جاؤں گی تجھے ------ اب تک مامتا ساتھ لیئے پھرتی تھی۔ اب چھوڑ دوں گی ------ "

"تو نہ جائے گی ماں تو کل مالگ مکان نکال دے گا تجھے۔ پھر جو جائے گی تو ابھی کیوں نہیں چلی جاتی۔ "

"جب نکال دے گا تو آپ چلی جاؤں گی، تجھے کیوں اتنی فکر ہو رہی ہے ؟" 

لالو بجھے ہوئے چولہے کی پاس آ کر بیٹھ گیا اور راکھ میں اپنی سگریٹ کا جلتا ہوا ٹکڑا پھینک کر بولا ------ "ماں آج مجو میاں آئے ہیں وہاں ضیافت ہو رہی ہو گی آج تو چلی جائے تو پیٹ بھر کر کھانے کو مل جائے گا۔ 

"میں بھک منگی نہیں ہوں بے "

"ماں آج وہاں سب غفلت کی نیند سوئیں گے، ہن برس رہا ہو گا وہاں "

"کیوں ؟ ------ "اماں نے پوچھا 

"کہا تو ہے مجو بھائی آئے ہیں "

"پر تجھے کیسے پتہ لگا مجو میاں کا ------ "ماں نے پوچھا۔ 

خالی ہانڈی کو چولہے پر سے اتار کر لالو نے نیچے رکھا اور پھر ہنس کر بولا ------ "بس میں نے دیکھا تھا انہیں ------ "

"اور بس کے پیسے کہاں سے مل گئے تھے ------ "

"وہ تو پھتو نے دیئے تھے ------ "لالو بولا۔ 

ماں نے دوپٹے کا پلو کھولا اور دونی اس کی طرف پھینک کر کہنے لگی ------ "دیکھ بے لالو ------ پھتو رکھی کے ہونے والے سسرال کو آدمی ہے۔ تُو اس سے مانگ تانگ کر بس میں سفر نہ کیا کر ------ "

لالو نے دونی اٹھا کر باہر کی طرف جاتے ہوئے کہا ------ "ماں تُو آج شام یہاں سے چلی جانا ضرور ------ مالک مکان نکال دے گا ہم دونوں کو صبح ------ اور پھر میں آج نہیں لوٹوں گا شام کو ------ "

"لیکن تو چلا کہاں ہے بے لالو ------ ارے لالو اے ------" 

ہونکتی ہانکتی ماں باہر نکلی تو لالو کافی دور جا چکا تھا۔ 

ماں چلائی ------ "ارے بتا تو کہاں سر چھپائے گا جا کر ------ "

لالو نے لمحہ بھر کو منہ پھیرا اور اونچی آواز میں لکارا ------ "تجھے میری فکر کیا ہے۔ تو بس کویت والوں کے یہاں چلی جانا ہاں ------ “
مجو سب سے آخر میں اترا۔ 

بس گھر گھر کرتی ہوابندر کی طرف چلی گئی۔ سیسہ پلائی میٹل روڈ ہوابندر کے پاس آ کر بہت چوڑی ہو گئی تھی اور یہاں پہنچ کر یوں لگتا تھا بہت لمبے سیمنٹ کے بنے ٹینس لان آپس میں جڑ گئے ہیں۔ بس سے اترتے ہی مجو نے ہوابندر کی جانب رُخ کر کے اپنی گھڑی دیکھی۔ اس جگہ کو دیکھ کر خدا جانے کیوں اُسے لائلپور کا گھنٹہ گھر یاد آ جاتا تھا حالانکہ نہ تو ساخت میں کوئی مماثلت تھی اور نہ ہی بظاہر ماحول کی کوئی ایسی چیز تھی جو ایک دوسرے کی یاد دلائے۔ لیکن مجو اس نتیجے پر پہنچا - کہ چونکہ دونوں ایک دوسرے سے قطعی مختلف ہیں اس لیئے ایک کو دیکھ کر دوسرے کی یاد آتی ہے۔ 

گھڑی میں پورے تین بج کر چار منٹ ہوئے تھے۔ ابھی کل قریباً اسی وقت وہ کویت والوں کے ہاں پہنچا تھا۔ 

ککو اور رانی بھاگ کر چنے والے سے چنے خریدنے میں مصروف ہو گئیں اور حبیب میرزا ان کے پاس اس لیئے کھڑے تھے کہ پیسوں کی ادائیگی کے وقت وہ اپنی چابکدستی دکھا سکیں۔ 

سمندر کا یہ حصہ منوڑا سے بہت مختلف تھا۔ بہت دور سے سست رو سمندر ساحل کی طرف بڑھتا ہوا نظر آتا تھا۔ سڑک کے اس کنارے جہاں بسیں، ٹیکسی اور رکشا وغیرہ کھڑے کرنے کا انتظام تھا وہاں سے لے کر ساحل کے کنارے تک بتدریج سیڑھیوں کا ایک سلسہ جاتا تھا۔ کہتے ہیں کسی زمانے میں سمندر ان سیڑھیوں تلے بنے ہوئے محراب دار پلوں میں سے گزرتا تھا۔ لیکن اب ریت کے تودے اردگھرد پھیلے تھے۔ سڑک سے کچھ فاصلے تک بچوں کے کھیلنے کے لیئے سی سو جھولے اور پھسلنے والی پکی گھاٹیاں بنی تھیں۔ لیکن پھر باغ و بہار کا یہ سلسلہ ختم ہو جاتا تھا۔ اور لہریا ریت کے تودے ہر طرف پھیلنے لگتے تھے۔ جو لوگ ان سیڑھیوں پر سے اتر کر ساحل کنارے نہیں جاتے وہ بتدریج اترتی سڑک پر سے ہو کر ساحل کی طرف جا نکلتے ہیں۔ لیکن مجو کے نزدیک وہ راستہ اس قدر رومانٹک نہ تھا۔ شیریں اور لیلی ہولے ہولے سیڑھیاں اترنے لگی تھیں۔ زرقا خدا جانے کس سوچ میں تھی۔ اس کے برقعے کا نقاب اڑ رہا تھا۔ آنکھوں پر لگی سیاہ عینک کے پیچھے وہ آنکھیں کسے دیکھ رہی ہیں اس کا اندازہ مجو لگا نہ سکا۔ کب ککو اور رانی نے چنے خرید لیئے تو وہ دونوں حبیب بھائی کے ساتھ بائیں جانب چلی گئیں۔ سیڑھیوں کے بائیں طرف ایک بہت بڑا مزار ہے اور اس کے طاقچوں میں ہزاروں کبوتر غڑغوں غڑغوں کیا کرتے ہیں۔ 

ککو اور رانی نے دیوار پر چڑھ کر کبوتروں کو دانہ ڈالا تو پّرے مزار سے اُڑ کر اس طرف آ گئے۔ 

اماں جی نے حبیب بھائی سے کہا ------ "آو چلیں، یہ تو شائد کبوتروں کی خاطر آئی ہیں۔" 

مجو نے کنکھیوں سے زرقا کی طرف دیکھا وع زیر لب مسکرائی اور پھر اس سے آگے آگے چل دی۔ ان دونوں میں فقط ایک گز کا فاصلہ تھا۔ اگر مجو چاہتا تو بازو پھیلا کر اس کا نقاب کھینچ سکتا تھا۔ لیکن مجو نے آج تک ایسی کوئی شرارت نہ کی تھی۔ اس دونوں میں ازل سے یہ سمجھوتا ہو چکا تھا کہ کوئی چھچھوری حرکت کوئی گھٹیا بات ہمارے درمیان ہو ہی نہ سکے گی۔ ------ مجو اس سوئی سوئی محبت سے جھلا اٹھا تھا۔ سیڑھیاں اترتی کبوتری سی زرقا کو دیکھ کر ایک بار تو اس کے جی میں آئی کہ اسے اپنے بازؤں میں دبوچ لے اور پھر چاہے اماں جی ایک زمانہ اکٹھا کر لیں اسے کبھی اپنے تن سے جدا نہ کرے لیکن پھر اس نے نظریں جھکا لیں اور گلابی مائل بادامی پتھروں کی دیوار دیکھنے لگا جو سیڑھیوں کے ساتھ ساتھ بنی ہوئی تھی۔ 

"ایک تو کم بخت ان سیڑھیوں کا سلسلہ ختم ہونے میں نہیں آتا ------ اسی لیئے مجھے کلفٹن زہر لگتا ہے۔" اماں جی بولیں ------ 

لیلی پلٹ کر بولی ------ "ہائے اماں یہی تو کلفٹن کا حسن ہے ------ "

"میل بھر تو یہ سیڑھیاں ہی ہوں گی ------ "اماں نے گلہ آمیز لہجے میں کہا ------ "بھلا سیر کیا رہ جاتی ہے جب ٹانگیں ہی تھک جائیں ------ "

زرقا نے آہستہ سے مجو کہ کہا ------ "پتہ نہیں آپ کے کندھے پر کالی سی کیا چیز لگی ہوئی ہے ------ "

مجو نے اپنے کندھے پر چپکے ہوئے خزاں آلود پتے کو اتار کر تشکر آمیز نظروں سے اُسے دیکھا اور شیریں سے کہنے لگا ------ "ہماری فکر تم کو نہیں ہے شیریں صاحبہ ! لیکن یاد رکھیئے مٹھائی کے ہم ہی وارث ہیں۔" 

"توبہ توبہ یہ بچیاں ابھی تک کبوتروں کے پاس ہی کھڑی ہیں۔ ان کی تو ساری شام کبوتروں کے ساتھ ہی کٹ جائے گی ------ ککو اور ------ رانی "اماں جی چلائیں۔ 

زرقا سانس لینے کے لیئے جنگلے کے ساتھ کمر لگا کر رک گئی تو لیلی نے پلٹ کر اس کر طرف دیکھا اور پھر نعرہ لگایا ------ "مجو بھائی کیمرہ نہیں لائے آپ؟" 

"نہیں تو ------ "

اس نے اور حبیب میرزا نے بیک وقت زرقا پر نظر ڈالی۔ اس کا جسم دیوار کے کنگرے اور کٹاؤ کے ساتھ یوں بل کھا گیا تھا جیسے اس میں کوئی ہڈی نہ ہو۔ مجو نے چہرہ پرے کر لیا اور اس کا بند بند دُکھنے لگا۔ 

زرقا نے برقعے کے بٹن کھول رکھے تھے اور سیاہ بادبان کے کنارے اس کے سفید چہرے کے گرد پھڑپھڑا رہے تھے۔ کالی اور گرے دھاریوں والی قمیص ہوا کے باعث اور بھی جسم سے چمٹ گئی تھی اور رسی نما چنت کا دوپٹہ گلے میں یوں لٹک رہا تھا جیسے موتیے کا لمبا ہار ہو۔ 

"حبیب میاں ذرا ان بچیوں کے کان کھینچ کر لاؤ، بدبختیں جب آتی ہیں۔ کبوتروں کے پاس ہی رہ جاتی ہیں "حبیب نے ایک نظر زرقا پر ڈالی اور اُلٹے پاؤں ککو اور رانی کو لینے واپس چلا گیا۔ 

کوئی فرلانگ بھر لمبی بتدریج اترتی سیڑھیوں کا سلسلہ ختم ہوا اور وہ ہوادار دلان میں پہنچے تو ابھی حبیب میرزا اور بچیاں پہلی سیڑھیاں اتر رہی تھیں۔ اس دالان میں دونوں جانب بنچیں پڑھی تھیں اور بائیں ہاتھ چند ایک مچھیرے بیٹھے اپنے جال مرمت کر رہے تھے۔ سامنے سمندر تھا۔ سمندر کی ریت تھی، ریت کی لہریں تھیں۔ 

زرقا اس دیوار کے پاس جا کھڑی ہو گئی جو عین سمندر کی جانب تھی۔ اماں جی بنچ پر بیٹھی سانس درست کر رہی تھیں۔ لیلی اور شیریں زرقا کے پاس پہنچیں اور دیوار پر سے نیچے جھانک کر ان میں سے ایک نے کہا ------ "آؤ آپا سیپیاں اور گھونگھے دیکھیں ------ "

مجو مٹھائی کا لفافہ سنبھالے کچھ ہی دور کھڑا تھا۔ اس نے سوچا زرقا ان دونوں سے کچھ ایسی بڑی تو نہیں لیکن پھر بھی وہ ہمیشہ الگ تھلگ رہتی ہے گویا کچھ سوچ رہی ہو۔ ڈار سے بچھڑی ہوئی کونج فضا کی پنہائیوں میں اکیلی غوطہ زن ہو ------ یونہی اسے خیال آیا اگر زمانے کے انقلاب نے اسے میری بیوی نہ بنایا اور یہ حبیب میرزا کی دلہن بن گئی تو ------ تو شاید یہ کونج پھر کبھی ڈار سے نہ مل سکے گی۔ اس کا ساتھی اس سے دور دور اڑا کرئے گا اور یہ پھڑپھڑاتی، سینہ پُھلاتی، ہانپتی کانپتی اس سے پرے پرے اڑتی رہے گی۔ اڑتی رہے گی اور ایک دن اس کے پر جواب دے جائیں گے اور یہ دھرتی کے کسی بے آب و گیاہ علاقے میں ہمیشہ کے لیئے معدوم ہو جائے گی تنہا ------ اکیلی بے یارومددگار ------ ! “
کلفٹن کا رتیلا ساحل کافی لمبا اور چوڑا ہے۔ سمندر بڑی ہو سست رفتاری سے ساحل کے قدم چومنے آتا ہے اور ہلکے سے لمس کے بعد لوٹ جاتا ہے۔ یہاں منوڑا کی مستانہ لہروں کا شور نہیں، یہاں دور دور تک پھیلی ہوئی استرحت کرتی ابرق جیسی ریت ہے۔ اس رتیلے ساحل کنارے کچھ چائے کے سٹال ہیں کچھ بوسیدہ میزیں ہیں، پرے تختوں پر سمندر کے گھونگھے سیپیاں سنکھ اور خوبصورت پتھر بکتے ہیں۔ چھوٹے چھوٹے گھونگھوں کی مالائیں، گجرے، کان پھول، چھوٹے چھوٹے شیشے کے بکسوں میں جگمگا رہے تھے۔ 

مجو شیریں اور لیلی کے ساتھ جا کر کھڑا ہو گیا اور سوچنے لگا ------ انسان کس قدر زبردست واقع ہوا ہے۔ جو تحفے سمندر کی لہریں لا کر ساحل کنارے چھوڑ جاتی ہیں، انسان نے ان کی بھی قیمتیں مقرر کر دی ہیں۔ 

لیلی نے ٹوپس کی ایک سفید جوڑی ہتھیلی پر رکھ کر شیریں سے کہا ------ "ہائے یہ بالکل نیا نمونہ بنایا ہے۔ پچھلی دفعہ تو ایسے ٹوپس یہاں نہ تھے۔" 

دوکاندار نے ان لڑکیوں کو اپنے مال میں دلچسپی لیتے دیکھا تو سیپیوں کے سارس بطخوں والا ایک بڑا طباق دکھاتے ہوئے بولا ------ "بی بی جی ------ دیکھئیے محنت کی ہی قیمت کوئی ادا نہیں کر سکتا۔ یہ سارس کا جوڑا دیکھئیے کیا چھوٹی چھوٹی سپیوں سے چونچ بنائی ہے دیکھو تو سہی ------ "

"قیمت کیا ہے ؟" مجو نے لیلی اور شیریں کے کندھوں میں سے سر نکال کر پوچھا۔ 

"پانچ روپے حضور صرف پانچ روپے ----- "

"توبہ مجو بھائی فضول چیز ہے بالکل ------ چار دن کی شو ہوتی ہے بالکل- پھر تو اتنے بوسیدہ لگتے ہیں یہ بگلے شگلے کہ توبہ ------ "لیلی نے کہا۔ 

لڑکیوں کی پسند بھانپ کر مجو نے سیپیوں کے بنے ہوئے تین جوڑی کان پھول علیحدہ کیئے اور دوکاندار سے قیمت پوچھنے لگا تو زرقا بھی آن پہنچی۔ 

"یہ ٹاپس کس کے لیئے خریدے جا رہے ہیں ؟ "زرقا نے پوچھا۔ 

"تم تینوں کے لیئے ! ------" 

"ہم دونوں تو خیر لے لیں گی لیکن زکی آپا کے کانوں کی طرف تو دیکھئے "------ شیریں بولی، زرقا نے شرما کر منہ دوسری طرف کر لیا تو مجو کو اُس کے کان میں کچھ چمکتی چیز نظر آئی اور بس۔ 

"زکی آپا کے کانوں میں جا ٹاپس اس وقت ہیں ایک ایک کی قیمت دس ہزار ہے ------ "

"دو ہزار ! توبہ میری "مجو نے کان کو ہاتھ لگا کر کہا۔ 

"سچ مجو بھائی اباجی نے کویت سے بھیجے تھے۔ ------ تین تین ہیرے ایک ایک ٹاپس میں ہیں۔ سچ "شیریں نے تفصیل سمجھائی ------ 

زرقا نے دوکان سے درو ہٹتے ہوئے کہا ------ "توبہ چپ بھی کرؤ۔ جو لینا ہے لو اور پھر چلیں۔ "

لیلی اور شیریں نے اپنے اپنے ٹاپس کانوں میں ڈال لیئے اور سمندر کی طرف بھاگ گئیں۔ ان کے اڑتے ہوئے برقعے سمندری ہوا میں کالے بادبانوں کی طرح لہرائے۔ سمندر کی ہوا جیسے بچھڑی ہوئی سہیلی کی طرح ان سے ملی اور وہ کشاں کشاں ساحل کی طرف لپکتی گئیں ------ 

زرقا کے قدم من من کے ہو گئے۔ اسے احساس ہوا پیچھے آنے والے اماں جی اور حبیب میرزا کی نگاہیں اس پر جمی ہوئی ہیں۔ لہو کی گردش تیز ہو گئی اور کانوں کی لوئیں سرخ سرخ ہونے لگیں۔ ایسے ہی لمحوں کی یاد میں اس نے کئی راتیں سٹور میں اکیلے ہی لیٹے لیٹے کاٹ دی تھیں۔ پچھلے خط میں مجو نے ان تینوں بہنوں کو مخاطب کر کے لکھا تھا کہ کیا میں کراچی آؤں؟ تو اس کے جواب میں زرقا صرف ہاں لکھ سکی تھی۔ لیکن اس ہاں میں جیسے یار کو مہماں کرنے کا سارا خلوص اور نیک نیتی پنہاں تھی۔
زرقا جلدی جلدی قدم اٹھانے لگی تو مجو بولا ------ "زرقا اتنی جلدی کیا ہے؟ کون جانے یہ دوپہر، یہ تنہائی کے لمحے کبھی پھر ملیں نہ ملیں ------ "

زرقا کی رفتار کسی نے باگ کھینچ کر ڈھیلی کر دی۔ 

"میرے خط مل جاتے ہیں ناں ؟" 

"جی ------ "زرقا نے ہولے سے کہا۔ 

"کیا کروں اماں جی کے ڈر سے جو لکھنا چاہتا ہوں وہ لکھ نہیں سکتا" مجو نے جلدی سے کہا۔ 

زرقا نے مسکرا کر اس کی جانب دیکھا اور پھر سر جھکا لیا۔ 

"تیری خاطر مجھے گھر کے تمام افراد کو باری باری خط لکھنا پڑتے ہیں۔ یہ زیادتی ہے۔ میرے وجود پر بھی اور میرے جذبات پر بھی ------ "

زرقا خاموشی سے چلتی رہی۔ وہ مجو کی ساری باتیں اپنے لوحِ محفوظ پر کندہ کرتی جا رہی تھی۔ 

"ذرا وہ ٹاپس مجھے بھی تو دکھاؤ جن کی شیریں اس قدر تعریف کر رہی تھی "مجو نے کہا۔ 

"وہ تو یونہی ------ فضول‌" زرقا کا گلا رندھ گیا اور وہ جملہ ختم نہ کر سکی۔ 

"تم نہ دکھاؤ، ہم نے دیکھ لیئے ہیں۔ کبھی عورت کی زیبائش بھی چھپی ہے ؟" 

زرقا یکدم رک گئی۔ عورت کے متعلق کچھ بھی کہنا اس کے حضور میں بے ادبی کے مترادف تھا۔ مجو نے زرقا کا چہرہ اس لمحے میں کچھ اس طرح دیکھا کہ یہ چہرہ ہمیشہ کے لیئے اس کے ذہن میں جاگزیں ہو گیا۔ ہلکی ہلکی لپ سٹک، خشک بال جو ڈھیلے ڈھیلے چوٹی میں سے نکل کر گردن پر پڑے تھے، موٹی موٹی آنکھیں رونے کے بعد پانی کا چھینٹا لگانے سے سوج گئی ہوں۔ 

اور گردن کے آس پاس پھیلے ہوئے بالوں میں وہ چمکتے سے جگنو ------ 

ان جگنوں کو زرقا کے کانوں سے چمٹا دیکھ کر مجو کا جی چاہا کہ انہیں اپنی ہتھیلی میں یوں بھینچے کہ وہ اس کے گوشت میں اتر جائیں اور پھر لہو میں زرقا کے جسم کی حدت بن کر گردش کرنے لگیں۔ 

"زرقا ------ !" 
"جی ! ------ "
"زرقا ایک چیز مانگوں، دو گی ؟" 

"کہیئے ؟ "گھبرا کر زرقا نے اس کی طرف دیکھا اور پھر منہ موڑ کر اماں کی طرف نظر کی۔ ککو اور رانی اماں کو لیئے گھونگھے والے کی دوکان پر کھڑی تھیں اور حبیب میرزا دوکاندار سے کچھ مول تول کر رہے تھے۔ 

"زرقا مجھے اپنے کانوں کے ٹاپس دے دو ------ "

"دونوں ؟ ------" حیرت سے زرقا نے پوچھا۔ 

"چلو ایک ہی سہی ------ "

"آپ کو کیوں چاہیے ------ ؟" زرقا نے سوال کیا۔ 

"میں تمہاری نشانی رکھوں گا ------ "

زرقا کچھ پشیمان سے ہو کر بولی ------ "مجو جی ------ یہ تو بڑے مہنگے ہیں۔ اماں پہننے ہی نہیں دیتیں۔ وہ تو میں نے آج زبردستی پہن لیے ہیں "

مجو نے ہنس کر کہا ------ "تحفہ اور نشانی ہمیشہ مہنگی ہونی چاہئیے زکی۔ اس طرح اس کی وقعت دونی ہو جاتی ہے۔ کچھ تو چیز کی قیمت کے باعث اور کچھ دلی لگاؤ کی خاطر "

"آپ ------ آپ میرا رومال لے لیجیئے ------ "اس نے ریشمی رومال ڈرتے ڈرتے اس کی طرف بڑھانے کی کوشش کی۔ 

مجو نے رومال لیا، ناک کو لگایا، اس میں سے تیز خوشبو آ رہی تھی۔ 

رومال لوٹاتے ہوئے مجو بولا ------ "یہ رومال تمارا نہیں ہے۔ اس میں سے کسی بدیشی سینٹ کو خوشبو آتی ہے۔ "پھر اس نے ذرا رک کر کہا "ٹاپس دے دیتیں تو میں اس کا ٹائی پِن بنوا کر پہنتا ------ اور تمہیں دعائیں دیتا اور اگر کبھی پیسے کی کمی آ جاتی تو اس کے دس ہزار وصول کر لیتا ------ "

"ہائے اللہ کیسی باتیں کرتے ہیں آپ "زرقا روہانسی ہو کر بولی۔ 

مجو نے اونچا سا قہقہہ لگایا اور زور سے لیلی کو آواز دی ------ "لیلی لیلی ٹھرو بھئی میں بھی آ رہا ہوں ------ زکی بیگم تمہاری مجبوری ہے ورنہ جو چیز مجھے اچھی لگتی ہے وہ میں یوں اُڑا لیا کرتا ہوں" اس نے چٹکی بجا کر زرقا کو دکھائی اور پھر ساحل کنارے مٹھائی کا لفافہ رکھ کر پتلون کے پایئنچے اونچے کرنے لگا۔
سمندر سویا ہوا تھا۔ لہریں اس طرح آ کر ساحل کو چھوتیں جیسے کوئی بچہ ٹب میں ہاتھ ڈال کر لہریں پیدا کر رہا ہو۔ دھوپ کڑی تھی اور اگر ہوا نہ چلتی تو ساحل کنارے کافی گرمی ہوتی۔ ابرق ‌جیسی چمکتی ریت دور دور تک جگمگا رہی تھی۔ جب پانی کی لہر سمندر جانب بڑھتی تو یہ چاندی ملی ریت بھی بل کھاتی آتی اور پھر ساحل پر آ کر کسی تھکے ہوئے بچے کی طرح سو جاتی۔ 

لیلی اور شیریں پہلے سے شلواریں اڑسے ٹخنے ٹخنے پانی میں کھڑی تھیں۔ مجو کو اپنی طرف آتے دیکھ کر شیریں بولی ------ "لڑائی ہو گئی "

"چپ کر شیطان مجو بھائی آ رہے ہیں "لیلی نے کہنی کا ٹھوکا دے کر کہا۔ 

مجو نے ان دونوں کے نزدیک پہنچ کر ایک بار پلٹ کر دیکھا۔ زرقا ساحل کنارے بالکل تنہا کھڑی تھی۔ اس کا سیاہ چوڑیوں بھرا ایک بازو برقعے سے باہر تھا۔ سمندری ہوا میں دھاری دار قمیص اور برقعے کا نقاب اڑ رہا تھا۔ مجو کو لگا کہ وہ کہیں پردیس چلا ہے اور زرقا اسے الوداع کہنے آئی ہے۔ لیکن الوداع کے لیئے اٹھنے والا بازو اٹھ نہیں سکا اور بے جان ہو کر گر گیا ہے۔ 

"آئیے مجو بھائی چلیں ------ "

مجو لیلی کی جانب آ کر کھڑا ہو گیا۔ 

"میں تو آگے نہیں جاؤں گی، یہیں ٹھیک ہے۔ ------ "لیلی بولی۔ 

"یہ بہت ڈرتی ہے مجو بھائی قسم سے ------ "شیریں نے کہا۔ 

"ڈر کاہے کا ؟" ------ مجو نے پوچھا ------ "جو لہر سمندر میں لے جاتی ہے وہ واپس بھی لاتی ہے۔ سمندر دھرتی کی امانت ہمیشہ واپس کر دیتا ہے لیلی ------ "

ہائے اللہ یہ زرقا آپا کیوں باہر کھڑی ہیں ؟" شیریں نے کہا۔ 

پھر اپنی زبان میں اس نے لیلی سے بات کی ------ "میں انہیں لیکر آتی ہوں تم چلو ------ "

مجو نے لیلی کا ہاتھ پکڑ لیا۔ قدم قدم پر اس کا رنگ پھیکا پڑ جاتا اور وہ مجو سے کہتی ------ "بس مجو بھائی اس بار میں لہر کے ساتھ ہی واپس جاؤں گی ------ "

"تُو تو بالکل چوہیا ہے لیلی۔ میں نے تیرا ہاتھ جو پکڑ رکھا ہے "

"قسم سے مجو بھائی اب تو پانی گھٹنے گھٹنے آ گیا ہے بھئی اب بس ----- "

"ذرا سا اور چل پگلی ------ یہ ڈرنے کا احساس بڑا صحت مند ہوتا ہے۔ بس ذرا سا اور ------ “
جب لیلی اور مجو پانی کی لہروں میں ہٹکورے کھاتے واپس آئے تو شیریں اور زرقا ٹخنے ٹخنے پانی میں کھڑی تھیں۔ لیلی کا چہرہ خوف سے گھبرایا ہوا تھا اور اس کی شلوار گھٹنے گھٹنے تک ریت اور پانی میں لت پت تھی۔ ساحل کے کنارے ککو اور رانی جوتیاں اتار رہی تھیں اور اماں جی ایک کرسی پر بیٹھی سستا رہی تھیں۔ حبیب میرزا کا کچھ پتہ نہ تھا۔ وہ شاید چائے کا انتظام کرنے چلا گیا تھا۔ 

"توبہ زرقا آپا ------ اتنا زور کا پانی آتا ہے توبہ ------ "لیلی چلائی۔ 

شیریں پانی میں اُچھل کر بولی ------ "مجو بھائی دیکھیئے مچھلی ------ مچھلی وہ گئی ------ "

مجو نے مڑ کر دیکھا تو ایک لہر کے ساتھ ساتھ چند ایک گھونگھے اور ایک چاندی جیسی انگلی بھر مچھلی بہتی چلی آ رہی تھی۔ مجو اس مچھلی کے پیچھے پیچھے ساحل کی طرف چل دیا۔ مچھلی نیم مردہ ہو رہی تھی۔ جب لہر اسے ساحل کی وراثت بنا کر چھوڑ چلی تو اس نے اسے اٹھا کر ہتھیلی پر رکھ لیا۔ اور وہ اسے مٹھی میں دبائے زرقا کی طرف چلنے لگا۔ مچھلی اس کی بند ہتھیلی میں گدگدیاں سی کر رہی تھی۔ لڑکیوں کے قریب پہنچ کر اس نے مچھلی کو زرقا پر اچھال دیا اور وہ پانی میں گرتے گرتے بچی۔ 

"ہائے مجو ------ "وہ گلابی ہو کر بولی۔ 

"خوب مجو بھائی خوب "شیریں نے تالی بجا کر کہا۔ 

"آؤ شیریں پانی میں چلیں ------ "زرقا نے آہستہ سے کہا۔ 

"لیلی نے کانوں پر ہاتھ رکھتے ہوئے کہا ------ "مجھے تو کوئی ایک لاکھ روپے دے تو بھی مجو بھائی کے ساتھ نہ جاؤں۔ توبہ یہ منجدھار میں ہاتھ چھوڑنے والے ہیں۔ "

زرقا نے چور نگاہوں سے مجو کی طرف دیکھا۔ 

"سچ آپا ------ وہاں لے جا کر مجھے کہنے لگے جاؤ لیلی میں آ جاؤں گا تھوڑی دیر بعد ------ توبہ میرا کلیجہ اچھل کر حلق میں آ گیا آپا ------ سچ !" 

حبیب میرزا کہیں سے سوڈے کی بوتلیں کھلوا کر لے آئے تھے اور ہاتھ کے اشارے سے انہیں بلا رہے تھے۔ ککو اور رانی نے اپنی اپنی بوتلیں سنبھالیں اور بھاگتی ہوئی پانی میں آ گئیں۔ 

رانی نے بڑی معصومیت سے پوچھا ------ "آپا ہمیں بھی دکھاؤ مچھلی ------ کیسی مچھلی تھی مجو بھائی "مجو نے ہنس کر زکی کی طرف اشارہ کیا اور قدرے توقف سے بولا ------ "تمہاری آپا نے دوپٹہ میں چھپا رکھی ہے یہ بڑی مچھلی ہے۔" 

شیریں نے ککو کو کندھے سے پکڑ کر کہا۔ "اسی لیئے موتیوں والی فراک پہن کر آئی ہے کہ ریت میں اس کا ناس مارے؟" 

ککو نے نظریں سوڈے کی بوتل پر جما کر بڑی سماجت سے کہا ---- "آپا سچ میں گہرے پانی میں نہیں جاؤں گی۔ بھیگ گئی تو میرا ذمہ۔" 

"ارے تم کہاں چلیں بڑی بی ----- "شیریں نے لیلی کو ساحل کی طرف جاتے دیکھ کر پوچھا۔ 

"جناب مجھے تو معاف کیجئے میں تو آرام سے سوڈا پیوں گی۔ حبیب بھائی بلا رہے ہیں کب سے" 

بڑی شوخی سے مجو نے سوال کیا ------ "اور ہمارے ساتھ نہیں چلو گی پانیوں میں ------ "

"آپ زکی آپا کا حوصلہ بندھائیں، بھئی ان کا چوہے ایسا دل ہے بلی کو دیکھ کر رونے لگتی ہیں۔ ہم تو اب گیلی ریت کا گھروندا بنائیں گے۔" 

لیلی ہاتھوں سے پائنچے اٹھائے اماں جی کی طرف چلی گئی۔ زرقا اور شیریں ہاتھ پکڑے کھڑی تھیں۔ مجو ککو اور رانی کے ساتھ مل کر مچھلیاں ڈھونڈنے میں مشغول ہو گیا۔ ہر بار جب لہر ساحل تک آتی اور چھوٹے چھوٹے گھونگھے سپیاں اور ننھی منی چاندی جیسی مچھلیاں اپنی جلو میں لاتی تو تینوں اس کے پیچھے بھاگتے۔ کہ مشغلہ کتنی ہی دیر جاری رہا۔ زرقا اور شیریں پانی میں کھڑے کھڑے سوڈا پی چکیں تو شیریں نے ساحل کی طرف آواز دی "حبیب بھائی آپ نمک ہیں کیا؟" 

حبیب نے ہنس کر پوچھا ------ "میں سمجھا نہیں تمہاری بات شیریں۔؟" 

"پانی میں اگر آپ کے گھل جانے کا امکان نہ ہوتا تو آپ بھی آتے ------ "

حبیب نے بڑی حریص نظروں سے زرقا کے ننگے ٹخنوں کو دیکھا اور پھر پتہ نہیں کیا مصلحت جان کر چلایا ------ "بھئی تم ہو آؤ، میں اماں جی کے پاس بیٹھا ہوں۔" 

اماں جی نے مسکرا کر اس کی طرف دیکھا اور پھر شفقت بھرے لہجے میں بولیں، "تم بھی کھیل کود آؤ۔" 

"آپ چلتیں تو میں بھی چلتا ------ "

"بھئی میں تو پیروں کی وجہ سے معذور ہوں۔ ادھر پانی میں اُتری، ادھر ان میں درد اٹھا "

حبیب نے پایاب پانی میں کھڑی زرقا کو کنکھیوں سے دیکھا اور لمبی سانس بھر کر بولا ------ "مجھے بھی کوئی ایسا شوق نہیں ! "

ککو اور رانی تو ساحل کنارے تھوڑے پانیوں میں کھیلتی رہیں لیکن شیریں، زرقا اور مجو گہرے پانیوں کی طرف چلے۔ شیریں درمیان تھی۔ ایک جانب مجو نے اس کا ہاتھ تھام رکھا تھا اور دوسری جانب زکی نے۔ جب یہ گہرے پانیوں کی طرف چلے تو مجو نے ایک بار زرقا کا ہاتھ پکڑنے کی ہلکی سی کوشش کی تھی۔ لیکن زرقا کو یوں لگا جیسے اماں جی سوڈے کی بوتل کے اوپر سے سیدھی اس کی طرف دیکھ رہی ہیں۔ وہ جلدی سے ہٹ کر شیریں کی طرف ہو گئی۔ 

جب وہ تینوں واپس لوٹے تو رانی اور ککو نے پھر چلا کر مچھلیوں کی آمد کا مژدہ سنایا۔ زرقا ہولے سے بڑبڑائی ------ "ہائے چھوڑیئے بھی مچھلیاں ------ مچھلیاں کوئی تُک بھی ہے ------" 

وہ تینوں پایاب پانی میں کھڑے تھے۔ ابرق جیسی چمکتی ریت ساحل کی طرف بڑھنے والی ریت میں بل کھات پارے کی طرح جگمگاتی بڑھتی جا رہی تھی۔ یکدم کسی بہت ہی چمک دار چیز نے عین زرقا کے پیروں تلے شکل دکھائی اور پھر بل کھاتی ساحل کی طرف چلی۔ 

"کیسی چمکدار مچھلی ہے ------ میں تو اسے ضرور پکڑوں گا۔" 

مجو نے اس چمک دار مچھلی کت تعاقب میں بڑھتے ہوئے کہا۔ 

لیکن شیریں نے پتنگ کی ڈور سمجھ کر جیسے اس کا ہاتھ کھنچا اور بولی ------ "واقعی آپ تو بچہ ہیں مجو بھائی، مچھلی پکڑنے سے کیا ہوتا ہے ؟ ------ "

"ہوتا ہے کچھ ------ جب مچھلی ہتھیلی میں گدگدی کرتی ہے تو عجب اضطراب سا ہوتا ہے ------ "
مجو بولا۔ 

"بس اس بار تو میری اور آپا کی خاطر نہ پکڑیئے ------ "

"بہت اچھا سرکار ہم تو حکم کے غلام ہیں !" 

چمکدار مچھلی ساحل تک گئی، وہاں چند لمحے رُکی، پھر پلٹنے والی لہر میں بل کھاتی لہراتی خدا جانے کہاں غائب ہو گئی۔ 

زرقا نے ساحل کی طرف جاتے ہوئے سر پر دوپٹہ کر لیا اور آہستہ سے بولی ------ "توبہ ہوا بھی یہاں کتنی ہے، دوپٹہ سر پر تو ٹکتا ہی نہیں۔ ذرا اپنے بالوں کی پِن دینا شیریں میں ذرا دوپٹہ ٹکا لوں ------ "

زرقا سر پر پِن کے ساتھ دوپٹہ اٹکاتی واپس ساحل کی طرف جا رہی تھی اور اس کا بائیں کان کا ننھا سا ٹاپس ابرق جیسی ریت میں بل کھاتا لہراتا آزادی کے گیت گاتا سمندر کی طرف بڑھ رہا تھا۔ 

دور دور تک سمندر محو رقص تھا۔ اُسے معلوم نہ تھا کہ اس اکیلے ٹاپس کی قیمت دس ہزار ہے۔
سمندر کے ناچ کو نہ طبلے کی تھاپ کی ضرورت تھی نہ سازوں کی ہم آہنگی کی۔ اس کے اپنے سینے کو چیرتا، دھڑکتا، لہکتا ایک ایسا نغمہ موجزن تھا جس کے زیروبم پر کسی مشتاق رقاصہ کی طرح وہ ہولے ہولے قدم بڑھاتا ننھی ننھی ٹھوکریں مارتا تھیا تھیا کرتا وہ ساحل کی طرف بڑھتا۔ پھر بڑے نامعلوم انداز میں اس کی چال تبدیل ہو جاتی۔ ننھی ننھی ٹھوکریں بھرپور ادائیگی سے بوجھل ہو جاتیں اور وہ ہاتھ بڑھا بڑھا کر بڑی گھن گرج کے ساتھ ترشول کھینچ کر شو شمبھو شو شمبھو کرتا مٹیالی اور سنہری ریت کو اپنی جلو میں لپیٹتا ساحل تک پہنچتا۔ اُس کے پلو میں گھونگھے، سیپیاں، ننھی ننھی مچھلیاں بندھی ہوتیں۔ پھر ان تحفوں سمیت وہ ساحل کی دیوی کے سامنے آرتی اتارنے کے لیئے آ کھڑا ہوتا تو اس کا طمطراق، ساری اکڑ اور اشانتی بِنتی میں بدل جاتی۔ وہ ہاتھ جھکا کر گھٹنوں کے بل ساحل کی دیوی کے سامنے سرنگوں ہو جاتا۔ پلے سے بندھے ہوئے گھونگھے، سیپیاں اور ننھی ننھی چمکدار مچھلیاں ریت پر بکھر جاتیں اور وہ سر نیہوڑاے تر آنکھیں لیئ چھوٹے چھوٹے قدم دھرتا یوں لوٹ جاتا جیسے اس نے ساحل کی دیوی کے قدم چوم کر اس کا اپمان کیا ہو۔ ------ یہ رقص ورز ازل سے جاری تھا۔ روز ازل سے ساحل کی دیوی ویسے ہی بیٹھی تھی۔ وہ نہ تو بے نیاز ہو کر لوٹ رہی تھی اور نہ ہی اس نے بازو پھیلا کر کبھی سمندر کو گلے لگایا تھا۔ 

سمندر کے پھیلائے ہوئے گھونگھے سیپیاں اور ننھی ننھی چمکدار مچھلیاں ساحل کی دیوی کے قدموں میں دھری تھیں ------ لیکن ایک تحفہ سمندر بھی ساحل کی دیوی سے چرا کر لے گیا تھا۔ اُس کی لہروں میں ابرق جیسی ریت میں چمکتا بل کھاتا لہراتا آزادی کے گیت گاتا ایک ٹاپس ان گہرائیوں کی طرف بڑھ رہا تھا جہاں کی اتھاہ کو خود سمندر نہ جانتا تھا۔
لیلی نے گیلی ریت میں سے اپنے دونوں پاؤں نکالے۔ دو کھلے دروازوں والا سیلہ گھروندہ بھدی ناک کی طرح ٹکر ٹکر جھانکھنے لگا۔ کچھ ہی دور بے روغن کی میز کرسی پر اس کی بہنیں بیٹھی تھیں، چائے کا دور چل رہا تھا۔ مٹھائی کے وہ لفافے جو حبیب میرزا صبح لایا تھا اب خالی ہو کر ریت پر پڑے تھے۔ مجو بھائی نے جیب میں سے تاش نکال لیا تھا اور وہ اسے پھینٹ پھینٹ کر چابکدستی سے پتہ غائب کر رہے تھے۔ کبھی وہ رانی سے پتہ نکلواتے، کبھی اماں جی سے، کبھی حبیب میرزا سے ------ شیریں ککو اور لیلی ہر بار بے ایمانی وے دو دو پتے نکالتی تھیں۔ اس لیئے اب وہ ان طرف نہ بڑھتے تھے۔ ہاں جب کبھی وہ زرقا کی طرف جاتے تو جیسے تاش کی بجائے ان کے ہاتھوں میں ان کا دل ہوتا اور وہ زکی کے سامنے اسے پیش کر کہتے "زکی کوئی پتہ نکال لو ------ ساری تاش تمہاری ہے ! "

زکی بڑی آہستگی سے بغیر مجو کے ہاتھ کو چھوئے ایک پتہ نکالتی اور میز پر رکھ دیتی ------ پھر لمحہ بھر کو کھیل رک جاتا۔ مجو تاش پھنٹتا، پتے الٹ پلٹ کر دیکھتا۔ اور جب وہ زکی کا پتہ بتانے کے لیئے اس کے کان میں سرگوشی کرتا تو وہ پتے کی بات ہی نہ ہوتی۔ ---- 

ہر بار جب مجو زکی کے کان میں پتہ بتانے کے لیئے جھکتا تو لیلی اپنے گھروندے کی طرف دیکھتی اور پھر اسے لات مار کر توڑ دیتی ------ 

ابھی کل تک وہ بالکل بچی تھی۔ اس نے دو چوٹیاں کر لی تھیں، لمبے کرتے اور کھلے پائینچون کی شلوار پہن لی تھی۔ فسٹ ایئر میں پڑھتی تھی، لیکن اس کی ذہنی عمر ککو اور رانی جتنی ہی تھی۔ آج وہ سمندر کے گہرے پانیوں سے اپنے وجود کا احساس اور عجب قسم کی تنہائی کا روگ سمیٹ کر واپس آ گئی تھی۔ وہ سوچ رہی تھی کہ ہفتے کی شام اور اتوار کی شام میں کل چوبیس گھنٹے کا فرق ہے لیکن ابھی چوبیس گھنٹے پہلے میں کتنی خوش تھی۔ مجھے اپنے کپڑوں سے عشق تھا، مجھے اپنی پروفیسروں سے محبت تھی ---- مجھے زندگی کی ہر گھڑی ہر لمحہ عزیز تھا۔ اور آج کُل چوبیس گھنٹے بعد زندگی نے جیسے چولا بدل کر خاکستری روپ دھار لیا تھا ۔ اس میں نہ کوئی خوشی نہ کوئی غم تھا۔ ایک سوگوار خالی خولی کیفیت تھی اور بس۔ 

اس روگ کی وجہ کچھ مجو بھائی نہ تھے ------ یا شاید وہ یہی سمجھتی تھی۔ یہ روگ تو اس آگاہی سے پیدا ہوا تھا کہ اب زندگی پہلے سی نہیں رہی۔ اب راتوں کو خواہ مخواہ نیند کھل جائے گی اور اُسے احساس ہو گا کہ اس کا دل سمندر کی مانند ہے۔ اس میں چاروں طرف سر مارنے والی لہریں ہیں لیکن کسی میں بھی اتنی سکت نہیں کہ وہ آسمان پر چمکنے والے چودھویں کے چاند کو چھو سکے۔ اسے آج پہلی بار زکی آپا پر رشک آ رہا تھا اور وہ سوچ رہی تھی کی اگر انسان کسی کے مضبوط اور گرم ہاتھ میں ہاتھ ڈالے سمندر میں اتُر بھی جائے تو بھلا خوف کیسا ؟ اس طرح اترتے اترتے لوگ سیپیوں میں بند ہو کر سمندر کی تہہ میں جا اترتے ہوں گے اور پھر ؟ 

پتہ نہیں مجو بھائی کے ہاتھ کا گرم لمس اس کی آگاہی کا باعث ہوا یا کسی نہ کسی دن انسان کو جاگنا ہو ہوتا ہے۔ 

ایک بار پھر زکی کے کان میں جھک کر مجو نے اس کا پتہ بتایا۔ 

اور ایک بار پھر لیلی نے سیلی مٹی کے گھروندے پر لات مار دی۔
دور سے کوئی بیسویں مرتبہ شیریں نے چلا کر کہا ------ "اب آ جاؤ لیلی یہاں بڑا مزہ ہو رہا ہے ------ "اور اس کے اندر خوشی کے خلاف احتجاج کرنے والی ضد نے پکارا ------ "تم مزے کرو ------ میں بہت خوش ہوں ------ "

پھر حبیب میرزا اٹھ کر لیلی کے پاس آ گئے۔ وہ اس گھر کے ملاح تھے۔ جب کسی کشتی کو الگ تھلگ دیکھ پاتے تو جھٹ وارد ہو جاتے۔ اب بھی آ کر انہوں نے پوچھا ----- "کیوں لیلی چلتی کیوں نہیں؟" 

"مجھے ریت کے گھروندے بڑے اچھے لگتے ہیں حبیب بھائی" 

حبیب ہنس کر بولے ------ "خیر اگلی اتوار پھر سہی، وہاں پکچر کا پروگرام بن رہا ہے، سب تمہاری راہ دیکھ رہے ہیں ------ "

لیلی نے اٹھ کر کپڑے جھاڑے اور سیلی مٹی میں اپنے پیروں کے نشانات پر نظر جمائی ---- جگانے والا ہاتھ چاہے کسی کا ہو، ہوتا گرم ہے۔ 

اس کے جی نے آہستہ سے کہا یہاں سے آج ریت کے گھروندے بنانے کا کھیل ختم ہوا ------ گھروندا ایسی چیز نہیں جسے انسان اکیلا بنا سکے۔ اور جو گھروندے اکیلے بنتے ہیں وہ ہمیشہ کمزور ہوتے ہیں !
زرقا کے کمرے میں سڑک کی جانب کھلنے والی کھڑکی پوری کھلی تھی اور گلناری پردے ہوا میں لہرا رہے تھے۔ اندر بلب روشن تھا اور کھڑکی میں سے روشنی کا تختہ اتر کر اندھیری رات میں سوئی ہوئی سڑک پر اجالا کر رہا تھا۔ لیلی کا پلنگ کھڑکی کی ایک جانب اور زرقا کا پلنگ دوسری جانب تھا۔ اماں جی کے کمرے میں کھلنے والے دروازے کے ساتھ عین الماری کے ساتھ شیریں کی چھوٹی سی چارپائی بچھی تھی۔ ڈرائینگ روم میں کھلنے والے دروازے کے پاس تینوں بہنوں کے ٹرنک اوپر تلے رکھے تھے اور ان پر سفید غلاف بڑے قرینے سے بچھے تھے۔ 

سڑک کی جانب کھلنے والی کھڑکی کے سامنے وہ چھوٹی میز بھی پڑی تھی جس پر لیلی اور شیریں اپنی کتابیں رکھتی تھیں۔ اور جس پر کہنی ٹکا کر زرقا اس وقت سڑک کو دیکھا کرتی تھی جب مجو کے آنے کا وقت ہوتا۔ لیلی اپنے پلنگ پر بیٹھی سلیپروں میں سے ریت جھاڑتی ہوئی بولی ------ "مجھے تو ایسی فلمیں اچھی لگتی ہیں بس ۔ "

زرقا اپنے پلنگ پر ان کی طرف پشت کیئے بیٹھی تھی اور اور رات کی قمیص پہن رہی تھی۔ گلے میں سر ڈالتے ہی اس نے چمک کر لیلی کی طرف دیکھا اور ڈانٹتے ہوئے کہا ------ "ایسی فلمیں اچھی لگتی ہیں عریاں، فحش !" شیریں نے ان کی باتوں میں ذرا بھی دلچسپی نہ لی اور شیشے میں منہ دیکھ دیکھ کر کریم ملتی رہی۔ 

"آپا ------ بھلا آپ عریانی کسے کہتی ہیں ؟ "لیلی نے پوچھا۔ 

"تو کیا عریانی صرف جسم کی ہوتی ہے؟ جذبات کی عریانی بھی اتنی ہی شرمناک ہوتی ہے لیلی۔ "

لیلی نے اپنی چوٹیاں کھولتے ہوئے کہا ------ "آپا؟ زکی آپا۔ میں پوچھتی ہوں آخر کیا بات تھی ان جذبات میں ؟" 

"کم از کم یہ امریکن فلمیں بہت فحش ہوتی ہیں۔" 

"آپا ------ تو آپ کو وہ فلمیں اچھی لگتی ہیں جن میں تین تین منٹ ایک دوسرے کی آنکھوں میں آنکھیں ڈال کر گانے گائے جاتے ہیں۔ پہروں ایک دوسرے کے پیچھے بھاگا جاتا ہے۔ اور پھر بھی ہیرو ہیروئن ایک دوسرے کے قریب آ کر یون بریک لگاتے ہیں گویا ایک دوسرے کو چھونے کی خاطر انہوں نے تعاقب کیا ہی نہ تھا، جیسے چھونا گناہ ہو ؟" 

"گناہ نہیں تو اور کیا ثواب ہے ؟" زرقا لیلی کی دیدہ دلیری پر حیران ہو کر بولی۔ 

"ہائے بند کرو یہ بحث توبہ ------ سینما گھر سے آپ دونوں چھڑی ہوئی ہیں۔" انگلیوں سے رخساروں کی مالش کرتے ہوئے شیریں نے کہا۔ 

لیلی نے اس کی پرواہ نہ کی۔ آج ہی تو اس نے زندگی کا اتنا بڑا راز پایا تھا۔ آج ہی تو پہلی بار اس پر آگہی کا دروازہ کھلا تھا۔ اس نے بڑے رعب سے کہا۔ "آپا، آپا میں تمہیں کیسے سمجھاؤں؟ مجھے سمجھانا نہیں آتا۔ لیکن جو کچھ میں سمجھتی ہوں آپا وہ ۔۔۔۔۔۔ وہ یہ ہے کہ کئی لمس ایسے ہوتے ہیں جو بڑے پاک ہوتے ہیں، بیحد اور کبوتر کی طرح گرم ہوتے ہیں۔" 

"اور اس فلم میں جو چوما چاٹی تھی وہ بھی طیب تھی کیا۔" زرقا نے سرہانے پر سر رکھتے ہوئے پوچھا۔ 

"خدارا بتی بجھاؤ، یہ کیا بک بک جھک جھک ہے۔" شیریں لیٹتے ہوئے بولی۔ 

لیکن لیلی پلنگ پر بیٹھی رہی۔ اسے آپا کی ذہنیت پر ترس آ رہا تھا۔ 

"آپا یہ ان کا کلچر ہے۔" 

"کلچر کی آڑ لے کر ان کی محبت روحانیت سے خالی ہو چکی ہے۔ "زرقا نے جوش میں آ کر کہا۔ 

"محبت کبھی روحانیت سے تہی نہیں ہوتی آپا چاہے کچھ بھی ہو ------" 

زرقا کہنی ٹکا کر بیٹھ گئی اور بولی ------ "لیلی تم ابھی فسٹ ایئر میں ہو، تمہیں ان باتوں کی سوجھ بوجھ نہیں۔ میں جانتی ہوں کہ روحانیت صرف مشرق کے ورثے میں آئی ہے۔ صرف مشرق کی محبت پاک ہے۔" 

"آپا تم تیاگ کی باتیں کر رہی ہو۔ مشرق کی محبت تیاگ کے علاوہ اور کچھ بھی نہیں "آج خدا جانے لیلی کو یہ باتیں کیسے سوجھ رہی تھیں۔ ابھی کل تک وہ تیاگ جیسے لفظ کا استعمال تک نہ جانتی تھی۔ 

"یعنی تم تیاگ کا تمسخر اڑا رہی ہو اپنے بھانویں۔" زرقا بھی لیلی کو باتوں پر حیران ہو رہی تھی۔ 

لیلی جھلا کر بولی ------ "تیاگ کا تمسخر کون اڑا رہا ہے آپا؟ لیکن آپ محبت کی مادی برکتوں سے کیوں منکر ہیں؟" 

زرقا لیلی کی بحث سے تنگ آ چکی تھی۔ اس نے آنکھیں موند لیں اور سوچا۔ لیلی بھلا اس محبت کو کیسے سمجھ سکتی ہے جو ہمیشہ سلگتی ہے، سلگتی ہے اور سلگتی ہی چلی جاتی ہے۔ ایسی محبت جس کا دوسرا نام انتظار ہے۔ ایسی محبت جو ایک طرف سہمی ہوئی اس لیئے کھڑی رہتی ہے کہ کہیں ملوث ہاتھ اس کی روحانیت کو تباہ نہ کر دے ------ وہ محبت جو وصل سے اس لیئے ڈرتی ہے کہ اس کی تپسیا کا رنگ بھنگ نہ ہو جائے ------ بھلا جب لیلی یہ باتیں ہی نہیں سمجھتی، جب لیلی نے پانچ سال اس آگ میں سلگ کر ہی نہیں دیکھا تو وہ میرا نقطہ نظر کیا خاک سمجھے گی۔  

لیلی نے بند آنکھوں والی اپنی بڑی بہن کی جانب دیکھا۔ وہ کتنی خوبصورت لگ رہی تھی۔ گلناری پردوں کی سُرخی مائل حدت اس کی جلد پر آتشیں غبار پھیلا رہی تھی۔ آنکھوں کے پپوٹے رخساروں کے ساتھ چمٹے ہوئے تھے۔ گردن کی سفید صراحی میں ایک رگ پھڑک رہی تھی۔ کسی بلوریں مینا میں شہد کی دھار اتر رہی تھی۔ لیلی کا جی چاہا کہ اپنی بہن کے اس شہد آگیں گلے پر اپنے لب رکھ دے اور پھر اتنا روئے اتنا روئے کہ اس کی ساری تنہائی ساری اداسی ان آنسوؤں میں بہہ جائے۔ وہ اپنے پلنگ پر سے آہستہ سے اٹھی۔ 

شیریں نے چڑ کر ان کی طرف سے پشت کر لی اور چلا کر کہا ------ "ہائے توبہ بند کر دو بتی۔ خدا قسم تم لوگوں کو تو کسی اور کا دھیان ہی نہیں۔" 

لیکن جب اس نے دیکھا کہ اس کی بڑی بہنوں پر کچھ اثر نہیں ہوتا تو اس نے آنکھیں بند کر لیں ------ اور پھر تھوڑی دیر بعد سو گئی۔ لیلی آہستہ سے اٹھ کر زرقا کے پلنگ پر جا بیٹھی تو گھبرا کر اس نے آنکھیں کھول دیں۔ 

"بس اب سو جاؤ لیلی میں بہت تھک گئی ہوں۔" 

لیلی زرقا کے دائیں بائیں ہاتھ رکھ کر اس پر جھک گئی اور آنکھوں میں آنکھیں ڈال کر بولی ------ "آپا ایک بات کہوں؟" 

"کہو ! ------ "گھبرا کر زرقا نے نگاہیں جھکا لیں۔ اس کا دل زور زور سے دھڑکنے لگا تھا۔ 

"آپا کبھی کبھی تو تم مجھے اتنی پیاری لگتی ہو کہ میرا جی چاہتا ہے تمہیں چوم لوں۔ ---- "

زرقا معصومیت سے ہنس پڑی۔ 

"آپا ------ بُرا تو نہ مانو گی ؟" 

"کہو ناں ؟" 

"آپا ------ تم مجھے اتنی پیاری لگتی ہو تو کیا مجو بھائی کا جی نہ چاہتا ہو گا کہ ۔۔۔۔۔۔ "

زرقا اُٹھ کر بیٹھ گئی۔ دوستی کا لمحہ دونوں کے قریب آیا اور پھر لوٹ گیا۔ 

"تم نے ایسی بات کیا سوچ کر کہی لیلی ------ "

"آپا ------ مجو بھائی انسان ہیں آپ انہیں دیوتا کیوں سمجھتی ہیں؟" 

زرقا اپنا تکیہ اور چادر اٹھاتے ہوئے بولی۔ "میں ایک لمحہ اور اس کمرے میں نہ گزاروں گی۔ تم نے مجو کو کیا سمجھا ہے ؟" 

"اگر مجو دیوتا نہ ہوتا تو کیا میں اس سے محبت کرتی ؟ ------ آج مجو کو جانتے مجھے پانچ سال ہو گئے ہیں لیکن اس نے کبھی ایسی کوئی حرکت نہیں کی جو میرے لیئے کسی قسم کی پریشانی کا باعث بنتی۔ اگر ۔۔۔۔۔۔ اگر ۔۔۔۔۔۔ "

لیلی اپنے پلنگ پر واپس چلی گئی اور اپنے آپ سے بولی ------ "آپا تم میری بات نہ سمجھنے پر تلی ہو۔" 

زرقا نے تکیہ اور چادر اٹھا کر دروازے کا رخ کیا اور دروازے کے قریب رک کر بولی ------ "بہنوں کو آپس میں چاہے کتنی بھی محبت کیوں نہ ہو، کتنی بھی بے تکلفی کیوں نہ ہو، پھر بھی لیلی ایک قسم کا حجاب لازمی ہے۔" 

"کہاں چلی ہو آپا؟" 

"سٹور میں سوؤں گی میں آج سے" زرقا بولی۔ 

"یہیں سو جاؤ آپا میں اب نہ بولوں گی۔ مجھے معاف کر دو۔" 

لیکن جب زرقا چلی گئی اور لیلی نے کمرے کی بتی بجھا دی تو بستر کا رُخ کرنے کی بجائے وہ کھڑکی میں جا کھڑی ہوئی اور سڑک پر اترنے والے روشنی کے اس تختے کو دیکھنے لگی جس میں دو چوٹیوں والی ایک لڑکی کا سایہ پڑ رہا تھا۔ 

------ اس سائے نے لمبا سا سانس لے کر کہا ------ "ابھی کل میں کتنی خوش تھی ! ------ ابھی کل تک مجھے معلوم نہ تھا کہ کسی کا گرم ہاتھ جب پانیوں میں لے جاتا ہے تو پانی سے خوف نہیں آتا۔ لیکن کئی اور خوف جاگ اٹھتے ہیں۔
رات بہت جا چکی تھی۔ سارا گھر خاموشی میں لپٹا ہوا تھا۔ 

مجو جب بھی اپنی خالہ کے ہاں آتا تو ڈرائنگ روم کے دیوان پر بستر بچھا کر سوتا تھا۔ لیکن آج اسے نیند نہ آ رہی تھی۔ ڈبہ بھر سگرٹیں پینے کے بعد گلے میں جلن ہونے لگی تھی اور سینے میں سے دھونکنی کی سی آواز آتی تھی۔ اس گھر کے در و دیوار سے زرقا کی بو باس آ رہی تھی۔ اور اس بو باس میں عجب حلاوت تھی، ایسی حلاوت جو دھونسے ہوئے گلے کے لیئے امرت رس کا کام دیتی تھی۔ 

شام کا فلم اس پر عجب تاثر چھوڑ گیا تھا۔ From Here to Eternity کا وہ سین جہاں برٹ لنکاسٹر سمندر کنارے ڈبراکر سے والہانہ اظہارِ محبت کرتا ہے اس کے لیئے عجب کش مکش کا باعث بنا ہوا تھا۔ شام کو وہ بھی تو پانیوں میں اترا تھا، لیکن اب اس کا بند بند درد کر رہا تھا اور وہ سوچ رہا تھا کہ اس جہنم کی آگ سے تو موت بہتر ہے۔ کم از کم ایک بار فیصلہ تو ہو ہی جاتا ہے ------ 

جب کبھی وہ کوئی رسالہ یا کتاب الماری میں سے نکال کر پڑھنے لگتا تو اس کے سامنے سمندر کی طوفانی لہریں اور پھر محبت کی وارفتگی میں لپٹے ہوئے دو شخص آ جاتے۔ وہ سوچنے لگتا کہ بفرضِ محال زرقا اور میں اس طرح سمندر کنارے تنہا رہ بھی جائیں تو کیا زرقا اس والہانہ، جنونی عشق کی متحمل ہو سکتی ہے جو بعض اوتات میرے دل میں راتوں رات موجزن رہتا ہے؟ اور کیا زرقا او وارفتگی کی حامل بھی ہو سکتی ہے جو محض اُس عورت کو نصیب ہوتی ہے جس نے زندگی میں سب کچھ کھو دیا ہو، جس کی کوکھ بانجھ ہو چکی ہو، زندگی ایک لق و دق صحرا ہو اور وہ آخری بار ہمک کر، بلبلا کر چاند کو حاصل کرنے کی کوشش کرئے۔ 

مجو کا حلق کچھ اس طرح سے خشک ہو چکا تھا کہ بار بار تھوک نگلنے کے بعد اب تھوک بھی حلق سے نیچے نہ گزرتا تھا۔ اس نے سرہانے پڑا ہوا چھوٹا سا بیڈ لیمپ جلایا۔ دیوان نے نیچے دھرے ہوئے سلیپر ڈھونڈے ، ان میں پیر ٹھونسے اور پھر غسلخانے میں جانے کے لیئے تیار ہو گیا۔ 

منہ ہاتھ دھو کر جب اس نے بار بار کلی کی اور پانی پیا تو اُسے لگا ساتھ والے سٹور میں کسی نے دروازہ کھولا، روشنی کا دروازے برابر تختہ صحن میں سرچ لائیٹ کی طرح پڑا، پھر پٹ بند ہو گئے، لیکن دونوں در آدھ کھلے ہونٹوں کی طرح روشنی کی فٹ بھر لکیر صحن پر ڈالتے رہ گئے اور مجو نے محسوس کیا اس دروازے کے پیچھے سے کسی نے جھانک کر دیکھا اور پھر دروازہ اچھی طرح بند کیئے بغیر ہی لوٹ گیا۔ 

پانی پینے کے بعد مجو لمحہ بھر کو سٹور کے ادھ کھلے دروازہ کے سامنے رُکا، اندر بڑی کم روشنی کا بلب روشن تھا۔ دیوار کے ساتھ ساتھ لنٹل کی سل پر چھوٹے بڑے ہر سائیز کے ٹرنک پڑے ہوئے تھے۔ اور ان ٹرنکوں پر جھالردار سفید غلاف بڑے قرینے سے یوں پڑے تھے گویا مقبروں پر چادریں چڑھی ہوں۔ کمرے میں سے پرچون کی دوکان کی خوشبو کے بھبھاکے اُٹھ رہے تھے۔ ان خوشبووں کے درمیان آم اور لیموں کے اچار کے بڑے مرتبانوں کے ساتھ زرقا چارپائی بچھائے اوندھی لیٹی تھی۔ اس کی چوٹی رخسار کو چھوتی ہوئی تکیئے کے نیچے فرش کو چھو رہی تھی۔ رخساروں پر پلکوں کے لمبے لمبے سائے تھے اور وہ دونوں ہتھیلیوں پر ٹھوڑی جمائے گہری نیند سوئی ہوئی تھی۔ 

جس وقت مجو نے دروازہ ہولے سے بند کیا، اس کی نیت یہی تھی کہ وہ اس سوئی ہوئی بچی کی لٹکتی چوٹی کو آنکھوں سے ہٹا کر واپس چلا جائے گا۔ دروازہ اس نے محض اس ڈر سے بند کر لیا تھا مبادا کوئی اس کی طرح غسلخانے کا رخ کرئے اور سٹور کی بتی جلتی دیکھ کر اندر آ جائے۔ 

لیکن جونہی اس نے دروازے کی کنڈی لگائی، زکی چوکنی ہو کر اٹھ بیٹھی اور دوپٹہ تلاش کرنے لگی۔ 

"آپ نے دروازہ کیوں بند کر دیا" 

زرقا کے چہرے پر ہلدی کا غبار چھا گیا۔ 

"مجھے تم سے کچھ کہنا لے زکی۔" 

"کہیئے "

اس نے اکتا کر کہا۔ 

"میں یہاں بیٹھ جاؤں تمہاری چارپائی پر؟" 

زرقا خاموش رہی اور مجو اس کی چارپائی پر یوں بیٹھا جیسے کوئی پیر و مرشد کے پاس دو زانو ہو کر بیٹھتا ہے۔ 

"کہیئے ؟" 

زرقا چادر میں اپنے گھٹنے اور بازو چھپاتی ہوئی بولی۔ 

"کچھ دیر تو مجھے خاموشی سے اس نعمت کا شکریہ ادا کر لینے دو کہ بالآخر میں تمہارے ساتھ ہوں۔ ------ "

"میں دروازہ کھول دیتی ہوں، اندر گرمی ہو گئی ہے۔ "زرقا نے اٹھتے ہوئے کہا۔ 

اور جب زرقا دروازہ کھولنے کے لیئے اٹھ رہی تھی، تو مجو کو اس بے اعتباری پر کچھ اس طرح غصہ آیا کہ اُس لمحے اس کے جی میں انسان کی ازلی درندگی نے سر اٹھایا۔ اور اس کا جی چاہا کہ پانچ سال کی ساری تپسیا کو اس درندگی اور وحشت کے سپرد کر دے۔ زرقا کو اس پر اتنا ہی اعتماد تھا؟ کیا مڈل کلاس کی لڑکی مرد کو ہمیشہ درندہ ہی سمجھتی رہے گی؟
لیکن پھر دوسرے لمحے اس کی نظر زرقا کے گلے پر پڑی عین بائیں جانب کان کی لو سے کچھ نیچے زرقا کی ایک رگ بری طرح پھڑک رہی تھی۔ شہد کی دھار کسی بلوریں مینا میں اتر رہی تھی۔ 

مجو نے آہستہ سے زرقا کو اپنے بازؤوں میں لے لیا اور شہد کی اس دھار پر اپنے کڑوے اور خشک ہونٹ رکھ دیئے۔ 

زرقا کے لیئے جیسے سٹور کا بلب فیوز ہو گیا۔ سارے فلیٹ کی بتیاں غائب ہو گئیں۔ چاند پنہاہیوں میں غوطہ لگا گیا۔ ساری کائنات اندھیرے میں ڈوب گئی۔ اور وہ بپھری ہوئی زخم خوردہ شیرنی کی طرح مجو سے علیحدہ ہو گئی اور گردن ہلاتے ہوئے بولی ------ "آپ کو دیوتا سمجھ کر میں نے آپ کی پرستش شروع کر دی تھی ------ "

منوڑے والے پیر کے حضور مانگی ہوئی دعا پوری ہو چکی تھی۔ 

خلوب کا لمحہ آ کر بیت چکا تھا۔ 

مجو کی نظروں میں عجب قسم کی سرد مہری تھی۔ اس نے طنز بھرے لہجے میں کہا ------ "پھر تو تم نے پانچ سال دھوکا کھایا زرقا میں تو انسان ہوں ------ گوشت پوست کا بنا ہوا انسان نہایت ادنی ------ نہایت" 

زرقا سسکیاں بھرتے ہونے بولی ------ "لیلی بھی یہی کہتی ہے ------ "

مجو نے کہا ------ "پھر تو لیلی تم سے سیانی ہے۔" 

زرقا بپھری ہوئی دروازے تک پہنچی، نہایت احتیاط سے اس نے چٹخنی اس طرح اتار لی کی ہلکا سا شور بھی نہ ہوا، پھر وہ کُھلا پٹ دکھاتے ہوئے بولی ------ "مجو ! میں اُمید کرتی ہوں کہ صبح تم یہاں نہ ہو گے۔" 

"زرقا ! "اس بات کی مجو کو ہرگز توقع نہ تھی۔ 

"زرقا ! "

"تم نے میرا آئیڈیل توڑ دیا ہے۔ تم نے میری پرستش کو گناہ آلود ہاتھوں سے ملوث کر دیا ہے ---- تم نے ۔۔۔۔۔ تم نے ۔۔۔۔۔ "

زرقا کی آنکھوں سے موٹے موٹے آنسو بہنے لگے۔ 
مجو اس کی آنکھوں میں آنکھیں ڈال کر بولا ------ "اگر تم میرے قرب سے اتنی پریشان نہ ہوتیں زرقا تو اس وقت میں تمہارے آنسو اپنی پلکوں سے پونچھتا۔" 

زرقا پیچھے ہٹی جیسے آگ کا شعلہ اُسے چھو گیا تھا۔ 

"میں کہہ رہی ہوں مجو یہ گھر چھوڑ کر چلے جاؤ، صبح کی روشنی تمہیں یہاں نہ دیکھے۔" 

"اس وقت بھلا میں کہاں جاؤں زکی؟" 

"میں نہیں جانتی، انور کے پاس چلے جاؤ، کہیں بھی چلے جاؤ ------ بس چلے جاؤ۔" 

مجو نے دروازے پر ہاتھ رکھ کر پوچھا ------ "پانچ سال کی محبت کا یہی صلہ ہوتا ہے کیا ؟" 

زرقا نے دونوں ہاتھوں میں منہ چھپا لیا اور بلک کر بولی ------ "تم نے بھی پانچ سال کی تپسیا کا اچھا صلہ دیا ------ مجو! اگر تمہاری ہوس میں ذرا بھی محبت کا شائبہ ہے، تو خدا کے لیئے چلے جاؤ۔" 
"اور اگر میں چلا گیا تو کیا تم سمجھ لو گی کہ مجھے تم سے محبت تھی ----- یعنی اس ہوس کے واقعہ سے پہلے ؟" 

"ہاں ! ------ "

مجو نے جھک کر اس کی مانگ کو ایک بار الوداعی بوسہ دینا چاہا لیکن پھر ہاتھوں میں منہ دیئے روتی ہوئی زرقا کو چھوڑ کر وہ اماں جی کے کمرے میں چلا گیا۔ اس کے سر میں شدید درد ہو رہا تھا۔ اور وہ جانتا تھا کہ عین رانی کی تپائی پر رات ہی کو لیلی نے اسپرو کا ایک پیکٹ رکھا تھا۔ اماں جی نے آنکھیں کھولیں پھر کروٹ بدل کر سو گئیں۔
جس وقت لالو کویت والوں کے فلیٹ کی سیڑھیوں میں پہنچا، رات کے گیارہ بج چکے تھے۔ اگر لالو شام کو ان کے پڑوسیوں کو ہاکس بے کی طرف جاتے نہ دیکھ لیتا تو شائد وہ اس وقت یہاں آنے کا تردد بھی نہ کرتا۔ 

وہ اس فلیٹ کے کونے کھدروں سے واقف تھا۔ آہستہ آہستہ وہ کویت والوں کے پڑوسیوں کے فلیٹ کے سامنے جا پہنچا۔ یہاں سامنے والے شہ نشین کے ساتھ ساتھ لٹک کر وہ پڑوسیوں کے فلیٹ میں اس جگہ پہنچا جہاں ان کی دیوار اوپر کو اٹھتی تھی۔ دیوار بالشت بھر اس کے قد سے اونچی تھی۔ وہ شہ نشین کے ساتھ لٹک کر یہاں اس لیئے پہنچا تھا کہ سامنے والی بلڈنگ کی تیز روشنی ان فلیٹوں پر پڑتی تھی۔ شہ نشین کے چھجے پر گلہری کی طرح پاؤں جما کر ایک بار اس نے نیچے کی طرف نظر کی۔ سڑک کتنی دور کیسی سنگین نظر آتی تھی۔ اس نے نظریں بند کر لیں۔ پھتو کی بتائی ہوئی ساری ترکیبوں کو ذہن میں پھرایا، چیتے کی طرح جست بھری اور دیوار پر دونوں ہاتھ ٹکا لیئے۔ 

ہاتھوں کا اٹکنا تھا کہ دیوار لالو کے وجود تلے آ گئی۔ پڑوسیوں کے گھر میں مکمل اندھیرا تھا۔ لالو گربہ پائی کے ساتھ دیوار سے اترا، دھپ کی سی آواز آئی۔ تنور میں کسی نے فِیدے کے ساتھ روٹی لگائی اور بس ! 

لالو نے باورچی خانے کے سامنے پڑی ہوئی گھڑونچی پر سے گھڑا انڈیل کر پانی پیا۔ اس سے پہلے وہ کبھی ایسے کام پر نہ نکلا تھا اور پھتو کی ساری تربیت کے باوجود اس کا حلق خشک ہو رہا تھا۔ اس کی آنکھوں میں مرچیں سی لگ رہی تھیں اور بار بار اُسے وہم سا ہو جاتا کہ اسے ہچکی لگ جائے گی۔ 

اس ہچکی کی آواز سن کر ساری بلڈنگ جاگ اٹھے گی اور وہ پکڑا جائے گا۔ 

اسے اچھی طرح علم تھا کہ کویت والوں کے فلیٹ میں اور اس فلیٹ کے درمیان جو لکڑی کی دیوار ہے وہ بوسیدہ ہے، اسے آسانی سے کھولا جا سکتا ہے اور پھر اسے یوں بند بھی کیا جا سکتا ہے کہ کسی کو شبہ تک نہ گزرے کہ چور ادھر سے آیا تھا ------ ان تمام باتوں کے باوجود وہ دیوار کے ساتھ اکڑوں ہو کر بیٹھ گیا۔ اس کی نظروں میں رکھی کا چہرہ بار بار ابھر رہا تھا۔ مٹی، دھول اور چیکٹ سے بکھرے ہوئے بالوں میں ایک معصوم سا چہرہ ! 

جب بٹوارہ ہوا تھا تو وہ آٹھ مہینے کی تھی۔ لالو اسے اپنی گود میں اٹھا کر اپنے دیس لایا تھا۔ جہاں کہیں خطرہ زیادہ ہوتا وہ اُسے کھیس کی بُکل میں چھپا لیتا۔ اس نے سن رکھا تھا کہ بے رحم لوگ لڑکیاں بھی اٹھا کر لے جاتے ہیں۔ اور پھر یہ لڑکیاں کبھی بھائیوں سے نہیں ملتیں، یہ لڑکیاں پھر کبھی بھائیوں کے سہرے نہیں گاتیں۔ ------ اور دوسرے مذہب کے آدمی ان کا ایمان تک چھین لیتے ہیں اور وہ پھر کبھی گھر لوٹ کر نہیں آتیں۔ ان کے بھائی بارڈر پار بلاتے ہیں لیکن وہ نہیں آ سکتیں۔ 

اس وقت وہ نہ تو ایمان کے معنی جانتا تھا نہ ہی اسے اچھی طرح علم تھا کی عصمت کیا چیز ہوتی ہے؟ ایمان کسے کہتے ہیں؟ اسے تو اتنا بھی پتہ نہ تھا کہ آخر لڑکیوں کو جب بھائی بلاتے ہیں تو وہ آتی کیوں نہیں؟ لیکن لاعلمی کے باوجود وہ سوچتا تھا کی اگر اللہ رکھی ہمارے پاس نہ رہی تو میں دودھ جلیبیاں کسے کھلاؤں گا؟ سکول سے واپسی پر کھٹی میٹھی گولیاں کس کے لیئے لاؤں گا۔ ماں جو بھی خرچ دیتی تھی وہ اسے کبھی خرچ نہ کرتا تھا۔ کبھی تو اللہ رکھی کے غبارہ لے آتا، کبھی گولیاں اور کبھی رنگین توتا ساتھ ہوتا جو ربڑ کی پتلی سی تار سے بندھا ہوتا اور چھوٹے چھوٹے جھٹکوں پر ڈبکیاں لگاتا تھا۔ توتے کو دیکھ کر رکھی بہت خوش ہوتی، اچھل اچھل کر اسے چھونے کی کوشش کرتی، تالیاں پیٹتی، لیکن لالو توتا اس کے ہاتھ میں نہ دیتا۔ جونہی وہ رکھی کے ہاتھ میں آ جاتا وہ غوں غوں کر کے اسے اپنے گنتی کے دانتوں سے پھاڑنے لگتی۔ کچا رنگ دھل دھل کر اس کی فراک کو گندہ کرنے لگتا اور ماں جھڑک کر کہتی ---- "لال دین ! تجھے کچھ ہوش نہیں لڑکے سارے کپڑے خراب ہو جائیں گے رکھو رانی کے! ------ "

------ وہ ہنس کر کہتا ------ "لیکن ماں دیکھ تو سہی خوش کتنا ہوتی ہے توتے کو دیکھ کر !" 

ماں کے جھڑکنے کے باوجود وہ قریباً روز ہی اکنی کا توتا لایا کرتا تھا۔ پھر ایک دن اچانک ماں نے کہہ دیا ------ "مجھے پتہ ہے تو اس کی جان لے کر رہے گا ------ ہزار بار کہہ چکی ہوں توتا نہ لایا کر، لیکن تجھے تو ضد ہے میری ہر بات سے ------ "

"ماں دیکھ تو کیسی خوش ہو رہی ہے ------ "

"ہاں خوش ہو رہی ہے اور مر جائے گی تو تُو خوش ہو لینا، پتہ نہیں اس میں زہر ہوتا ہے زہر ------ "

"کس میں زہر ہوتا ہے ماں اس توتے میں؟" لالو نے گھبرا کر پوچھا۔ 

"کچے رنگ میں اور کس میں ؟" 

لالو کے باپ نے حقہ کی نَے علیحدہ کر کے کہا ------ "لال کی ماں ! دیکھ تو بچہ کیسا سہم گیا ہے۔ زہر وہر کوئی نہیں ہوتا بیٹے، بس کپڑے خراب ہوتے ہیں۔ "

تب لالو کا باپ زندہ تھا اور اگر وہ آج زندہ ہوتا تو شاید آج بھی کوئی اس کی پیٹھ پر تھپکی دے کر کہتا لالو ! زندگی زہر سے عبارت نہیں ------ یہاں انسان اپنی عزت خراب کرنے سے ڈرتا ہے ------ لیکن لالو کو تو تب بھی اپنے باپ کی بات پر اعتبار نہ آیا تھا تو اب کیا آتا۔ اُس دن کے بعد وہ پھر کبھی رکھی کے لیئے توتا نہ لا سکا۔ اور اس وقت وہ ڈر رہا تھا کہ جو کچھ آج میں رکھی کے لیئے لے کر جاؤں گا اگر اسکا رنگ بھی کچا ہوا تو ؟
بٹوارے کے ہاتھوں بچائی ہوئی اللہ رکھی جس کے پھولے پھولے گالوں میں کبھی وہ چٹکی بھر لیتا تھا تو لہو کی بوندیں رخسار پر جم کر رہ جاتیں تھیں۔ اس چٹی گوری اللہ رکھی کی رنگت اب دار چینی جیسی ہو گئی تھی۔ چچا کے گھر برتن مانجھتے مانجھتے اس کے ہاتھوں میں گہری لکیریں کیچووں کی طرح پھیل گئی تھیں۔ وہ تاروں کی چھاؤں میں اٹھتی تھی اور خدا جانے کب سوتی تھی؟ لالو نے ایک عرصہ سے اُسے مسکراتے بھی نہ دیکھا تھا ------ اور ماں کو یہ فکر تھی کہ وہ اسے چچا کے ہی لڑکے سے بیاہے گی۔ چچا کا بیٹا بشیرا اومنی بس میں ڈرائیور تھا۔ جب گھر آتا تویوں گرج کر رکھی کو بلاتا جیسے وہ ان کی لونڈی ہو جیسے انہوں نے رکھی کو روٹیوں کے عوض خرید لیا ہو۔ لالو کو تو یہی خیال تھا کہ چچا کے گھر پہنچ کر وہ بھی سکول جایا کرے گا اور واپسی پر رکھی کے لیئے میٹھی گولیاں لایا کرئے گا لیکن ------ صبح سے شام تک چچا کے گھر میں نوکروں کی طرح کام کرنے کے بعد اُسے رکھی کے لیئے دو پیسے بھی نہ ملتے تو وہ گھر سے بھاگ نکلنے کے خواب دیکھا کرتا۔ 

جس روز وہ ماں کی آخری انگوٹھی بیچ کر کراچی کے لیئے تیار ہوئے تو لالو کے وہم و گمان میں بھی نہ تھا کہ رکھی پیچھے رہ جائے گی۔ اس نے ماں کی منتیں کیں، لاکھ بار سمجھایا لیکن مان کی وہی ضد رہی کہ پردیس میں سیانی لڑکی کو لے جانا ٹھیک نہیں۔ آخر اپنے گھر میں ہے۔ جب ہم کچھ مال لے کر آئیں گے تو اسی گھر میں اسے دلہن بنا کر بشیر کے سپرد کر دیں گے پھر اب کرایہ خرچ کر کے کیوں ساتھ لے جائیں، ان ہی پیسوں سے اس کا کچھ بن جائے گا۔ 

اب بھی لالو کی نظروں میں رکھی کا چہرہ گھوم رہا تھا۔ اس نے جابجا سے پھٹا ہوا دوپٹہ اوڑھ رکھا تھا۔ کانوں کے اردگرد گردن پر مٹیالے چکٹ جمے بال بکھرے ہوئے تھے اور وہ آنسو پینے کی کوشش کر رہی تھی۔ 

لالو نے اس پر جھک کر پوچھا تھا "بتا کراچی سے تیرے لیئے کیا لاؤں رکھی؟" تو آنکھوں میں سہمے ہوئے آنسو گالوں پر بہہ نکلے۔ وہ لالو کے بازو سے یوں چمٹ گئی جیسے اس بازو سے علیحدہ نہ ہونے کی قسم کھا چکی تھی ! ------ 

لالو نے رکھی کے رخسار کو ہتھیلی سے تھپتھپا کر کہا تھا "رکھی میں تیرے ہی لیئے تو کراچی چلا ہوں۔ وہاں سنا ہے لوگ نوکروں کو بہت بہت تنخواہیں دیتے ہیں۔ اتنا پیسہ لے کر آؤں گا تیرے لیئے اتنا پیسہ -------- "

"مجھے پیسہ نہیں چاہیئے لالو" وہ سسکیاں بھرتی ہوئی بولی۔ 

"ارے پگلی پیسہ نہ ہو تو چاچا تجھے کب چھوڑے گا؟ میں اس لالچی کے منہ پر پیسے پھینک کر تجھے ساتھ لے جاؤں گا۔۔۔۔۔ رکھی ۔۔۔۔۔۔ رکھی ۔۔۔۔۔۔ رکھی ۔۔۔۔۔۔ "

لیکن رکھی اس کے ساتھ چمٹی ہوئی روتی رہی۔ اس کا دنیا میں کوئی سہارا باقی نہ رہا تھا۔ 

"دیکھ میں تجھے کار والے صاحب سے بیاہوں گا۔ بیوقوف ایسے صاحب سے جس کا بشیر ڈرائیور ہو گا رکھی" رکھی نے ڈبڈبائی ہوئی نظریں اوپر اٹھائیں، مسکرانے کی کوشش کی لیکن دو موٹے موٹے آنسو اس کے گالوں پر آ گرے۔ 

لالو کی نظروں میں اب بھی رکھی کی شکل گھوم رہی تھی ------ اور اسے اپنی بہن کے ساتھ کیا ہوا وعدہ لکڑی کی دیوار کھولنے کی دعوت دے رہا تھا۔ بھلا وہ دیوار پار نہ جاتا تو اور کرتا بھی کیا؟ اس نے جی سے پوچھا۔ کویت والے بہت اچھے تھے۔ تنخواہ بھی دیتے تھے۔ لیکن تنخواہ میں سے دس روپے رکھی کو بھیجنے کے بعد آخر اس کے پاس بچتا ہی کیا تھا۔ وہ تو اگر پھتو کا سہارا نہ ملتا تو کراچی جیسی جگہ میں دو دن کاٹنے بھی محال ہو جاتے۔ پھتو اسے کیا ملا جیسے رکھی سے کئے ہوئے وعدے کے ایفا کا سہارا مل گیا۔ وہ ہولے ہولے رینگ رینگ کر اس دیوار کے سائے میں آ بیٹھا۔ 

سٹور کی بتی جلے جا رہی تھی۔ 

بس اس بتی کے بجھنے کی دیر تھی اور پھر راہ بالکل صاف تھی۔ اماں جی کی چارپائی تلے اور رانی بی بی کی الماری کے ساتھ جو ٹرنک تھا اس میں زرقا بی بی کا سارا جہیز پڑا ہوا تھا۔ کویت سے آیا ہوا ریشم، پشمینہ کمخواب اور زری کے سوٹ، شنیل کی قمیصیں، غرارے اور زیور ------ زیور کا تو کوئی حساب ہی نہ تھا۔ خان صاحب ہر بار کویت سے سونا لاتے تو بیسیوں چوڑیاں، نکلس اور بالیاں وغیرہ بنتیں۔ زیادہ زیور تو بنک میں محفوظ تھا لیکن لالو کو خوب علم تھا کہ پانچ سات ہزار کا زیور ابھی تک چمڑے کے سوٹ کیس میں موجود ہے۔ 

سٹور کی بتی جل رہی تھی ------ پھر دروازہ بند ہو گیا۔ 

لالو نے لکڑی کے تختوں پر تھوڑا سا دباؤ ڈالا۔ تختے لکڑی کے ڈنڈے سے علیحدہ ہو گئے اور سر نکالنے کا راستہ پیدا ہو گیا۔ لالو نے اس میں سے سر نکالا اور زنبور سے ڈھیلے ڈھالے کیل نکالنے لگا۔ پھر ڈرائنگ روم کا دروازہ کھلا ۔ گہری نیلی دھاریوں والا نائیٹ سوٹ پہنے مجو میاں باہر نکلے۔ اُن کے بال بکھرے ہوئے تھے۔ آنکھوں کے نیچے گڑھے تھے اور ان کی چال سے لگتا تھا جیسے انہوں نے کوئی نشہ کر رکھا تھا۔ چال لڑکھڑائی ہوئی تھی اور وہ بالوں میں ہاتھ پھیر رہے تھے۔ لالو نے انہیں دیکھتے ہی سر اندر کر لیا۔ اگر اس وقت مجو بھائی کو خیال ہوتا تو انہیں باورچی خانے کی دیوار میں سے ایک تختہ غائب نظر آتا لیکن وہ سیدھے غسلخانے میں گھس گئے۔ 

سٹور کا دروازہ کھلا، ورشنی کا تختہ صحن میں پڑا، زرقا بی بی سیاہ دھاریوں والی قمیص میں نمودار ہوئی۔ انہوں نے باورچی خانے کی جانب نظر کی اور پھر ادھ کُھلا پٹ چھوڑ کر اندر لیٹ گئیں۔ لالو سہم کر اور پیچھے ہو گیا۔ پھر مجو بھائی منہ دھو کر باہر نکلے اور سٹور کے ادھ کھلے دروازے کو بند کر کے ڈرائینگ روم میں چلے گئے۔ 

لالو نے کُھلے تختے میں سے اندر چہرہ نکالا۔ زنبور سے دو تختے اور ادھیڑے اور سیدھا اماں جی کے کمرے میں چلا گیا۔ اسے خوب علم تھا کہ اماں جی کے پلنگ تلے بوقت ضرورت چھپنے کی کتنی خگہ ہے۔ 

اور پھر اس کے پاس پھتو والا رومال بھی تو تھا۔ اس نے ایک بار پھر شلوار کے نیفے میں اڑسے ہوئے رومال کو ٹٹولا ------ آہستہ سے اسے نکالا اور پھر اماں جی پر جھک گیا۔
لیلی سڑک کی جانب کھلنے والی کھڑکی میں گم سم کھڑی تھی۔ 

اس نے کوئی ہزارویں مرتبہ جی میں سوچا کہ کسی طرح زرقا آپا کو منا کر لے ہی آؤں لیکن آج نجانے کیا بات تھی کہ کسی کو منانا آسان نہ تھا۔ ابھی کل اگر زرقا آپا یوں ناراض ہو جاتیں تو وہ کسی نہ کسی طرح انہیں منا ہی لاتی۔ لیکن چوبیس گھنٹوں نے اس کی انا جگا دی تھی اور چڑھے چاند کی روشنی میں بپھرنے والی سمندری موجوں کی طرح اس کا جی بے قابو ہو رہا تھا۔ لاسٹ سیٹر ڈے ------ سنڈے ۔۔۔۔۔۔ لاسٹ سیٹر ڈے ------ سنڈے ۔۔۔۔۔۔ 

شیریں کب کی سو چکی تھی۔ سمندر سے آنے والی ہوائیں پردے جھلا رہی تھیں اور لیلی کے کان کائنات کی دھڑکتی خاموشی کو غور سے سُن رہے تھے۔ 

ابھی کل شام تک وہ بالکل بچہ تھی۔ اسے کالج کی کتابیں، سہلیاں، وہاں کے مشاغل دل و جان سے عزیز تھے اور آج جیسے کالج لکڑیوں کا چھلا ہوا پھونس تھا جو فضول سمجھ کر پھینک دیا جاتا ہے۔ 

آج اسے یہ مہینے کا آخری ہفتہ پچھلے جنم کا کوئی دن لگ رہا تھا۔ 

صرف چوبیس گھنٹے میں زندگی کی تمام قدریں بدل چکی تھیں۔ 

آج اسے ایک عجیب سا واقعہ یاد آ رہا تھا۔ ان دنوں ابا جی کویت سے آئے ہوئے تھے۔ وہ سب صحن میں بیٹھے خوش گپیوں میں مشغول تھے۔ پھر فلموں کی باتیں ہونے لگیں۔ تو ابا جی بولے ------ "ارے بابا تم لوگوں نے کیا فلمیں دیکھنا ہیں، فلمیں تو نیو تھیٹرز سے بن کر آیا کرتی تھیں۔ فلمیں تو بردا اور سہگل سے بنتی تھیں۔" 

"ابا جی وہی سہگل جس کی غزلیں ریڈیو پر لگتی ہیں؟ ککو نے پوچھا تھا۔ 

ابا جی عربوں کا لمبا سا چغہ پہنے ہوئے تھے۔ کویت سے واپسی پر ایسے کئی توب ان کے ساتھ ہوتے ---- جنہیں کئی بار ان کی غیر موجودگی میں لیلی اور شیریں پہن کر ڈرامے کیا کرتی تھیں۔ کویت سے صرف روپیہ، ریشمی کپٹر اور سونا ہی نہیں آتا تھا، وہاں سے عرب تہذیب کے کچھ ایسے جزو بھی ان کے فلیٹ میں آ گئے تھے جن کے بغیر اب اس گھر کا ماحول مکمل نہ تھا۔ چوغے کو ٹانگوں پر ٹھیک کرتے ہوئے ابا جی نے کہا ------ "تم سہگل کو بطور گلوکار جانتی ہو۔ اور ہم اسے ایک عظیم ایکٹر کی حثییت سے جانتے ہیں۔ اگر تم نے اس کا فلم دیوداس دیکھا ہوتا تو ۔۔۔۔۔۔ "

لیلی ان دنوں فلمی رسالے بہت پڑھتی تھی فوراً بول اٹھی ------ "اباجی اسی نام کا ایک فلم آج کل ہندوستان میں بن رہا ہے ----- اور اس میں دلیپ کمار ہے ابا جی دلیب کمار !" 

"ارے بابا اب کیا دیوداس بنے گا ------! وہ فلم ایک بار بن گیا تھا غلطی سے کہیں "

پھر اسی رات جب کھانا کھانے کے بعد اباجی اپنے بستر پر لیٹ گئے تہ لیلی نے ان سے دیوداس کی کہانی سُنی ------ کہانی سننے کے بعد اس پر ذرا سا بھی اثر نہ ہوا تھا۔ اور سہ کتنی ہی دیر بیٹھی سوچتی رہی تھی کہ آخر من کا میت جب نہیں آتا تو ایسی چنتا کیوں لگ جاتی ہے۔ انسان زندگی سے اتنا بے پرواہ کیوں ہو جاتا ہے کی اسے ٹھیک طور سے سیڑھیاں بھی نظر نہیں آتیں اور وہ لڑھکتا ہوا یوں گرتا ہے کہ پھر اٹھنے کی سکت باقی نہیں رہتی۔ 

لیکن آج رہ رہ کر اس کی نظروں کے سامنے دیوداس کی اس محبوبہ کا نقشہ آ رہا تھا جو تھال میں پھل پھول لیئے پوجا کو جاتی ہو گی ------ جس کے من کا میت جب نہ آیا تو اس نے واویلا مچایا نہ شور کیا بلکہ سونی راہوں پر آخری نظر ڈال کر سسرال رخصت ہو گئی۔ زندگی کے بھرپور تقاضوں کو پورا کرتی رہی۔ اپنے شوہر کے جوان سال بیٹے کی ماں بنی اور کچھ نہ بولی ------ 

لیکن ایک دن جب من کا میت نشے میں مست بیل گاڑی موڑ کر اس کے دوار آیا۔ وہ اپنے دیوداس کو ملنے چلی لیکن محبت نے اس کی آنکھیں دھندلا دیں اور وہ سیڑھیوں سے یوں لڑھکی کہ اس کا جسم تو من کے میت کا استقبال نہ کر سکا لیکن اس کی روح چتا کی آگ میں پہنچ کر جلائی گئی اور وہاں پہنچ گئی جہاں محبت پر خاموشی کا پہرہ نہ تھا۔ جہاں من کے میت کے بچھڑنے کا خوف نہیں تھا ------ جہاں انتظار کی گھڑیاں نہیں تھیں۔ 

لیلی نے نگاہیں اندھیرے میں لپٹی ہوئی سڑک پر ڈالیں۔ ابھی یہاں سے اس کے من کا میت آ ہی تو جائے گا۔ کچھ ہی دور بندر روڈ کی کچھ بتیاں اب بھی جگمگا رہی تھیں۔ وہاں سے دبا دبا شور یہاں تک پہنچ رہا تھا۔ لیکن لیلی کا اس گہما گہمی سے کچھ تعلق نہ تھا۔ وہ سوچ رہی تھی کہ آج سے پہلے مجھے اس تنہائی کا احساس کیوں نہ تھا؟ آج سے پہلے میں نے کسی من کے میت کی چاہ کیوں نہ کی تھی۔ آج سے پہلے مجھے زرقا آپا کی خوش بختی پر رشک کیوں نہ آیا تھا؟ ایک دن ------ محض چوبیس گھنٹوں نے اسے اس کے کھوکھلے وجود، بے معنی اندازِ زیست اور غلط نظریوں کا احساس دلا دیا تھا۔ 

لیلی کے سر میں شدید درد ہو رہا تھا۔ شام سے وہ ایک اضطراب بھری کیفیت میں جیئے جا رہی تھی۔ شام کو سینما گھر میں اس نے دو گولیاں اسپرو کی نگلی تھیں لیکن کچھ بھی افاقہ نہ ہوا تھا۔ پھر اس نے ذہن پر زور ڈال کر سوچا کی آخر میں نے وہ باقی کی گولیاں کہاں رکھی تھیں؟ اور جب اسے یاد آ گیا تو وہ پردہ اٹھا کر اماں جی کے کمرے میں گئی تھی۔ 

مجو بھائی گردن جھکائے کمرے سے باہر نکل رہے تھے۔ 

لیلی دبے پاؤں واپس لوٹ آئی اور پھر کھڑکی کے سامنے جا کر کھڑی ہو گئی۔ 

تھوڑی دیر بعد ڈرائینگ روم میں کھلبلی مچ گئی۔ چیزوں کے گرنے پڑنے کی آواز آئی۔ کتابیں پٹاخ پٹاخ گریں اور پھر سوٹ کیس بند کرنے کی ہلکی سے آواز آئی۔ لیلی کا دل زور زور سے بجنے لگا۔ 

یہ ساتھ والے کمرے میں کیا ہو رہا ہے اس نے سوچا۔ 

اگر یہ آج کا دن نہ ہوتا تو شاید وہ دندناتی ہوئی مجو بھائی کے کمرے میں چلی جاتی۔ لیکن اب وہ بڑی لڑکی ہو گئی تھی۔ اب یوں دلیرانہ کسی کے کمرے میں جانا اس کے لیئے ممکن نہ رہا تھا۔ 

معاً اس کی نظر نیچے سڑک پر جانے والے پر پڑی۔ 

جانے والے نے کمر پر ایک اٹیچی کیس اٹھا رکھا تھا، بغل میں ایک گٹھڑی تھی اور اس نے شلوار قمیص پہن رکھی تھی۔ اس کا قد مجو بھائی جتنا تھا اور چال بالکل ویسی تھی۔ وہ اسی بلڈنگ میں سے نکل کر کہیں جا رہا تھا۔ لیلی کا دل دھک سے رہ گیا۔ 

اس نے آہستہ سے ڈرائینگ روم کا دروازہ کھولا ------ 
مجو بھائی جا چکے تھے اور سارے میں ویرانی اور خاموشی چھائی ہوئی تھی۔ اُس کے اپنے ایک ہاتھ میں گرم ہاتھ کا لمس سنسنانے لگا۔ 

لیلی اپنے کمرے میں واپس آ گئی اور چپ چاپ بستر پر لیٹ گئی۔
صبح جب زرقا کی آنکھ کھلی تو گھر میں کہرام مچا ہوا تھا۔ 

اور کوئی زور زور سے اس کا دروازہ کھٹکھٹا رہا تھا۔ رات کو دیر تک روتے رہنے کے باعث اس کی آنکھیں سوجی ہوئی تھیں اور سر میں شدید درد تھا۔ اُس کا بند بند دکھ رہا تھا اور حلق میں عجیب قسم کی کڑواہٹ تھی۔ 

اس نے اپنی لٹکی ہوئی چوٹی کو ہاتھ سے تکیئے پر کھینچتے ہوئے آہستہ سے کہا ------ "توبہ صبح ہی صبح کیا ہو گیا شیریں آہستہ بولو خدا کے لیئے آہستہ۔" 

شیریں نے اس کے دروازے کے ساتھ منہ لگا کر آواز دی ------ "آپا ------ زرقا آپا رات چوری ہو گئی ۔۔۔۔۔۔ دروازہ کھولیئے جلدی" 

دوپٹہ اوڑھے بغیر زرقا نے پٹاخ سے دروازہ کھول دیا۔ ککو، رانی، اماں جی اور لیلی سب صحن میں جمع تھیں۔ سفید بڑا ٹرنک برآمدے میں پڑا تھا اور ایک چادر اور چند ربن فرش پر دھرے تھے۔ سب کے چہروں پر ہوائیاں اڑ رہی تھیں۔ اماں جی کے پاس ہی ان کی عزیز سہیلی بڑا لمبا سا چہرہ بنائے کھڑی تھی۔ 

زرقا کو دیکھتے ہی اماں چلائیں ------ "دیکھا تم نے اس مجو حرامزادے کے کرتوت ------ "

"کیا ہوا اماں ؟" وہ دل پر ہاتھ رکھ پر آگے بڑھی۔ 

ککو نے جلدی سے کہا ------ "آپا ۔۔۔۔۔۔ آپا مجو بھائی آپ کا سارا جہیز چُرا لے گئے۔" 

"کون کہتا ہے؟" زرقا نے بپھر کر پوچھا۔ 

"اس کے کرتوت کہتے ہیں۔ اور کون کہے گا ! بھلا راتوں رات کہاں غائب ہو گیا حرامزادہ" 

"اماں ------" زرقا نے رات کی تفصیلات بیان کرنے کے لیئے منہ کھولا۔ 

"رہنے دو "------ اماں کڑک کر بولیں "دونگری صاحب کے گھر جا کر حبیب کو فون کرو۔" 

"مجو ایسا نہیں کر سکتے اماں ------ مجو ۔۔۔۔۔۔ "

"خاموش رہو آئی بڑی مجو کی طرفدار ------ دیکھئے بہن رات میری آنکھ پل بھر کے لیئے کھلی تو میں نے دیکھا تھا ------ مجھے خیال ہوا شاید اسپرو کی گولی لینے آیا ہے ------ لیکن مجھے کیا معلوم تھا کہ کمبخت زرقا کے جہیز پر ہاتھ صاف کرنے آیا ہے ------ بدمعاش، شہدا ------ "

لیکن جہیز تو اُسے ہی ملتا ------ اگر آپ ۔۔۔۔۔۔ "امی کی سہیلی رک رک کر بولی۔ 

"بس جی اس سے اتنی دیر بھی برداشت نہ ہو سکی ------ ارے شیریں تُو وہاں کیا کھڑی ہے فون کیا حبیب کو ! ------ "

"ہاں اماں جی کر آئی ہوں، وہ آتے ہی ہوں گے اب ------ "

پھر اماں جی اپنی سہیلی کو اپنی تمام نیکیاں اور بہن کی ساری غریبی کا کچا چٹھہ سنانے بیٹھ گئیں۔ ککو اور رانی خالی ٹرنک کو بار بار کھولتیں اور ربن جھاڑ کر واپس ڈال دیتیں۔ ویسے اس چوری نے اتنی مسرت تو بخش دی تھی کہ آج سکول جانا موقوف ہو گیا تھا۔ 

زرقا ہولے ہولے ڈرائینگ روم کی طرف بڑھ گئی۔ 

ابھی کل زندگی کتنی پُر بہار تھی۔ اس کے چھوٹے اٹیچی میں مجو کے خط تھے۔ اس کے دل میں یادوں کے خزینے تھے اور اب یہ سارے خط، یہ تمام یادیں ایک دم ملوث ہو کر سخت گھناؤنی ہو گئی تھیں۔ اس کی نظروں میں وہ شعبدہ باز مجو گھوم رہا تھا جو ساحل کنارے تاش کا پتہ غائب کر رہا تھا ------ اس کے ہاتھوں میں تاش کے پتوں کی چلت پھرت اتنی تیز تھی کو یوں لگتا تھا جیسے وہ ازل کا رہزن ہے۔ ------ تب زرقا کو خیال آیا تھا کہ مجو تاش کے پتے کی طرح میرا دل غائب کر کے لے گیا اور اب ------ اب وہ سوچ رہی تھی مجو؟ ۔۔۔۔۔۔ 

مجو کیا صندوقوں میں سے چیزیں بھی غائب کر سکتا ہے ۔۔۔۔۔۔ کیا مجو ۔۔۔۔۔۔ کیا مجو ۔۔۔۔۔۔ لیکن اس کا دل دھڑک دھڑک کر کہہ رہا تھا مجو ایسے نہیں کر سکتا ------ مجو یوں نہیں کر سکتا ------ مجو دیوتا نہ ہو لیکن مجو انسان تو ہے ------ اور انسان اتنے رذیل نہیں ہوتے ------ 

جب وہ فلیٹ کی سیڑھیاں اترنے والی تھی تو لیلی دروازہ کھول کر اس کے مقابل آ گئی۔ لیلی کی آنکھوں میں تازہ آنسوؤں کی چمک تھی۔ اس نے اہستہ سے کہا ۔ 

"آپا ------ کہاں چلی ہو؟" 

"نیچے ------ "

"کیوں آپا ؟ ------ "لیلی نے پوچھا 

پھر اس کی نظریں تنگ ہو گئیں۔ اُس نے زرقا کے کان پر سے بال اٹھائے اور آنکھیں سکوڑ کر بولی ------ "آپا رات مجو بھائی سٹور میں گئے تھے کیا ؟" 

زرقا نے نگاہیں جھکا کر بمشکل تمام کہا ------ "ہاں ------ "

لیلی لب بیھنچ کر جیسے اپنے آپ سے بولی ------ "اب مجھے یقین ہو گیا ہے ------ اب مجھے یقین ہو گیا ہے ۔" 

"کس بات کا یقین لیلی؟" زرقا نے پوچھا۔ 

"آپ کا ٹاپس کہاں ہے بائیں کان کا ------ ؟" 

زرقا نے لمحہ بھر کو اپنے آپ کو جھٹلانا چاہا جیسے ٹاپس اپنی جگہ موجود ہو! لیکن پھر اس نے آہستہ سے ہاتھ اٹھایا اور خالی کان کی لَو کو چھو کر گرا دیا۔ 

لیلی بولی ------ "رات جب مجو بھائی اماں کے کمرے سے نکلے ہیں، میں بھی وہاں گئی تھی۔ مجھے اسپرو کی ضرورت تھی ------ لیکن انہیں جاتا دیکھ کر میں لوٹ آئی پھر میں کھڑکی میں جا کھڑی ہوئی آپا ------ اور میں نے مجو بھائی کو فلیٹ سے اترتے دیکھا۔ ان کی پیٹھ پر ایک اٹیچی کیس اور بغل میں کوئی گٹھڑی سی تھی ------ اب میں چپ نہ رہوں گی ۔۔۔۔۔۔ اب میں چپ نہ رہوں گی ------ آپا میں مجو بھائی کو دیوتا سمجھتی تھی، وہ تو انسان بھی نہ نکلے ------ "

پھر پٹاخ سے دروازہ اپنے پیچھے بند کرتی لیلی اندر چلی گئی۔ 

زرقا ہولے ہولے سیڑھیاں اترنے لگی۔ اس کا ایک ایک پاؤں زنجیروں سے بندھا تھا اور کمر کی جانب سے اسے کوئی گھسیٹ رہا تھا۔ 

اس کی نظروں میں سمندر کی بڑھتی سمٹتی شور مچاتی لہریں تھیں۔ پاؤں ابرق الود ریت کا بھربھرا پن محسوس کر رہے تھے اور مجو اس سے کان کا ٹاپس مانگ رہا تھا ------ اب بھی اس کے کانوں میں مجو کی آواز صاف آ رہی تھی ------ 

"زرقا بیگم تمہاری مجبوری میری مجبوری ہے ورنہ جو چیز مجھے اچھی لگتی ہے وہ میں یوں اُڑا لیا کرتا ہوں ------ “
حبیب اسے سیڑھیوں میں ملا اور چھوٹتے ہی بولا ------ "کمال ہے پروفیسر صاحب ۔۔۔۔۔۔ بھی ایسے ہو سکتے تھے ------" 

زرقا کے پاؤں سیڑھیوں پر جم گئے۔ اس نے سہارے کے لیئے ایک ہاتھ ریلنگ پر رکھ کر پوچھا۔ 

"میرزا صاحب آپ مجھ سے شادی کرنا چاہتے ہیں؟" 

حبیب میرزا نے بوکھلا کر کہا ------ "ہاں ------ زرقا ۔۔۔۔۔۔ کیوں نہیں ------ دل و جان سے ! "

"تو پھر آپ کو میری ایک شرط ماننا ہو گی ------ "

"کہیئے ------ جو شرط بھی ہو گی میں سر کے بل پوری کروں گا ------ فرمائیے "

زرقا نے آنکھوں میں آئے ہوئے آنسوؤں کو چھپانے کی خاطر منہ پرے کر لیا اور بمشکل بولی ------ "اماں آپ کو تھانے میں رپورٹ لکھوانے بھیجیں گی ------ اور ۔۔۔۔۔۔ اور آپ وہ رپورٹ نہیں لکھوائیں گے "

زرقا کی آنکھوں میں آنسو پھیل گئے۔ 

"ضرور ضرور ------ میں وعدہ کرتا ہوں۔ یہ تو میرے اپنے بس کی بات ہے" وہ چٹکی بجا کر بچوں کی سی تازگی سے اوپر چڑھ گیا۔ 

لیکن یہ چٹکی زرقا کے کان کے پاس بجی اور اس نے اس کا ٹاپس اتار لیا ------ پھر کان تلے ایک ٹھنڈا بوسہ دہکنے لگا۔ زرقا کے آنسو رخساروں پر بہہ رہے تھے۔ وہ ریلنگ کا سہارا لیئے کھڑی تھی۔ شاید اُسے کسی انسان سے کبھی بھی محبت نہ ہو سکتی تھی۔ 

جب تک مجو دیوتا رہا اس کے من کے سنگھاسن پر برا جمان رہا۔ 

اور اب ذلت کی گہرائیوں میں اُتر کر وہ اس کے پیروں سے چمٹا ہوا تھا۔ اُس کے آنسوؤں پر حکمرانی کر رہا تھا۔ اور گلے کے قریب ایک رگ تھی کہ دھڑکتی چلی جا رہی تھی۔ مینا پر شہد کی دھار ٹپک رہی تھی۔
ٹرین حیدرآباد سٹیشن پر رُکی ہوئی تھی۔ مجو کی سیٹ پر ایک پرانا اٹیچی کیس اور ایک چھوٹی سی گٹھڑی تھی جس میں ریت میں سنے ہوئے اس کے کپڑے تھے۔ اس کا سارا وجود جیسے چوری ہو گیا تھا۔ صرف انور کے دیئے ہوئے پچاس روپئے جیب میں تھے۔ وہ رات کو جب چپکے سے فلیٹ سے نکلا تو سوچ رہا تھا کہ جو لڑکی ایک بوسے کی متحمل نہیں ہو سکتی وہ شادی جیسے رگڑ کھانے، الٹا لٹکانے، آزمانے اور آزمائے جانے والے رشتے کی متحمل کیسے ہو گی؟ اس نے پانچ سال کے بعد یہی سوچا کہ ایسی نازک لڑکی پر مزید اپنی محبت کا بوجھ ڈالنا ظلم ہو گا۔ اسی فیصلے پر پہنچ کر اس نے اپنا مختصر سامان اٹھایا۔ 

اور جس وقت وہ کمرے سے نکلا اسی وقت لالو نے ماں جی کے تخت پوش کے نیچے سے سفید کویتی بکس یوں نکالا کہ اماں جی کو آواز تک نہ آئی۔ 

مجو نے چہرہ نکال کر باہر دیکھا۔ سامنے رنگین مٹی کا نازک صراحیوں والا اپنا سارا مال پونچھ پونچھ کر لگا رہا تھا۔ ابھی کل کی بات تھی یہاں دو امریکن عورتیں ان صراحیوں کا سودا کر رہی تھیں۔ ان کے لکیر دار فراک گھٹنوں سے نیچے تنگ اور بغلوں تلے بہت زیادہ کھلے تھے۔ 

آج مجو نے پیٹ پھر کر چائے پی رکھی تھی۔ اور اسے حلوہ پوری والے سے ذرا بھی دلچسپی نہ تھی۔ وہ ٹرین سے اترا اور ایک نازک سی صراحی خرید لی۔ اس کے کولہے، گردن اور بند بند منہ اُسے پرسوں بھی بہت پسند آیا تھا۔ لیکن پرسوں کی پسند اور آج کی پسند میں بڑا فرق تھا۔ آج اس نے چپکے سے یہ صراحی خرید لی تھی۔ 

اور جب ٹرین سٹیشن چھوڑ کر آگے بڑھی اور بنجر زمین، بجلی کے کھمبے، دھونسی ہوئی جھاڑیاں پیچھے کی طرف بھاگنے لگیں تو وہ کھڑکی میں گیا اور آہستہ سے کوری صراحی ہاتھ سے چھوڑ دی۔ 

ٹرین کے شور میں صراحی کے ٹوٹنے کی رتی بھر آواز نہ آئی۔

مزاح

باتیں خواتین کی

آسیہ پروین

 نہ جانے کس نے یہ مشہور کر رکھا ہے کہ عورتیں بہت بولتی ہیں ۔ان کا بولنا سبھی کو 
کھلتا ہے ۔کل یہی بات بھائی جان نے بھابی سے کہہ دی تو ان کو بہت برا لگا اور ان
سے بات بند کردی  ۔اب بیچارے پریشان ہیں کہ بھابی ان سے بات ہی نہیں کر رہی 
ہیں ۔اب تو عورتوں کے زیادہ بولنے کو مذاق کا موضوع بنا لیا گیا ہے،اور دیکھتے ہی 
دیکھتے سینکڑوں لطیفے گھڑ لئے گئے۔ یوں کہا جاتا ہے کہ کہیں آٹھ دس عورتیں 
جمع ہیں، اور وہ بالکل خاموش بیٹھی ہیں تویہ دنیا کا سب سے بڑا جھوٹ ہے۔ خواتین 
اس جھوٹ کو سچ مانیں یا نہ مانیں حقیقت تو یہ ہے کہ مردوں کی طرف سے چلائے 
گئے اس جھوٹ کو جھوٹ ثابت کرنے کے لئے کبھی چند عورتوں کو سر جوڑ کر بیٹھنے 
کی توفیق نہیں ہوئی ۔ اگر ایسا کوئی موقع ہاتھ آیابھی تو اسے سنہری موقع سمجھ کر 
اسی بیان کی تصدیق کر ڈالی ۔ اسی لئے تو اردو کے شاعر دلاور فگار نے لکھا ہے   ؂  

بہ آوازِ شور و شغب بولتی ہیں
بہ اندازِ غیض و غضب بولتی ہیں
ہیں بولتی ہیں تو کب بولتی ہیں
یہ جب بولتی ہیں تو سب بولتی ہیں 

کسی شاعر نے کہا ہے : 
 بوئے گل ٹھہری نہ بلبل کی زباں ٹھہری  ہے 
بعض لوگ بلبل کو مذکّر مانتے ہیں تو بعض مونّث ۔بلبل کو مونّث ماننے والے شاید 
یہ سوچتے ہیں کہ جس مخلوق کی زبا ن نہ رکتی ہو وہ مذکّر کیسے ہوسکتا ہے ؟ 
مونّث ہی ہے۔ ایک صاحب دنیا کا سب سے مشہورآبشار نیاگرادیکھنے گئے ۔ وہاں 
عورتوں کا ایک گروپ نظر آیا۔ عورتوں کے اس مجمع کو دم بخود دیکھ کر وہ صاحب 
آبشار کی طاقت کے قائل ہوگئے۔ کہنے لگے ’جو آبشار عورتوں کے اتنے بڑے مجمع 
کو دو منٹ تک خاموش رہنے پر مجبور کر سکتا ہے، بھلا اس کی طاقت سے کون انکار 
کرے گا؟‘
ہمارے سماج میں بہت سی باتیں فرض کر لی جاتی ہیں اور پھر اسی لکیر کو پیٹا جاتا 
ہے ۔ عورتو ں کا باتونی ہونا بھی ان میں سے ایک ہے ۔ سوال یہ کہ جب چند مرد ایک 
جگہ جمع ہوتے ہیں تو وہ کیا کرتے ہیں ؟ ظاہر ہے وہ بھی باتیں ہی تو کرتے ہیں۔ مانا 
کہ عورتوں کی طرح زیادہ دیر تک نہ سہی ۔ بہر حال دونوں میں کچھ فرق تو ہونا ہی چا 
ہئے۔ سچ یہی ہے کہ باتوں کے معاملہ میں عورتیں خاصی بدنام ہیں ۔
ہم آہ بھی کرتے ہیں تو ہو جاتے ہیں بدنام 
وہ قتل بھی کرتے ہیں تو چرچا نہیں ہوتا 
در اصل اس سماج میں جہاں مردوں کو برتری حاصل ہے عورتوں کو بدنام کرنے میں 
کوئی کسر نہیں چھوڑی گئی ۔ ہوتا یہی ہے کہ ایک گروہ دوسرے کو بدنام کرنے کے 
لئے کچھ شوشے چھوڑ دیتا ہے ۔ مثال کے طور پر سرداروں اور پٹھانوں کی بیوقوفی کے 
لطیفے اور آئرش اور یہودیوں کی کنجوسی کے لطیفے انھیں بدنام کرنے کی غرض سے 
گھڑے گئے ہیں۔  شیکسپیر کے مشہور کردار شائیلاک کے بارے میں کہا جاتا ہے 
کہ یہ کردارعیسائی ڈرامہ نگار کی یہودیوں کے خلاف عصبیت کا نتیجہ تھا ۔
اسی ترکیب سے ایک تیر سے دو شکار ہوجا تے ہیں ۔یعنی مدِّ مقابل کو لوگوں کی نظر 
میں گرا کر خود نیک نام بنے رہیں ۔ ایک مرتبہ ایک شخص نے کسی بزرگ کے بارے 
میں سنا تھا کہ وہ بڑے کراماتی ہیں ۔ اپنے مجاہدوں اور ریاض سے شیر جیسے 
خونخوار جانور کو بھی قابو میں کر رکھا ہے ۔اسکے پیٹھ پر بیٹھ کر سفر کرتے ہیں ۔ وہ 
صاحب ان بزرگ سے ملنے کے لئے گئے۔ ان کے گھر پہنچے تو ان کی بیوی کی لڑنے 
جھگڑنے کی آواز سنائی دی ، اس اﷲکی بندی نے ان کے ساتھ بھی کچھ اچھّا سلوک 
نہیں کیا ۔ وہ لوٹ آئے۔ چند دنوں بعد جب ان بزرگ سے ملاقات ہوئی تو پوچھا۔ ’آپ 
اپنے گھر میں اپنی بیوی کو قابو میں نہیں رکھ سکے ، پھر اس جانور کو کیسے زیر کر 
لیا؟ ‘
بزرگ نے جواب دیا :’اس عورت کی زبان درازی کو برداشت کرنیکی وجہ سے خدا نے 
مجھ میں شیر جیسے جانور کو قابو میں کرنے کی طاقت عطا کردی‘ ۔ 
کہا جاتا ہے کہ عورت کی زبان سب سے زیادہ استعمال ہوتی ہے اور۔ مرد کے کان۔اور 
وہ بھی جہاں وہ کام کرتا ہے اور گھر میں صرف اپنی صفائی پیش کرنے کے لئے ۔ 
     چلئے  میں بھی اب اپنی ان بے لگام باتوں کو روک دیتی ہوں۔ کہیں آپ 
یہ نہ بڑ بڑانے لگیں : ’یقیناً،لکھنے والی بھی کوئی عورت ہی ہے جو اتنا بول رہی ہے‘
مطالعہ کتاب
’طلائی کان کے مالک۔‘۔۔ساحر شیوی 

فرزانہ خان نیناؔں 
 
شاعری ہے میری دولت بے حساب 
اک طلائی کان ہے میری غزل 
اس قدر ہنر مندی سے یہ شعر کہا گیا ہے کہ کہنے والے کے جوہری ہونے کا کوئی شبہ باقی نہیں رہتا، ایسا جوہری جس کے ہاتھ لگی ہوئی سونے کی کان سنہرے جڑاؤ زیورات کے لئے مواد اگلتی رہتی ہے، وہ حمد ہو یا نعت ،غزل ہو یا نظم،گیت ہو یا دوہا، قطعات ہوں یا رباعیات، کہہ مکرنیاں ہوں یا تکونیاں جدھر دیکھئے نوادرات کا ڈھیر جھلمل جھمل کر رہا ہے،اپنے تجربے اپنے مشاہدے بیش بہا الفاظ کی مالا میں پروکرخوبصورتی سے پیش کرنے والے ’ساحر شیوی‘ کی مادری زبان اردو نہیں لیکن اردو کی محبت میں سرشار اس زبان کے فروغ کے لیئے مسلسل جدوجہد کر رہے ہیں،ساحر شیوی کے نظریات پر اردو کی محبت کا رنگ خوب جما ہوا ہے۔۔۔ 
خدمتِ اردو ہمارا شوق ہے  
بانٹنا خوشبو ہمارا شوق ہے 
عشقِ اردو کی راہ میں ساحر 
کتنے ذرے مَہِ منیر ہوئے 
کونے کونے میں عام کردیں گے 
ملکِ اردو کے ہم سفیر ہوئے 
جب بھی جاتا ہوں باغِ اردو میں  
پھول کی طرح میں نکھرتا ہوں 
مانو کہ نہ مانو اسے تم رفعتِ ہستی  
انگلینڈ میں اردو کی ضیا بانٹ رہا ہوں 
اردو کے آسمان پہ جب بھی اڑان کی 
ہم بھی ستارے توڑ کے لائے ہیں صاحبو 
وہ جہاں بھی گیا اردو کے ہی گن گاتا ہے  
یہ سمجھ میں نہیں آتا ہے وہ کتنا پاگل 
سازش کرے کوئی اگر اردو کے خلاف 
جان اس کی بنا سوچے میں لے سکتا ہوں 
اردو ہے کائنات تو ہے شاعری حیات 
شفاف آئینے کی طرح ہیں مرے صفات 
اسی حوالے سے زندہ ہوں آج بھی ساحر 
جہانِ اردو میں تھوڑی سی میری عزت ہے 
شاعری کی گوناگوں اصناف پر طبع آزمائی کے بعد عبور کے ساتھ اپنا ہنر پیش کرنے والے استاد ساحر شیوی نے مجھ جیسی طفلِ مکتب کو اس قابل سمجھا کہ ان کی شاعری کے بارے اظہار خیال کروں تومیں نے اپنے دوپٹے کی وہ چھوٹی چھوٹی گانٹھیں کھولنا شروع کیں جن میں میرے خیال کی کوئی نہ کوئی چمکتی شعاع بندھی ہوئی تھی مگر روشنی کے اس مینار کے آگے یہ ننھی ننھی کرنیں ماند ہوکر مجھے اپنی کم مائیگی کا احسا س دلا رہی ہیں،الفاظ کے چہروں پہ ایک تحیر ہے اور میں ان سے خائف ہوں۔۔۔ 
خوشبو ہے مرے دم سے گلستانِ سخن میں  
آؤ تو سہی دیکھ لو کیا بانٹ رہا ہوں 
 آگ کو گلزار بنانے والے، کلاسیکل انداز کے ساتھ زبان و فن پرگرفت رکھنے والے ساحر شیوی جو اس کوہ طور تک پہنچتے پہنچتے نجانے کتنے دیوں سے لڑے ہوں گے،کتنے ہی سایوں کا مقابلہ کیا ہوگا،جھپٹتی بجلیوں کو جُل دیا ہوگا،ان کے سفر کی صعوبتیں ، آہٹوں اور صداؤں کے منظر دکھاتی ہیں۔۔۔ 
کس قدر کرب سے جی سوکھ گیا ہے ساحر 
کاٹ کر دیکھو بدن خون نکلتا ہی نہیں 
اپنی اپنی فطرت کے مطابق ہر انسان ایک رائے ایک نظریئے کا حامل ہوتا ہے ماضی، حال و مسقبل انہیں نظریات کے تحت ترتیب پاتے ہیں،تمناؤں کے بدن تشکیل ہوتے ہیں،ہواؤں میں لکھی تحریروں کا وجود بنتا ہے،بدلتی رتوں کے تجربے سبق سکھاتے ہیں،قدموں کے نشاں پیکر خاکی میں ڈھلتے ہیں،جرأت و عزم کی صدائیں سنی جاتی ہیں،سرابوں میں الجھتی آنکھوں کو بینائیاں ملتی ہیں تو یہ موجِ آب کھلکھلا کے تنبیہہ کرتی ہے کہ۔۔۔ 
خودی نہ بیچ کہ پھر یہ کبھی ملے نہ ملے  
بجھے چراغ تو پھر روشنی ملے نہ ملے 
طوفان آتے جاتے ہیں بحرِ حیات میں  
ہے ناؤ کو بھنور میں کناروں کی بھی غرض 
کچھ دوستوں کی تلخیاں کچھ حسرتوں کے غم 
ہے سوگوار دل کو نظاروں کی بھی غرض 
جلتے سورج کی تمازت جہاں بادل جیسی تھی ،جن کھیتوں کا سبز ہ روح میں ٹھنڈک بھرتاتھا، جس گلاب مٹی پہ بسنے والے پیار کے پیکرموجود تھے وہاں سے دوراُس نگرمیں ہجرت کرنا ، جہاں جذبوںکی گرمجوشی برف وادی کی طرح منجمد ہوجاتی ہے تو یادوں میں ڈوبا دل، بول پڑتا ہے۔۔۔ 
ہوئی ہے جیسی بسر کینیا میں اے ساحر  
اب انگلینڈ میں وہ زندگی ملے نہ ملے 
آج بھی یاد مجھے آتی ہے نیروبی کی 
چھوڑ آیا ہوں جہاں پیار کی دولت یارو 
گو دیارِ غیر میں رہتا ہوں میں 
روحِ ہندوستان ہے میری غزل 
پچھلی یادوں نے تعاقب کیا اکثر میرا 
چھوڑ کر پیار کا گھر بارِ ندامت ہے مجھے
اپنی تہذیب وثقافت، معاشرت، بود وباش، اردو زبان کی محبت میں عشق کے مقام پر پہنچے ہوئے ساحر شیوی شبنمی یادوں کی پھوار میں جاگتی آنکھوں کے خوابوں کی تعبیریں لکھتے رہتے ہیں تاکہ رکنے والی سانسوں کو تازہ ہوا میسر آجائے۔۔۔ 
غم کدے میں سانس جب رکنے لگے  
روزنوں میں چھن کے آتی ہے ہوا 
دکھ کا سورج سر پہ آجاتا ہے جب   
اس کے شعلوں سے بچاتی ہے ہوا 
ابنِ آدم نے جب اپنے تجربوں کو دوسروں تک پہنچانا چاہا تو کوزے میں دریا کو بند کرنے کے لئے محاوراتی زبان نے بھی جنم لیا ،تاریخ کے حوالے بھی قائم ہوئے،تشبیہات و استعاروں نے بول چال کو نیا رنگ بھی دیا ،تاکہ آپ کی بات بھی پہنچے اور منظر بھی جاگے، ملاحظہ کیجئے ساحر شیوی کے مناظر کہاوتوں کے روپ میں۔۔۔ 
مرے مہماں کو خبر تھی شاید 
اک نوالہ بھی مرے گھر میں نہ تھا 
جن کو ہوتا ہے ڈوبنے کا ڈر  
وہ سمندر میں کیوں اترتے ہیں  
ملتی رہتی ہے پاپیوں کو سزا  
جیسا کرتے ہیں ویسا بھرتے ہیں 
عجیب شخص ہے دل میں غبار رکھتا ہے  
کہ پھول ہاتھ میں پہلو میں خار رکھتا ہے 
ساحر ہے یقیں مجھ کو کہ جیت اپنی ہی ہوگی  
پانی کی طرح پیسا بہانے میں لگا ہوں 
میں نے سنا ہے ہوتے ہیں دیوار کے بھی کان  
مشکل میں اب زباں ہے ذرا جاگتے رہو 
میں ساحر شیوی کی بابت کیا لکھوں جن کے پاس ایک سونے کا دل ہے ،جو اس دشت میں فرات جیسے ہیں، جن کے اصول اک نکتۂ ذات نہیں بلکہ آسمان کی وسعت جیسے ہیں،یہ اپنے مفاد کے لیئے چہرے نہیں بدل سکتے جو آج کے دور میں ایک چھوت کی بیماری کی طرح سب کو لاحق ہے، یہ تو وہ دور ہے جہاں دل کی آواز دبادی دی جاتی ہے، ضمیر کی کونپل سر اٹھاتے ہی کچل دی جاتی ہے، جہاں رکھ رکھاؤکو ملحوظِ خاطر رکھنا، مہذب ہونا اور شائستگی کو چھونا ممنوع نظر آتا ہے، معمولی باتوں کو نظر انداز کرنے کا ظرف کب کا ٹوٹ چکا،معصومیت اور بھولپن کو عیاری اور مکاری کا روپ دے دیا گیا ہے اور ہم سے نادان ارمانوںکے ریشم میں الجھے بدگمانیوں کی گتھیاں سلجھاتے رہ جاتے ہیں۔۔۔ 
زباں اک بار جب دے دی ہے ساحر  
تو پھر اس سے مکرنا بزدلی ہے 
ہمارے درمیاں گو اختلاف لاکھ رہے  
تم گھر میں آئے ہو میرے میں مان دے دوں گا 
ساحر شیوی جو مظلوموں اور محکوموں کی زباں ہیں تو حاکموں کی ترنگ اور حکمرانی کو بھی زیرِ غور لاتے ہیں ، جو اندھے سفر پہ جانے والوں کی پرواز وںکے انجام پر کڑھتے ہیں،نہ ان کو چالاکی آتی ہے نہ یہ کشکول لے کر کسی در پہ جا سکتے ہیں،کتابوں میں کالموں میں بہت بڑے بڑے بلند وبانگ دعوے کر کے منہ چھپانے والوں کی قطار میں شامل نہیں ہوسکتے، حق پرستوں کو کوئی خوف و ڈر نہیں ہوتا، ان کے آنگن میں چاندنی بھی پوری آب و تاب سے اترتی ہے تو سورج بھی شدت سے نکلتا ہے ،یہ تو نانصافی کو مٹانے کی فکروں میں مبتلا، تدبیریں سوچتے ہیں۔۔۔  
کس کے نرغے میں ہے خدا جانے  
اس گلی کا ہر اک مکاں چپ ہے 
اونچی پرواز کی خواہش میں سنبھلتا ہی نہیں  
اپنے پیروں سے کوئی شہر میں چلتا ہی نہیں 
جو سایہ دار اور ثمر دار بھی نہیں 
گلشن میں ایسے پیڑ اگانے سے فائدہ 
آنکھوں کی بھی زباں سے حقیقت بیان ہو 
سچ کے لبوں کو قفل لگانے سے فائدہ 
محنت کرلو تو سب کچھ اس مٹی ہی میں پاؤگے 
چاند پہ جاکر آنے کا کیا حاصل ہے ذرا سوچو تو 
ساحر شیوی کی مسافرت کا کوئی سنگِ میل ان کو رستے میں نہیں روک سکا،کسی گرد باد نے ان کوپیچھے نہیں دھکیلا، اگر پرچھائیوں کے تعاقب میں چلے تو کارواں سے جا ملے،کسی نے بتلایا کہ دنیا چوکور ہے تو اس بات پر یقین کرنے کے بجائے چھان بین کو نکل پڑے ، خود جاکر ثبوت لے آئے کہ دنیا گول ہے،اصل حقیقت جان لینے سے ہی مسرت حاصل ہوتی ہے، وہ مسرت جسے بانٹنا اس دولت میں مزید اضافہ کا باعث ہوتی ہے۔۔۔ 
اپنی منزل کے شوق میں ساحر  
ہم تو کانٹوں سے بھی گزرتے ہیں 
پیچھے مڑ کے کبھی نہیں دیکھا  
جاکے منزل پہ ہی ٹہرتا ہوں 
بڑھے ہیں آگے ہی پیچھے قدم نہیں آئے 
بڑا حسین رہا میری شاعری کا سفر 
حاسد کو پتہ کیوں نہ لگے میرے ہنر کا  
ہر سمت مسرت کی فضا بانٹ رہا ہوں 
فصل گل کی باتیں کرنے والے ساحر شیوی جو اپنے آنگن میں کھلے گلاب کی سادہ سی خوشبو کو ہی من پسند قرار دیتے ہیں ۔۔۔ 
کوئی رقیب نہ پیدا ہو دیکھ کر اس کو 
مجھے پسند ہے سادہ سا دلربا کا لباس 
ساحر شیوی جو موسموں کو پیرہن پہناسکتے ہیں، انسانی رویوں کی تشخیص کرسکتے ہیں۔۔۔ 
تم اپنی ذات کو بدلو نہ موسموں کی طرح  
کہ جیسے گرم کبھی سرد ہے ہوا کا لباس 
ساحر شیوی جو علم کی اس معراج تک پہنچے ہوئے ہیں جہاں تجلیاں ہیں،جلوے ہیں۔۔۔ 
میں اس کو خواب میں دیکھوں ہے آرزو ساحر 
سنا ہے نور کی کرنوں کا ہے خدا کا لباس 
اندازِ تغزل ، اندازِ تغافل،شان ہی شان، غزل کی دیوی خود سرنگوں ہے، بے نیازی ایسی کہ سمندر کی لہریں پلٹ پلٹ کر ہنستی مسکراتی ساحل تک آتی ہیں،ان کی کشش مقناطیسی ہے یا شاید چقماق جیسی ہے کہ جو آگ بھی لگادیتا ہے، اس سورج کی کرنیں شیشے پر منعکس ہوکر مزید چکا چوند بڑھاتی ہیں، یہ دلکشی یہ خوبصورتی، شاعری کی دنیا کو سنوار رہی ہے۔۔۔ 
یہ دل کی بے نیازی اللہ اللہ 
حسینوں پر بھی اب مائل نہیں ہے 
محبت ایک دریا کی طرح ہے 
مگر اس کا کوئی ساحل نہیں ہے 
آئینہ چونکہ سچ ہی کہتا ہے  
ہم اسے دیکھ کر سنورتے ہیں 
ساحر شیوی جو کبھی خوش خرامی کرتے ہوئے خوابوں کے تراشیدہ صنم خانے میں پہنچیں توپتلی کا تماشا بھی زیادہ دیر برداشت نہیں کر سکتے،خواب کا الجھا ہوا آنچل بھی ان کے نرم سبھاؤ کو گوارا نہیں،پھولوں کو لیئے کانٹوں کی رہگزر میں منتظر ساحر شیوی منظر کی دلکشی میں گم تو ہوتے ہیں لیکن درد کا درماں ہونا، ڈوبے کا سہارا بن جانا ہی ان کی منزل ہے۔۔۔ 
کبھی ساغر کبھی دریا میں اترنا اس کا 
مجھ سے دیکھا نہ گیا پانی میں مرنا اس کا 
پیش کش پھولوں کی کیوں کرتا نہ ساحر اس کو 
کیا پسند آیا ہے کانٹوں سے گزرنا اس کا 
’’حضرت علی سے کسی نے پوچھا کہ علم کیا ہے؟ تو آپ نے فرمایا:اگر کوئی تم پر ظلم کرے تو اسے معاف کردو، اگر کوئی تعلق جوڑے تو جوڑ لو، اگر کوئی تمہیں محروم کرے تو اسے نواز دو،  اگر کسی سے انتقام لینا ہو تو عفو و درگزر سے کام لو ، اگر تمہیں غصہ آئے تو اسے پی جاؤ ایسی بات نہ کرو کہ بعد میں ندامت ہو، یہ علم ہے۔ ‘‘ 
تعلیم و ہنر تو زندگی کے انہی طور طریقوں اور اصولوں پر مبنی ہے جو عام فہم ہوں اور روز مرہ زندگی پر لاگو ہوں،نہ کہ بڑی بڑی کتابوں سے ثقیل الفاظ چن کر ،گنجلک اقتسابات کی نقل کر کے اس ڈھیر پر اپنی قابلیت کو سند دینا ہے،یہ تو زیادہ جہالت ہے ،بندر جب روٹی کے ٹکڑے کرنے لگیں تو یہ بھول جاتے ہیں کہ ان کے ہاتھ ایک بھی ٹکڑا نہیں آئے گا ،ہم تو اپنی ذات کے اندر بھی متعصب ہیں تو دوسروں کی فطرت کا بھلا کیسے تجزیہ کر سکتے ہیں، لیکن ادبی دنیا میں آجکل بے لاگ رائے دینا کسی کی شخصیت کو جانے بغیر اس کو کٹہرے میں کھڑا کر دینا رواج بن چکا ہے، میں ان کے فن و ہنر کا قصیدہ تو پڑھ سکتی ہوں، لافانی ہونے کی مہر تو ثبت کر سکتی ہوں لیکن کوئی مضمون کو ئی تبصرہ کوئی جریدہ پیش کرنے کی بساط نہیں پاتی،مجھ سی ناچیز ہستی کے لیئے سلطانہ مہر صاحبہ نے برمنگھم میں ایک شام منائی اور جنابِ شیوی اس محفل کی رونق بڑھانے نہ صرف تشریف لائے بلکہ میرے لیئے اپنے قیمتی الفاظ میں قصیدے کا تحفہ بھی پیش کیا،اس مہربان ہستی کو میں نے ہمیشہ اردو دانوں کی بستی میں ایسی سوغاتوں کو بانٹتے پایا ہے، ہر قلمکارکی شان بڑھانے کے لیئے بلا تخصیص اپنے فن کو عقیدتوں کا نذرانہ بنا دیتے ہیں، دنیائے ادب میں ان کی جانب سے یہ میرے لیئے اعزاز ہے کہ ’پرواز‘ کا ایک شمارہ میرے نام سے منسوب ہوا ،ساحر شیوی کے الفاظوں سے بنی جڑاؤ غزل میرے سخندان میں کھنکناتی رہتی ہے کہ۔۔۔ 
چرچے ہیں ہر سو فن شعری کے اس کے 
اک ایسی ہے فنکارنینا فرزانہ 
اپنے دین سے بھی اس کو ہے الفت 
ہے اک اعلی کردارنینا فرزانہ 
افلاک  اردو  کا  تابندہ  سورج 
سب کی ہے دلدارنینا فرزانہ 
 قلبِ ساحر میں بھی اس کی عزت 
سب کی ہے غمخوارنینا فرزانہ 
میں تو فقط نیک خواہشات کا اظہار کرسکتی ہوں، دعا ؤںکی تتلیاں اڑا سکتی ہوں کہ خدا کرے یہ دیپ جلتے رہیں،یہ روشنی بڑھتی رہے، موتیوں کی لڑیاں جگمگاتی رہیں، یہ کاریگر نگینے تراشتا رہے، تخلیق کے گوہرِ نایاب ان کے مقدرکی آرائش گاہ میں سدا زر نگار رہیں، جو شخص زندگی و موت کی ترجمانی کرتے ہوئے اس کی زبان میں یہ کہتا ہے کہ ۔۔۔ 
مان  نہ  مان  تو  عظیم  ہوں  میں 
حشر  تک  میں  رہوں گی  لافانی 
یہ قافلہ سالار آندھیوں کے جلو سے بھٹکے ہوؤں کو نکال کر اپنا کارواں بناتا رہے،وہ ہلکی ہلکی کسک جو انسان اپنے دل میں محسوس کرتا ہے جو محبت کہلاتی ہے، وہ محبت جو سالوں صدیوں ساتھ رہنے سے بھی دلوں میں پیدا نہیں ہوتی مگر کبھی کبھی ایک ہی لمحے کا ملاپ اس جذبے کی طویل کہانیوں کو جنم دیتا جو صدیوں پر محیط ہوتی ہیں ان کی داستان قلمبند کرتا رہے اور رشتے نبھاتا رہے، الفاظ کی سنہری فصلیں سرسوں سا پھلتی پھولتی رہیں، یہ طلائی کان سونا اگلتی رہے ۔آمین

مدیر: اعجاز عبید
