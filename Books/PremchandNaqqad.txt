 محاکمہ
پریم چند کے  نقاد.... شکیل الرحمن

 مرتّب: شیخ عقیل احمد








پریم چند کے  نقاد.... شکیل الرحمن

 پروفیسر سیّدہ جعفر

پریم چند  اور  ان کے  فکشن کا اردو کے  نقادوں  نے  مختلف زاویوں  سے  مطالعہ کیا ہے۔ پریم چند کے  سماجی شعور، سیاسی آگہی، اخلاقی تصورات، دیہاتی زندگی کے  مسائل پر ان کی نظر  اور  انسانی فطرت کے  پیچ و خم پر ان کی گرفت کا تجزیہ کر نے  کی کوشش کی ہے اور اس میں  وہ بڑی حد تک کامیاب بھی رہے  ہیں۔ پریم چند پر شکیل الرحمن کی تنقید، فکشن کی ٹکنیک سے  نقاد کی آگہی، انسانی نفسیات کے  مطالعے اور انسانی تجربات کی معنویت کی طرف متوجہ کرتی ہے۔ پریم چند کے  فکشن میں  ہندوستانی دیہات کی وہ ساری فضا رچ بس گئی ہے  جس کے  پس منظر میں  ان کے  کردار ابھرتے، اپنا رول ادا کرتے اور ہمارے  ذہن پر اپنا نقش ثبت کر دیتے  ہیں۔ شکیل الرحمن نے  پریم چند کے  فن کا تجزیہ کرتے  ہوئے  کوئی انوکھی بات نہیں  کہی ہے  لیکن ان کے  مطالعے  کا مخصوص انداز، ان کی نفسیات فہمی  اور  کرداروں  کے  تجزیے  نے  ان کے  تنقیدی محاکمات کو تہہ داری عطا کی ہے۔ انسانی تجربے  کی کسک کو انہوں  نے  جس طرح محسوس کیا ہے  وہ قاری کو پریم چند کے  مطالعے  کی ایک نئی جہت سے  روشناس کرواتا  اور  اس کے  ذہن میں  نئے  سوالات پیدا کرتا، پریم چند کے  فن کو ایک نئے  انداز نظر سے  پرکھنے  کی ترغیب دیتا  اور  قاری کے  ذہن کو چونکا دیتا ہے۔ شکیل الرحمن کی تصنیف ’’فکشن کے  فنکار پریم چند‘‘ اس مصنف کے  فکر و فن کا تجزیہ پیش کرتی  اور  اس کی ادبی قدر و قیمت کا غیر جانبدارانہ اندازہ کر نے  کی کوشش کرتی ہے۔ 
شکیل الرحمن نے  پریم چند کے  فکشن میں  تیسرے  آدمی کے  رول کی اہمیت واضح کی ہے  وہ لکھتے  ہیں :
 ’’تیسرا آدمی نہ ہو تو ساری زندگی کا اقتصادی نظام درہم برہم ہو جائے۔ سرمایہ دارانہ نظام کے  اقتصادی حالات و مسائل کا انحصار اس کے  عمل  اور  رد عمل پر ہے ...گھریلو زندگی میں  اس کی شخصیت ایک معمہ بن جاتی ہے‘‘ ۔ (صفحہ ۳۳)
حقیقت یہ ہے  کہ یہ تیسری شخصیت فکشن میں  کشمکش کا محرک ثابت ہوتی ہے۔ نقاد کا خیال ہے  کہ پریم چند کے  افسانوں  میں  اس کے  مختلف پہلوؤں  کا مطالعہ ان کے  آرٹ  اور  تخلیقی فکر و نظر کی اہمیت کا احساس دلاتی ہے۔ اس سلسلے  میں  شکیل الرحمن نے  پریم چند کے  مختلف افسانوں  سے  مثالیں  پیش کی ہیں اور یہ بتایا ہے  کہ ان کے  اکثر افسانوں  میں  تیسرے  آدمی کی شخصیت کے  اتار چڑھاؤ، کردار کی نفسیاتی الجھنیں اور اس کی جذباتی زندگی کی پر اثر تصویریں  نظر آتی ہیں۔ شکیل الرحمن نے  ’’دو سکھیاں‘‘ (پریم چالیسی) ’’حقیقت‘‘ (زاد راہ)  اور  ’’آخری تحفہ‘‘ سے  مثالیں  پیش کر کے  ان کے  مطالعے  کی دعوت دی ہے۔ ’’شکست کی فتح‘‘ میں  شاردا  اور  سوشیلا، ’’موسی‘‘ میں  چندر کماری ’’سہاگ کا جنازہ‘‘ میں  ارمیلا ’’انتقام‘‘ میں  ایشور داس ’’وفا کی دیوی‘‘ میں  تلیا ’’لعنت میں‘‘ میں  کاڑی جی ’’حسرت‘‘ میں  بڑھیا ’’پچھتاوا‘‘ کے  پنڈت درگا ناتھ، ’’فریب‘‘ کی جگنو  اور  ’’الزام کا رضا‘‘ تیسری شخصیت ہیں  جن کی وجہ سے  کہانی میں  تحرک پیدا ہوا ہے۔ کشمکش  اور  تصادم کا معیار سامنے  آیا ہے اور کہانی میں  المیہ عناصر نے  جگہ پائی ہے۔ شکیل الرحمن کا خیال ہے  کہ پریم چند نے  اپنے  افسانوں  میں  جہاں  تیسری شخصیت کو پیش کیا ہے  وہیں  تیسری طاقت کی قوت  اور  اس کے  اثر و رسوخ کو بھی نمایاں  کر نے  کی کوشش کی ہے۔ نقاد لکھتے  ہیں  ’’سماجی زندگی میں  ایسی منظم جماعتیں  موجود ہیں  کہ جن کی حیثیت تیسری طاقت کی ہے۔ اپنے  مفادات کے  لیے  مذہب  اور  سماجی تقاضوں  کا سہارا لے  کر یہ جماعتیں  افراد کی زندگی میں  انتشار پیدا کرتی ہیں۔ (صفحہ ۵۵)
’’زاد راہ‘‘ میں  سیٹھ رام ناتھ کے  اس دنیا سے  رخصت ہونے  کے  بعد برادری کے  لوگ مذہب  اور  برادری کے  نام پر سیٹھ کے  گھر کو تباہ کر دیتے  ہیں۔ سیٹھ دھنی رام، کبیر چند  اور  سنت لال بیوہ کو گھر چھوڑنے  پر مجبور کر دیتے  ہیں اور اسے  ایک اذیت ناک زندگی بسر کرنی پڑتی ہے۔ شکیل الرحمن نے  ’’خون سفید‘‘ کے  مطالعے  سے  بھی اس تیسری قوت کا تجزیہ کر نے  کی کوشش کی ہے۔ شکیل الرحمن لکھتے  ہیں  ’’کہیں  یہ تیسری قوت رحمت بن کر آتی ہے اور کہیں  عذاب، محبت کی دنیا میں  تیسری شخصیت کی تلملاہٹ، مذہبی زندگی میں  دیوتاؤں   اور  انسانوں  کے  درمیان پجاریوں  کی شخصیت، کسان  اور  زمیندار کے  درمیان تیسری شخصیت کا عمل اس کی مثالیں  ہیں۔ شکیل الرحمن نے  پریم چند کے  افسانوں  کا تجزیہ کر کے  بتایا ہے  کہ چین سنگھ، جگل جوکھو، کاوس جی، مہاتما جی، رضا، قاسم، پنڈت درگا ناتھ جگنو  اور  گومتی وغیرہ تیسری شخصیتیں  ہیں اور ان کے  کردار کو پریم چند نے  بڑی فنکارانہ چابکدستی کے  ساتھ ابھارا ہے اور کہانی کو اپنی منزل تک پہنچنے  میں  مدد دی ہے۔ شکیل الرحمن کا خیال ہے  کہ تیسرا آدمی بنیادی حقیقتوں  کی جانب اشارہ کرتا  اور  انسانی نفسیات کو نمایاں  کرتا ہے۔ وہ جبلتوں  کا آزادانہ اظہار کرتا ہوا نظر آتا ہے اور اس کے  وسیلے  سے  انسانی نفسیات کے  کئی گوشے  نمایاں  ہوتے  ہیں۔ پریم چند ایسے  تیسرے  آدمی کو متعارف کرواتے  ہوئے  بہت محتاط رہتے  ہیں۔ اس سلسلے  میں  نقاد نے  پریم چند کے  افسانے  ’’گھاس والی‘‘ کا مکمل تجزیہ پیش کیا ہے اور یہ بتایا ہے  کہ اس کہانی کا ہیرو گھاس والی کے  رفیق حیات کو محض اس لیے  خوش حال  اور  فارغ البال بنانا چاہتا ہے  کہ گھاس والی گھر میں  محفوظ رہے اور بازار کے  من چلے  نوجوان اس کو نہ چھیڑیں۔ 
پریم چند کے  رومانی ذہن نے  جو نگار خانہ بنایا ہے  اس میں  عورت کے  مختلف متحرک پیکر ملتے  ہیں۔ عورت کی شخصیت کے  گوناگوں  رنگ پریم چند کے  افسانوں  میں  محض اس لیے  اجاگر نہیں  ہوئے  ہیں  کہ انہوں  نے  متعدد افسانوں  میں  اس کا کردار پیش کیا ہے  بلکہ اس کی اصل وجہ یہ ہے  کہ پریم چند نے  ہندوستانی عورت کی سماجی حیثیت، عورت کی شخصیت  اور  اس کی بدلتی ہوئی نفسیاتی کیفیتوں  کو ایک فنکار کی نظر سے  دیکھا  اور  پیش کیا ہے۔ پریم چند کے  افسانوں  میں  نرگسی عورتیں  بھی ہیں، شوہر پرست خواتین بھی، کوٹھوں  کی زینت بننے  والی طوائفیں  بھی ہیں اور بیوہ عورتوں  کی ویران زندگی کی بھی تصویریں  پیش کی گئی ہیں۔ نرگسیت (Narcissism) ایک نفسیاتی کیفیت ہے  جس میں  انسان اپنے  وجود  اور  اپنے  حسن کا دیوانہ  اور  اپنی محنت میں  مگن رہتا ہے۔ ’’دو بہنیں‘‘ میں  روپ کماری کا کردار نرگسیت کے  رجحان کی اچھی نمائندگی کرتا ہے۔ اس طرح‘‘ بازیافت‘‘ کی ہیروئن نرگسیت کی گرفت میں  جڑی ہوئی ہے اور اس رجحان کا اثر اس کے  فکر و عمل پر دیکھا جا سکتا ہے۔ ’’نرگسی التباس‘‘ واہمہ۔ فریب نظر Illusion and Hallucinationکی یہ تصویریں  پریم چند کے  افسانوں  میں  اپنی جھلک دکھاتی رہتی ہیں۔ اردو فکشن میں  یہ تصویریں  بہت کمیاب ہیں۔ 
پریم چند کے  اکثر نقادوں  نے  اس نکتے  پر زور دیا ہے  کہ انہوں نے  گھریلو زندگی کی مختلف تصویریں  پیش کرتے  ہوئے  بے  جوڑ اور  بے  میل شادیوں  کے  نقصانات  اور  تہذیبی نقائص کی طرف اشارہ کیا ہے۔ شکیل الرحمن نے  گھریلو زندگی کے  اس المیے  کو نفسیاتی پس منظر میں  دیکھنے  کی کوشش کی ہے اور اس کے  نتیجے  میں  پیدا ہونے  والی نفسیاتی بوالعجبیوں   اور  الجھنوں  کا تجزیہ بھی کیا ہے۔ اس سلسلے  میں  مرد  اور  عورت دونوں  کی نفسیات کے  بعض نازک گوشوں  کو بے  نقاب کیا ہے۔ مس پدما (زاد راہ)  اور  مسٹر جھلا کی شادی کے  حوالے  سے  شکیل الرحمن اس نتیجے  پر پہنچتے  ہیں  کہ ’’حیاتی تسلسل (Vita continuity) کی واحد جبلت جو دو جبلتوں  یعنی تحفظ ذات  اور  اشاعت ذات پر مشتمل ہے۔ یہاں نمایاں  ہے۔ اپنی تنہائی میں  مسٹر جھلا کو شریک کرنا چاہتی ہے  یہی اس انسان کی روح ہے۔ عقلی الجھاؤ  Intelligence Complex کا ’’آتش مانیا‘‘ (Pyromania)ضرور ہے۔ عقلی الجھاؤ کی صورت بھی  اور  معکوسی مالخولیا کا رنگ بھی نمایاں ہے۔ یعنی ایک ناخوشگوار واقعے  کو شعور سے  الگ کر نے  کی کوشش  اور  ماحول و واقعات کی وجہ سے  خارجی امتناع کے  دباؤ سے  گریز‘‘ ۔ (صفحہ ۲۸۰)
شکیل الرحمن کی انسانی نفسیات سے  آگہی نے  جس طرح غالبؔ، خسروؔ، میرؔ  اور  منٹو وغیرہ کے  فن کا تجزیہ کر نے  میں  ان کی رہنمائی کی ہے اور اردو تنقید کو ایک نئی جہت سے  آشنا کیا ہے  اسی طرح پریم چند کے  افسانوں  کو بھی انہوں  نے  نفسیات کے  آئینے  میں  دیکھتے  ہوئے  اردو فکشن کی تنقید کے  سرمائے  میں  ایک نئے  انداز کی اہمیت واضح کی ہے۔ کتاب کی ابتداء میں  شکیل الرحمن نے  پریم چند کے  بارے  میں  اس خیال کا اظہار کیا ہے  کہ اردو کے  مصنفین نے  پریم چند کے  افسانوں  میں  گاؤں  کی زندگی کے  نشیب و فراز، طبقاتی تضاد، آزادی کی تحریک وغیرہ کا ذکر کے  پریم چند کے  تہذیبی  اور  عصری شعور کو چمکانے  کی کوشش کی ہے۔ پریم چند کے  فن پر اظہار خیال کرتے  ہوئے  یہ بھی پیش نظر رکھنا ضروری ہے  کہ ’’فنکار نے  خارجی حقائق  اور  معاشرتی اقدار کو کس حد تک جذب کیا ہے اور کس حد تک انہیں  نئی تخلیق کی صورت دی ہے‘‘ آگے  چل کر شکیل الرحمن رقمطراز ہیں۔ :’’ناولوں  کی جذباتیت سچائیوں  کا سپاٹ بیان  اور  کرداروں  کا میکانکی عمل، مکالموں  کی تقریریں اور قدروں  کا شعور سب نظر انداز ہو جاتا ہے۔ (صفحہ۱۱،۱۲)۔ شکیل الرحمن نے  تہذیبی پس منظر کو ملحوظ رکھتے  ہوئے  انسانی تجربات  اور  نفسیاتی عوامل کی اہمیت نظر انداز نہیں  کی ہے۔ وہ لکھتے  ہیں  کہ پریم چند نے  اپنے  فکشن میں  عورتوں  کی شخصیت کے  مختلف پہلوؤں  کا بڑی معنوی گہرائی کے  ساتھ مطالعہ کیا ہے۔ ایسی رنگا رنگی  اور  بوقلمونی کی مثالیں  اردو میں  بہت کم ملتی ہیں۔ شعور  اور  لاشعور کی کشمکش، نرگسیت، اعصابی خلل، ہیجانات کا ابال، نفسیاتی دباؤ، احساس کمتری، واہمے اور خواب، نفسیاتی تعصب، فریب نظر  اور  بعض دوسرے  محرکات کو پریم چند نے  اپنے  افسانوں  میں  بڑی دیدہ وری کے  ساتھ پیش کیا ہے۔ شکیل الرحمن اس خیال کے  حامل ہیں  کہ پریم چند نے  پہلی بار نفسیاتی کرداروں  کی تخلیق کرتے  ہوئے  شعور کے  بہاؤ کو نمایاں  کیا ہے۔ وہ لکھتے  ہیں : ’’شعور کے  بہاؤ یا چشمہ شعور کی تکنیک تو اسی صدی میں  مرتب ہوئی۔ پریم چند کے  فن میں  اس تکنیک کی جھلکیاں  پیدا ہو گئی ہیں۔ ظاہر ہے  کہ انہیں  اس تکنیک کی خبر نہیں  تھی لیکن ذہن کے  مطالعے اور شعور  اور  لاشعور کی کشمکش میں  یہ تکنیک اجاگر ہو گئی ہے۔ موضوع تو خود اپنی تکنیک منتخب کر لیتا ہے۔ (صفحہ ۸۶) شکیل الرحمن نے  اس سلسلے  میں  بطور خاص پریم چند کے  افسانے  ’’بازیافت‘‘ کا حوالہ دیا ہے  جس میں  نفسی تاثرات، آزاد تلازمہ خیال  اور  نفسی تصورات (Psychic Images) سے  کام لینے  کے  طریقے  سے  افسانہ نگار نے  مددلی ہے۔ 
پریم چند نے  بچے  کا کردار واقعات کے  نشیب و فراز میں  جس طرح پیش کیا ہے  وہ اس لیے  بھی ہمیں  متوجہ کر لیتا ہے  کہ افسانہ نگار نے  بچے  کی معصوم  اور  بے  داغ شخصیت، اس کے  تخیل کی سنہری بستی  اور  اس کی بے  ضر ر تمناؤں  کی مرقع کشی میں  پختہ ذہن  اور  بالیدہ شخصیت سے  اس کے  ٹکراؤ کو اساسی اہمیت کا حامل قرار دیا ہے۔ مارک ٹوئیں  (Mark Twain)، کا ہکّل بیری فن (Huckleberry Finn) عالمی ادب میں  بچوں  کا ایک نمائندہ کردار سمجھا جاتا ہے۔ وہ بڑے  لوگوں  کی دنیا پر تنقیدی نظر ڈالتا ہے۔ اسی طرح ہنری جیمس کے  ’’What mais ie Knew‘‘ میں  منیری کا کردار بڑے  لوگوں  کی دنیا کو اپنے  نقطہ نظر سے  دیکھتا  اور  اس کے  احتساب کی کوشش کرتا ہے۔ در اصل بچہ ایک ایسی پاکیزہ  اور  تصنع سے  عاری دنیا کی مخلوق ہے  جہاں  کذب و افتراء، نمائش، ملمع کاری  اور  ظاہر داری کو کہیں جگہ نہیں  مل سکی۔ بچوں  کی نفسیات،ان کی چھوٹی چھوٹی خواہشات  اور  ان کے  اظہار کے  طریقے  کہانی کی فضا  اور  وقوعے  کو اپنی گرفت میں  لے  لیتے  ہیں۔ پریم چند کے  افسانوں  میں  مختلف عمر کے  بچے  ہمارے  سامنے  آتے  ہیں۔ ’’رام لیلا‘‘ ’’قزاقی‘‘ ’’عیدگاہ‘‘ ’’سوتیلی ماں‘‘ ’’بوڑھی کاکی‘‘ ماں  کا دل‘‘ ، مہا تیرتھ‘‘ ، ’’گلی ڈنڈا‘‘ ، مندر‘‘ ، ’’دو بیل‘‘ ، ’’چوری‘‘ ، بڑے  بھائی صاحب‘‘  اور  ’’دودھ کی قیمت‘‘ میں  بچوں  کے  کردار پریم چند نے  بڑی بالغ نظری کے  ساتھ پیش کیے  ہیں۔ ’رام لیلا‘ میں  پریم چند نے  بتایا ہے  کہ بچے  اپنے  محبوب کرداروں  سے  جذباتی قرب  اور  یگانگت محسوس کرتے اور ان کی فتح و شکست کو اپنا ذاتی معاملہ تصور کر لیتے  ہیں۔ بچے  پنے  ہیرو کو بلندی پر دیکھنا چاہتے  ہیں۔  اور  اس سے  کسی قسم کی کمزوری منسوب نہیں  کر سکتے۔ لیکن جب یہی ہیرو کسی انسانی کمزوری کا شکار ہو جاتا ہے  تو ان کا بنایا ہوا بت ٹوٹ جاتا ہے اور شکست خواب کا رد عمل عجیب و غریب صورتوں  میں  ظاہر ہوتا ہے۔  ’’رام لیلا‘‘ میں  جب معصوم لڑکا اپنے  والد سے  پیسے  مانگ کر ان کی ڈانٹ سنتا  اور  پھر والد کو طوائف پر پیسے  نچھ اور  کرتا ہوا دیکھتا ہے  تو گھر کے  اس ہیرو کا بت بری طرح ٹوٹ کر بکھر جاتا ہے۔ اس کا رد عمل کہانی میں  دیکھا جا سکتا ہے۔ بچہ کہتا ہے :
’’اسی روز سے  والد صاحب سے  مرا اعتماد اٹھ گیا میں  نے  پھر کبھی ان کی ڈانٹ کی پرواہ نہیں  کی۔ میرا دل کہتا ہے  کہ آپ کو مجھے  نصیحت کر نے  کا کوئی حق نہیں  ہے  مجھے  ان کی صورت سے  نفرت ہو گئی وہ جو کہتے  ہیں  ٹھیک اس کے  برعکس کرتا۔‘‘ 
شکیل الرحمن نے  بچے  کے  اس نفسیاتی رد عمل کا اچھا تجزیہ پیش کیا ہے اور یہ بتایا ہے  کہ بچے  کا ذہن گھریلو زندگی کے  واقعات سے  کس طرح متاثر ہوتا ہے اور عقیدت کو نفرت میں  بدلتے  دیر نہیں  لگتی۔ ’’قزاقی‘‘ کا نقاد نے  ٹیگور کی کہانی ’’کابلی والا‘‘ سے  اچھا موازنہ کیا ہے۔ وہ لکھتے  ہیں  کہ اس کہانی میں  پریم چند نے  بچے  کی نفسیات، ذہنی الجھن، اس کے  معصومانہ احتجاج  اور  پھر ذہنی آسودگی کو بڑے  فنکارانہ انداز میں  پیش کیا ہے۔ ’’سوتیلی ماں‘‘ میں  بچے  کے  کردار کا نفسیاتی تجزیہ کرتے  ہوئے  شکیل الرحمن لکھتے  ہیں  کہ سوتیلی ماں  کے  کردار کو پریم چند نے  ایک ’’آئیڈیل کردار ‘‘ بنا دیا ہے۔ سوتیلی ماں  کی بے  انتہا محبت کے  باوجود منو اس سے  ہمیشہ خوف زدہ رہتا ہے  کہ اس کی حقیقی ماں  کی طرح کہیں  وہ اسے  چھوڑ کر چلی نہ جائے۔ شکیل الرحمن لکھتے  ہیں  کہ سگمنڈ فرائڈ کے  مطابق یہ ایک قسم کی نفسیاتی الجھن ہے اور وہ اس کو (Reality Anxiety) سے  تعبیر کرتا ہے۔ پریم چند نے  بچے  کی نفسیات کے  اس پہلو کو بڑی خوش اسلوبی کے  ساتھ پیش کیا ہے۔ ’’حج اکبر‘‘ میں  ننھے  کی ماں  سکھدا بچے  کی دایہ رودرمنی سے  بدگماں  ہو کر اسے  ملازمت سے  علاحدہ کر دیتی ہے۔ یہ واقعہ بچے  کی زندگی کا ایک المیہ بن جاتا ہے۔ شکیل الرحمن لکھتے  ہیں  کہ فرائڈ نے  اس محرومی کو ’’Privaion ‘‘ سے  تعبیر کیا ہے  جو ذہن پر خارجی حالات کے  دباؤ کا نتیجہ ہوتا ہے۔ پریم چند نے  ’’نادان دوست‘‘ ، ’’گلی ڈنڈا‘‘ ، ’’اناتھ لڑکی‘‘ ، دو بھائی‘‘ ، ’’اماں‘‘ ، ’’خواب راحت‘‘ ،  اور  ’’انجام محبت‘‘ میں  بچوں  کے  ذہن  اور  ان کی فطرت کے  مختلف پہلو اجاگر کیے  ہیں۔ ٹیگور، مارک ٹوئن، ہنری جیمس، ہانس اینڈرسن، ٹالسٹائی، پیرولاٹ، چارلس لیمپ، جیمس بیری، لیوس کرول  اور  بعض دوسرے  فنکاروں  کی طرح پریم چند نے  بھی بچوں  کی نفسیاتی زندگی سے  دلچسپی لی ہے اور ان کا تجزیہ کر نے  کی کوشش کی ہے۔ 
شکیل الرحمن نے  پریم چند کے  تصور زندگی کو ان کے  کرداروں  کے  اعمال وافعال میں  دیکھنے اور دکھانے  کی کوشش کی ہے۔ ’’چو گان ہستی‘‘ کے  سور داس میں  ایک سچے  کھلاڑی کی اسپرٹ موجود ہے  وہ کہتا ہے  ’’کھیلنا تو اس طرح چاہیے  کہ نگاہ جیت پر رہے  پر ہار نے  سے  گھبرائے  نہیں  ایمان کو نہ چھوڑے۔ جیت کر اتنا نہ اترائے  کہ اب کبھی ہار  ہو گی ہی نہیں۔ یہ ہار  جیت تو زندگی کے  ساتھ ہے‘‘ ۔ (چو گان ہستی حصہ دوم، صفحہ ۱۸۴)پریم چند کے  فکشن میں  زندگی صرف ہار  یا صرف جیت نہیں  اکثر ایسا بھی ہوتا ہے  کہ ایماندار  اور  مخلص آدمی، لالچی  اور  بے  ایمان شخص سے  شکست کھا جاتا ہے اور کبھی خلوص و محبت کو شاندار فتح نصیب ہوتی ہے۔ پریم چند نے  یہ بتانے  کی کوشش کی ہے  کہ انسان صرف فرشتہ یا محض شیطان نہیں  ہوتا۔ اس کی فطرت، مزاح  اور  افتاد طبع پر متعدد خارجی  اور  نفسیاتی محرکات اثر انداز ہو کر اسے  ایک مخصوص سانچے  میں  ڈھال دیتے  ہیں۔ شکیل الرحمن پریم چند کے  المیہ کرداروں  کا تجزیہ کرتے  ہوئے  اس نتیجے  میں  پہنچتے  ہیں  کہ پریم چند کے  کرداروں  میں  زیادہ پیچ و خم نہیں  جیسا کہ جدید فکشن میں  پیش کیا گیا ہے۔ ’’کفن‘‘ کے  گھیسو  اور  مادھو دونوں  المیہ کردار ہیں۔ بدھیا جو ان کی زندگی کا واحد ذریعہ معاش ہے  زندگی  اور  موت کی کشمکش میں  مبتلا ہے  لیکن یہ دونوں  باہر الاؤ کے  پاس بیٹھے  آلو بھون کر کھا رہے  ہیں۔ نقاد کا خیال ہے  کہ یہ دونوں  طبقاتی زندگی کے  المیہ کے  ساتھ اپنی نفسیاتی کیفیتوں  کی وجہ سے  ’’کیریکٹر‘‘ بن گئے  ہیں۔ (فکشن کے  فنکار پریم چند، صفحہ ۱۳۳) ان کا تجزیہ کرتے  ہوئے  شکیل الرحمن لکھتے  ہیں  کہ ان دونوں  کرداروں  کی جڑیں  ان کی سائیکی میں  تو ہیں  لیکن اس سائیکی کا گہرا رشتہ معاشرتی عوامل  اور  محرکات کے  متناقض (Paradox) سے  ہیں۔ (صفحہ ۱۳۴) نقاد کا خیال ہے  کہ ’’بوڑھی کاکی‘‘ ، ’’مس پدما‘‘ ، بازیافت‘‘ ، دو بہنیں‘‘ ، ’’دو سکھیاں‘‘ ،’’سکون قلب‘‘ ’’سوت‘‘ ،  اور  بعض دوسری تخلیقات میں  عورتوں  کا کردار المیہ ہے اور ڈرامائی کشمکش، شخصیت کے  داخلی دباؤ، ’’دفاعی میکانیت‘‘ ( Defense Mechanism) سے  المیہ کرداروں  نے  اپنا معیار قائم کر دیا ہے۔ 
پریم چند کے  افسانوں  کی تکنیک کا تجزیہ کرتے  ہوئے  شکیل الرحمن لکھتے  ہیں  کہ پریم چند کے  بعض افسانے  و داستانوی رنگ میں  ڈوبے  ہوئے  ہیں۔ ابتدائی حصہ  اور  نقطہ آغاز قدیم قصوں  کے  طرز کی یاد دلاتا ہے۔ ’’دو بیل‘‘ میں  پریم چند لکھتے  ہیں : ’’جمہوری کا چھی کے  پاس دو بیل تھے  ایک کا نام ہیرا  اور  دوسرے  کا موتی‘‘ ۔ پریم چند اس طرز کی کہانیوں  میں   ابتدا ہی سے  قاری کا قرب حاصل کر لیتے  ہیں اور کسی تکلف یا تصنع کو جگہ نہیں  دی جاتی لیکن یہ پریم چند کی افسانہ نگاری کا واحد رنگ نہیں۔ ’’خون سفید‘‘ کی ابتدا علامتی ہے  اس میں  جس اشارتی اسلوب کو اپنایا گیا ہے  اسے  شکیل الرحمن کہانی کی اصل روح تصور کرتے  ہیں اور لکھتے  ہیں  کہ پریم چند نے  کہانی سنانے  کے  قدیم انداز میں  نئی جہت پیدا کی۔ پریم چند کے  بعض افسانے  درمیانی کڑی کو پیش کرتے  ہوئے  اپنا ابتدائی سفر طے  کرتے  ہیں۔ ’’سر پر غرور‘‘ ، ’’نگاہِ ناز‘‘ ، خواب پریشاں‘‘ بھاڑے  کا ٹٹو‘‘ ، ’’آہ بے  کس‘‘ ، ’’پوس کی رات‘‘  اور  ’’شدھی‘‘ اسی تکنیک کے  رہین منت ہیں اور قاری کے  تجسس کو اتبداء ہی سے  مہمیز کرتے  ہیں۔ پریم چند نے  ڈائری کی ٹیکنک میں  بھی افسانے  لکھے  ہیں اور مکتوب نگاری سے  بھی کہانیوں  میں  مدد لی ہے۔ ’’دو سکھیاں‘‘  اور  ’’کسم‘‘ جیسے  افسانے  مثال میں  پیش کیے  جا سکتے  ہیں۔ پریم چند نے  بعض وقت بہت مختصر افسانے  بھی لکھے  ہیں۔ افسانے  میں  ان کا طرز تحریر ٹکنیک پر ان کے  عبور  اور  قصہ گوئی کے  سلیقے  کو ظاہر کرتا ہے۔ ’’دیوی‘‘ قوم کا خادم‘‘  اور  ’’بند دروازہ‘‘ پریم چند کے  مختصر ترین افسانے  ہیں۔ ’’ابھاگن‘‘ ، ’’چکمہ‘‘ ،’’جنت کی دیوی‘‘ وغیرہ بھی مختصر ہیں  لیکن ہر لحاظ سے  مکمل  اور  بھرپور۔ پریم چند کے  ابتدائی افسانوں  میں  مکالمہ لکھنے  کا انداز کم و بیش وہی ہے  جو ڈراموں  میں  ملتا ہے۔ یعنی کردار کا نام لکھ کر اس کے  سامنے  مکالمہ لکھنا۔ ’’زاد راہ‘‘ میں  پریم چند کی افسانہ نگاری  اور  فنکاری کے  اعلیٰ نمونے  ملتے  ہیں۔ پریم چند نے  اپنے  بعض افسانوں  کا عنوان کہانی کے  انجام کی مناسبت سے  تجویز کیا ہے۔ مثلاً ’’طلوع محبت‘‘ ، ’’دھوکا‘‘ ، ’’پچھتاوا‘‘ ، ’’قربانی‘‘  اور  سہاگ کا جنازہ‘‘ علامتی عنوانات سے  بھی کام لیا گیا ہے۔ مثلاً ’’ترشول‘‘ ، ’’کفن‘‘ ، ’’دودھ کی قیمت‘‘ ، ’’کفارہ‘‘  اور  ’’شطرنج کی بازی‘‘ وغیرہ۔ بعض افسانوں  کے  نام کسی کردار کے  نام سے  زینت پاتے  ہیں۔ آخر میں  نقاد نے  پریم چند کے  اسلوب بیان کو قصہ گوئی کے  لیے  بہت موزوں اور مناسب قرار دیا ہے۔ ان کا خیال ہے  کہ کہیں  کہیں  داستانی  اور  اساطیری رنگ بھی نمایاں  ہو گیا ہے۔ شکیل الرحمن لکھتے  ہیں  کہ پریم چند کے  افسانوں  میں  اسلوب کا ارتقاء بھی اپنی جھلک دکھاتا ہے اور ان کے  طرز بیان میں  اشاریت نے  بھی جگہ پائی ہے۔ مثال میں  ’’آتما رام‘‘  اور  ’’پنچایت‘‘ پیش کیے  جا سکتے  ہیں۔ مقام، پیشہ  اور  طبقے  کے  پس منظر میں  ابھر نے  والے  مکالمات نے  پریم چند کے  افسانوں  میں  جان ڈال دی ہے۔ فضا آفرینی  اور  فطرت نگاری میں  دیومالائی رنگ  اور  داستانی عناصر کے  ساتھ علامتی اسلوب کی مثالیں  بھی موجود ہیں۔ 
شکیل الرحمن خارجی حالات کے  پس منظر میں  پریم چند کی تحریروں  کا تجزیہ کر نے  پر اکتفا نہیں  کرتے  بلکہ شخصی عوامل جس طرح بیرونی دنیا سے  اثر پذیر ہوتے  ہیں  ان کا بھی ادراک کیا ہے اور خارجی پس منظر میں  فرد کی جذباتی زندگی  اور  اس کے  نفسیاتی پہلو کو بھی پیش نظر رکھا ہے۔ وہ لکھتے  ہیں  کہ ’’بازار حسن‘‘ میں  کوئی وجہ نہیں  کہ تقسیم بنگال کی تحریک کا تجزیہ کریں اور اس ناول کے  اہم کردار سمن کے  جذبات و احساسات  اور  اس کی جبلتوں  کا مطالعہ نہ کیا جائے۔ تلک، گوکھلے اور آر بندوگھوش کی جدوجہد  اور  اصلاح پسندی کو دیکھیں اور سمن کے  مزاج کو سمجھنے  کی کوشش نہ کریں  (صفحہ ۱۵) شکیل الرحمن لکھتے  ہیں  کہ پریم چند کے  اصلاحی مقصد کے  بارے  میں  بہت کچھ لکھا جا چکا ہے۔ لیکن ان کے  فن کی اصل روح تک پہنچنے  کی کوشش بھی ضرور ی ہے۔ 
مختصر یہ کہ پریم چند پر شکیل الرحمن کی یہ تصنیف ایک منفرد حیثیت کی حامل ہے اور افسانہ نگار کے  فن کے  مزاج سے  آشنا ہونے  کے  لیے  قاری کو تجزیے  کا ایک نیا دروازہ کھول کر ایک نئی علمی کائنات میں  پہنچا دیتی ہے۔ 
٭٭٭



اُردو میں  فکشن کی تنقید کے  ایک اہم نقاد: شکیل الرحمن

 محمود واجد

اردو کے  ایک بڑے  نقاد کلیم الدین احمد نے  جب کہا تھا کہ ہمارے  یہاں  تنقید محبوب کی موہوم کمر کی طرح ہے  تو یقینی طور پر ان کی مراد فکشن کی تنقید نہیں  تھی کہ اس کی وضاحتیں  شاعری کے  حوالے  سے  فراہم کی گئی تھیں۔ اردو فکشن (خاص طور سے  ناول  اور  افسانے ) کو پوری ایک صدی کا سلسلۂ عمل مل چکا ہے  لیکن آج بھی صورت حال یہ ہے  کہ قابل ذکر تنقید لکھنے  والوں  کے  نام انگلیوں  پر گنے  جا سکتے  ہیں اور تخلیقی تنقید لکھنے  والوں  کے  نام تو ایک ہاتھ کی انگلیوں  پر بھی پورے  نہیں  اترتے۔ تدریسی ضرورتوں  کے  تحت لکھی گئی تنقید ایک الگ چیز ہے  جس کی تفصیل میں  جانے  کا ابھی وقت نہیں  ہے۔ تشکیل پاکستان کے  وقت مغرب  اور  مشرق میں  ایک ایک جامعہ موجود تھیں  مگر جامعہ کراچی جہاں  کے  شعبۂ اردو میں  اٹھتے  بیٹھتے  آہ علی گڑھ  اور  واہ علی گڑھ کر نے  والے  موجود تھے  بلکہ تا حیات موجود رہے، کچھ شیخ الجامعہ بھی ہوئے  مگر اردو کے  نصاب سے  غیر مسلم ناموں  کے  اخراج یا تخفیف سے  کم نظری ہی ثابت کر سکے۔ (کم از کم میرے  بیس برسوں  کے  قیام کا تجربہ یہی بتاتا ہے ) خود ہمارے  شاعر مشرق علامہ اقبالؔ پر منھ سے  جھاگ نکال کر  اور  گردن پھلا کر بات کر نے  والے  بھول جاتے  ہیں  کہ ہندستان، ایران، روس  اور  جرمنی میں  ان پر بے  حد وقیع کام ہو چکے  ہیں اور فیضؔ پر جیسے  سمینار پٹنہ  اور  دہلی میں  ہو چکے  ہیں  ویسے  لاہور  اور  کراچی میں  نہیں  ہو سکے۔ عرض کر نے  کا مفہوم صرف اتنا بتانا ہے  کہ بڑا فنکار کسی خطۂ ارض تک محدود نہیں  ہو سکتا۔ اس سے  یہ بات بھی نکل آتی ہے  کہ پریم چند کی فنی بصیرت پر کسی قابل قدر کام کی گنجائش کی توقع معروضی صورت حال میں  ہمارے  یہاں  خوش فہمی سے  زیادہ نہیں  ہو سکتی۔ 
اردو کی نصف دنیا ہندوستان میں  بھی ہم ایک سانس میں  بیس اہم کتابوں  کے  نام پریم چند کے  حوالے  سے  نہیں  لے  سکتے۔ دوسری طرف عملی صورت حال یہ ہے  کہ پریم چند نے  اردو فکشن (ناول  اور  افسانے ) کو مستحکم کیا۔ اس بات کی قطعی اہمیت نہیں  کہ اردو میں کس نے  پہلا ناول یا افسانہ لکھا۔ (ہاں  تاریخ سازی میں  اس سے  کام لے  سکتے  ہیں )۔ اہم بات یہ ہے  کہ کس نے  بحیثیت فن پارہ اسے  مستحکم کیا۔ اس سلسلے  میں  پہلا نام پریم چند کا آتا ہے۔ دیانرائن نگم مرتب ’’زمانہ‘‘ کانپور اردو افسانوں  کے  پہلے  مجموعہ ’’سوز وطن‘‘ (پریم چند) مطبوعہ 1908 پر اپنی رائے  لکھتے  ہیں :
’’اردو افسانہ نگاری کا ایک دلکش نمونہ پیش کیا ہے۔ اس کتاب میں  پانچ چھوٹے  بڑے  قصے  جمع کیے  گئے  ہیں  جو نہایت مؤثر  اور  دلفریب ہیں ...ان میں  الفاظ کم  اور  مطلب زیادہ ہیں ...زبان کی صفائی، بیان کی روانی، فقروں  کی چستی  اور  پلاٹ کی شیرازہ بندی... اردو میں  ایسی تصنیف کے  لیے  ہماری آنکھیں  دیر سے  منتظر تھیں۔‘‘ 
لیکن خود پریم چند کا حال یہ ہے  کہ انہی دیانرائن نگم کے  نام ایک  اور  خط (1914) میں  لکھتے  ہیں :
’’مجھے  ابھی تک یہ اطمینان نہیں  ہوا کہ کون سا طریقہ اختیار کروں۔ کبھی تو بنکم کی نقل کرتا ہوں، کبھی آزاد کے  پیچھے  چلتا ہوں۔ آج کل ٹالسٹائی کے  قصے  پڑھ چکا ہوں  تب سے  اسی رنگ کی طرف طبیعت مائل ہے۔‘‘ 
یہ باتیں  میں  اس لیے  عرض کر رہا ہوں  کہ یہ بتا سکوں  کہ فکشن دراصل مغرب کی صنف ہے  جسے  ہم نے  اپنی ضرورتوں  کے  تحت اپنا لیا  اور  جو جتنا جلد اس کے  قریب پہنچ گیا وہ آگے  نکلتا چلا گیا۔ پریم چند  اور  سجاد حیدر یلدرم، سجاد ظہیر  اور  احمد علی، اختر حسین رائے  پوری  اور  عزیز احمد، منٹو  اور  بیدی، کرشن چندر  اور  غلام عباس،ممتاز، شیریں اور قرۃ العین حیدر، انتظار حسین  اور  مسعود اشعر، ممتاز مفتی  اور  احمد ندیم قاسمی، علی عباس حسینی  اور  سہیل عظیم آبادی، انور عظیم  اور  کلام حیدری، غیاث احمد گدی  اور  قاضی عبدالستار، سریندر پرکاش  اور  بلراج مین را، رشید امجد  اور  خالدہ حسین، محض چند نام ہیں  جو بغیر کاوش کے  ذہن میں  آتے  ہیں۔ ذرا سی توجہ سے  بیسیوں  نام  اور  لیے  جا سکتے  ہیں اور نئی نسل میں  تو اتنے  نام ہیں  کہ ہماری انگلیاں  بھی ناکافی ثابت ہوں گی۔ یوں  بھی فہرست سازی فی الحال ہمارا مقصد نہیں  ہے۔ 
پریم چند نے  اپنی چھپن سالہ زندگی (1880 سے  1936)میں  ’’عشق دنیا  اور  حب وطن‘‘ سے  ’’دو بہنیں‘‘ تک کوئی ڈھائی تین سو افسانے اور ’’ہم خرما وہم ثواب‘‘ سے  ’’گؤدان‘‘ تک دس بارہ یا شاید چودہ ناول لکھے۔ (تعداد میں  کوئی/ شاید کا مسئلہ اس لیے  درپیش ہوا کہ انہوں نے  اردو  اور  ہندی دونوں  میں  لکھنے  کا کام کیا  اور  ابھی چھان پھٹک باقی ہے )۔ بہرحال وہ اردو میں  فکشن کی تاریخ بنا گئے۔ تعین قدر کا کام تو تسلسل سے  ہوتا رہتا ہے۔ 
ڈاکٹر شکیل الرحمن اردو کے  ایک اہم نقاد ہیں  جو بعض اسباب کی بنا پر اس طرح ہمارے  سامنے  نہیں  آئے  جس طرح ان کی تحریروں  کے  حوالے  سے  ان کا حق بنتا تھا۔ اس میں  خود ان کے  تسامح کا دخل بھی ہے۔ انیس سو ساٹھ میں  لکھی گئی کتاب مسودوں  میں  گم رہی  اور  دستیاب ہوئی تو سنہ دو ہزار میں  شائع ہوئی (چالیس برسوں  کا حساب کون دے  گا) اس سے  پہلے  ایک  اور  سانحہ ان کے  ساتھ گزر چکا تھا کہ جب وہ پٹنہ یونیورسٹی کے  طالب علم تھے  تو وہاں  ’’نابغوں  کا اجتماع‘‘ تھا جو اپنے  آپ میں  یکتا تھے۔ جب وہ دہلی  اور کشمیر کی طرف نکلے  تو وہاں  نئے  تھے اور ادبی طور پر قدم جمانے  میں  بڑا وقت لگا۔ پھر جو کچھ انہوں نے  لکھا اس میں  تخلیق شامل نہیں  تھی کہ ایک بنیاد فراہم ہو جاتی۔ بہرحال ابھی ان کی کتابوں  کی جو فہرست میرے  سامنے  ہے  اس میں  کلاسیکی ادب، غالبیات، جمالیات، فکشن، شاعری کی تنقید  اور  خود نوشت وغیرہ شامل ہیں۔ ان کی تحریروں  کا حوالہ اردو دنیا میں  جمالیات کے  حوالے  سے  تھا۔ اس میں  بڑی متنوع لہروں  کا خروش محسوس کیا جا سکتا ہے۔ فکشن میں  ان کے  تین اہم کام ہیں۔ ’’داستانِ امیر حمزہ  اور  طلسم ہوشربا‘‘ ، ’’فکشن کے  فنکار: پریم چند’‘  اور  ’منٹو شناسی‘‘ ۔ فی الحال میری گفتگو فکشن والے  پریم چند پر ہو گی جس کی تمہید میں  پہلے  عرض کر چکا ہوں۔ 
تنقید میں  شکیل الرحمن اپنی غیر معمولی موجودگی کا احساس پہلے  ہی صفحہ پر دے  چکے  ہیں۔ جب کہتے  ہیں :
’’فن میں  خارجی سچائیوں  میں  حقیقتوں  کی صورتیں  تبدیل ہو جاتی ہیں۔ یہ بھی دیکھنا چاہئے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے، کہاں  تک انہیں  تخلیق کی صورت دی ہے اور کس طرح فنکارانہ طور پر پیش کیا ہے۔‘‘ 
اگلے  ہی صفحہ پر ناقدانہ نظر ڈالتے  ہیں :
’’پریم چند کے  افسانوں  میں  ناولوں  سے  زیادہ جذباتی  اور  تخیلی فضا ہے   اور  افسانوں  میں  خارجی قدریں  فنی قدریں  بن گئی ہیں۔ ناولوں  کے  کردار پورے  طور پر اپنی نفسیات کے  ساتھ نہیں  ابھرتے، کرداروں  کی تشکیل میں  کمی محسوس ہوتی ہے۔‘‘ 
اب پلٹ کر کتاب کے  پہلے  صفحہ کا افتتاحی فقرہ دیکھیے :
’’پریم چند ایک بڑے  افسانہ نگار ہیں  بڑے  ناول نگار نہیں۔‘‘ 
یہ بات شکیل الرحمن کے  اپنے  مطالعے اور تجزیے  کے  غیر معمولی اعتماد کی دلیل ہے۔ ایک دلچسپ مسئلہ یہ بھی سامنے  آتا ہے  کہ پہلے  وہ ایک سوچی سمجھی رائے  قائم کرتے  ہیں  پھر دلیلیں  لے  کر آتے  ہیں۔ اس سے  بات دلوں  میں  جاگزیں  ہوتی ہے۔ 
پریم چند کے  مطالعے  سے  دوسرا نتیجہ وہ یہ اخذ کرتے  ہیں :
’’تمام باتوں  میں  داستانیت ملتی ہے۔‘‘ 
دلیل یہ دیتے  ہیں  کہ:
’’اسلوب بھی ابتدا میں  داستانی اسلوب سے  متاثر ہے ...مرصع زبان ملتی ہے، فضا نگاری، جزئیات نگاری  اور  تخیل نگاری میں  داستانی رومان کی خصوصیتیں  موجود ہیں۔ کرداروں  کی مثالیت  اور  ان کے  غیر فطری عمل...عبارتوں  کی طوالت، تکلف و تصنع، مبالغہ آمیزی، فوق الفطرت، واقعات و کردار ...‘‘ 
اپنی باتوں  کے  ثبوت کے  لیے  مزید دلائل کے  طور پر کہتے  ہیں :
’’شرر، سرشار  اور  رینالٹ کے  ناولوں اور انگریزی کے  اردو ترجموں  کو پڑھ چکے  تھے۔۔۔  ٹیگور، سرت چندر، بنکم، چندر چٹرجی  اور  ٹالسٹائی کے  تکنیکی معیار  اور  موضوعات سے  بھی متاثر ہوئے  تھے۔‘‘ 
اہم بات یہ ہے  کہ پریم چند کے  ناولوں  کی تنقید میں  اپنے  عصری نقادوں  کی تحریروں  سے  نام لے  کر اختلاف کرتے  ہیں اور دلیلیں  لے  کر آتے  ہیں اور کہتے  ہیں  کہ صحیح تعین قدر نہیں  ہو سکا۔ یہ بڑی جرأت کا کام ہے  جو ہمارے  نقادان ادب بہت کم کرتے  نظر آتے  ہیں۔ 
درج ذیل بعض مثالوں  کو دیکھیے اور اہم ناولوں  کے  بارے  میں  نتائج کو پڑھیے۔ شاید کوئی اہم نکتہ دریافت ہو جائے۔ 
’’قدامت پسندی  اور  جدت پسندی کی کشمکش میں  پریم چند کے  جذبات کے  بعض رنگوں  کی پہچان ہوتی ہے۔‘‘ (’’ہم خرما وہم ثواب‘‘ کے  حوالے  سے )
’’پریم چند کے  اردو  اور  ہندی زبانوں  کے  نقادوں  کو بیوہ کے  المیہ  اور  کرداروں  کا تجزیہ کرنا چاہیے  تھا۔ اسی المیہ  اور  انہی جذبوں  میں  ہندوستان کا معاشرہ ہے۔‘‘ (’’جلوۂ ایثار‘‘ کے  حوالے  سے )
’’انہوں نے  جن بنیادی مسائل کو ابھارا وہ یقیناً بہت اہم ہیں۔ تخیلی طور پر بھی ان مسائل کو گرفت میں  لینے  کی کوشش کی لیکن تکنیکی خامیوں  کے  ساتھ اصلاحی نظریہ اتنا حاوی رہا کہ فنی صداقتیں  کمزور ہو گئیں۔‘‘ (’’بازار حسن‘‘ کے  حوالے  سے )
’’پریم چند کی رومانیت  اور  ان کی فکر ناول کی ٹریجڈی میں  نمایاں  ہے ... ایک مکمل اچھا مختصر ناول ہے  کہ جس میں  تخلیقی شعور کا عمل ملتا ہے۔‘‘ (’’نرملا‘‘ کے  حوالے  سے )
’’فنکار نے  خارجی مسائل کو داخلی قدروں  سے  ہم آہنگ کیا ہے۔ فنکاری عروج پر ہے، پلاٹ کا ارتقاء متاثر کرتا ہے ... تکنیکی اعتبار سے  ایک کامیاب ناول ہے۔‘‘ (’’گوشۂ عافیت‘‘ کے  حوالے  سے )
’’متوسط طبقے  کی کھوکھلی زندگی ملتی ہے ... کشمکش  اور  الجھنوں  کی تصویر کشی عمدہ ہے۔ اصلاحی نقطۂ نظر یہاں  بھی ہے  جس سے  رومانیت مجروح ہوتی ہے۔ پلاٹ کی تشکیل میں  مغربی ناولوں  کی تکنیک پیش نظر رہی ہے۔‘‘ (’’غبن‘‘ کے  حوالے  سے )
’’ایک کمزور ناول ہے، کردار نگاری بھی کمزور ہے اور پلاٹ بھی اپنے  غیر فطری پھیلاؤ سے  الجھن پیدا کر رہا ہے ...وحدت اثر موجود نہیں  ہے۔ قصے  کا ارتقا میکانکی طور پر ہوتا ہے ... مقصد فن پر غالب ہے ... تکنیکی نزاکتیں  کم ہو گئی ہیں۔‘‘ (’’میدان عمل‘‘ کے  حوالے  سے ) ’’نئی رومانیت کو مختلف پہلوؤں  سے  اجاگر کیا ہے۔ خارجی  اور  داخلی تصادم ہی اس ناول کا بنیادی حسن ہے۔ یہ رومانیت تصادم کو تخیل  اور  جذبے  کی آنچ دیتی ہے۔ فرد  اور  معاشرے  کا تضاد متاثر کرتا ہے ... کرداروں  کا فطری ارتقا ہوتا ہے۔ بدلتی ہوئی قدروں اور افراد کی نفسیات پر فنکار کی گہری نظر ہے۔‘‘ (’’گؤ دان‘‘ کے  حوالے  سے )
میں  نے  ابتدا میں  کلیم الدین احمد سے  بات شروع کی تھی وہ بے  سبب نہ تھی۔ دراصل میں  کہنا یہ چاہتا تھا کہ تنقید میں  قطعیت بنیادی شرط ہے۔ اس روایت کو آگے  بڑھانے  میں  شکیل الرحمن نے  بڑا قدم اٹھایا ہے۔ ان کے  یہاں  جوابی تنقید کو سہہ لینے  کا بڑا دم خم نظر آتا ہے  جو نیک فال ہے۔ اختلاف تو کیا جا سکتا ہے  لیکن تعین قدر میں  بددیانتی نہیں  ملتی  اور  نہ اپنے  کسی تعصب کو فیصلے  کی راہ میں  حائل ہونے  دیتے  ہیں۔ ’’چو گان ہستی‘‘ (ناول) کے  بارے  میں  کہتے  ہیں :
’’تجربوں  کو پیش کر نے  کا انداز زیادہ فنکارانہ ہے۔ تجربے  وسیع بھی ہیں اور گہرے  بھی۔ جزئیات  اور  احساسات کی اہمیت زیادہ ہے۔ تخلیقی فکر  اور  فنی اقدار کا تصادم متاثر کرتا ہے۔‘‘ 
 ایک  اور  ناول ’’پردۂ مجاز‘‘ کے  بارے  میں  لکھتے  ہیں :
’’پریم چند کی رومانیت زیادہ ابھری ہے۔ پلاٹ کی پیچیدگی بھی توجہ طلب ہے ... فنکار کی تخلیقی صلاحیتوں  کی پہچان ہوتی ہے ...کرداروں  کے  احساسات  اور  جذبات محسوس بنے  ہیں ... زندگی کی پراسرار کیفیتوں  کو سمجھنے  کا ایک رجحان ملتا ہے۔‘‘ 
مکمل دس ناولوں  کا تجزیہ شکیل الرحمن کو ممتاز مقام پر کھڑا کر دیتا ہے۔ مثبت  اور  منفی رخوں  کی نشان دہی انہیں  واضح نشان اختصاص عطا کرتا ہے۔ حیرت ہوتی ہے  کہ ہزاروں  صفحے  کے  کام کو بیس صفحوں  میں  کس طرح سمیٹا گیا ہے۔ اپنی بات کو ثابت کر نے  کے  لیے  انہیں  چھوٹا بہرحال نہیں  دکھایا گیا ہے۔ 
افسانوں  کے  سلسلے  میں  پریم چندکو شکیل الرحمن پہلے  ہی فقرے  میں  بڑا کہہ دیتے  ہیں۔ وضاحت میں  انہوں نے  بہت بڑا حصار کھینچاہے اور کوئی 185 صفحے  وقف کیے  ہیں۔ نئے  گوشے  دریافت کیے  ہیں  جن پر اپنے  کسی نقاد کی نظر نہیں  گئی تھی مثلاً تیسرے  آدمی کا تصور، عورت کے  کئی پہلو،بچے  کا ذہن، کھلاڑی پن کی موجودگی، المیہ کردار کی دروں  بینی، تکنیک کا تنوع  اور  اسلوب کی بوقلمونی وغیرہ۔ 
میں  نے  ابتداً عرض کیا تھا کہ تخلیقی تنقید لکھنے  والوں  کا فقدان فکشن کی تنقید کا بنیادی مسئلہ رہا ہے۔ ممتاز شیریں اور حسن عسکری کسی حد تک یہ کمی پوری کرتے  ہیں۔ شمس الرحمن فاروقی  اور  وارث علوی کو بھی شامل کر لیجئے  گویہ جانبداری کا مظاہرہ بھی کرتے  ہیں۔ افتخار جالب  اور  وہاب اشرفی کے  یہاں  بھی خاصے  امکانات تھے  مگر ان لوگوں  نے  اپنے  آپ کو دوسری طرف زیادہ مصروف رکھا۔ شمیم حنفی  اور  ابوالکلام قاسمی نے  بعض مثبت اشارے  دیے  مگر دور تک نہیں  چل سکے۔ گوپی چند نارنگ پوری طرح اہل تھے  مگر بعض انجمنوں / تحریکوں  کی پشت پر کھڑے  ہونے  کے  سبب کشش ثقل بدل گیا۔ شکیل الرحمن دیر سے  سہی چلے  تو ٹھیک تھے  مگر دوسری زمینوں  کو زیادہ وقت دے  بیٹھے۔ اعتماد تو انہیں  مل گیا مگر وہ نہیں  جس کے  وہ حقدار تھے۔ اسے  المیہ ہی کہیے  مگر آئیے  جائزہ لیتے  ہیں۔ 
جب وہ کہتے  ہیں  کہ تیسرے  آدمی کا تصور افسانے  میں  عمل  اور  رد عمل کی زنجیر مرتب کرتا ہے  تو ذہن کی بعض گرہیں  کھلتی ہوئی نظر آتی ہیں۔ وہ تیسرے  آدمی کی واضح نشان دہی بھی کرتے  ہیں اور فن کے  لیے  اس کی موجودگی کو لازمی بھی قرار دیتے  ہیں۔ ایک حوالہ دیکھیے  کہتے  ہیں :
’’افسانوی کلچر کے  مطالعے  میں  مرکب  اور  پیچیدہ واقعات کا مطالعہ تیسری شخصیت کے  بغیر ممکن نہیں۔ احساسات، جذبات، رویہ، مختلف ہیجانات  اور  جبلتوں  کے  اظہار  اور  حسیاتی کیفیتوں  کے  تجزیے  کے  لیے  تیسری شخصیت کا سہارا ضروری ہے  اس لیے  کہ وہی مختلف رجحانات پیدا کرتا ہے، جذبات کے  اظہار پر اثر انداز ہوتا ہے، کرداروں  کے  عمل  اور  رد عمل کو متاثر کرتا ہے اور واقعات و پلاٹ میں  تیزی، نوکیلا پن پیدا کرتا ہے۔‘‘ 
مثال میں مجموعہ ’’پریم چالیسی‘‘ میں  افسانہ ’’گھاس والی‘‘ کے  کردار چین سنگھ کو انجام کار نفسیات کے  پہلو سے  متصف کرتے  ہیں۔ ’’دو سکھیاں‘‘ کا بھون داس گپتا بھی ایک  اور  تیسرا آدمی ہے  جو الفاظ کی زنجیر کو حربے  کے  طور پر استعمال کرتا ہے  مگر انجام کا ر دل کا اچھا ہونے  کے  سبب سرخرو ہوتا ہے۔ ایک  اور  مجموعہ ’’زاد راہ‘‘ میں  شامل ’’حقیقت‘‘ ایک ایسا افسانہ  ہے  جو تیسرے  آدمی کو منقلب ہوتے  ہوئے  دکھلاتا ہے۔ گویا تیسرا آدمی ایک منجمد کردار نہیں  متحرک  اور  افسانے  کی جان ہے۔ تیسرے  آدمی کے  جذبات کی کتھارسس کو شکیل الرحمن مختصر افسانے  کا حسن قرار دیتے  ہیں۔ دیگر حوالوں  سے  تیسرے  آدمی کو تیسری طاقت کے  مشابہ قرار دیا گیا ہے۔ افسانے  میں  اختصار  اور  دلکشی کا سبب بھی اس تیسرے  آدمی کا وجود ہے۔ یہ ایک نیا نکتہ ہے  جو توجہ طلب ہے۔ 
عورت کے  حوالے  سے  پریم چند کے  یہاں  (افسانوں  میں ) بڑی متنوع تصویریں  بنتی نظر آتی ہیں۔ نفسیات تو سر فہرست ہے  ہی ان کے  پیکر بڑے  متنوع محسوس ہوتے  ہیں۔ نرگسی، سرشار، شادی شدہ، بیوہ، طوائف نفسی رشتوں  میں  متصادم، بازار ادب کی گرمی کے  لیے  نقاد شکیل الرحمن نے  دو بھر پور باب مختص کیے  ہیں  جن میں  بے  شمار مثالیں  فراہم کی گئی ہیں اور نظریے  کی تجسیم کے  لیے  کھلے  کھلے  اشارے  موجود ہیں۔ حیرت ہوتی ہے  اتنے  کم عرصے  (مختصر زندگی) میں  پریم چند نے  اتنا کچھ کیونکر کیا  اور  شکیل الرحمن اتنی ساری مثالوں  کے  لیے  تخلیق کے  ایک ایک حرف سے  گزر نے  کی کوشش کی۔ 
بچے  کی نفسیات پریم چند کے  تخلیقی عمل کا ایک  اور  زاویہ فراہم کرتا ہے  جو ابتداً مغرب کے  بعض شاہکاروں  سے  متاثر و مماثل ہے  لیکن انجام کار اپنی زمین پر پاؤں  پڑتے  نظر آتے  ہیں۔ نفسیاتی نکتے  کی بازیافت میں  شکیل الرحمن کا ذہن پریم چند سے  آگے  قلانچیں  بھرتا نظر آتا ہے اور مثالیں  واضح اشاروں اور نشانوں  سے  فراہم کی گئی ہیں۔ 
کھلاڑی پن کے  عنوان سے  پریم چند کے  یہاں  تجزیے  کا ایک  اور  نکتہ تلاش کیا گیا ہے۔ خود پریم چند نے  کہا تھا کہ ’’دنیا ایک تماشا گاہ  اور  کھیل کا میدان‘‘ ہے اور یہ کہ ’’ہم سب کے  سب کھلاڑی ہیں‘‘  اور  یہ بھی کہ ’’نگاہ جیت پر رہے، پر ہار  سے  گھبرائے  نہیں  ...‘‘ ،’’ہار جیت تو زندگی کے  ساتھ ہے۔‘‘ ’چو گان ہستی‘‘  اور  ’’گؤدان‘‘ کی شکل میں  اس موضوع پر ناولوں  کا حوالہ دے  چکے  اب افسانوں  میں  ’’منگل سوتر‘‘ سے  ’’کفن‘‘ تک بیسیوں  مثالیں  دی جا سکتی ہیں۔ 
المیہ کرداروں  کے  حوالے  سے  پریم چند کے  ایک شاہکار تو ’’کفن‘‘ کے  گھیسو  اور  مادھو ہیں  ہی جن کی نفسیاتی  اور  نظری توجیہ شکیل الرحمن کرتے  ہیں  لیکن جب حقیقت کے  بطن سے  جذبے  کا ورود دیکھتے  ہیں  تو بے  اختیار واہ کرتے  ہیں۔ ’’شطرنج کے  کھلاڑی‘‘ کے  میر و مرزا( فرماں  روائے  لکھنؤ  اور  قدر دان) کے  مکالمے  المیے  کو مزید گہرا کر دیتے  ہیں۔ شکیل الرحمن کہتے  ہیں  کہ ’فضا نگاری، میں  پریم چند نے  اپنی فنکاری کا ثبوت دیا ہے۔ ‘
تکنیک کے  حوالے  سے  اردو فکشن کی واحد خاتون نقاد ممتاز شیریں  بہت کم عمری میں  ہم سے  جدا ہو گئیں  مگر بڑی ہمہ گیر  اور  گہری باتیں  خاص طور سے  مغرب کے  حوالے  سے  ہمارے  نقادوں  کے  سامنے  رکھ گئیں  مگر تاحال اس کام پر پیش رفت نہ ہو سکی۔ افسانے  کے  تجزیے  کے  عمل کی فہرست میں  اس کام کو تو شامل کر لیتے  ہیں  مگر وضاحت میں  کہیں  قابل ذکر پیش رفت نہیں  ملتی۔ شکیل الرحمن نے  اپنی سی کوشش کی ہے اور پریم چند کے  کئی افسانوں  کو مغربی افسانوں  کے  فارم کے  قریب بتایا ہے۔ فضا آفرینی  اور  بے  تکلفی کو اس کی اضافی صفت قرار دیا ہے اور کہا ہے  کہ ’’واقعہ کی روح تخئیل کے  سہارے  علامتی بن گئی ہے۔‘‘ رومانیت میں  فلسفیانہ آہنگ کو بھی تلاش کیا ہے اور افسانے  کی روح میں  داخل ہونے  کے  طریقے  بھی بتائے  ہیں۔ ابتداً عبارتوں  میں  بھی نئی جہتیں  تلاش کر نے  کی جد و جہد میں  بھی مبتلا پریم چند کو دکھایا ہے۔ واحد متکلم کی تکنیک بھی توجہ طلب محسوس کی ہے۔ خط  اور  ڈائری کی تکنیک بھی برتنے  کی کوشش ملتی ہے اور مکالمے  بھی تکنیک کا حصہ بنتے  ہوئے  نظر آتے  ہیں  بلکہ بعض اوقات وحدت تاثر (جو افسانے  کی جان ہے ) بھی گہرا ہوتا ہوا محسوس ہوتا ہے۔ تجربہ  اور  تکنیک کی ہم آہنگی دل و دماغ کو اپنی گرفت میں  لیتی ہے۔ چھوٹی باتوں  سے  بڑی باتوں  کا اخراج ایک الگ پیش رفت ہے۔ 
اسلوب کے  حوالے  سے  مستند بات STYE IS THE MAN والی ہے۔ شکیل الرحمن کہتے  ہیں :
’’پریم چند کے  فن میں  تصادم کی مختلف صورتیں اور سطحیں  ملتی ہیں  جن سے  اسلوب متاثر ہوا ہے، ایسا محسوس ہوتا ہے  جیسے  تجربہ  اور  تکنیک کی ہم آہنگی  اور  جذبی کیفیت نے  اسلوب خلق کیا ہے۔‘‘ 
بے  شمار افسانوں  کی مثالیں  دی ہیں اور اسلوب کی کئی جہتیں  تلاش کی ہیں۔ اسلوب تیکھا  اور  موجود ہونے  کی نوید بھی دی ہے۔ شدت و رفعت کو بھی محسوس کیا ہے۔ تاثر کی وحدت پر یہاں  بھی زور دیا گیا ہے۔ نتیجہ یہ برآمد کیا ہے :
’’پریم چند کا اسلوب ان کے  مزاج  اور  افتاد طبع کا سانچہ ہے  جو تجربہ  اور  تاثر کا عمدہ امتزاج پیدا کرتا ہے۔ انداز بیان منطقی  اور  متوازن ہے، الفاظ احساسات  اور  جذبات کی نمائندگی کرتے  ہوئے  بھی ایک منطقی  اور  متوازن ذہن کی غمازی کرتے  ہیں۔‘‘ 
اس سلسلے  میں  شکیل الرحمن فراخ دلی سے  افسانوں  سے  مثالیں  فراہم کرتے  ہیں  اور  بتاتے  ہیں  کہ ’’اسلوب نئی وسعتیں  پیدا کرتا ہے۔‘‘ 
میں  سمجھتا ہوں  کہ شکیل الرحمن کو پریم چند کے  یہاں  نئی رفعتوں  کی سمت نمائی کی داد یقینی ملنی چاہئے۔ میری خواہش ہے  کہ اردو کے  نئے  افسانے  پر بھی اتنی توجہ انہیں  صرف کرنی چاہئے  کہ اس کے  خد و خال نمایاں  ہو سکیں  تاکہ ہم نئے  جہانوں  کی خبروں  سے  زیادہ مرصع ہو سکیں!
آخر میں  میں  عرض کروں گا کہ میری تمام معروضات سے  یہ بات نکل کر آتی ہے  کہ پریم چند بلاشبہ اردو کے  بڑے  افسانہ نگار ہیں اور یہی بات شکیل الرحمن ثابت کرنا چاہتے  ہیں۔ 
ہمیں  ان کی کامیابی سے  خوش ہونا چاہئے!
(کراچی، پاکستان)
٭٭٭


تیسرا آدمی
 ڈاکٹر شاہین مفتی

منشی پریم چند کی زندگی،شخصیت  اور  فن پر گزشتہ کئی برس سے  بہت کچھ لکھا جا رہا ہے، اسی ضمن میں  ڈاکٹر شکیل الرحمن کی کتاب ’’فکشن کے  فن کار.... .پریم چند‘‘ نظر سے  گزری۔ شکیل الرحمن خود بھی افسانہ نگار ہیں  اس لیے  فکشن نگاری کی مختلف جہتوں  سے  خوب واقف ہیں۔ چنانچہ اس کتاب میں  انہوں  نے  پریم چند کی شخصیت، ناول نگاری،  اور  افسانہ نگاری کا جو نفسیاتی تجزیہ پیش کیا ہے  وہ قابل تعریف ہے۔ 
شخصیت سازی کے  عمل میں  انہوں  نے  پریم چند کے  ہاں  محشر خیال  اور  شہر آرزو کی تلاش کے  لیے  مصنف کے  شخصی تصادمات کو جس طرح اکٹھا کیا ہے  اس سے  حیرت  اور  مسرت کے  ساتھ ساتھ بصیرت کے  دروازے  بھی کھلتے  ہیں، لالہ دھنپت رائے  جو ۳۱ جولائی ۱۸۸۰ء کو ’’لمہی‘‘ بنارس میں  پیدا ہوئے، شکیل الرحمن انہیں  ’’موبی ڈک‘‘ سے  مماثل قرار دیتے  ہوئے  ویل مچھلی کے  کانٹوں  کو ان کی روح میں  چبھتا ہوا محسوس کرتے  ہیں۔ آغاز میں  لالہ دھنپت رائے  نواب رائے  الہ آبادی کے  نام سے  لکھتے  رہے اور یہ تحریریں  ہفتہ وار اخبار ’’آواز خلق میں  شائع ہوتی رہیں۔ اس زمانے  میں  وہ ٹیگور  اور  بنکم چندر چٹرجی کی تحریروں  سے  متاثر تھے۔ پریم چند کی بظاہر سیدھی سادھی زندگی اپنے  اندر کئی طوفان چھپائے  ہوئے  تھی۔ کم سنی میں  والدہ کی موت، سوتیلی ماں  کی آمد، باپ کی بے  اعتنائی، غربت و افلاس، بے  روزگاری، ایک کم صورت عورت سے  شادی، اس کی علاحدگی  اور  موت، اسی دوران ایک دوسری عورت سے  تعلقات  اور  پھر ایک بیوہ شریمتی شیورانی دیوی سے  دوسری شادی، اسکول کی معمولی سی ملازمت کے  دوران جگہ جگہ تبادلے اور اس کے  ساتھ ساتھ مصنف کی ازلی و ابدی تنہائی، اس تنہائی کی رفاقت میں  بوڑھی دادی کی موجودگی  اور  پرانے  ملازم قزاقی کی مہربان دوستی۔ 
بچپن میں  ہی پریم چند ایک خاص طرح کی ہیرو پرستی  اور  انسان دوستی کے  جذبات میں  بہہ گئے  تھے  مختلف شہروں اور گاؤں  میں  رہنے  کے  باعث وہ مزدوروں، کسانوں اور عام لوگوں  کی زندگی کے  مسائل کے  بھی زیادہ قریب آنے  لگے۔ ’’سوز وطن‘‘ کے  نام سے  ان کے  افسانوں  کا مجموعہ دیہات سدھار  اور  وطنیت کے  تصورات کے  باعث انگریز سرکار کی جانب سے  ضبط کر لیا گیا  اور  اس پر مقدمہ چلایا گیا۔ ضلع ہمیرپور کے  کلکٹر کا کہنا تھا ’’تمہاری کہانیوں  میں  فرسٹریشن بھرا ہوا ہے   اگر  انگریزی راج میں  تم نہ ہوتے  تو آج تمہارے  دونوں  ہاتھ تراش لیے  جاتے، تم کہانیوں  کے  ذریعے  بغاوت پھیلا رہے  ہو‘‘ ۔ اس ٹکراؤ کے  بعد پریم چند نے  دو سو پینتالیس افسانے  لکھے۔ ان کی آزادی کی آواز صرف انگریزوں  سے  نجات کے  لیے  نہیں  تھی بلکہ وہ ہندوستانیوں  کو نفسیاتی، معاشی  اور  سیاسی الجھنوں  سے  بھی آزاد دیکھنا چاہتے  تھے۔ 
مصنف کی زندگی  اور  زندگی کی سرد مہری کا جائزہ لیتے  ہوئے  شکیل الرحمن اس نتیجے  پر پہنچتے  ہیں :
’’زندگی بڑی کافر ہے، اس لیے  عزیز بھی ہے، آخری سانس لیتے  ہوئے  گوئٹے  نے  کہا تھا ’’روشنی  اور  زیادہ روشنی‘‘ پریم چند کی آخری شب بھی روشنی کی آرزو میں  گزری‘‘ (ص،۲۱۶)
 ناول نگار ی کے  باب میں  تنقید نگار نے  فنکار کی زندگی  اور  معاشرت کے  طبقاتی تضادات، عدم تعاون، آزادی کی تحریک کو مد نظر رکھتے  ہوئے  یہ بتانے  کی کوشش کی ہے  کہ مصنف طلسم ہو شربا، چہار درویش  اور  شرر و سرشار کے  ناولوں  سے  متاثر ہونے  کے  ساتھ ساتھ ٹالسٹائی کے  انداز تحریر سے  بھی متاثر تھا۔ اس لیے  اس کے  ابتدائی ناولوں  میں  وہ رومانی انداز نظر بھی ملتا ہے  جو کرداروں  کی انفرادی خصوصیات، واقعاتی تجسس  اور  جذباتی پیچیدگیوں  کا نمائندہ ہے۔ پریم چند کی تحریروں  میں  آریاسماجی خیالات  اور  مندروں  کے  تماشے  غور طلب ہیں۔ ہم خرماں  وہم ثواب، جلوۂ ایثار اسی قسم کی تحریریں  ہیں  جہاں  کرداروں  کا فطری ارتقاء اصلاحی نقطہ نظر کے  نیچے  آ کر دب گیا ہے۔ ’’بازار حسن‘‘ سے  پریم چند کے  سیاسی خیالات جڑ پکڑنے  لگتے  ہیں  لیکن اس ناول میں  بھی تکنیکی خامیوں  کے  ساتھ اصلاحی نظریہ اتنا حاوی ہے  کہ فنی صداقتیں  کمزور ہو جاتی ہیں۔ ’’نرملا‘‘ ایک مختصر رومانوی المیہ ہے  جسے  ناول نگار ایک سماجی عمل کی صورت میں  دیکھتا ہے۔ ’’پردۂ مجاز‘‘ بھی ایک رومانوی ناول ہے  جسے  ہندی میں  ’’کایا کلپ‘‘ کے  نام سے  لکھا گیا، ’’گوشتہ عاقبت‘‘ گاؤں  کی زندگی کی کشمکش کی کہانی ہے۔ ’’غبن‘‘ متوسط طبقے  کی کھوکھلی  اور  سطحی زندگی کی مثالیت پسندی کا نمونہ ہے۔ ’’میدان عمل‘‘ کو ہم پریم چند کے  ’’آئیڈیلزم‘‘ کا شاہکار کہہ سکتے  ہیں،  اگر  چہ اس میں  وحدت اثر موجود نہیں، شعوری انکشافات کے  باعث یہاں  تکنیکی نزاکتیں  بھی گم ہو گئی ہیں، لیکن مقصدیت، کسانوں  کی جدوجہد، مزدوروں  کا عدم تعاون، سول نافرمانی کی تحریکیں  مل جل کر اس ناول کو ایک دستاویزی ناول میں  تبدیل کرتی ہیں، ان کرداروں  کے  توسط سے  .... .۱۹۳۰ اور  ۱۹۳۳ کے  ہندوستان کو سمجھنے  کی کوشش کی گئی ہے۔ یہیں  ’’ٹائپ کرداروں‘‘ کے  مباحث بھی اٹھائے  گئے  ہیں  جنہیں  آخر کار ’’سوشل ٹائپ کرداروں‘‘ کے  حوالے  سے  نئی نسل کے  شعور کا پیکر قرار دیا گیا ہے۔ 
’’چو گان ہستی‘‘ جو ایک ہزار صفحات پر مشتمل ناول ہے  اسے  بھی پریم چند کے  اہم ناولوں  میں  شمار کیا جاتا ہے  یہاں  بھی کردار مثالیت پسندی کا نمونہ پیش کرتے  ہیں، یہ ناول طوالت  اور  غیر نفسیاتی کردار ی ارتقاء کے  باعث کئی مقامات پر اچھا ناول بنتے  بنتے  رہ گیا ہے۔ 
’’گؤدان‘‘ کا موضوع ہندوستان کسان ہے  جو  اگر  مزدور بھی بن جائے  تو اس کی زندگی کا المیہ اپنی جگہ قائم رہتا ہے۔ یہ ناول اردو فکشن میں  ہندوستان کی مخصوص معاشی  اور  معاشرتی زندگی کی تطہیر کے  لیے  لکھا گیا  اور  اس میں  سے  حب الوطنی کی خوشبو آتی ہے۔ 
شکیل الرحمن نے  پریم چند کی افسانہ نگاری کا جائزہ لیتے  ہوئے  افسانے  کے  کرداروں  کے  لیے  خاص عنوانات چنے  ہیں۔ ’’تیسرا آدمی‘‘ ، ’’عورت(۱)‘‘ ، ’’عورت (۲)‘‘ ، ’’بچے  کا ذہن‘‘ ، ’’کھلاڑی پن‘‘ ، المیہ کردار ‘‘ وغیرہ۔ 
کتاب کا یہ حصہ انتہائی محنت  اور  محبت سے  تحریر کیا گیا ہے۔ المیہ کرداروں  میں  افسانہ ’’کفن‘‘ کے  گھیسو  اور  مادھو کے  ذہنی تصادم کو طبقاتی زندگی کا المیہ قرار دیا گیا ہے۔ یہ کردار جوبظاہر معاشرے  کی خرابیوں  کے  محض حصہ دار نظر آتے  ہیں۔ ان کے  رجحانات کی جڑیں  ان کی سائیکی کے  ساتھ ساتھ معاشرتی عوامل  اور  تحرکات کے  تضادات میں  تلاش کی جا سکتی ہیں۔ 
پریم چند نے  اپنی چند تحریروں  میں  زندگی کو تماشاگاہ  اور  انسانوں  کو کھلاڑی کہہ کر پکارا ہے۔ چو گان ہستی کا سور داس کہتا ہے : 
’’ہماری بڑی بھول یہی ہے  کہ کھیل کو کھیل کی طرح نہیں  کھیلے۔ کھیل میں  دھاندلی کر کے  کوئی جیت بھی جائے  تو کیا ہاتھ آئے  گا، کھیلنا تو اس طرح چاہیے  کہ نگاہ جیت پر رہے، پر ہار نے  سے  گھبرائے  نہیں۔‘‘ 
زندگی کے  میدان میں  اتر نے  والے  کھلاڑی کی طرح پریم چند کا تخیل کھیل  اور  کھلاڑی کے  مناسبات اکٹھے  کرتا چلا جاتا ہے۔ 
 ’’کہاں  ہے  انصاف، کہاں  ہے ؟ ایک غریب آدمی کسی کھیت سے  بالیں  نوچ کر کھا لیتا ہے، قانون اسے  سزا دیتا ہے۔ دوسرا امیر آدمی دن دہاڑے  دوسروں  کو لوٹتا ہے اور اسے  عزت ملتی ہے۔‘‘ (منگل سوتر)
سازش، نفرت، گھٹن، احساس شرمندگی  اور  ندامت سے  انصاف، آزادی  اور  فتح کاعمل  اور  بھی پیچیدہ ہوتا چلا جاتا ہے۔ 
دھنپت رائے  کی ابتدائی زندگی جس قسم کی ٹھوکروں  میں  بسر ہوئی ہے  اس نے  اس کے  کم سن کرداروں  کو بھی مجروح کیا ہے۔ یہاں  گریز، تکلیف  اور  سرد مہر دانائی ان کا انتظار کرتی ہے، رام لیلا، عیدگاہ، قزاقی، سوتیلی ماں، ماں  کا دل، دو بیل، دودھ کی قیمت، مہاتیرتھ ایسی ہی کہانیاں  ہیں  جو بڑی بڑی باتوں  سے  بچوں  کے  چھوٹے  چھوٹے  جذبات سے  خالی کر کے  دلائل  اور  مصلحتوں  سے  بھر دیتی ہیں، یہ بچے  ہیرو پرست ہیں  ان کا نفسیاتی رد عمل کھردرے  بزرگانہ طور طریقوں  سے  جڑا ہے۔ عقیدت نفرت میں  تبدیل ہو گئی ہے۔ ہمدردی غیر محسوس طریقے  سے  پدرانہ جبر کی پرچھائیں  بن گئی ہے۔ معصوم ارتفاعی اظہار کے  لیے  صرف تصورات بچے  ہیں۔ 
’’دایہ کو اپنے  سامنے  حقیقی شکل میں  موجود نہ پا کر اب بچہ اس کے  تخیل میں  ہی محو رہتا، وہی اس کی آغوش تھی، وہی محبت۔‘‘ (مہاتیرتھ)
شکیل الرحمن نے  پریم چند کے  نسوانی کرداروں  کو دو طرح کے  کرداروں  میں  تقسیم کیا ہے، عورت کی نفسیات کا جائزہ لیتے  ہوئے  وہ ان مختلف متحرک کرداروں  کو نرگسی عورتوں اور محبت سے  شاداب لڑکیوں  میں  ڈھونڈتے  ہیں، یہ محبوبانہ کردار آئینے  میں  صرف اپنی شکل دیکھتے  ہیں۔ دو بہنیں، اسی خود پسندی کی ایک مثال ہے۔ الفت ذات میں  ڈوبی ہوئی یہ عورتیں  شکست کے  احساس کو غیر شعوری طور پر بھی قبول کر نے  کو تیار نہیں، پریم چند کے  افسانے  ’’بازیافت‘‘ کی نرگسی عورت اسی انفرادیت کی خاص مثال ہے  اس قسم کے  افسانوں  میں  ’’فریب نظر‘‘  اور  التباسات کی موجودگی ان عورتوں  کو اپنی کاملیت کا یقین دلاتی ہے۔‘‘ 
’’اب میری زندگی اندھیری رات ہے  یا ہولناک جنگل یا شمعِ مزار، لیکن میری حالت پر غم کا اظہار مت کرو، مجھ پر جو گزرے  گی میں  اس کو کامل انسان کی نجات کے  خیال سے  بخوشی سہ لوں  گی۔‘‘ 
اپنی دنیا میں  کھوئی ہوئی یہ عورت تنہائی کی سرشاری میں  مگن ہے۔ ’’مجھے  تو یہ کہنے  میں  ذرا بھی شرم نہیں  آتی کہ ان کی بیماری سے  مجھے  حاسدانہ مسرت ہوتی ہے۔‘‘ 
یہ نرگسی عورتیں  کچھ مقامات پر اپنے  وجود سے  نفرت میں  بھی مبتلا ہیں۔ ان عورتوں  کے  مطالعے  میں  پریم چند اعصابی خلل، ہیجانات  اور  خواہش کے  انوکھے  اظہار کو عورتوں  کی ذہنی زندگی سے  وابستہ کرتے  ہیں۔ توجہ طلبی، فکری الجھاؤ، نفسیاتی تعصب، تحفظ ذات، اشاعت ذات، توہمات  اور  احساس شکست کے  خوف میں  مبتلا یہ عورتیں  ہمیں  خواب پریشاں  جیسے  افسانوں  میں  نظر آتی ہیں۔ 
خوبصورت، بدصورت عورتوں  کے  اس گلدستے  میں  ’’طلوع محبت‘‘ لیے  ایک عورت بن سنور کر بیٹھی ہے اور اپنے  انداز گفتگو  اور  انداز فکر سے  چاہے  جانے  کے  احساسات کا اظہار کر رہی ہے۔ 
پریم چند نے  اپنے  ناولوں اور افسانوں  میں  جو دوسری عورت دریافت کی ہے  وہ معاشرتی مسائل، طبقاتی زندگی، ہنگامی حالات  اور  اقداری کشمکش کی نمائندہ ہے۔ ’’لیلیٰ، مجبوری، مزار الفت، ابھاگن، چکمہ، بیوی سے  شوہر، ترشول، داروغہ کی سرگزشتہ، آشیاں  برباد، نگاہِ ناز، لاش، انجام محبت، اغوا، موت کا خوف، راجپوت کی بیٹی  اور  ایسے  ہی درجنوں  افسانے  محبت کے  اعتماد  اور  اعتبار کی تلاش کے  افسانے  ہیں، یہاں  بیوائیں  ہیں، طوائفیں  ہیں، یتیم لڑکیاں اور شوہر پرستی ہے، نا انصافی کے  خلاف احتجاج ہے، عورت کی تباہ حالی ہے، یہ کردار ظلم وجبر  اور  تشدد کے  اسیر ہیں۔ اکثر کردار متوسط طبقے اور قدیم جاگیر دار انہ قدروں  میں  جنم لینے  والی عورتوں  کے  ہیں، بیوہ عورتوں  کے  مسائل پر یم چند کی فکشن کا بہت ہی پسند یدہ موضوع ہے۔ انہی میں  کچھ عورتیں  شوہر کی زندگی میں  بھی بیوہ کی سی زندگی بسرکر رہی ہیں۔ 
شکیل الرحمن کی کتاب کا سب سے  جاندار مطالعہ ’’تیسرا آدمی‘‘ کے  عنوان میں  سمویا گیا ہے، یہ کتاب بقول مصنف ۱۹۶۰ء میں  لکھے  گئے  مضامین پر مشتمل ہے۔ اس لحاظ سے  یہ پچاس سال پرانا مطالعہ ہے، تحریروں  میں  ’’تیسرے  آدمی‘‘ کی دریافت کے  لیے  مصنف نے  لکھا ہے :
’’شہر  اور  گاؤں  کی روزانہ زندگی میں  ’’تیسرے  آدمی‘‘ سے  اکثر ملاقات ہوتی رہتی ہے، یہ کارخانوں  میں  بھی ہے اور کھلیانوں  میں  بھی، سیاسی زندگی میں  بھی تیسرا آدمی اپنا خاص مقام رکھتا ہے، گھریلو زندگی میں  اس کی شخصیت ایک معمہ بن جاتی ہے۔ کبھی اپنی بربادی پسند کرتا ہے  تو ایک گھر آبا دہو جاتا ہے اور کبھی شخصیتوں  کے  درمیان آتا ہے  تو صرف اپنے  مفاد پر نظر رکھتا ہے ...انتقام کے  جذبے  سے  سرشار ہو کر کبھی کسی پرامن گھر میں  ’تیسرا آدمی‘ داخل ہوتا ہے اور اس کی بے  چینی اس وقت تک قائم رہتی ہے  جب تک کہ وہ گھر ویرانہ نہ بن جائے ... یہ تیسرا آدمی خواجہ اہل فراق بھی ہے اور خضر راہ بھی، رقیب بھی دوست بھی... محسوس ہویا نہ ہو ہر شخص کسی نہ کسی لمحے  تیسری شخصیت کا روپ اختیار کرتا ہے ... اس تیسری شخصیت کے  بغیر داخلی  اور  خارجی اقدار کی نقاب کشائی نہیں  ہوتی۔‘‘ (ص۳۴۔ ۳۳)
مصنف نے  اس تیسرے  آدمی کی تلاش کے  لیے  برادر کراموزوف، مادام بواری، دی پوٹریٹ آف اے  لیڈی، تلاش بہاراں، خدا کی بستی، ٹیڑھی لکیر، گؤدان  اور  شکست جیسے  ناولوں  کا حوالہ دیا ہے  وہ جذباتی  اور  نفسیاتی تصادمات میں  تیسرے  آدمی کی نفس پروری، رعونت، ہوس پرستی  اور  خود غرضی کے  نمونے  ڈھونڈ کر لایا ہے۔ ایک مقام پر وہ اسی تیسرے  آدمی کی موجودگی کو شدید ڈرامائی تصادم کا پیش خیمہ قرار دیتا ہے، تیسرا آدمی ہمیشہ اصل کرداروں  کے  کمزور لمحوں  کا متلاشی ہے، الفاظ کی لامتناہی زنجیر ایک کڑی سے  دوسری کڑی کو جوڑتی چلی جاتی ہے۔ ایک موقع پر دو سکھیاں  کی ہیروئن پدماکہتی ہے :
’’ابھی شادی ہوئے  ایک سال بھی نہیں  ہوا  اور  میری یہ حالت ہو گئی کہ دوسروں  کو مجھے  بہکانے اور مجھ پر اپنا جادو چلانے  کا حوصلہ ہو رہا ہے۔‘‘ 
پریم چند نے  انسانی جبلت کو جس طرح ٹٹولا ہے  اس سے  یہ تیسرا شخص ایک یادگار بن گیا ہے، کبھی یہ یاد بن جاتا ہے  کبھی پرچھائیں، کبھی مہمان، کبھی دوست، کبھی تعلیم یافتہ دانشور، کبھی اجڈ دہقان، یہ ایک تیسری طاقت ہے  جو کہانی کے  انتشار کو منضبط کرتی ہے۔ یہ آدمی بنیادی حقیقتوں  کی جانب اشارہ دیتا ہے اور مشورے  کے  دوران غیر شعوری طور پر اپنی خواہشات پوری کرتا چلا جاتا ہے۔ افسانہ نگار چند اشاروں  میں  اس کے  خدوخال  اور  شخصیت کو سمجھا دیتے  ہیں۔ 
شکیل الرحمن چاہتے  تو اس ’’شخص دگر‘‘ میں  وجودیت کی اصطلاح The Role of other کے  ساتھ ساتھ اپنی ہی تحریروں  میں  فکشن نگار کی موجودگی کی بھی نفسیاتی گرہیں  کھول سکتے  تھے  لیکن انہوں نے  اس تیسرے  شخص کی موجودگی کو کردار ی موجودگی تک ہی محدود رکھا ہے۔ 
یہ کتاب جسے  عرفی پبلی کیشنز نے  گوڑگاؤں، ہریانہ، ہندوستان سے  شائع کیا ہے۔ پریم چند کی فکشن نگاری کی تحقیق کے  ساتھ ساتھ ڈاکٹر شکیل الرحمن کے  انفرادی مطالعے  کا بھی ایک شاندار نمونہ ہے۔  
(گجرات، پاکستان)
٭٭٭


پریم چند کے  افسانوں  میں  حسن کی دریافت
 شہناز پروین

’’فکشن کے  فنکار، پریم چند‘‘ ڈاکٹر شکیل الرحمن کی وہ ’’تخلیقی تنقید‘‘ ہے  جو آج سے  اڑتالیس سال پہلے  کی تحریر ہے۔ ڈاکٹر صاحب کے  مطابق، ’’یہ کتاب ۱۹۶۰ء میں  لکھی گئی تھی، مسودہ کاغذات میں  کہیں  گم رہا۔‘‘1   آج پریم چند پر مضامین کا ایک ذخیرہ موجود ہے  اس کے  باوجود ڈاکٹر شکیل الرحمن کی اس کتاب کا مطالعہ ایک خوش گوار حیرت کا سبب بنتا ہے۔ 
’’اچھی تنقید کسی طرح بھی اچھی تخلیق سے  کم نہیں، تنقید قدریں  متعین کرتی ہے، ادب  اور  زندگی کو ایک نمونہ دیتی ہے۔‘‘2
ڈاکٹر صاحب کی یہ تنقید بھی تخلیق کے  زمرے  میں  آتی ہے، اس کتاب میں  انھوں نے  شخصیت  اور  فن کے  حوالے  سے  جن بصیرت افروز خیالات کا اظہار کیا ہے، ان سے  قدروں  کا تعین بھی ہوتا ہے   اور  ادب  اور  زندگی کے  رشتے  کو سمجھنے  کا شعور بھی ملتا ہے۔ 
افسانوں   اور  ناولوں  پر عمومی تبصرے  کرنا نہایت آسان ہے  لیکن فن  اور  فنکار پر گہری  اور  مکمل نظر رکھتے  ہوئے  حرف و معانی کے  بحر بے  کراں  میں  اتر کر تخلیق کے  کرب کو بعینہٖ محسوس کرنا  اور  اسے  اپنے  قارئین تک منتقل کرنا ڈاکٹر شکیل الرحمن کا کمالِ فن ہے۔ 
’’نقاد ذوقِ سلیم کی روشنی میں  قابلِ قدر،معنی خیز  اور  بصیرت افروز تجربات کا پتا چلاتا ہے،ان پر غور کرتا ہے اور دوسروں  کو غور و فکر کی دعوت دیتا ہے۔‘‘3
ڈاکٹر شکیل الرحمن نے  بھی اپنے  ذوقِ سلیم کی روشنی میں  پریم چند کی تخلیقات کا نہایت بصیرت افروز تجزیہ کیا ہے، ان کے  فن کی باریکیوں  پر غور کیا ہے، شخصیت کے  حوالے  سے  سوزِ دروں  کی بازیافت کی ہے۔ جذبے  کی آنچ کو خود بھی محسوس کیا ہے اور پریم چند کے  قارئین  اور  ناقدین کو بھی اس نہج پر غور و فکر کی دعوت دی ہے۔ 
ڈاکٹر شکیل الرحمن نے  پریم چند کے  ناولوں اور افسانوں  کے  متن کی روح کو سمجھ کر اس کے  باطن میں  اتر کر تخلیق کار کے  سوزِ دروں اور اس کے  پیش کردہ کرداروں  کی جذباتی  اور  نفسیاتی کشمکش کو خارج میں  لا کر فنی بصیرت کے  ساتھ پیش کیا ہے۔ اہم بات یہ ہے  کہ ان کی تنقید حقائق کی ترجمانی  اور  گرہ کشائی کرتے  ہوئے  کہیں  بھی ذاتی خیالات  اور  جذبات و احساسات کو درمیان میں  نہیں  لاتی بلکہ کرداروں  کے  فطری ارتقا کے  مطابق ان کی تمام صفات، خوبیوں، خامیوں، ذاتی، سماجی، معاشرتی  اور  انسانی کمزوریوں  کے  ساتھ ڈوبتے  ابھرتے  دیکھتی ہے۔ ’’شعور  اور  لاشعور کی ہلچل‘‘ نئی  اور  پرانی قدروں  کے  تصادم  اور  اس کے  نتیجے  میں  رومانیت کا اظہار،داخلی  اور  خارجی تصادم کے  تناظر میں  کرداروں  کی کشمکش  اور  شکست و ریخت کو وہ اس طرح پیش کرتے  ہیں  کہ وہ ان کی تخلیق نظر آتی ہے۔ اندازِ بیان کی دلکشی سونے  پر  سہاگے  کا کام کرتی ہے۔ 
ڈاکٹر صاحب نے  پریم چند کے  ماحول، ان کی شخصیت، ان کے  عہد کے  مسائل  اور  ان مسائل کے  نتیجے  میں  ادیب کی زندگی میں  رونما ہونے  والے  نشیب و فراز  اور  ان سب کے  تناظر میں  ان کے  پیش کردہ کرداروں  کی بنت کو نہایت سچائی، ایمانداری  اور  خلوص سے  پیش کیا ہے۔ ان کی تنقید ادب پارے  کے  ساتھ ساتھ چلتی ہے  بلکہ افسانوں اور ناولوں  کے  موضوعات  اور  زندگی کے  گہرے  حقائق کی روشنی میں آگے  بڑھتی ہے۔ ڈاکٹر صاحب نے  پریم چند کے  بعض کرداروں  کو ان کی شخصیت کا آئینہ قرار دیتے  ہوئے  ان میں  ان کی ذاتی محرومیوں،ناتمام خواہشوں، حسرتِ تعمیر  اور  زندگی کے  تلخ تجربات کے  حوالے  سے  بھی ان کی تخلیقات کا جائزہ لیا ہے، گویا انھوں  نے  پریم چند کو نئے  طور سے  پیش کیا ہے۔ 
ان کی نظر میں  کسی فنکار کو سمجھنے  کے  لیے  صرف عام عقلی استدلال، منطقی استدلال، اصلاحی  اور  معاشی نقطہ نظر(ص۱۸۷) کافی نہیں  ہے :
’’صرف اخلاقی اصولوں، مقصدیت کے  عام تصور  اور  اصول پرستی کے  عام معیار سے  کسی بڑے  فنکار کی شخصیت  اور  فن کا تجزیہ ممکن نہیں، شخصیت کی داخلی ضربِ کلیم کی پہچان تو ناممکن ہے ...‘‘ (ص۱۸۷)
مزید یہ کہ:
پریم چند کی زندگی کو محض ایک صحیفۂ  اخلاق تصور کرتے  ہوئے  ان کی بصیرت  اور  وژن کو حقیقت پسندی کے  محدود دائرے  میں  رکھ دینا انصاف نہیں  ہے۔ ‘ (۱۸۷)
’’سچ تو ہے  کہ پریم چند کے  فن کی طرح ان کی شخصیت اب بھی ایک چیلنج کی صورت سامنے  ہے، ان کے  مزاج  اور  رجحانات کا تجزیہ نہیں  ہوا ہے۔‘‘ (ص۱۸۷)
تخلیق پرتنقید کے  حوالے  سے  ڈاکٹر شکیل الرحمن کی صائب رائے  ان کی بصیرت  اور  ان کے  تنقیدی شعور کا ثبوت ہے۔ 
ڈاکٹر صاحب کی تنقید کی ایک بڑی خوبی یہ ہے  کہ جب وہ کسی فنکار پر قلم اٹھاتے  ہیں،اس کی تمام تصانیف کا بہ نظرِ غائر مطالعہ کرتے  ہیں، پھر جہاں  انھیں  کوئی چ نگاری یا راکھ نظر آتی ہے، فنکار کے  قالب میں  اتر کر ایک عمر اس کے  ساتھ بسر کر آتے  ہیں   اور  اپنے  خیالات کا اظہار اس وقت کرتے  ہیں  جب وہ جذبات و احساسات کے  شعور میں  رچ بس جاتے  ہیں۔ اسی کتاب میں  فرماتے  ہیں :
’’بڑے  فنکاروں  کی طرح پریم چند بھی ایک ’’موبی ڈک‘‘ تھے  جو ویل کے  کانٹوں  کو اپنی روح میں  چبھتا ہوا محسوس کرتا ہے  جیسے  وہ بڑی خطرناک مچھلی سمندر میں  نہ ہو، اس کی شخصیت میں  کروٹ لے  رہی ہو...‘‘ (ص۱۸۷)
ان چند جملوں  میں  پریم چند کے  درد  اور  کرب کو ڈاکٹر شکیل الرحمن نے  جس امیجری  اور  تمثیل کے  ساتھ پیش کیا ہے  وہ براہ راست ’’دل سے  نکلتا  اور  دل میں  اتر جاتا ہے‘‘ اسی طرح انھوں  نے  پریم چند کی زندگی کے  سب سے  اہم  اور  اذیت رساں  المیے  یعنی ممتا سے  محرومی کے  دکھ کو جس دردمندی، کرب و بلا  اور  سوزِ دروں  کے  ساتھ پیش کیا ہے  اس میں  کہیں  نہ کہیں  ان کی اپنی ذات بھی شامل نظر آتی ہے۔ یہ درد جس طرح لمحہ لمحہ قطرہ قطرہ پریم چند کے  وجودمیں  اترتا رہا ہے۔ ڈاکٹر صاحب کے  وجود میں  بھی ’’اک آگ سی ہے  سینے  کے  اندر لگی ہوئی‘‘ کا پتا دیتا ہے۔ یہ وہ آنسو ہیں  جو خونِ دل بن کر قلم کی نوک سے  ٹپکتے  ہیں  جن میں  اتنی تندی،تیزی  اور  کاٹ ہے  جو ’’سل کو دل‘‘ بنا دیتے  ہیں۔ ڈاکٹر صاحب نے  ’’میدانِ عمل‘‘ کو ایک کمزور ناول قرار دینے  کے  باوجود پریم چند کے  ایک کردار ’’امرکانت‘‘ کی بنت میں  پریم چند کی روح کی تشنگی کو ڈھونڈ نکالا ہے، اس ضمن میں  وہ پہلے  چند اقتباسات پیش کرتے  ہیں  مثلاً:
میدانِ عمل کا ہیرو کہتا ہے :
’’زندگی کی وہ عمر جب انسان کو محبت کی سب سے  زیادہ ضرورت ہوتی ہے  بچپن ہے، اس وقت پودے  کو تری مل جائے  تو اس کی جڑیں  ہمیشہ کے  لیے  مضبوط ہو جاتی ہیں۔ میری ماں  کا اسی زمانہ میں  انتقال ہوا  اور  تب سے  میری روح کو اس کی غذا میسر نہ آئی۔ وہی میری بھوک میری زندگی ہے ... دنیا کا سب سے  بدنصیب وہ ہے  جس کی ماں  بچپن میں  مرگئی ہو۔‘‘ (ص۹۶۔ ۱۹۵)
’’امر کانت‘‘ نے  اپنی زندگی میں  ماں  کی مامتا کے  مزے  نہ اٹھائے  تھے۔ قدرت نے  اسے  اس نعمتِ عظمیٰ سے  محروم کر دیا تھا...‘‘ (۱۹۵)
ڈاکٹر صاحب نے  پریم چند کے  اس دکھ کو کردار کے  حوالے  سے  پیش کر نے  کے  بعد تحریر فرمایا:
’’یہ ان کی زندگی کا غیر معمولی واقعہ ہے  موت نے  ماں  کو چھین کر پہلی بار غمِ زیست کا احساس دیا۔ پریم چند آخری عمر تک یہ واقعہ فراموش نہ کر سکے۔ کہانیوں  میں  ’ماں ‘ علامتوں  کی صورت ملتی ہیں۔ تنہائی کا ایک منفرد احساس جاگا۔ بہت ہی عزیز شے  کی کمی شدت سے  محسوس ہوئی۔ یتیمی کبھی جذبے  کو تھپک تھپک کر سلاتی ہے اور کبھی پراسرار انداز میں  جذبے  کے  جادو جگاتی ہے۔ کبھی انفرادیت اچانک چونک اٹھتی ہے اور بے  قرار ہو کر حملے  کرتی ہے۔ تباہی کے  مناظر دیکھنے  کی آرزو میں  طوفان میں  شریک ہو جاتی ہے  لیکن کبھی غمِ زیست کی لذت سے  آشنا کرتے  ہوئے  شعور و فکر کو متحرک کرتی ہے۔ یتیمی قلندری کی صورت بھی اختیار کر لیتی ہے اور ممکنات کی دنیا میں  جوہرِ خودی کی نمود پر غور و فکر کر نے  لگتی ہے ...‘‘ (ص۹۶۔ ۱۹۵)
محرومی پر اس عمومی تبصرے  کے  بعد ’’امرکانت‘‘ کے  حوالے  سے  ڈاکٹر صاحب تحریر فرماتے  ہیں :
’’روح کتنی پیاسی  اور  کس قدر بے  تاب ہے۔ امرکانت کے  پیکر میں  اپنا تجربہ جذب کر دیا گیا ہے۔ امرکانت ایک آئینہ ہے  کہ جس کے  سامنے  کھڑے  ہو کر کہہ رہے  ہیں  تو بدنصیب ہے، تیری حیات کی نمی خشک ہو گئی ہے، توبھوکا ہے،تیری روح پیاسی ہے، اس پیاس کو تو نے  زندگی بنا لیا ہے۔ شخصیت کا سوز اس پیکر کے  ذریعے  ظاہر ہو رہا ہے ...‘‘ (ص۱۹۶)
اس قدر طویل اقتباسات پیش کر نے  پر راقم الحروف معذرت خواہ ہے  لیکن اس کا مقصد یہ ہے  کہ ممتا سے  محرومی  اور  دکھ کی اس شدت کو وہی محسوس کر سکتا ہے  جو ان درد آگیں  لمحوں  سے  گزرا ہو۔ شخصیت کے  اس رخ کو جس صناعی کے  ساتھ ڈاکٹر صاحب نے  تجسیم کا روپ عطا کیا ہے  اسے  پڑھنے  کے  بعد راقم الحروف کے  ذہن کی بھی ایک کھڑکی کھلی  اور  تازہ ہوا کے  ایک جھونکے  نے  کہا ’ڈاکٹر صاحب نے  جس انداز سے  شخصیت کے  آئینے  میں  فن کو پرکھنے  کے  آرٹ سے  آگاہ کیا ہے، دنیائے  ادب و فن کے  تمام فن پاروں  کو اس زاویۂ نگاہ سے  نئے  سرے  سے  دیکھنا چاہیے۔ میر تقی میرؔ کے  یہاں  بھی یہ سانحہ ان کی کمزوری نہیں  بلکہ فن پارے  میں  طاقت بن کر ابھرا ہے۔ اس محرومی نے  انھیں  تمام عمر ناکامیوں  سے  کام لینے  کا ہنر عطا کیا۔ یہ ادب کے  علاوہ نفسیات کے  حوالے  سے  بھی ایک اہم  اور  قابلِ قدر کام ہو گا۔ 
ڈاکٹر صاحب اپنی تنقید کے  ذریعہ شعوری طور پر تو قدروں  کا تعین کرتے  ہیں  لیکن لاشعوری طور پر بھی ان کی تخلیقی تنقید ’’ادب  اور  زندگی کو ایک نمونہ دیتی ہے۔‘‘4
ڈاکٹر شکیل الرحمن کے  نزدیک پریم چند کے  ناقدین نے  ان کے  ساتھ انصاف نہیں  کیا ہے۔ بقول ان کے :
’’... ان کے  فن میں  اکہری حقیقت پسندی کی تعریف کی گئی ہے  جس کا نتیجہ یہ ہوا کہ اب تک صرف خارجی حقائق ہی ابھرتے  رہے  ہیں۔ شخصیت سیدھی لکیر نہیں  ہوتی۔ یہ لکیر ٹیڑھی ہوتی ہے اور لکیر کے  اندر کئی سطحیں  اٹھتی محسوس ہوتی ہیں۔ تجربوں  کی دنیا بہت وسیع، گہری  اور   تہہ دار ہوتی ہے۔ وژن  اور  تجربوں  کا ایکس رے (X-Ray)آسان بھی نہیں  ہوتا۔ تمدن یا کلچر کے  علامتی عمل  اور  تسلسل میں  قدروں  کی کشمکش معمولی نہیں  ہوتی۔‘‘ (ص۸۸۔ ۱۸۷)
یہ چند نہایت معنی خیز جملے  پریم چند کے  فن کے  ساتھ ساتھ خود ڈاکٹر شکیل الرحمن کے  وژن  اور  ان کی حقیقت پسندانہ  اور  جمالیاتی روح کو سمجھنے  کی دعوت دیتے  ہیں۔ ڈاکٹر صاحب نے  پریم چند کی ذات کی تنہائی، ان کی ہیرو پسندی، خارجی حالات کی وجہ سے  جدید عہد کے  کئی سطحوں  پر رشتوں  کو قائم کرنے، ان کے  عہد کی روایات، احساسات، جذبات، پیچیدگیوں،کشمکش  اور  تصادم کے  ذریعے  ان کے  فن میں  شخصیت  اور  طبقاتی کشمکش کو سمجھنے  کی نظر عطا کی ہے۔ پریم چند کی شخصیت کے  حوالے  سے  جتنے  بھی مضامین لکھے  گئے  ہیں  ان میں  ڈاکٹر صاحب کا ’’اندازِ بیاں اور ہے‘‘ حتیٰ کہ خود شریمتی شیورانی دیوی کی کتاب ’’پریم چند گھر میں‘‘ (جس کی روشنی نے  پریم چند کی زندگی  اور  ان کی شخصیت کو سمجھنے  میں  مدد دی ہے، جس سے  پریم چند کی زندگی کے  بہت سے  پہلوؤں  سے  آگاہی حاصل ہوتی ہے ) پریم چند کی بہترین سوانح عمری ہے  لیکن ڈاکٹر شکیل الرحمن جس طرح ان کے  المیوں  کے  ساتھ ڈوبتے  ابھرتے، کہیں  ڈوب کر ابھرتے   اور  کہیں  ابھر کر ڈوبتے  ہیں، بلکہ ان کے  کرداروں  کے  حوالوں  سے  شخصیت کی بازیافت کرتے  ہیں  اس کی مثال سوانح عمریوں اور افسانوں  میں  تو مل سکتی ہے۔ تنقیدی کتابوں  میں ایسی نظیر کم از کم راقم الحروف کی نظر سے  کم گزری ہے۔ اس کتاب میں  پریم چند کے  ناولوں اور افسانوں  کے  متن کو سمجھنے  کے  لیے  ڈاکٹر صاحب نے  رومانیت، جمالیات، حقیقت، نفسیات، عورت کی نرگسیت، انانیت، بچوں  کے  ذہن پر ابتدائی نقوش  اور  ان کے  نتیجے  میں  (شخصیت سازی) رویوں اور برتاؤ میں  کمزوری یا تو انائی، انسانی کمزوریوں، خامیوں، خوبیوں، نامساعد حالات میں زندگی  اور  روشنی کی تڑپ، جینے  مر نے  کے  احساس  اور  بہت سے  نازک، لطیف  اور  حساس پہلوؤں  کو اس فنکاری سے  پیش کیا ہے  کہ پریم چند کے  قارئین پر کرداروں اور موضوعات کے  حوالے  سے  ان کی ذات  اور  فن کے  مختلف رنگوں  کے  ’’شیڈز‘‘ (Shades)سامنے  آتے  ہیں۔ 
ہندی  اور  اردو ادب کے  ناقدین نے  انھیں  عام طور پر حقیقت نگار، دیہاتی زندگی کے  نباض،ہاریوں،کسانوں   اور  محنت کش طبقے  کے  ترجمان  اور  سماج سیوک کے  طور پر پیش کیا ہے۔ ان کی تحریروں  میں  اصلاح  اور  افادیت کے  پہلوؤں  کی تلاش کی گئی ہے۔ زندگی  اور  شخصیت کے  حوالے  سے  بھی ان کی ’’سادگی،خلوص، دیانت داری  اور  انسانی دردمندی‘‘ کے  نقوش اجاگر کیے  گئے  ہیں۔ ڈاکٹر صاحب کے  نزدیک بھی:
’’ان کی ذات میں  یہ باتیں  یقیناً بڑی ہیں۔‘‘ (۱۸۷)
لیکن ان کی تحریروں  میں  انسانی قدروں، خارجی ماحول سے  باطن کے  ٹکراؤ  اور  اس کے  نتیجے  میں  ذہنی  اور  قلبی دباؤ  اور  شکست و ریخت سے  صرفِ نظر کر کے  ان کی افادی  اور  اصلاحی کاوشوں  کا ڈنکا اس طرح پیٹا گیا ہے  کہ اصل گوشت پوست کے  بنے  ہوئے  پریم چند کی شخصیت  اور  فن پس پردہ رہ گئے  ہیں۔ 
ڈاکٹر شکیل الرحمن ان کے  تخلیقی ادب کو صرف ’’تصویر انجمن‘‘  اور  ’’جلوۂ انجمن‘‘ نہیں  دیکھنا چاہے۔ ’’کاغذی پیرہن‘‘ میں  ’’نقش فریادی‘‘ کو بھی دیکھنے   اور  دکھانے  کی سعی کرتے  ہیں اور یہی وہ نیا وژن ہے  جو اس کتاب کے  مطالعے  سے  حاصل ہوتا ہے۔ اسی بنا پر پریم چند کی تخلیقات کو پھر سے  پڑھنے، سمجھنے اور لکھنے  کی ضرورت کا احساس ہوتا ہے۔ افسانوں  میں  پریم چند کی پیکر تراشی  اور  کرداروں کے  داخلی جذبات و احساسات کو حسنِ بیاں سے  اتنا دلکش بنا دیتے  ہیں  کہ یہ قارئین کے  ادبی ذوق کے  لیے  مہمیز کا کام کرتا ہے۔ 
کتاب کا پہلا حصہ پریم چند کی ناول نگاری پر ہے،جس میں  انھوں نے  نہایت اختصار کے  ساتھ محض بیس صفحات میں  ان کے  دس ناولوں  کا نہایت جامع جائزہ لیا ہے۔ پہلے  باب کا آغاز وہ اس کلیے  سے  کرتے  ہیں :
’’منشی پریم چند بڑے  افسانہ نگار ہیں، بڑے  ناول نگار نہیں۔‘‘ (ص۱۱)
اس جملے  کے  فوراً بعد وہ پریم چند کو بنیادی طور پر افسانے  کا فنکار قرار دیتے  ہوئے  فرماتے  ہیں کہ اس میں  شک نہیں  کہ ’’پریم چند کے  ناولوں  میں  ہندوستان کی معاشرت  اور  اس ملک کا گاؤں  ملتا ہے۔‘‘ (ص۱۱)ان میں  گاؤں  کی زندگی کے  نشیب و فراز سے  لے  کر زندگی کے  بہت سے  دوسرے  خارجی مسائل کو بھی پیش کیا گیا ہے  لیکن بقول ان کے :
’’یہ بھی تو دیکھنا چاہیے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے  کس حد تک انھیں  نئی تخلیق کی صورت دی ہے،  اور  کس طرح فنکارانہ طور پر پیش کیا ہے ... بلاشبہ پریم چند کے  افسانوں  میں  ناولوں  سے  زیادہ جذباتی  اور  تخیلاتی فضا ہے اور افسانوں  میں  خارجی قدریں  فنی قدریں  بن گئی ہیں۔ ناولوں  کے  کردار پورے  طور پر اپنی نفسیات کے  ساتھ نہیں  ابھرتے۔ کرداروں  کی تشکیل میں  کمی محسوس ہوتی ہے۔‘‘  (۱۲)
ڈاکٹر صاحب کے  خیال میں  ایسے  تجزیے  خارجی حقیقتوں  کی اہمیت بڑھا دیتے  ہیں اور اکثر :
’’ناولوں  کی جذباتیت، خارجی سچائیوں  کا سپاٹ بیان  اور  کرداروں  کا میکانکی عمل، مکالموں  کی تقریریں   اور  قدروں  کا شعور سب نظر انداز ہو جاتا ہے  اکثر خامیوں  کو خوبیاں اور خوبیوں  کو خامیاں  تصور کر کے  نقادوں  کی تقریریں  شروع ہو جاتی ہیں ...(ص۱۲)
اسی تناظر میں  انھوں  نے  پریم چند کے  ناولوں ’’ہم خرماں  وہم ثواب‘‘ ، ’’جلوۂ ایثار‘‘ ، ’’بیوہ‘‘ ، ’’نرملا‘‘ ، ’’بازارِ حسن‘‘ ، ’’پردۂ مجاز‘‘ ، ’’گوشۂ عافیت‘‘ ، ’’غبن‘‘ ، ’’میدانِ عمل‘‘ ، ’’چو گانِ ہستی‘‘  اور  ’’گؤدان‘‘ کا نہایت فنکارانہ مہارت کے  ساتھ جائزہ لیا ہے۔ معائب کی نشان دہی بھی کی ہے اور ان داخلی خوبیوں  کو بھی ڈھونڈ نکالا ہے  جو دراصل ناولوں  کا جوہر ہیں  مثلاً ’’جلوۂ ایثار‘‘ میں  وہ ناول کی خوبی بیوہ کے  المیے  میں  پوشیدہ دیکھتے  ہیں، کرداروں  کی جذباتی کشمکش کو اہمیت دی ہے۔ ان کی نظر میں  ’’پریم چند کے  اردو  اور  ہندی زبانوں  کے  نقادوں  کو‘‘ اصلاحی نقطۂ نظر کے  تجزیے  سے  زیادہ بیوہ کے  المیہ  اور  کرداروں  کا تجزیہ کرنا چاہیے  تھا کیونکہ ’’اسی المیہ  اور  ان ہی جذبوں  میں  ہندوستان کا معاشرہ ہے۔‘‘ (ص۱۳)
 ’’گؤدان‘‘ کے  سوا تمام ناولوں  میں  پریم چند کی رومانیت اصلاحی مقصدیت سے  دب جاتی ہے   اور  اس طرح فنی قدریں  مجروح ہوتی ہیں  گویا:
’’پریم چند جب بھی ماہر اخلاقیات بنے  ہیں  فکشن میں  ان کا المیہ سامنے  آیا ہے۔‘‘ (ص۱۶)
ان تمام ناولوں  میں  رومانوی فضا، جذبوں  کا تصادم  اور  المیہ کا حسن مشترک ہے :
’’مذہب، رسم و رواج،ظلم  اور  جبر  اور  معاشرہ سب پس منظر میں  ہیں اور پس منظر ہی کو سب کچھ سمجھ لینا ادبی تنقید کا کام نہیں  ہے۔‘‘ (ص۱۴)
ڈاکٹر شکیل الرحمن نے  ان ناولوں  کے  پلاٹ، کردار ، موضوعات  اور  ذہنی  اور  جذباتی کشمکش  اور  مسائل کے  بہت سے  رنگوں اور پہلوؤں  کو اپنی مخصوص تخلیقی تنقید کے  آئینہ میں  دیکھا ہے   اور  ناولوں  کے  فنی  اور  تعمیری نقائص کو بھی وضاحت سے  بیان کیا ہے۔ 
’’گؤدان‘‘ کو انھوں  نے  پریم چند کا اچھا ناول قرار دیا ہے  کیونکہ اس میں  کرداروں  کا فطری ارتقا بھی ہے اور ’’بدلتی ہوئی قدروں‘‘  اور  ’’افراد کی نفسیات پران کی گہری نظر‘‘ بھی:
’’بلاشبہ ’ہوری‘  گؤدان کی روح ہے۔ اس کے  علاوہ جو کردار ہیں  وہ بھی اپنی اہمیت کا احساس دلاتے  ہیں اور واقعات سے  رشتہ رکھتے  ہیں۔ ’ہوری‘ نے  سماجی زندگی کا المیہ ڈراما اسٹیج کیا ہے۔ خارجی  اور  داخلی تصادم ہی ناول کا بنیادی حسن ہے۔ یہ رومانیت، تصادم کو تخیل  اور  جذبے  کی آنچ دیتی ہے ... بڑی بات یہ بھی ہے  کہ ’’گؤدان‘‘ کے  کرداروں  کا فطری ارتقا ہوتا ہے۔ بدلتی ہوئی قدروں اور افراد کی نفسیات پر فنکار کی گہری نظر ہے۔ ’گؤدان‘ کے  ذریعے  اردو فکشن میں  جو کتھارسیس، ہوئی ہے  اس کی حیثیت مسلّم ہے!‘‘ (ص۳۰)
یہ اقتباس ڈاکٹر شکیل الرحمن کی تخلیقی حسیت  اور  تنقیدی شعور کو سمجھنے  میں  معاونت کرتا ہے۔ محض اٹھارہ صفحات میں  گیارہ ناولوں  کے  پلاٹ، کردار  اور  کہانی کی بنت کو سمیٹ کر ایک منطقی نقطہ نظر پیش کرنا ڈاکٹر صاحب کا کمال ہے۔ لطف کی بات یہ ہے  کہ ان کا ایک ایک لفظ نپا تلا  اور  متوازن،کسی ناول کے  بارے  میں یہ نہیں  کہا جا سکتا کہ انھوں  نے  اس پر گہری نظر نہیں  ڈالی ہے۔ 
ناول نگاری کے  بعد ڈاکٹر شکیل الرحمن نے  پریم چند کے  افسانوں  پر کئی جہتوں  سے  روشنی ڈالی ہے۔ افسانہ،افسانے  کو متحرک کر نے  والا کردار ، موضوعات کا تنوع، خصوصاً عورت  اور  بچوں  کی نفسیات، ذہنی  اور  جذباتی گرہیں، تکنیک،اسلوب، زبان و بیان، روزمرے   اور  مح اور ے، تشبیہات، استعارے   اور  علامتیں، پریم چند کی شخصیت غرض پریم چند کے  افسانوں  کی بوقلمونی کو اپنا موضوع بنایا ہے۔ 
افسانہ نگاری کا تجزیہ کرتے  ہوئے  وہ افسانوں میں  ’’تیسرے  آدمی‘‘ کی شمولیت  اور  اس کی شخصیت کے  کئی پہلوؤں  کو پہلے  عمومی طور پر  اور  بعدمیں  پریم چند کے  افسانوں  کے  حوالے  سے  ضروری قرار دیتے  ہیں۔ ان کی نظر میں  یہ تیسرا آدمی ہی تمام افسانوں، کہانیوں اور ڈراموں  کی جان ہے۔ رومیوجولیٹ، جولیس سیزر، برادر کر دموزوف، مادام بوئیری، بن ہر، دی پورٹریٹ آف اے  لیڈی، گؤدان، شکست، تلاشِ بہاراں   اور  خدا کی بستی، ٹیڑھی لکیر  اور  دوسرے  ناولوں میں  اسی تیسری شخصیت سے  رنگینی پیدا ہوتی ہے۔ اندازِ بیان کی دلکشی ملاحظہ ہو:
’’تیسرا آدمی‘‘ خواجہ اہلِ فراق بھی ہے اور ’’خضرِ راہ بھی، رقیب بھی ہے اور دوست بھی۔ اس کی دوستی  اور  رقابت دونوں  سے  قصہ آدم رنگین بنتا ہے۔ کشمکش  اور  تصادم کے  بغیر زندگی  اور  فن کا کوئی تصور پیدا نہیں  ہوتا  اور  اسی کے  لہو کی گرمی سے  یہ کشمکش بڑھتی ہے۔ ہم اسے  ہیرو سمجھنا نہیں  چاہتے۔ اس لیے  بھی کہ ہیرو کے  روایتی تصور کو ابھی تک عزیز رکھے  ہوئے  ہیں۔ یہ بھی ایک بڑی سچائی ہے  کہ فکشن کا اصل ہیرو یہی ہوتا ہے۔‘‘ (۳۴)
ڈاکٹر شکیل الرحمن نفسیاتی تصادم  اور  جذباتی تکمیل کے  مختلف حوالوں  سے  پریم چند کے  افسانوں  کے  مختلف کرداروں  میں  اس تیسرے  آدمی کی شخصیت کو سامنے  لاتے  ہیں۔ ’’گھاس والی‘‘ میں  چین سنگھ، ’’دو سکھیاں‘‘ میں  بھون داس گپتا  اور  ’’حقیقت‘‘ میں  امرت  اور  پورنما کے  درمیان ایک مغرور، بدمزاج  اور  ادھیڑ عمر شخص یعنی پورنما کا شوہر تیسرے  آدمی کے  طور پر ابھرتے  ہیں۔ ان تین مختلف افسانوں میں  مختلف انداز میں  ’’تیسرے  آدمی‘‘ کا وجود ایک ذہنی  اور  جذباتی ہلچل کا سبب بنا ہے، ڈاکٹر صاحب اسی وجود کے  ذریعے  پریم چند کے  افسانوں  میں  انسان کی جبلتوں   اور  نفسیات کی گہرائیوں  کو ایک دردمند انسان  اور  ماہرِ نفسیات کے  طور پر پیش کرتے  ہیں۔ اسی طرح وہ پریم چند کے  دیگر افسانوں  ’’نئی بیوی‘‘ ، ’’پرچھائیں‘‘ ، ’’مالکن‘‘ ، ’’ستی‘‘ ، ’’فریب‘‘ ، ’’الزام‘‘ ، ’’ترشول‘‘ ، ’’وفا کی دیوی‘‘ ، ’’سہاگ کا جنازہ‘‘  اور  بہت سے  دوسرے  افسانوں  کے  حوالے  سے  اس ’’تیسرے  آدمی‘‘ کو کہانیوں  کا محرک  اور  فطری ارتقا کا سبب قرار دیتے  ہیں۔ ڈاکٹر صاحب نے  پریم چند کے  افسانوں  میں  کرداروں  سے  قطع نظر ’’تیسری طاقت‘‘ کو بھی نمایاں  کیا ہے،ان کی نظر میں :
’’سماجی زندگی میں  ایسی منظم جماعتیں  موجود ہیں  کہ جن کی حیثیت تیسری طاقت کی ہے۔ اپنے  مفادات کے  لیے  مذہب  اور  سماجی تقاضوں  کا سہارا لے  کر یہ جماعتیں  افراد کی زندگی میں  انتشار پیدا کرتی ہیں۔‘‘ (ص۵۵)
اس ضمن میں ڈاکٹر صاحب نے  محض نام نہیں  گنوائے  بلکہ افسانوں  کے  اقتباسات کے  ذریعے  کرداروں  کی ذہنی  اور  نفسیاتی کشمکش  اور  اس کے  نتیجے  میں  کہانی میں پیش آنے  والے  مختلف واقعات کا بھرپور تجزیہ کیا ہے  جسے   اگر تحلیلِ نفسی کہا جائے  تو شاید غلط نہ ہو۔ اس میں  شک نہیں کہ ’’خیال مادے  کے  بغیر پیدا نہیں  ہوتا۔‘‘5  یعنی یہ تمام تاثرات پریم چند کے  افسانوں  میں  موجود ہیں  لیکن ڈاکٹر صاحب نے  فنکار کے  تخلیقی عمل کے  ساتھ سفر ہی نہیں  کیا بلکہ اس کی روح میں  اتر کر فن کو اپنے  طور پر بھی تلاش کیا ہے۔ اس طرح کرداروں  کی جذباتی کشمکش کو داخل سے  خارج میں  لا کر تنقید کا حق ادا کیا ہے۔ 
پریم چند کے  افسانوں  میں  عورت کا کردار بہت اہمیت رکھتا ہے۔ ڈاکٹر شکیل الرحمن نے  پریم چند کے  افسانوں  سے  عورت کے  متنوع رنگ تلاش کیے  ہیں، سچی بات تو یہ ہے  کہ عورت بذاتِ خود ایک دنیا ہے۔ ہبوطِ آدم کے  قصے  سے  لے  کر آج تک ’’تصویرِ کائنات‘‘ میں  اسی کی ذات سے  رنگ ہے۔ وہ ایک تمدن کی بنیاد گر بھی ہے اور بنیاد شکن بھی۔ اپنی ذات سے  آگاہ بھی ہے اور کبھی دانستہ یا نا دانستہ بے  خبر بھی۔ ڈاکٹر صاحب نے  عورت کے  حوالے  سے  دو باب تحریر کیے  ہیں، انھوں نے  پریم چند کے  افسانوں  میں  عورت کے  مختلف متحرک پیکر کی نشان دہی ہے۔ عورت کی نفسیات کی باریکیوں  پر نظر ڈالی ہے۔ نرگسیت، انانیت  اور  خود پسندی کے  عناصر کے  حوالے  سے  اس کا جائزہ لیا ہے۔ دوسری طرف پریم چند کی اصلاح پسندی کے  تناظر میں  ان کے  بنیادی نظریات کے  حوالے  سے  آدرش عورت کو بھی پیش کیا ہے۔ پریم چند کے  افسانوں میں  عورت کے  جذبات و احساسات کو ڈاکٹر شکیل الرحمن نے  نفسیات کی روشنی میں  جانچا  اور  پرکھا ہے۔ افسانوں  میں  عورت کے  حوالے  سے  شاید ہی کوئی پہلو ایسا ہو جو ڈاکٹر صاحب سے  بچا ہو۔ وہ ایک ماہر ریڈیولوجسٹ کی طرح کردار کے  باطن میں اتر کر وہ تصویریں  سامنے  لے  آتے  ہیں  جو عام قاری کی نظروں  سے  پوشیدہ رہتی ہیں۔ فرماتے  ہیں :
پریم چند نے  عورتوں  کی کردار نگاری میں  ذہن کو سب سے  زیادہ اہمیت دی ہے۔ شعور  اور  لاشعور کی کشمکش، مختلف خواہشات کا انوکھا اظہار  اور  قوتِ نفسی، نرگسیت،جبری  اور  اعصابی خلل،ہیجانات کا ابال  اور  ان کے  لیے  خارجی علامتوں  کی تلاش، ہیرو پسندی، دوسری عورتوں  کی زندگی کو نمونہ بنانے  کی تمنا، نفسیاتی دباؤ، محبت، نفرت  اور  حسد کا اظہار، ذات کو توجہ کا مرکز بنانے  کی خواہش،نرگسی چھیڑ، فکری  اور  عقلی الجھاؤ، احساسِ کمتری، واہمے اور خواب،
جنسی جبلت کی دل فریبی، نفسیاتی تعصب، فریب نظر (Hallucination)، تحفظِ ذات، اشاعتِ ذات(Self Propagation)، احساسِ شکست  اور  شکست کے  بعد پہلی حالت میں  لوٹنے  کی آرزو، مراجعتRegression، محبوب علامتوں  سے  نفرت کے  بعد اسے  بگاڑ کر پیش کر نے  کا عمل.... .... .. عورتوں  کے  کرداروں  میں  یہ سب ہیں ...‘‘ (ص۸۵)
اتنے  متنوع رنگوں  کے  بعد یہ یقین سے  کہا جا سکتا ہے  کہ ڈاکٹر صاحب نے  عورت کی نفسیات کے  حوالے  سے  جو موشگافیاں  کی ہیں  وہ اردو تنقید میں  اس طرح پیش نہیں  گئیں، نیز پریم چند کے  بھولے  بسرے  افسانوں  سے  نسائی رنگ کو جس طرح نمایاں  کیا ہے،اس کے  بعد یہ کہنا غلط ہو گا کہ عورت ہی عورت کے  جذبات و احساسات کو سمجھ سکتی ہے۔ 
ڈاکٹر شکیل الرحمن نے  اس کتاب میں  بچوں  کے  ادب کے  حوالے  سے  بھی پہلے  عمومی  اور  پھر پریم چند کی بچوں  کی کہانیوں  پر اظہار خیال کیا ہے۔ ان کہانیوں  میں  مختلف عمر کے  بچوں  کو مختلف ماحول، حالات  اور  جذباتی زندگی کے  تناظر میں  دیکھا ہے۔ ان کے  افسانوں  میں  بچوں  کے  نفسیاتی عمل  اور  ردِ عمل کے  بعض دلکش مرقعوں  کی نشان دہی کی ہے۔ ’’ہنس‘‘ ، ’’قزاقی‘‘ ، ’’سوتیلی ماں‘‘ ، ’’بوڑھی کاکی‘‘ ، ’’حج اکبر‘‘ (مہاتیرتھ)، ’’عیدگاہ‘‘ ، ’’دودھ کی قیمت‘‘ ، ’’بڑے  بھائی صاحب‘‘ ، ’’ماں  کا دل‘‘ ، ’’گلی ڈنڈا‘‘ ، ’’دو بیل‘‘ ، ’’مندر‘‘ ، ’’چوری‘‘ ، ’’الزام‘‘ ، ’’ہمدردی‘‘ ، ’’اناتھ لڑکی‘‘ ، ’’ماں‘‘  اور  دوسرے  بہت سے  افسانوں  کے  حوالوں  سے  بچوں  کے  ذہن کے  مختلف رنگوں،ان کے  ذہن پر پڑنے  والے  معصوم  اور  ان منٹ نقوش کا بچوں  کی نفسیات کی روشنی میں  جائزہ لیا ہے۔ 
ڈاکٹر شکیل الرحمن کی خوبی یہ ہے  کہ وہ خوبیوں  کے  ساتھ خامیوں  یا کوتاہیوں  کی نشان دہی بھی کرتے  جاتے  ہیں  مثلاً وہ پریم چند کے  ایک افسانے  ’’قزاقی‘‘ کا تجزیہ اس طرح کرتے  ہیں :
’’اس کہانی میں  بچے  کی نفسیات، ذہنی الجھن، دوستی، محبت، عقیدت، صدمہ  اور  آرزومندی، اس کی اداسی،اس کے  احساسِ المیہ، معصومانہ احتجاج  اور  ذہنی آسودگی  اور  انبساط و مسرت کو پریم چند نے  انتہائی فنکارانہ طور پر پیش کیا ہے۔‘‘ (ص۱۱۱)
وہاں  چند افسانوں  کے  حوالے  سے  جن میں  ’’قزاقی‘‘ بھی شامل ہے  فرماتے  ہیں :
’’... یہ ضرور ہے  کہ بچوں  کی جذباتی زندگی کے  ارتقا کی بہت اچھی کہانیاں  پریم چند نہیں سناتے۔‘‘ (ص۱۰۳)
یہ کتاب پریم چند کے  فن  اور  ان کی ذات کے  اتنے  بہت سارے  پہلوؤں  کا احاطہ کرتی ہے  کہ ان کا مختصر ترین جائزہ بھی پریم چند کے  ساتھ خود ڈاکٹر شکیل الرحمن کی تکنیک  اور  اسلوب پر ایک کتاب کی صورت اختیار کر لے  گا۔ تکنیک پر بظاہر ڈاکٹر صاحب نے  مختصر لکھا ہے  لیکن بھرپور  اور  جامع، اسلوب پر تفصیل سے  روشنی ڈالی ہے۔ حسنِ نظر نے  چار چاند لگا دیے  ہیں۔ مثلاً پریم چند کے  ایک افسانے  ’’بڑے  بابو‘‘ کے  اسلوب کو یوں  پیش کرتے  ہیں :
’’بڑے  بابو‘‘ میں  ایک جگہ ایک تصویر کے  تیرہ ٹکڑے  ہیں  کہ جوڑ دیا جائے  تو ایک مکمل جذباتی تصویربن جاتی ہے۔ موضوع کے  تقاضے  سے  یہ تکنیک وجود میں  آتی ہے اور اسلوب کے  حسن نے  اسے  نقش کر دیا ہے۔‘‘ (ص۱۵۶)
پھر اس جذباتی تصویر کے  تیرہ ٹکڑوں  کو پیش کر کے  ڈاکٹر صاحب اس کا تجزیہ یوں  کرتے  ہیں :
’’...اپنی زندگی کی محرومی کو ’’مشتِ خاک‘‘ ،’’تن نیم جاں‘‘  اور  خانۂ تاریک‘‘ سے  سمجھنے  کی کوشش ہے۔ زندگی کی کیفیت  اور  اذیت کو ان سے  واضح کیا گیا ہے۔ ’’خانۂ تاریک‘‘ کے  ذکر کے  بعد ’’مصری اہرام کی تعمیر‘‘ کا اشارہ ملتا ہے۔ یہ رومانی  اور  تخیّلی ٹکڑے  ہیں  جن سے  تاثر کی وحدت پیدا ہوتی ہے۔ بڑے  بابو کو دیکھ کر جو مسرت ہوتی ہے  اس سے  اپنے  خانۂ تاریک کو بھی روشن کر نے  کی آرزو پیدا ہوتی ہے۔ مہرِ نیم روز کی تابش، تجلّی، حرارت  اور  تبسمِ پُر جلال، کو دیکھ کر سوئے  ہوئے  ذہن میں  تمناؤں  کا دیوتا جیسے  جاگ پڑا ہو۔ یہ تکنیک  اور  اسلوب کے  حسن کا ایک اہم پہلو ہے۔‘‘ (ص۱۵۶)
ایک افسانے  ’’حسرت‘‘ سے  اقتباس پیش کر نے  کے  بعد ڈاکٹر صاحب رقم طراز ہوتے  ہیں :
’’ٹریجڈی کا یہ منفرد تیور انبساط کے  انوکھے  تجربے  کو پیش کرتا ہے۔ اسلوب جو تجربے  کے  بطن سے  پھوٹا ہے  اس المیے اور اس کے  جوہر کو سنبھالے  ہوا ہے۔ پریم چند کا اپنا وژن ٹریجڈی میں  ایک نئی جہت پیدا کرتا ہے ...‘‘ (ص۱۶۳)
غرض ایسی بہت سی مثالیں  ہیں  جن سے  نقاد شکیل الرحمن کے  منفرد وژن پر روشنی پڑتی ہے۔ کتاب کا انتساب بھی انھوں  نے  ستیہ جیت رے  کے  نام کیا ہے اور وجہ یہ بتائی ہے  کہ انھوں نے  ’’پریم چند کے  افسانے  کے  فن کی قدر و قیمت کا بخوبی اندازہ کرتے  ہوئے  ’’شطرنج کی بازی‘‘ کو اپنی بے  پناہ تخلیقی صلاحیتوں  کے  ساتھ پردۂ سیمیں  پر پیش کیا۔‘‘6  یہ انتساب اس بات کی غمازی کرتا ہے  کہ ڈاکٹر شکیل الرحمن ناقدین پریم چند سے  اس بات کے  متمنی ہیں  کہ اس ضمن میں  تنقید کے  دائرہ کار کو وسیع کر لیں۔ اب تک جو لکھا گیا وہ غلط نہیں  ہے  لیکن اب نازک  اور  حساس دل سے  معمور فنکار کی ’’حکایاتِ خونچکاں‘‘ کو بھی تنقید میں  پیش کرنا چاہیے۔ بلاشبہ یہ کتاب پریم چند کے  قارئین  اور  ناقدین کے  لیے  مطالعہ  اور  تنقید کے  نئے  باب وا کرتی ہے۔ 
٭٭٭


	
پریم چند:شکیل الرحمن کی نظر میں 

 پروفیسر افتخار اجمل شاہین

ڈاکٹر شکیل الرحمن کا شمار اس عہد کے  اہم نقادوں  میں  ہوتا ہے۔ ان کی تنقید نگاری میں  جمالیات کو بڑی اہمیت حاصل ہے۔ وہ اس حوالے  سے  ایک درجن سے  زائد کتابیں  لکھ چکے  ہیں۔ ان کتابوں  کے  عنوانات سے  ہی یہ بات واضح ہو جاتی ہے  کہ جمالیات ان کا مخصوص شعبہ رہا ہے۔ ان کی مندرجہ ذیل کتابوں  سے  یہ حقیقت ظاہر ہو جاتی ہے :
	۱) 	مرزا غالب  اور  ہند مغل جمالیات	۲)	اقبال :روشنی کی جمالیات
	۳)	ہندوستانی جمالیات(۳جلدیں )	۴)	امیر خسرو کی جمالیات
	۵)	فیض احمد فیض:المیہ کی جمالیات	۶)	قرآنِ حکیم جمالیات کا سرچشمہ
	۷)	مولانا رومی کی جمالیات	۸)	تصوف کی جمالیات
	۹)	محمد قلی قطب شاہ کی جمالیات	۱۰)	جمالیات حافظ شیرازی
	۱۱)	ہند اسلامی جمالیات	۱۲)	ہندوستان کا نظام جمال
ان کے  علاوہ ان کی  اور  بھی دیگر کتابوں  میں  جمالیات کی جلوہ گرہ نظر آتی ہے۔ انھوں  نے  جمالیات کو جس انداز سے  پیش کیا ہے   اور  اس کی روشنی میں  ادب پاروں  کا جائزہ لیا ہے  وہ بڑی اہمیت کے  حامل ہیں۔ یہ ان کی انفرادیت کی عکاسی کرتے  ہیں۔ اس میدان میں  ان کا کوئی حریف نظر نہیں آتا بلکہ اس اقلیم ادب یعنی تنقیدی دبستاں  کے  وہ بادشاہ ہیں،اس بات کی گواہی ہر پڑھنے  والا شخص دے  رہا ہے۔ مگر ان کے  تنقیدی رویے  میں  صرف جمالیات ہی کی جلوہ گری یا کارفرمائی نہیں  ہے  بلکہ تقابلی، سائنسی، نفسیاتی  اور  دیگر تنقیدی رویوں   اور  اصولوں  کا بھی اطلاق ان کی تنقید نگاری میں  ہوا ہے۔ 
ڈاکٹر شکیل الرحمن کوئی جزو وقتی ادیب یا نقاد نہیں  بلکہ لکھنا پڑھنا ان کا ایک ہمہ وقتی مشغلہ ہے۔ ایسا معلوم ہوتا ہے  کہ جیسے  وہ اسی کام کے  لیے  پیدا ہوئے  ہیں   اور  ان کی زندگی کا مقصد لکھنا  اور  صرف لکھنا ہے۔ انھوں  نے  اپنی ساری زندگی اسی کام کے  لیے  وقف کر دی ہے۔ ان کے  یہاں  لکھنا ایک عبادت کی حیثیت اختیار کر گیا ہے۔ پریم چند نے  کہا تھا کہ لکھنے  سے  ان کی عبادت پوری ہو جاتی ہے۔ مجھے  پریم چند کا وہ اصل جملہ ابھی یاد نہیں  آ رہا ہے  مگر اس کا مفہوم یہی تھا۔ پڑھنے اور لکھنے  کو ہمارے  مذہب میں  بڑی اہمیت دی گئی ہے۔ ہندوستان میں  نصاب کی کتابوں  پر لکھا ہوتا تھا۔ ’چھاترن ادھین تپہ‘ یعنی طالب علموں  کا پڑھنا ہی عبادت ہے۔ شاید یہی خیال پریم چند کے  پیش نظر رہا ہو گا۔ پریم چند لکھنے  کے  معاملے  میں  اسی اصول پر کاربند رہے   اور  یہی بات ڈاکٹر شکیل الرحمن کے  سلسلے  میں  بھی کہی جا سکتی ہے۔ لکھنا پڑھنا ان کا شوق نہیں  بلکہ یہ ان کے  اعلیٰ ذوق کی ترجمانی کرتے  ہیں۔ 
ڈاکٹر شکیل الرحمن یہ بات اچھی طرح جانتے  ہیں  کہ کس پر لکھنا ہے اور کیا لکھنا ہے۔ انھوں  نے  اہم موضوعات  اور  اہم ادبی شخصیتوں  پر قلم اٹھایا ہے۔ ان کی نظر صرف شعری ادب تک محدود نہیں  ہے  بلکہ فکشن پر بھی ان کی گہری نظر ہے۔ مگر یہاں  پر بھی ان کے  انتخاب نظر کی داد دینی پڑتی ہے۔ اس لیے  کہ انھوں  نے  افسانہ نگاروں  میں  دو عظیم  اور  لجینڈری افسانہ نگاروں  پر قلم اٹھایا ہے  یعنی منشی پریم چند  اور  سعادت حسن منٹو۔ یہ ایک حقیقت ہے  کہ اردو افسانے  کا صحیح معنوں  میں  آغاز پریم چند سے  ہوتا ہے۔ پریم چند کو یہ بھی فخر حاصل ہے  کہ انھوں نے  اردو افسانے  کو نہایت بلندی تک پہنچا دیا۔ آج بھی بہت سے  لوگ (خود میں  بھی) ان کو اردو کا سب سے  بڑا افسانہ نگار تسلیم کرتے  ہیں۔ ایک بار مشفق خواجہ، ڈاکٹر عبدالمغنی صاحب (مرحوم) کے  سامنے  مجھ سے  سوال کیا گیا کہ آپ کے  خیال میں  اردو کا سب سے  بڑا افسانہ نگار کون ہے ؟ تو میں  نے  جواب میں  منشی پریم چند کا نام لیا۔ انھوں  نے  بھی اسی بات سے  اتفاق کیا۔ یہ بھی ایک حقیقت ہے  کہ منشی پریم چند کے  بعد سعادت حسن منٹو نے  افسانہ نگاری کو ایک نیا رخ دیا  اور  آج ان کو بھی عظیم  اور  منفرد افسانہ نگاروں  میں  شمار کیا جاتا ہے۔ یہ دونوں  یعنی منشی پریم چند  اور  منٹو اردو افسانہ نگاری کے  دو اہم ستون ہیں۔ اس کا یہ مطلب ہر گز نہیں  کہ ان کے  علاوہ دیگر افسانہ نگاروں  کو کوئی اہمیت حاصل نہیں  ہے۔ یہ ویسے  ہی ہے  کہ  اگر کوئی کہے  (بلکہ حقیقت ہے ) مرزا غالب اردو غزل کے  سب سے  بڑے  شاعر تھے اور ہیں  مگر ان کے  بعد بھی شاعری جاری رہی  اور  بہت سے  قابل ذکر  اور  اہم شعرا اپنے  کمالات کے  جوہر دکھاتے  رہے۔ مقبول بھی ہوئے اور مشہور ہوئے  گو دوسرا غالب کوئی پیدا نہیں  ہوا۔ اسی طرح افسانوی دنیا میں  قابل ذکر افسانہ نگار آتے  رہے اور بحیثیت افسانہ نگار شہرت  اور  مقبولیت حاصل کی۔ 
منشی پریم چند کے  فن  اور  ان کی شخصیت پر بہت سی کتابیں  لکھی جا چکی ہیں اور ان پر اب تک مضامین لکھے  جا رہے  ہیں۔ ان میں  قلم کا سپاہی (امرت رائے )، قلم کا مزدور (مدن گوپال)،پریم چند گھر میں (ان کی دوسری بیوی شیورانی نے  تحریر کی  اور  اس کا ترجمہ حسن منظر نے  کیا) ایسی کتابیں  ہیں جن کا اکثر تذکرہ کیا جاتا ہے اور ان کا شمار پریم چند سے  متعلق اہم کتابوں  میں  ہوتا ہے۔ ان کے  علاوہ پریم چند کہانی کا رہنما(مصنف جعفر رضا،الہ آباد سے  شائع ہوا)، پریم چند فن  اور  تعمیر(جعفر رضا، یہ کتاب ۱۹۷۷ء میں  شائع ہوئی)۔ پریم چند کے  ناولوں  میں  نسوانی کردار (شمیم نکہت ۱۹۷۵)، گؤدان کا مطالعہ (سید احتشام ندوی ۱۹۷۵) ان کے  علاوہ ہندوستانی ادب کا معمار کے  سلسلے  کا مونوگراف بھی پریم چند کے  فن  اور  شخصیت پر شائع ہوا۔ ان کتابوں کے  علاوہ بہت سے  ادبی پرچوں  نے  پریم چند نمبر نکالا  اور  ان پر گوشے  شائع کیے۔ ان رسائل میں  چار رسالوں  کے  نمبر خاص طور پر قابل ذکر ہیں : (۱) ماہنامہ زمانہ (کانپور۱۹۳۷) جو پریم چند کے  انتقال کے  فوراً بعد ان پر نمبر شائع کیا۔ (۲) فروغ اردو (لکھنؤ) جسے  سعادت علی صدیقی نے  مرتب کیا۔ (۳)ماہنامہ سہیل (گیا) نے  پریم چند فن  اور  شخصیت کے  نام سے  ان پر خاص نمبر شائع کیا جو ۱۹۸۰ء میں  شائع ہوا۔ (۴)ماہنامہ آج کل (دہلی) نے  پریم چند نمبر ۱۹۸۰ء میں  شائع کیا۔ ان کے  علاوہ ہنس راس رہبر کی کتاب پریم چند ۱۹۵۸ء میں  شائع ہوئی۔ ڈاکٹر قمر رئیس کی بھی پریم چند،شخصیت  اور  کارنامے  کے  نام سے  ۱۹۶۲ء میں  کتاب شائع ہوئی۔ 
مندرجہ بالا تمام کتابیں   اور  پریم چند کے  متعلق رسائل کے  نمبر اپنی اپنی جگہ اہمیت کے  حامل ہیں  جن سے  پریم چند کی شخصیت  اور  فن پر روشنی پڑتی ہے اور ان سے  متعلق بہت سی معلومات حاصل ہو جاتی ہیں۔ مگر ان تمام کتابوں  میں  ڈاکٹر شکیل الرحمن کی کتاب فکشن کے  فنکار:پریم چند کی کتاب خصوصی اہمیت کی حامل ہے۔ 
اس کتاب میں  انھوں نے  پریم چند کو ایک جداگانہ حیثیت سے  دیکھا ہے۔ ان کے  فن پر جس انداز سے  روشنی ڈالی ہے  وہ قابل ستائش بھی ہے اور قاری کو اہم معلومات بھی فراہم کرتی ہے۔ یہ بات سب ہی جانتے  ہیں  کہ جمالیاتی تنقید ڈاکٹر شکیل الرحمن کا خاص شعبہ ہے۔ انھوں نے  اردو تنقید کا جمالیاتی نظام وضع کیا ہے  جو ان کا ایک منفرد کارنامہ ہے۔ پریم چند کے  فن  اور  ان کی شخصیت کا مطالعہ بھی بڑی حد تک اسی نقطہ نظر سے  کیا ہے۔ نفسیات بھی ان کی تنقید کا ایک اہم عنصر ہے۔ اپنی اسی کتاب میں  انھوں نے  پریم چند کی ناول نگاری  اور  ان کی افسانہ نگاری پر بحث کی ہے۔  اور  انھوں  نے  یہ بات ثابت کر نے  کی کوشش کی ہے  کہ پریم چند ناول نگار اتنے  بڑے  نہیں  جتنے  بڑے  وہ افسانہ نگار ہیں۔ اس کتاب کا پہلا جملہ ہی اس طرح شروع ہوتا ہے : ’’منشی پریم چند ایک بڑے  افسانہ نگار ہیں، بڑے  ناول نگار نہیں  نہیں  ہیں۔‘‘ اپنے  اس موقف کو انھوں  نے  دلیلوں اور مثالوں  سے  بھی ثابت کیا ہے۔ مجھے  ان کی رائے  سے  مکمل اتفاق ہے اور میں  بھی سمجھتا ہوں کہ پریم چند ایک افسانہ نگار کی حیثیت سے  زیادہ کامیاب ہیں   اور  اسی حیثیت سے  اہمیت  اور  عظمت کے  حامل ہیں۔ فکشن لکھنے  والے اور بھی بہت سے  ادبا ہمارے  درمیان ہیں  یا ہمارے  درمیان تھے۔ ان میں  سے  ایک نمایاں  نام قرۃ العین حیدر کا ہے۔ ان کے  ساتھ معاملہ اس کے  برعکس ہے  یعنی وہ ناول نگار کی حیثیت سے  زیادہ اہمیت رکھتی ہیں۔ وہ افسانہ نگار اتنی بڑی نہیں  مگر ناول نگاری نے  ان کو نشانِ عظمت بخشا ہے   اور  یہی ان کی وجہ شہرت بھی ہے۔ پریم چند کی ناول نگاری پر لکھتے  ہوئے  انھوں  نے  ان کے  تمام ناولوں  کا  ذکر کیا ہے   اور  ان کا تجزیہ پیش کیا ہے۔ ’’نرملا‘‘ ، ’’گؤدان‘‘ ، ’’چو گان ہستی‘‘ ، ’’گوشۂ عافیت‘‘ ، ’’پردۂ مجاز‘‘  اور  دیگر ناولوں  پر سیر حاصل بحث کی ہے۔ ان کے  کرداروں  پر روشنی ڈالی ہے۔ ان ناولوں  کے  کرداروں  کا جائزہ بھی لیا ہے۔ بعض کرداروں  کی تعریف بھی کی ہے   اور  کمزوریوں  کی نشان دہی بھی کی ہے  مگر پریم چند کے  ناولوں  کا ان کی کہانیوں  سے  مقابلہ کرتے  ہوئے  وہ اس نتیجے  پر پہنچتے  ہیں  کہ وہ بحیثیت افسانہ نگار زیادہ کامیاب ہیں۔ 
ان کی کہانیوں  کا جائزہ لیتے  ہوئے  ڈاکٹر شکیل الرحمن ’’تیسرے  آدمی‘‘ کا ذکر خصوصیت سے  کرتے  ہیں۔ ان کے  بقول ’’تیسرا آدمی‘‘ پریم چند کے  افسانوں  میں  اہمیت کا حامل ہے۔ یہ ان کا ایک منفرد نقطہ نظر ہے   اور  اس زاویے  سے  بھی ان کے  افسانوں  کے  کرداروں  کا جائزہ لیتے  ہیں۔ وہ اس ’’تیسرے  آدمی‘‘ کے  سلسلے  میں  لکھتے  ہیں :
’’سماجی  اور  معاشرتی زندگی میں  یہ شخصیت غیر معمولی ہوتی ہے۔ اسے  کسی لمحہ نظر انداز نہیں  کر سکتے۔ اقتصادی زندگی میں  اس کا عمل اہم ہوتا ہے   اور  اکثر دلچسپ بھی... تیسرا آدمی نہ ہو تو سماجی زندگی کا اقتصادی نظام درہم برہم ہو جائے۔‘‘ 
آگے  چل کر وہ یہ کہتے  ہیں :
’’شہر  اور  گاؤں  کی روزانہ زندگی میں  ’’تیسرے  آدمی‘‘ سے  اکثر ملاقات ہوتی ہے۔ یہ کارخانوں میں  بھی ہے اور کھلیانوں  میں  بھی۔ سیاسی زندگی میں  بھی تیسرا آدمی اپنا خاص مقام رکھتا ہے۔‘‘ 
مختلف حوالوں اور مثالوں  سے  تیسرے  آدمی کی توجیہہ کرتے  ہیں   اور  اس طرح اس کی اہمیت پر روشنی ڈالتے  ہیں۔ دنیا کے  دوسرے  ادب کا بھی حوالہ دیتے  ہیں   اور  ان سے  بھی مثالیں  پیش کر کے  اپنے  موقف کی وضاحت کرتے  ہیں۔ فارسی  اور  اردو شاعری کے  حوالے  سے  وہ کہتے  ہیں  کہ اردو غزل کا رقیب تیسرا آدمی ہی تو ہے۔ ان کے  بقول ’’بروٹس بھی تیسرا آدمی ہے۔ برادر کراموزوف، مادام بواری، بن ہر، دی پورٹریٹ آف اے  لیڈی  اور  گؤدان، شکست، تلاش بہاراں، خدا کی بستی، ٹیڑھی لکیر  اور  دوسرے  ناولوں میں  تیسرے  آدمی کا مطالعہ کم دلچسپ نہ ہو گا۔‘‘ 
ان مثالوں  سے  یہ بات ثابت ہوتی ہے  کہ ان کا مطالعہ کتنا وسیع ہے۔ اردو، فارسی ادب کے  علاوہ ان کی نظرعالمی ادب پر بھی بہت گہری ہے۔ 
ڈاکٹر شکیل الرحمن نے  پریم چند کے  مختلف افسانوں میں  تیسرے  آدمی کو دریافت کیا ہے   اور  ان کی نشاندہی کی ہے۔ مثلاً وہ لکھتے  ہیں  کہ ’’گھاس والی‘‘ میں  چین سنگھ تیسرا آدمی ہے۔ پھر اس کردار کا جائزہ نہایت مہارت کے  ساتھ پیش کرتے  ہیں اور تیسرے  شخص کی اہمیت کو ظاہر کرتے  ہیں۔ ڈاکٹر شکیل الرحمن نے  مختلف عنوانات کے  تحت تیسرے  آدمی کا تجزیہ پیش کیا ہے۔ یعنی ان کو مختلف انداز سے  دیکھا ہے۔ وہ پریم چند کی تین کہانیوں  کا ذکر کرتے  ہوئے  کہتے  ہیں :
’’تینوں  کہانیوں  ’’گھاس والی‘‘ ، ’’دو سکھیاں‘‘  اور  ’’حقیقت‘‘ میں  تیسرے  آدمی کی شخصیت کے  تین مختلف پہلو ہیں۔ اسی طرح انھوں  نے  دوسرے  افسانوں  کے  ’’تیسرے  آدمی‘‘ کا ذکر کیا ہے اور اس کے  مختلف پہلوؤں  کا جائزہ لیا ہے۔ 
 ڈاکٹر شکیل الرحمن نے  پریم چند کے  افسانوں  میں  جہاں  تیسرے  آدمی کو پیش کیا وہاں  انھوں  نے  ان کے  افسانوں  میں  تیسری طاقت پر بھی روشنی ڈالی ہے۔ ان کا کہنا ہے  کہ:
’’کہانیوں  میں  کشمکش  اور  المیہ ڈرامے  تیسری طاقت کے  ذریعے  پیش ہوئے  ہیں  کبھی ان سے  کوئی گھریلو زندگی تباہ ہوتی ہے  تو کبھی سماجی زندگی متاثر ہوتی ہے۔ سماجی زندگی میں  ایسی منظم جماعتیں  موجود ہیں  کہ جن کی حیثیت تیسری طاقت کی ہے۔‘‘ 
اس طرح شکیل الرحمن نے  تیسری طاقت کے  حوالے  سے  بھی پریم چند کے  افسانوں  کا جائزہ لیا ہے اور مثالوں  سے  تیسری طاقت کی اہمیت  اور  ان کی حیثیت کو ظاہر کیا ہے۔ 
پریم چند کے  افسانوں  میں  نسوانی کردار کا بھی مصنف نے  بطور احسن جائزہ لیا ہے۔ کہانیوں  میں  عورت کے  کردار کو نظر انداز نہیں  کیا جاتا ہے  اس طرح وہ پریم چند کے  افسانوں   اور  ان کے  فن کے  حوالے  سے  کہتے  ہیں :
’’پریم چند کے  رومانی ذہن نے  جو صنم کدہ خلق کیا ہے  اس میں  عورت کے  مختلف متحرک پیکر ملتے  ہیں۔ عورتوں  کی نفسیات ان کی عادات و اطوار پر بھی انھوں  نے  روشنی ڈالی ہے۔ عورتوں  کی نرگسیت کا ذکر کرتے  ہوئے  اس کی واضح مثالیں  بھی پیش کی ہیں۔ انھوں  نے  کئی مثالیں   اور  حوالے  دیے  ہیں۔ ایک مثال دیکھیے :
’’وہ اٹھ کر ڈرائنگ روم میں  گئی  اور  قد آدم شیشہ میں  اپنی صورت دیکھی اس کے  خدوخال بے  عیب ہیں  مگر وہ تازگی، وہ شگفتگی، وہ نظر فریبی نہیں  ہے۔ رام دلاری آج کھلی ہے اور اسے  کھلے  زمانہ ہو گیا لیکن اس خیال سے  اسے  تسکین نہیں  ہوتی وہ رام دلاری سے  ہیٹی بن کر نہیں رہ سکتی۔‘‘ 
 اس طرح مختلف کرداروں  پراس زاویے  سے  روشنی ڈالتے  ہوئے  کہتے  ہیں :
’’اس قسم کا ایک نگارخانہ ہے  جہاں  عورتوں  کی بہت سی تصویریں  آویزاں  ہیں۔ گھریلو زندگی  اور  سماجی زندگی میں  عورتوں  کے  جذبات کا اظہار ہوتا ہے  لیکن پریم چند کی آئیڈیل ازم  اور  ان کا سماجی بطور تصور اور  آدرش وادی نظریہ موجود رہتا ہے۔ ایسے  افسانوں  میں  بھی پریم چند نے  عورت کے  جذبات کے  مختلف رنگوں  کو جمع کیا ہے۔‘‘ 
اس کے  بعد شکیل الرحمن نے  مختلف حوالوں اور مثالوں  سے  اپنے  موقف کی وضاحت بھی کی ہے۔ آخر میں  وہ یہ کہتے  ہیں  کہ ’’ان کرداروں  کے  ذریعے  پریم چند کی رومانیت  اور  تخلیقیت،جذباتیت  اور  حقیقت پسندی کا بہتر مطالعہ ہو سکتا ہے۔‘‘ 
اس سلسلے  میں  شکیل الرحمن نے  ایک بنیادی نکتہ پیش کیا ہے اور اس نقطہ نظر سے  ان کے  فن کا مطالعہ کیا جا سکتا ہے  جس کے  ذریعے  پریم چند سے  متعلق مزید اہم معلومات حاصل کی جا سکتی ہیں۔ 
اس کے  بعد ایک الگ باب میں  پریم چند کے  یہاں  جو بچوں  کے  کردار ملتے  ہیں  ان کا تجزیہ بھی انھوں نے  کیا ہے۔ مارک ٹوئن (Mark Twain)کے  کردار کا حوالہ دیتے  ہوئے  کہتے  ہیں  ہیکل بری فن بچوں  کے  کریکٹر کا ایک نمائندہ کردار ہے۔ بڑے  لوگوں  کی بسائی ہوئی دنیا کا ایک ناقد بھی ہے۔ ہیکل بری فن زندگی سے  محبت کرتا ہے۔ مارک ٹوئن ندی کو ایک پس منظر بنایا ہے  اسے  ایک عورت کی صورت دی ہے ... بچے  کا کردار اس پس منظر میں  ابھرتا ہے۔ اس کردار کے  ذریعے  زندگی کے  دلچسپ نقوش ابھرتے  ہیں۔ 
اس کے  بعد وہ ہنری جیمس کے  حوالے  سے  اپنی بات کو آگے  بڑھاتے  ہوئے  کہتے  ہیں۔ ہنری جیمس کے  What maisie knewمیں  میزی بڑے  لوگوں  کی دنیا کے  تاریک پہلوؤں  کو انتہائی معصومانہ انداز میں  بے  نقاب کرتی ہے ...۔ میزی کی ہر حرکت بچے  کی نفسیات کو نمایاں کرتی ہے۔ اس کے  بعد ڈی ایچ لارنس کے  ارسلا، رابندر ناتھ ٹیگور کے  پھاٹک چکرورتی کا حوالہ اس ضمن میں  دیتے  ہیں۔ یہ تمام مثالیں   اور  حوالے  ان کے  وسیع مطالعے  کا مظہر ہیں۔ ان کی نظر بہت باریک بیں  ہے۔ وہ اہم واقعات و کردار کے  علاوہ چھوٹی چھوٹی باتوں  اور  چھوٹے  چھوٹے  کرداروں  کو نظر انداز نہیں  کرتے  ہیں۔ ان میں  سے  بعض باتیں  تو بظاہر چھوٹی  اور  معمولی نظر آتی ہیں  مگر افسانے  یا تخلیقات میں  بہت اہمیت کی حامل ہوتی ہیں۔ جس طرح مشین میں  اس کے  معمولی  اور  چھوٹے  پرزے  کی بھی بڑی اہمیت ہوتی ہے  اسی طرح بعض معمولی کردار بھی غیر معمولی کردار کا درجہ اختیار کر لیتے  ہیں۔ انھوں نے  بچوں  کے  حوالے  سے  بچے  کی عقیدت، ہیرو پسندی کا ذکر کیا ہے اور اس کی اہمیت کی وضاحت کی ہے۔ بچوں  کی نفسیات، ان کے  جذبات  اور  احساسات کو پریم چند کے  فن کی روشنی میں  دیکھا ہے اور ان کا ذکر موثر  اور  دل نشیں  انداز میں  کیا ہے۔ پریم چند کے  افسانوں سے  حوالے  دیے  ہیں۔ ان کے  بقول پریم چند کے  افسانوں  میں  بچوں  کے  نفسیاتی عمل  اور  رد عمل کے  بعض دلکش مرقعے  ملتے  ہیں۔ وہ مزید کہتے  ہیں  کہ ٹیگور، مارک ٹوئن، ہنری جیمس، ہانس اینڈرسن، طالسطائی، پیرولائنگا، جیمس بیری، لیوس کیرول،آر کپلنگ  اور  دوسرے  فنکاروں  کی طرح پریم چند نے  بھی بچوں  کی نفسیاتی زندگی  اور  ان کی دنیا کو پیش کیا ہے۔ قزاقی کا بچہ ٹیگور کی مینی سے  قریب تر ہے۔ ہمدردی کی لڑائی بانس اینڈرسن The Little match girlکی یاد دلاتی ہے۔ چوری کے  کردار سے  طالسطائی کے  اگلیکا  اور  ملاشا کے  کردار سامنے  آ جاتے  ہیں۔ 
پریم چند بچوں  کے  ذہن  اور  ان کی نفسیات کے  بھی ایک بڑے  فنکار ہیں۔ اس طرح دیگرزبانوں   اور  کہانیوں  کے  کردار کا تقابلی مطالعہ کر کے  پریم چند کے  فن کی مزید وضاحت حقیقت پسندانہ انداز میں  کرتے  ہیں۔ 
ڈاکٹر شکیل الرحمن نے  ’’کھلاڑی پن‘‘ کے  عنوان سے  بھی پریم چند کے  افسانوں   اور  ان کے  کرداروں  کا جائزہ لیا ہے۔ وہ شیکسپیئر کا قول پیش کرتے  ہوئے  کہتے  ہیں  جس طرح شیکسپیئر نے  دنیا کو اسٹیج  اور  انسان کو اداکار کہا ہے  یہ بات پریم چند کے  فن میں  بھی نظر آتی ہے۔ 
انھوں  نے  دیانرائن نگم کے  نام پریم چند کے  ایک خط کا حوالہ دیا ہے  جس میں  پریم چند نے  لکھا ہے  :
’’دنیا کو ایک تماشا گاہ یا کھیل کا میدان سمجھ لیا جائے۔ کھیل کے  میدان میں  وہی شخص تعریف کا مستحق ہوتا ہے  جو جیت سے  پھولتا نہیں  ہار  سے  روتا نہیں۔ جیتے  تب بھی کھیلتا ہے   اور  ہارے  تب بھی کھیلتا ہے۔ جیت کے  بعد یہ کوشش ہوتی ہے  کہ ہار یں  نہیں  ہار  کے  بعد جیت کی آرزو ہوتی ہے۔ ہم سب کے  سب کھلاڑی ہیں۔‘‘ 
ہو سکتا ہے  کہ پریم چند نے  یہ خیال شیکسپیئر سے  ہی لیا ہو بہرحال پریم چند زندگی کے  متعلق اپنا ایک نظریہ رکھتے  ہیں۔ ’’چو گان ہستی‘‘ میں  اسی بات کی وضاحت کی ہے۔ شکیل الرحمن اس سلسلے  میں  ان کے  ناول ’’نرملا‘‘  اور  مختلف افسانوں  کے  حوالے  سے  اس کی مزید وضاحت کرتے  ہیں۔ 
اس کتاب کے  ایک باب میں  انھوں  نے  پریم چند کے  المیہ کرداروں  کا ذکر کیا ہے اور ان المیہ کرداروں  کی خصوصیات کا ذکر بھی کیا ہے۔ کفن کے  گھیسو  اور  مادھو کا بطور خاص تذکرہ کیا ہے  جوبلا شبہ پریم چند کے  المیہ کردار ہیں۔ ان کرداروں  کا تجزیہ کرتے  ہوئے  کہتے  ہیں  ’’جذباتی آسودگی حاصل کر نے  کا یہ انداز اردو فکشن میں غیر معمولی ہے۔ ایسے  المیہ کرداروں  کی اندرونی ویرانی غیر معمولی ہے  جس سے  افسانہ پیتھوس کا ایک منظر بن گیا ہے۔ کرداروں  کے  عمل سے  اندرونی ویرانی Havocکا جھٹکا غیر معمولی ہے۔ یہ اردو کا شاہکار ہے۔‘‘ 
جن لوگوں  نے  بھی پریم چند کا یہ شاہکار افسانہ ’’کفن‘‘ پڑھا ہے  وہ یقیناً اس حقیقت  اور  اس کی المناکی کی گواہی دیں  گے اور وہ ڈاکٹر شکیل الرحمن کی اس رائے  سے  یقیناً اتفاق کریں  گے۔ یہاں  پر میں  نے  صرف ایک مثال کے  ذریعہ شکیل الرحمن کے  موقف کی وضاحت کی ہے  ورنہ آگے  چل کر انھوں  نے  پریم چند کے  کئی افسانوں   اور  ان کے  المیہ کرداروں  کا جائزہ بطور خاص پیش کیا ہے۔ 
شکیل الرحمن کی نظر نہ صرف پریم چند کے  کرداروں  پرہے  بلکہ انھوں  نے  پریم چند کی تکنیک سے  بھی بحث کی ہے۔ وہ اس سلسلے  میں  کہتے  ہیں  کہ ’’پریم چند کے  تعارف ہی سے  بعض افسانوں  کے  واقعات کا علم ہو جاتا ہے۔ بقول ان کے  بڑے  گھر کی بیٹی (دیہات کے  افسانے ) اس کی عمدہ مثال ہے۔ پریم چند کی تکنیک کا انھوں  نے  بغور جائزہ لیا ہے۔ پریم چند کی تکنیک سے  متعلق وہ مزید کہتے  ہیں :
’’بعض افسانے  پرانی کہانیوں  کی طرح شروع ہوتے  ہیں۔ پہلے  کہا جاتا تھا کہ کسی پہاڑ کے  دامن میں  دو دیو رہتے  تھے اور دونوں  میں  ہمیشہ لڑائی ہوتی رہتی تھی۔ پریم چند نے  اسی انداز میں  کہا ہے : ’’جمہوری کا چھی کے  پاس دو بیل تھے۔ ایک کا نام ہیرا تھا دوسرے  کا نام موتی۔‘‘ پھر اسی طرح سے  شکیل الرحمن نے  ان کے  مختلف افسانوں  کی تکنیک پر بحث کی ہے اور مثالیں  دی ہیں۔ پریم چند کی تکنیک پر مزید لکھتے  ہوئے  انھوں  نے  کہا ہے  کہ ’’پریم چند کی ابتدائی عبارتیں ایسی ہیں  کہ کوئی جملہ اجنبی نہیں  لگتا۔‘‘ پھر کہانی سنانے  کے  پرانے  انداز میں  پریم چند نے  جو نئی جہت پیدا کی ہے  اس کی کافی مثالیں  دی ہیں۔ چند مثالیں  آپ بھی دیکھیے :
		جانوروں  میں  گدھا سب سے  بے  وقوف سمجھا جاتا ہے۔ 
		کسی گاؤں  میں  شنکر نامی کوری رہتا تھا۔ 
		جمن شیخ  اور  الگو چودھری میں  بڑا یارانہ تھا۔ 
		جلدی سے  مالدار بن جانے  کی ہوس کسے  نہیں  ہوتی۔ 
		آخر جو ہونا تھا وہی ہوا۔ وغیرہ
تکنیک پر اظہار خیال کر نے  کے  بعد انھوں نے  پریم چند کے  اسلوب پر نظر ڈالی ہے۔ اسلوب کے  سلسلے  میں  وہ یہ بھی کہتے  ہیں  کہ ’’پریم چند کے  فن میں  تصادم کی مختلف صورتیں   اور  سطحیں  ملتی ہیں  جن سے  اسلوب متاثر ہوا ہے  جیسے  تجربہ  اور  تکنیک کی ہم آہنگی  اور  جذبی کیفیت نے  اسلوب خلق کیا ہے۔‘‘ 
ڈاکٹر شکیل الرحمن نے  پریم چند کے  ایک ایک افسانے  کا گہرا مطالعہ کیا ہے اور اپنے  عمیق مطالعے  کی روشنی میں  کرداروں، تکنیک  اور  اسلوب کا جائزہ لیا ہے۔ ان کے  حوالے اور جملوں  کا انتخاب ان کے  مطالعے  کے  مظہر ہیں  مثلاً بڑے  بابو کے  سلسلے  میں  کہتے  ہیں  کہ ’’ایک جگہ ایک تصویر کے  تیرہ ٹکڑے  ہیں  کہ جوڑ دیا جائے  تو ایک مکمل جذباتی تصویر بن جاتی ہے۔ 
موضوع کے  تقاضے  سے  یہ تکنیک وجود میں آئی ہے اور اسلوب کے  حسن نے  اسے  نقش کر دیا ہے۔‘‘ اس افسانے  سے  انھوں  نے  تیرہ جملے  ترتیب کے  ساتھ درج کر دیے  ہیں۔ یہاں  پر تیرہ جملوں  کو لکھنا مناسب نہیں  ہے  مگر ان جملوں کے  انتخاب سے  شکیل الرحمن کے  گہرے  مطالعے  کا ثبوت ملتا ہے۔ 
شکیل الرحمن کی نظر پریم چند کے  افسانوں  پر بڑی گہری ہے۔ پریم چند نے  عربی  اور  فارسی کے  جو الفاظ  اور  ضرب الامثال استعمال کیے  ہیں  اس کی بھی ایک فہرست انھوں  نے  مہیا کر دی ہے۔ اس سے  یہ پتہ چلتا ہے  کہ انھوں  نے  پریم چند کے  افسانوں  کے  ایک ایک فقرے   اور  جملے  کا بغور مطالعہ کیا ہے۔ پریم چند نے  جو مقولے  استعمال کیے  ہیں  ان کو بھی اپنی کتاب میں  خصوصی طور پر درج کیا ہے۔ سیکڑوں  محاوروں  کا بھی انتخاب کر کے  پیش کر دیا ہے۔ یہ سب ایسی خصوصیات ہیں  جو ان کے  گہرے   اور  عمیق مطالعے  کی شہادت دیتی ہیں۔ 
اس کتاب کے  آخری حصے  میں  شخصیت کے  زیر عنوان شکیل الرحمن نے  ان کی شخصیت پر روشنی ڈالی ہے۔ نام کے  سلسلے  میں  والد  اور  چچا کے  رکھے  ہوئے  ناموں  کا ذکر کیا ہے۔ منشی نواب رائے  ان کے  چچا کا رکھا ہوا نام تھا  اور  اس نام سے  انھوں نے  ’’سوزوطن‘‘ لکھا تھا۔ وہ پکڑے  گئے اور ان پر مقدمہ چلا۔ پیدائش  اور  جائے  پیدائش کا ذکر تو ملتا ہے  مگر جائے  وفات کا ذکر شکیل الرحمن صاحب نے  نہیں  کیا ہے۔ شخصیت کے  باب میں  شکیل الرحمن صاحب نے  پریم چند کی شخصیت کے  مختلف پہلوؤں  پر روشنی ڈالی ہے۔ ان کے  عادات و اطوار، جذبات و احساسات کی تصویریں  بھی پیش کر دی ہیں۔ پریم چند نے  لکھا تھا:
’’میری زندگی ہموار میدان کی طرح ہے، جس میں  کہیں  گڈھے  تو ہیں  ٹیلوں اور پہاڑوں  گہری کھائیوں اور غاروں  کا پتہ نہیں۔‘‘ 
مگر اس سلسلے  میں  شکیل الرحمن ان سے  اختلاف کرتے  ہیں   اور  یہ کہتے  ہیں  کہ ’’میرے  نزدیک کسی بھی بڑے  تخلیقی فنکار کی زندگی ہموار میدان کی طرح نہیں  ہوتی۔ اس بات کو آپ کسی وجہ سے  نہیں  مانتے  تو عرض کروں  گا کہ پریم چند کی زندگی ہر گز ہموار میدان کی طرح نہیں  رہی۔ یہ زندگی اتنی ہموار  اور  سادہ نہیں  جتنی پریم چند بتاتے  ہیں۔ پریم چند کی شخصیت کے  باب میں  پریم چند کی والدہ کی رحلت (جب پریم چند صرف آٹھ سال کے  تھے ) ان کو اپنی تنہائی کا احساس  اور  زندگی میں  آنے  والے  مختلف مسائل  اور  مشکلات کا بھی ذکر شکیل الرحمن نے  کیا ہے۔ ان کی تعلیمی زندگی، تعلیم، ادبی زندگی، محکمہ تعلیم سے  وابستگی، ان کی شادی، پہلی بیوی سے  علاحدگی، دوسری شادی وغیرہ ان کی تعلیمی زندگی کے  بارے  میں  بتایا کہ ریاضی میں  بہت کمزور تھے۔ اس سلسلے  میں  وہ برنارڈشا کا بھی ذکر کرتے  ہیں  جو ریاضی میں  کمزور تھے۔ ان کی پرماننٹ جونیئر انگلش ٹیچرس کے  سرٹیفکیٹ پریہ لکھا ہوا ہے :
Not qualified to teach Mathmetics(ریاضی پڑھانے  کے  قابل نہیں  ہیں ) 
پریم چند نے  ۱۹۳۰ء کے  لگ بھگ ہندی میں  کہانیاں  لکھنی شروع کر دیں۔ کچھ لوگوں  نے  اس کے  بارے  میں  کہا  اور  لکھا ہے  کہ اردو کے  خلاف ان میں  تعصب پیدا ہو گیا تھا۔ بلکہ کچھ نے  تو ان پر کمیونلزم کا الزام بھی لگایا۔ یہ بھی عجیب اتفاق ہے  کہ پریم چند کے  بیٹے  امرت رائے  نے  A house divided : The origin and development of Hindi/Hindviلکھی  اور  اس کتاب میں  اردو سے  متعلق معاندانہ رویہ اختیار کیا۔ جاوید رحمانی، پریم چند  اور  زبان کا مسئلہ (مطبوعہ سہ ماہی بادبان، کراچی، ۲۰۰۸ء) میں لکھتے  ہیں  کہ ’’مجھے  افسوس کے  ساتھ کہنا پڑتا ہے  کہ پریم چند کے  سامنے  شرر  اور  سرشار کی فنی خوبیاں اور خامیاں  کم رہی ہیں اور ان کا مسلمان یا ہندو ہونا زیادہ۔ یہ مضمون ۱۹۲۰ء میں  شائع ہوا۔ آگے  چل کر جاوید رحمانی لکھتے  ہیں  کہ یکم ستمبر ۱۹۱۵ء کو ایک خط دیانرائن نگم کو لکھا گیا ہے  اس میں  پریم چند لکھتے  ہیں :
’’اردو میں  اب گزر نہیں۔ یہ معلوم ہوتا ہے  کہ بال مکند گپت مرحوم کی طرح ہندی لکھنے  میں  زندگی صرف کر دوں  گا۔ اردو نویسی میں  کسی ہندو کو فیض ہوا ہے  جو ہو گا۔‘‘ 
میرے  خیال میں  یہ جذباتی انداز وقتی بات ہے۔ یہ حقیقت ہے  کہ آج بھی اردو اخبار کے  مقابلے  میں  انگریزی اخبار میں  لکھنے  والوں  کو زیادہ معاوضہ ملتا ہے۔ اردو میں  لکھنے  والوں  کو (بلا تخصیص ہندو مسلمان، معاوضہ اوّل تو ملتا ہی نہیں  تھا یا برائے  نام)۔ اس طرح کی بات شکیل الرحمن نے  بھی لکھی ہے  کہ ’’اردو زبان ایسے  وقت میں  سہارا نہ دے  سکی تو وہ اس سے  کسی حد تک بدگمان بھی ہو گئے  تھے۔‘‘ فکشن کے  فنکار پریم چند میں  دراصل شکیل الرحمن نے  ان کے  فن  اور  ان کی شخصیت کا جائزہ لیا ہے۔ وہ ان نزاعی مسئلوں  سے  دور رہے، کیونکہ ادیب کو ہمیں  دراصل ادب کے  آئینے  میں  دیکھنا چاہیے۔ ادیب میں  انسان ہوتا ہے  اس کے  خیالات میں  بھی کبھی کبھی کچھ تبدیلیاں  آ جاتی ہیں  مگر میں  اسے  بھی وقتی  اور  عارضی چیز سمجھتا ہوں۔ 
پریم چند ۱۹۳۴ء میں  حد درجہ پریشان تھے۔ ۱۹۳۴ میں  ممبئی گئے  جہاں  مل مزدور پر فلم بن رہی تھی۔ حکومت نے  اس پر پابندی لگا  او                                                                                                                             دی۔ دل برداشتہ ہو کر بنارس لوٹ آئے اور وہیں  یعنی بنارس میں  ۱۹۳۶ء میں  ان کا انتقال ہو گیا۔ ان کی وفات پر مالک رام نے  تاریخ وفات اس طرح نکالی:
ادخلی فی عبادی وادخلی جنتی
۱۹۳۶ء
آخر میں  اس بات کا ذکر کرنا بھی مناسب سمجھتا ہوں  کہ پریم چند نے  اپنی ادبی زندگی کا آغاز مضمون نویسی سے  کیا۔ پریم چند تا دم حیات لکھتے  رہے۔ بقول شکیل الرحمن ’’زندگی بڑی کافر ہے۔ اس لیے  عزیز بھی ہے۔ آخری سانس لیتے  ہوئے  گیٹے  نے  کہا تھا ’’روشنی  اور  زیادہ روشنی۔ پریم چند کی آخری شب بھی روشنی کی آرزو میں گزری۔ ’ہنس‘کو اپنی سوچ  اور  فکر کا آئینہ تصور کرتے  ہوئے  اسے  زندہ رکھنا چاہتے  تھے۔ ’’ہنس کیسے  چلے  گا۔ نہیں  چلے  گا تو کیا ہو گا۔ بار بار جتندر جی سے  اس طرح سوال کرتے  رہے۔ نہیں  چاہتے  تھے  کہ یہ آئینہ ٹوٹ جائے۔‘‘ یہ جملے  شکیل الرحمن کی اس اہم کتاب کے  آخری جملے  ہیں  جسے  ہم پریم چند کی زندگی کی آخری خواہشات کہہ سکتے  ہیں۔ 
فکشن کے  فنکار پریم چند:شکیل الرحمن کی ایک گراں  قدر اہم تصنیف ہے۔ پریم چند پر انھوں  نے  مختلف زاویوں  سے  اتنا مواد جمع کر دیا ہے  کہ پریم چند کے  فن کا مطالعہ کر نے  والوں  کے  لیے  ایک بہترین ذریعہ ہے۔ کوئی شخص  اگر  پریم چند پر لکھنا چاہے  گا تو اس کے  لیے  اس کتاب کا مطالعہ ناگزیر ہو گا۔ پریم چند کے  سلسلے  میں  یہ کتاب ایک سنگ میل کی حیثیت رکھتی ہے۔ پریم چند پر لکھی جانے  والی کتابوں  میں یہ ایک منفرد کتاب ہے  بلکہ اسے  دستاویزی حیثیت حاصل ہے۔ میں  اسے  شکیل الرحمن صاحب کا ایک اہم کارنامہ تسلیم کرتا ہوں۔ مجھے  تو اس کتاب کا مطالعہ کر کے  حیرت ہوئی کہ انھوں  نے  پریم چند کے  اتنے  سارے  افسانوں   اور  ناولوں  کو شوق  اور  لگن  اور  محنت سے  مطالعہ کیا  اور  پریم چند کی تخلیقات کے  محاسن کو کس خوبی کے  ساتھ پیش کر دیا ہے۔ بلاشبہ یہ پریم چند پر لکھی جانے  والی کتابوں  میں  اپنی نوعیت کے  لحاظ سے  منفرد، گرانقدر  اور  مفید کتاب ہے۔ یہ ایک جامع  اور  بڑی حد تک مکمل کتاب ہے۔  اگر کوئی کمی رہ گئی ہے  تو اس سلسلے  میں  یہی کہہ سکتا ہوں  کہ:
کارِ دنیا کسے  تمام نہ کر د
(کراچی، پاکستان)
٭٭٭



پریم چند کی نئی تفہیم  اور  شکیل الرحمن کا تنقیدی رویہ
 شیخ عقیل احمد

پروفیسر شکیل الرحمن ہندوستانی جمالیات کا تنقیدی استعارہ بن چکے  ہیں۔ انہوں  نے  ادب  اور  فنونِ لطیفہ کی جمالیاتی جہتوں  سے  اردو کے  قارئین کو روشناس کرایا ہے۔ ’’ہندوستانی جمالیات‘‘ میں ہندوستان کی ہزاروں  سال پرانی تہذیبی جمالیات کو اس طرح پیش کیا ہے  کہ ہندوستان جمالیاتی سطح پر دیگر ممالک سے  زیادہ زندہ و تابندہ نظر آتا ہے۔ ’’تصوّف کی جمالیات‘‘ ، رومی کی جمالیات  اور  حافظ کی جمالیات کے  حوالے  سے  تصوّف  اور  روشنی کے  فلسفے  کی جمالیات پر محیط ہے۔ ’’غالب  اور  ہند مغل جمالیات‘‘ میں  غالب کی شاعری ہی نہیں  بلکہ مغل دور کے  فنونِ لطیفہ کی لطافت  اور  نزاکت پر عالمانہ جمالیاتی ڈسکورس ہے۔ اسی طرح منٹو  اور  پریم چند کو فکشن کے  فنکار کی حیثیت سے  جب متعارف کراتے  ہوئے  ان کی فنّی خوبیوں  یا جمالیات کا جائزہ لیتے  ہیں  تو ان کے  ہم عصر فکشن کے  نقادوں   کی کوتاہ قامتی عیاں  ہو جاتی ہے۔ خاص طور پر پریم چند کے  ناولوں اور افسانوں  پر تنقید کرتے  ہوئے  ایسے  ایسے  باریک پہلوؤں  کو بحث کا موضوع بنایا ہے اور پریم چند کا ایک نیا چہرہ پیش کیا ہے  جس سے  معلوم ہوتا ہے  کہ فکشن کی تنقید یا فکشن کی جمالیات میں بھی ان کا مقام منفرد ہے۔   
پروفیسر شکیل الرحمن ۱۹۶۰ میں ’’فکشن کے  فنکار: پریم چند‘‘ پر جب تنقید لکھ رہے  تھے  اس وقت ترقی پسندی کی شعبدہ بازی سر چڑھ کر بول رہی تھی۔ زیادہ سے  زیادہ قلم کار ترقی پسند نظریے  کے  زیرِ اثر فن کے  بجائے  موضوع کو اہمیت دے  رہے  تھے۔ 
اس دور میں  ہندی  اور  اردو کے  کئی ناقدوں  نے  پریم چند کے  ناولوں اور افسانوں  کا تجزیاتی مطالعہ پیش کرتے  ہوئے  فن کی باریکیوں  کو سمجھے  بغیر موضوع  اور  خارجی عوامل کو پیشِ نظر رکھ کر پریم چند کے  متعلق یہ رائے  دے  دی کہ پریم چند جتنے  بڑے  افسانہ نگار ہیں  اتنے  ہی بڑے  ناول نگار بھی۔ پروفیسر شکیل الرحمن نے  ان تمام ناقدوں  کی تنقیدی رائے  کو مسترد کرتے  ہوئے  ان کی تنقیدی صلاحیت پر سوالیہ نشان لگا دیا۔ انہوں  نے  پریم چند کے  ناولوں  پر تبصرہ کرتے  ہوئے  ایک جگہ لکھا ہے  کہ:
’’طبقاتی مفاد، عدم تعاون، ارون گاندھی سمجھوتہ، آزادی کی تحریک  اور  دوسری باتوں  کا ذکر کر کے  عموماً ان کے  ناولوں  کو اُونچا اٹھانے  کی کوشش کی جاتی ہے، نقاد عموماً یہ فراموش کر جاتے  ہیں  کہ یہ خارجی حقائق ہیں اور فن میں  خارجی سچّائیوں اور حقیقتوں  کی صورتیں  تبدیل ہو جاتی ہیں۔ یہ بھی تو دیکھنا چاہئے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے، کس حد تک انہیں  نئی تخلیق کی صورت دی ہے اور کس طرح فنکارانہ طور پر پیش کیا ہے۔‘‘ ( فکشن کے  فنکار : پریم چند، ص۔ 11 )
شکیل الرحمن نے  یہ سوال اٹھا کر کہ پریم چند نے  خارجی حقیقتوں  کو کس حد تک جذب کیا ہے، کس حد تک انہیں  نئی تخلیق کی صورت دی ہے اور کس طرح فنکارانہ طور پر پیش کیا ہے، فکشن کے  فن کے  تئیں  اپنے  پختہ جمالیاتی شعور کا ثبوت دیا ہے۔ ان کا یہ کہنا کس قدر بامعنی ہے  کہ خارجی حقیقتیں  وقت  اور  حالات کے  ساتھ ساتھ بدل جاتی ہیں  لیکن فن ہمیشہ زندہ رہتا ہے  اس لئے  فن کو اہمیت دیتے  ہوئے  یہ دیکھنے  کی ضرورت ہے  کہ فنکار کے  خارجی عوامل فن کے  سانچے  میں  تحلیل ہوئے  ہیں  یا نہیں۔ 
 شکیل الرحمن نے  اپنے  خیالات کی تائید میں  پریم چند کے  ناول ’’بیوہ‘‘ کے  پلاٹ میں  پائے  جانے  والے  قدیم و جدید قدروں  کے  تصادم کو پلاٹ کی بنیادی خصوصیت قرار دے  کر ناول کے  ناقدین کو یہ صلاح دی ہے  کہ اسی پس منظر میں  کرداروں  کے  جذبات کے  تصادم کا مطالعہ کریں۔ اس سے  معلوم ہوتا ہے  کہ شکیل الرحمن کے  نزدیک مختلف صورتوں  میں  نمایاں  ہونے  والی خارجی حقیقتوں  سے  ناول کی اہمیت میں  اضافہ نہیں  ہوتا ہے  بلکہ کرداروں  کے  جذبات کے  تصادم سے  اہمیت بڑھتی ہے۔ پریم چند کے  ناقدین نے  ناول کے  پس منظر مثلاً رسم و رواج، مذہب، معیشت  اور  معاشرہ کو ہی سب کچھ سمجھ کر انہیں  بڑا ناول نگار قرار دے  دیا تھا لیکن شکیل الرحمن اسے  ادبی تنقید نہیں  سمجھتے۔ اس سے  معلوم ہوتا ہے  کہ ناول کی فنی باریکیوں  پر ان کی نظر گہری ہے۔ وہ لکھتے  ہیں :
’’کسی ناول کی اہمیت محض اس بات سے  نہیں  بڑھ جاتی کہ اس میں  عہد  اور  وقت کی حقیقتیں  مختلف صورتوں  میں  نمایاں  ہوئی ہیں، ’’بیوہ‘‘ میں قدیم  اور  جدید قدروں  کے  تصادم کے  پس منظر میں  کرداروں  کے  جذبات کے  تصادم کا مطالعہ کرنا چاہئے، پلاٹ کی بنیادی خصوصیت جذبوں  کا تصادم ہے، مذہب، رسم و رواج، معیشت  اور  معاشرہ سب پس منظر میں  ہیں  اور  پس منظر ہی کو سب کچھ سمجھ لینا ادبی تنقید کا کام نہیں ہے۔‘‘  
                                            ( فکشن کے  فنکار : پریم چند، ص۔ 14 )  
شکیل الرحمن نے  پریم چند کے  ناولوں  میں  کرداروں  کے  ارتقا میں  غیر فطری پن، اصلاحی نقطۂ نظر کا غالب ہونا، پریشان کن طویل مکالمے، مکالموں  میں  تصنع  اور  تصنع کی وجہ سے  فطری کیفیت کے  ابھر نے  میں  کمی  اور  بعض سنسنی خیز واقعات کو ناول کا عیب قرار دیا ہے۔ 
شکیل الرحمن نے  پریم چند کے  ان ناقدین کو اپنی تنقید کا نشانہ بنایا ہے  جنہوں  نے  ’’بازار حسن‘‘ پر تنقید کرتے  ہوئے  سیاسی زندگی کا تجزیہ تو کیا لیکن اس بات کی طرف توجہ نہیں  دی کہ سیاسی زندگی کی قدریں  کس طرح جذباتی زندگی سے  ہم آہنگ ہوتی ہیں  جبکہ فن کے  اعتبار سے  اس کا تجزیہ کرنا زیادہ اہم تھا۔ مثلاً نقادوں  نے  تقسیم بنگال کی تحریک کا تجزیہ کیا لیکن اس ناول کے  کردار سُمّن کے  جذبات و احساسات  اور  اس کی جبلّتوں  کا مطالعہ نہیں  کیا جبکہ ان نقادوں  کو تلک، گوکھلے اور آربندو گھوش کی جدوجہد  اور  اصلاح پسندی کو مد نظر رکھتے  ہوئے  سُمّن کے  مزاج کو سمجھ کر تنقید کر نے  کی ضرورت تھی۔ شکیل الرحمن کے  مطابق بازار حسن میں  پریم چند کے  اصلاحی نقطۂ نظر کے  حاوی ہو جانے  سے  فنی  اور  ادبی قدریں  دب گئی ہیں۔ لیکن اس ناول کے  کردار سُمّن کے  اندر پائی جانے  والی بے  قراری کو انہوں  نے  کہانی کی بنیاد قرار دیا ہے۔ وہ کہتے  ہیں  کہ:
’’اس ناول میں  ہندوستانی عورت کی مظلومی کو دیکھنے  سے  زیادہ اس مظلومی کی فنکارانہ پیش کش کو دیکھنا ہو گا۔ المیہ کے  داخلی حسن کی تلاش بھی ضروری ہے، شوہر کے  ساتھ دو سال گزار نے  کے  بعد بھی سُمّن بے  قرار ہے، اس جبلّی  اور  نفسیاتی سچائی کو کسی لمحہ نظر انداز نہیں  کیا جا سکتا۔ پوری کہانی کی بنیاد یہی بے  قراری ہے۔‘‘ (فکشن کے  فنکار : پریم چند، ص۔ 15) 
 اس اقتباس سے  ظاہر ہوتا ہے  کہ شکیل الرحمن ادب میں  فن  اور  فنکارانہ پیش کش کو اہمیت دیتے  ہیں۔ انہوں  نے  المیہ کے  داخلی حسن کی تلاش کو ضروری قرار دے  کر فن کے  کلاسیکل جمالیات کی طرف اشارہ کیا ہے۔ شکیل الرحمان نے  اس بات کی طرف اشا ر ہ کر کے  کہ معاشرے  کی اصلاح کا کام فکشن کے  فنکار کا نہیں  ہے  بلکہ فنکار کو تو ادب میں  زندگی کو پیش کرنا چاہئے  تاکہ قاری اس کشمکش میں  خود کو گرفتار محسوس کرے، سنسکرت جمالیات کے  اس نکتے  یعنی ’’رَس‘‘ کی طرف بھی اشارہ کیا ہے  کہ ناظرین جب خود کو کردار سمجھنے  لگیں  تو یہ فنکار کی بہت بڑی کامیابی ہے۔ 
پروفیسر شکیل الرحمن کے  نزدیک ناول میں  مقصدیت مثلاً شخصی اصلاح، گنا ہوں  پر نادم ہونے  کی باتیں  کرنا ناول نگار کی کمزوریاں  ہیں  جو فنی اقدار کو مجروح کرتی ہیں۔ پریم چند کے  ناول ’’گوشۂ عافیت‘‘ پر اظہار خیال کرتے  ہوئے  انہوں  نے  یہ بتانے  کی کوشش کی ہے  کہ اس ناول میں  ’’مقصدیت کی لہر کہیں  تیز ہو گئی ہے اور کہیں  خاموش  اور  منجمد!‘‘ جس کی وجہ سے  کہیں  کہیں  فنی گرفت کمزور پڑ گئی ہے  تاہم اس ناول میں  مسائل سے  زیادہ ردّ عمل کی جو تصویریں  ابھری ہیں  انہیں  شکیل الرحمن نے  ناول کا حسن قرار دیا ہے۔ مثلاً اس ناول کے  اہم کردار گیان شنکر، میں  جو ہوس پرستی  اور  بو ا لہوسی  اور  اس کا خوف، اداسی، عیاری  اور  مکّاری وغیرہ پائی جاتی ہے  اس سے  اس کردار کی اہمیت بڑھ جاتی ہے۔ شکیل الرحمن نے  اسی لئے  اس کردار کو ناول کی روح قرار دیا ہے۔ ان تبصروں  سے  معلوم ہوتا ہے  کہ وہ ناول میں  مقصدیت  اور  مثالیت پسندی کے  خلاف ہیں۔ اسی لئے  میدان عمل کو وہ ایک کمزور ناول مانتے  ہیں۔ کیوں  کہ اس ناول میں  امر کانت، سکھوا، سکینہ، رانا دیوی، پٹھانی، کالے  خان  اور  سلیم وغیرہ مثالی کردار ہیں۔  اور  اس ناول میں  مقصد فن پر غالب ہے۔ 
شکیل الرحمن نے  حقیقت نگاری کے  تصوّر پر بھی تیکھی تنقید کی ہے۔ انہوں  نے  ’’ٹائپ کرداروں  کے  سیاسی کرن پر تنقید کرتے  ہوئے  لکھا ہے  :
’’ٹائپ کردار دراصل تخلیقی شعور کی پیداوار ہیں اور نفسیاتی قدروں  کے  پیکر ہیں  لیکن ادب کی اس بدنصیبی کو کیا کہئے  کہ ٹائپ حقیقت نگاری  اور  حقیقت پسندی ایک سیاسی مسئلہ بن گیا ہے۔ تاریخی حقیقت نگاری کے  دباؤ سے  تخلیقی شعور کی اہمیت ہی جاتی رہی ہے۔‘‘ ( ص۔ ۲۷)
شکیل الرحمن پریم چند کی حقیقت نگاری سے  مرعوب ہونے اور پریم چند کے  کرداروں  کو سیاسی مسئلہ بنا دیے  جانے  کے  بھی خلاف ہیں۔ ناول میں  غیر ضروری طوالت  اور  غیر منطقی  اور  غیر نفسیاتی ارتقا کو بھی انہوں  نے  فنّی عیب قرار دیا ہے۔ اس سلسلے  میں  انہوں  نے  عزیز احمد کے  خیالات سے  اتفاق کیا ہے۔ وہ لکھتے  ہیں :
’’فنی  اور  تعمیری نقائص پریم چند کے  ناولوں  میں  موجود ہیں۔ طوالت  اور  غیر منطقی  اور  غیر نفسیاتی ارتقا سے  ان کے  بعض ناول بہت اچھے  بننے  سے  محروم ہو گئے  ہیں۔ واقعات میں  کسی قسم کی کوئی طلسمی گرفت محسوس نہیں  ہوتی، غیر ضروری نفسیات  اور  پیچیدگیوں  سے  تعمیرِ ماجرا کو صدمہ پہنچتا ہے۔ عزیز احمد نے  درست کہا تھا کہ ’’پریم چند اخلاقی، معاشی، ذہنی، نفسیاتی، ہر قسم کی اصلاح ہر فرد  اور  ہر کردار پر اس طرح زبردستی عائد کرتے  ہیں  کہ نفسیات اس کی متحمل نہیں  ہو سکتی۔‘‘ (فکشن کے  فنکار:پریم چند، ص۔ ۲۹)           
 شکیل الرحمن فکشن میں  فنی جمالیات کے  قائل ہیں۔ ان کے  نزدیک فکشن میں  موضوع سے  زیادہ اہم فن ہے۔ فن کو نقطۂ عروج تک پہنچانے  میں  جن چیزوں  کا اہم رول ہوتا ہے  ان میں  مختلف کرداروں  کے  حرکات و سکنات، عمل  اور  ردّ عمل سے  پیدا ہونے  والی کشمکش، تصادم  اور  ہیجانات ہیں۔ فکشن کے  انہیں  کرداروں کی شخصیت میں  قاری اپنے  بعض جبلتوں، ہیجانات  اور  جذبات کو دیکھتے اور محسوس کرتے  ہیں۔ شکیل الرحمن نے  ان کرداروں  کو مرکزی کرداروں  سے  الگ ایک تیسرے  کردار کے  روپ میں  دریافت کیا ہے۔ یہ تیسرا آدمی مرکزی کرداروں  کی طرح مثالی نہیں  ہوتا ہے  بلکہ یہ بے  ہنگم ہوتا ہے  جو اپنی موجودگی کا احساس ہر جگہ دلاتا رہتا ہے۔ یہ کردار اپنے  حرکات و سکنات  اور  اعمال سے  مرکزی کرداروں  کی پُر سکون زندگی میں  کشیدگی پیدا کر دیتا ہے  لیکن کبھی کبھی اپنے  اندر خوش گوار تبدیلی پیدا کر کے  مرکزی کرداروں  کی زندگی کی ہیجانی کیفیت  اور  کشمکش کو دور بھی کر دیتا ہے۔ شکیل الرحمن کے  مطابق یہ تیسرا آدمی مرکزی کرداروں  سے  کہیں  زیادہ اہم ہوتا ہے۔ کیوں  کہ ناظر یا قاری اس تیسرے  آدمی سے  اپنے  آپ کو زیادہ قریب پاتا ہے  بلکہ بعض دفعہ قاری اپنے  آپ کو تیسرا آدمی بھی سمجھنے  لگتا ہے۔ شکیل الرحمن کے  ان بیانات سے  معلوم ہوتا ہے  کہ تیسرا آدمی قاری پر اپنے  اعمال کا گہرا اثر ڈالتا ہے۔ شکیل الرحمن نے  تیسرے  آدمی کی پہچان کے  لئے  انگریزی کے  مشہور و معروف ڈرامہ نگار شیکسپیئر کی لاثانی تخلیقات ’’رومیو  اور  جیولیٹ‘‘ میں  ’پیرس‘  اور  ’’جولیس سیزر‘‘ میں  مارکس انٹونی یا بروٹس کی مثال د ی ہے  کیوں  کہ یہ وہ کردار ہیں  جو علامت بن گئے  ہیں۔ چونکہ یہ کردار قاری کے  دل و دماغ پرپہلے  سے  چھائے  ہوئے  ہیں  اس لئے  انہیں  تیسرے  آدمی کے  طور پر پیش کر کے  پریم چند کے  افسانوں  میں  تیسرے  آدمی کی شناخت بہتر طریقے  سے  کی جا سکتی ہے۔ اس کے  بعد انہوں  نے  پریم چند کے  افسانہ ’’گھاس والی‘‘ میں  چین سنگھ، دو سکھیاں  میں  بھون داس گپتا  اور  حقیقت میں  پورنما کا بوڑھا شوہر  اور  بعد میں  اس کے  پرانے  عاشق امرت کوتیسرے  آدمی سے  تعبیر کیا ہے۔ یہ تینوں  کردار ’پیرس‘  اور  ’ بروٹس‘ کی طرح اپنی زندگی  اور  شخصیت کے  نشیب و فراز  اور  مختلف موڑ پر اپنے  خاص تعمیری  اور  تخریبی حرکات و سکنات سے  مرکزی کرداروں  کی زندگی  اور  افسانے  کی فضا میں  عجیب و غریب کیفیت پیدا کرتے  ہیں، مثلاً چین سنگھ ملیا  اور  اس کے  شوہر مہا بیر،بھون داس گپتا، پدما  اور  اس کے  شوہر ونود  اور  امرت اپنی پرانی محبوبہ پورنما کی زندگیوں  میں  اس طرح ہلچل  اور  کشیدگی پیدا کر دیتے  ہیں  کہ افسانے  کا فن اپنی بلندیوں  کو چھو لیتا ہے۔ تیسرے  آدمی کی اہمیت پر اظہار خیال کرتے  ہوئے  شکیل الرحمن نے  لکھا ہے  کہ: 
’’اس تیسرے  آدمی کی شخصیت کے  چڑھاؤ  اور  اتار، کردار کی نفسیاتی الجھن  اور  اس کی جذباتی زندگی کی تکمیل کی خواہش پریم چند کے  فن کی عظمت کا ثبوت ہے۔ چین سنگھ میں  جو تبدیلی آتی ہے  وہ اچانک ضرور ہے  لیکن میکانکی نہیں، کسی تیز چوٹ کا ایسا ردّ عمل ہوتا ہے، نفسیات کے  تار جھنجھنا اٹھتے  ہیں  تو جبلتوں  کا اظہار اس طرح بھی ہوتا ہے، اچانک شاک(Shock ) لگنے اور حسن کی چاہت کے  دل میں  بیٹھ جانے  کی وجہ سے  یہ ردّ عمل فطری ہے، جنس بیدار تو ہوتا ہے  لیکن ایک پیاری سی آرزو میں  تبدیل ہو کر لا شعور میں  بیٹھ جاتا ہے۔ انسان کی نفسیات کا یہ پہلو جاذبِ نظر بن گیا ہے۔ اس تیسرے  آدمی کے  ردّ عمل کے  پیش نظر کئی سوالیہ نشان ابھرتے  ہیں اور یہی اس مختصر افسانے  کا حسن ہے۔‘‘ 
(فکشن کے  فنکار: پریم چند، ص۔ ۴۰)
شکیل الرحمن نے  تیسرے  آدمی کی کردار نگاری پر تبصرہ کرتے  ہوئے  اُن جملوں  کو خاص اہمیت دی ہے  جن کی بدولت یہ کردار مرکزی کرداروں  کی زندگی میں  زہر گھولنے اور کشیدگی پیدا کرتے  ہیں۔ ایسے  جملوں  کو شکیل الرحمن نے  ’’الفاظ کی زنجیر‘‘ سے  تعبیر کیا ہے اور اسے  بطور عنوان استعمال کر کے  افسانے  میں  موجود ایسی عبارتوں  کو جگہ جگہ کوٹ کیا ہے اور ان کا تنقیدی جائزہ پیش کیا ہے  جس سے  معلوم ہوتا ہے  کہ وہ لفظوں  سے  کھیلنے  کے  ہنر کو کس قدر اہمیت دیتے  ہیں۔ مثلاً افسانہ ’’دو سکھیاں ‘‘ میں  پدما  اور  ونود کے  درمیان بگڑتے  ہوئے  رشتوں  کو بھانپ کر  اور  پدما کو روتے  ہوئے  دیکھ کر ہمدردی کے  جو جملے  استعمال کرتا ہے  وہ کسی بھی عورت کو اپنے  دام میں  پھانسنے  کے  لئے  کافی ہے۔ جملے  ملاحظہ کیجئے :
’’آپ ناحق اس قدر غم کرتی ہیں، مسٹر ونود خواہ آپ کی قدر نہ کریں  مگر دنیا میں  کم از کم ایک ایسی ہستی بھی ہے  جو آپ کے  اشارے  پر جان تک نثار کر سکتی ہے۔ آپ جیسا گراں  بہار تن پا کر دنیا میں  کون ایسا شخص ہے  جو اپنی قسمت پر نازاں  نہ ہو گا، آپ قطعی فکر نہ کریں۔‘‘ 
 (فکشن کے  فنکار: پریم چند، ص۔ ۴۳۔ ۴۲)  
شکیل الرحمن نے  تیسرے  آدمی کی نفسیات کا جائزہ پیش کرتے  ہوئے  اس کے  بعض ایسے  حرکات و سکنات کی طرف توجہہ دلائی ہے  جو اُس وقت پیش آتے  ہیں  جب کردار خواب و خیال کی دنیا میں  جیتا ہے اور خوبصورت سپنے  دیکھتا ہے  لیکن خیالی دنیا سے  حقیقت کی دنیا میں  واپس لوٹتا ہے  تو اس کے  سارے  سپنے  ریت کے  محل کی مانند بکھرے  ہوئے  نظر آتے  ہیں اور کرداروں  کے  محسوسات کے  ذریعے  المیہ نمایاں  ہوتا ہوا نظر آتا ہے۔ اس وقت ایسے  کرداروں  کے  چہروں کے  تاثرات  اور  بدلتے  ہوئے  رنگ بھی دیکھنے  کے  لائق ہوتے  ہیں۔ شکیل الرحمن نے  ایسی صورتِ حال کو ’’شیش محل‘‘ کے  عنوان کے  تحت پیش کیا ہے  کیوں  کہ سپنے  شیش محل کی طرح حسین ہوتے  ہیں  لیکن جلد ہی ٹوٹ جاتے  ہیں۔ ایسی  صورتِ حال کا جائزہ پیش کرتے  ہوئے  لکھتے  ہیں :
’’یہ تیسرا آدمی ہمدردی کا مستحق ہے، اس کا شیش محل اس وقت ٹوٹتا ہے  جب پورنما آتی ہے۔ بچپن  اور  شباب کی شیریں اور پُر مسرت  اور  پُر شوق یادوں  کو دل کے  دامن میں  سنبھالتا ہوا امرت دوڑتا ہے  جیسے  کوئی بچہ اپنے  ہم جولی کو دیکھ کر اپنے  ٹوٹے  پھوٹے  کھلونے  لے  کر دوڑے۔ لیکن سفید ساڑی، جھکی کمر، اُبھری ہوئی رگیں اور زرد رخسار دیکھ کر شیش محل کا ایک ایک شیشہ ٹوٹنے  لگتا ہے۔‘‘ (فکشن کے  فنکار : پریم چند، ص۔ ۴۷)
 تیسرے  آدمی کی شخصیت کے  بعض پہلوؤں  سے  نسوانی کردار کس طرح متاثر ہو کر اس کی طرف کھینچتے  ہوئے  نظر آتے  ہیں، اس کا جائزہ بے  حد خوبصورت  اور  موثر انداز میں  پیش کیا ہے۔ مثلاً افسانہ ’’نئی بیوی‘‘ میں  ایک سولہ سترہ سال کا اُجڈ اور  دہقانی لڑکا تیسرے  آدمی کی شکل میں بڈھا لالہ ڈنگا مل کی نئی بیوی آشا جو سادگی پسند ہے، کی زندگی میں  آ کر کس طرح اس کی زندگی کا سلیقہ بدل دیتا ہے اور آشا خود نمائی کر نے  لگتی ہے۔ اسی طرح افسانہ ’’مالکن‘‘ کی رام پیاری جو ایک بیوہ ہے  لیکن اس بیوہ میں  جوکھو اپنی ہونے  والی بیوی کی پرچھائیں  دیکھتا ہے اور موقع پا کر باتوں  باتوں  میں  اپنی پسندیدگی بھی ظاہر کر دیتا ہے  جس کی وجہ سے  رام پیاری کی زندگی  اور  سوچ بدل جاتی ہے اور کس طرح اس کی سنسان زندگی میں  وہ ایک ہلچل پیدا کر دیتا ہے۔ رام پیاری اپنے  جذبات کا اظہار اس طرح کرتی ہے  ’’تم بڑے  دل لگی باز ہو، ہنسی ہنسی میں  سب کچھ کہہ گئے‘‘ ۔ شکیل الرحمن نے  اس جملے  پراس طرح تبصرہ کیا ہے  ’’رام پیاری کی جذباتی زندگی، زندگی کے  المیہ کو جھنجھوڑ کر رکھ دیتی ہے اور یہی اس افسانے  کا حسن ہے۔ تیسرے  آدمی کی پرچھائیں  عورت کے  بنیادی رجحان پر اثر انداز ہوتی ہے اور نفسیاتی رویے  کو تبدیل کرنا چاہتی ہے۔‘‘ ا س تبصرہ سے  معلوم ہوتا ہے  کہ عورتوں  کی نفسیات پر ان کی نظر کتنی گہری ہے اور تیسرے  آدمی کے  رول کو خاص کر عورتوں  کی زندگی  اور  نفسیات کو بدلنے  میں  کتنا اہم ہے۔ ان دونوں  افسانوں  میں  عورتوں  کی زندگی میں  کسی مرد کی پرچھائیں اور دہقانی  اور  اُجڈ نوجوانوں  کی اہمیت کو دکھانے  کے  لئے  ’’اجڈ  اور  دہقانی‘‘  اور  ’’پرچھائیں‘‘ کے  عنوان کے  تحت اپنا تجزیہ پیش کیا ہے۔ ایسے  ہی چند عنوانات مثلاً ’’جال‘‘  اور  ’’تعلیم یافتہ‘‘ وغیرہ قائم کر کے  تیسرے  آدمی کے  مختلف رول پر روشنی ڈالی گئی ہے  جس سے  معلوم ہوتا ہے  کہ انہوں  نے  افسانے  کی تنقید میں  ایک انفرادیت قائم کی ہے۔ جبکہ عام طور پر افسانے  کے  نقادوں  نے  صرف مرکزی کرداروں  کی کردار نگاری پر روشنی ڈالی ہے   اور  ’’تیسرے  آدمی‘‘ جیسے  کرداروں  کو ذیلی کردار کہہ کر نظر انداز کر دیا ہے  جس سے  فنی اعتبار سے  افسانے  کی تنقید کا حق ادا نہیں  ہو سکا ہے۔ غالباً شکیل الرحمن فکشن کے  پہلے  نقاد ہیں  جنہوں  نے  افسانے  کیMicroscopic  اور  بصیرت افروز تنقید پیش کی ہے۔ 
شکیل الرحمن نے  سماج میں  موجود تیسری طاقت کو بھی دریافت کیا ہے  جس کا رول افسانوں  کے  کرداروں  پر کافی اہم ہوتا ہے   اور  جس سے  کرداروں  کی زندگی کافی حد تک اثر انداز ہوتی ہے اور کبھی مختلف کرداروں  کے  درمیان کشیدگی پیدا ہو جاتی ہے  جس سے  کہانی میں  قاری کی دلچسپی بڑھ جاتی ہے۔ یہ تیسری طاقت سماج کی وہ منظم طاقت ہے  جو اپنے  مفاد کے  لئے  مذہب، ذات پات، سماج  اور  برادری کے  نام پر لوگوں  کی زندگی میں  انتشار پیدا کرتی ہے۔ شکیل الرحمن نے  افسانہ ’’زاد راہ‘‘ میں  سیٹھ دھنی رام، کبیر چند، بھیم چند، سنت لال  اور  افسانہ ’’خون سفید‘‘ میں  جگن کو تیسری طاقت کے  نمائندے  قرار دیا ہے  جو کہانیوں  میں  کشیدگی پیدا کرتے  ہیں اور انہیں  کرداروں  سے  کہانی میں  المیہ پیدا ہوتا ہے۔ یہی وجہ ہے  کہ شکیل الرحمن تیسری طاقت کی موجودگی کو اہم قرار دیتے  ہیں۔ 
پریم چند نے  اپنے  افسانوں  میں  عورتوں  کے  مختلف کرداروں  کے  ذریعے  ان کی نفسیات کے  مختلف پہلوؤں  کو ابھارا ہے اور یہ دکھانے  کی کوشش کی ہے  کہ عورتوں  کے  مختلف روپ کس طرح نفسیاتی کشمکش میں  مبتلا ہیں۔ شکیل الرحمن نے  پریم چند کی خلق کی ہوئی ان عورتوں  کے  مختلف روپ کا تنقیدی جائزہ پیش کیا ہے اور ان کرداروں  میں  نرگسیت کی نشاندہی کی ہے اور اس نرگسیت سے  پیدا ہونے  والی نفسیاتی کشمکش سے  افسانے  کے  فن میں  کیا کیا خوبیاں  پیدا ہوتی ہیں، ان کی طرف بھی اشارہ کیا ہے۔ مثلاً افسانہ ’’دو بہنیں‘‘ میں  روپ کماری  اور  افسانہ ’’بازیافت‘‘ کی عورت کے  کردار کی نفسیات کا جائزہ لیتے  ہوئے  ’’نرگسیت‘‘  اور  نرگسیت کی وجہ سے  پیدا ہونے  والے  شعور  اور  لا شعور کے  تصادم کی اہمیت پر زور دیا ہے اور یہ بھی بتانے  کی کوشش کی ہے  کہ کس طرح پریم چند نے  اپنے  افسانوں  میں  نرگسی مزاج یا نرگسی ذہن کے  ذریعے  پیدا ہونے  والی کشمکش سے  افسانے  کے  فن کا جادو جگایا ہے۔ اس سلسلے  میں  لکھتے  ہیں :
’’پریم چند نے  عورتوں  کی کردار نگاری میں  ذہن کو سب سے  زیادہ اہمیت دی ہے۔ شعور  اور  لا شعور کی کشمکش، مختلف خواہشات کا انوکھا اظہار  اور  قوتِ نفسی، نرگسیت، جبری اعصابی خلل، ہیجانات کا ابال  اور  ان کے  لیے  خارجی علامتوں  کی تلاش، ہیرو پسندی، دوسری عورتوں  کی زندگی کو نمونہ بنانے  کی تمنّا، نفسیاتی دباؤ، محبت، نفرت  اور  حسد کا اظہار،ذات کو مرکز بنانے  کی خواہش نرگسی چھیڑ، فکری  اور  عقلی الجھاؤ، احساسِ کمتری، واہمے اور خواب، جنسی جبلّت کی دلفریبی، نفسیاتی تعصب، فریبِ نظر Hallucination، تحفظِ ذات، اشاعتِ ذات، Self-Propagation، احساسِ شکست  اور  شکست کے  بعد پہلی حالت میں  لوٹنے  کی آرزو، مراجعت Regression محبوب علامتوں  سے  نفرت کے  بعد اسے  بگاڑ کر پیش کر نے  کا عمل، عورتوں  کے  کردار میں  یہ سب ہیں۔‘‘ (فکشن کے  فنکار : پریم چند ص۔ ۸۵)
 عورتوں  کے  کردار  اور  ان کی نفسیات کو فکشن میں  شروع سے  ہی پیش کیا جاتا رہا ہے  جس سے  فکشن کا معیار بلند ہوا ہے  لیکن کم ہی نقادوں  نے  اس کی طرف توجہ دی ہے۔ فکشن کے  زیادہ تر ناقد ترقی پسند  اور  غیر ترقی پسند تخلیق کاروں  کی فہرست سازی میں  مصروف رہے  لیکن شکیل الرحمن شاید اس دور کے  پہلے  نقاد ہیں  جنہوں  نے  پریم چند کے  افسانوں  پر تنقید کرتے  ہوئے  نرگسیت  اور  عورتوں  کی نفسیات کا باریک بینی سے  تنقیدی جائزہ پیش کیا  اور  افسانے  کے  فن کی اصل روح تک رسائی حاصل کی۔ مثلاً ’’زاد راہ کی ایک کردار ’’پدما‘‘ جو پیشے  سے  وکیل ہے، فرائیڈ کے  اصولوں  کو پسند کرتی ہے اور اس کے  اصولوں  پر چلتی ہے۔ شادی کے  بندھن میں  بندھنا نہیں  چاہتی ہے  بلکہ آزاد زندگی گزارنا چاہتی ہے  لیکن جنسی خواہشات کی تکمیل کے  لئے  کوشاں  بھی رہتی ہے۔ پدما کے  اندر ایسی سوچ اس لئے  پیدا ہوئی کہ اس کے  والدین کے  درمیان رشتے  کبھی خوشگوار نہیں  تھے اور بڑی بہن ’’رتنا‘‘  اور  اس کے  شوہر ’’مسٹر جھلّا کے  درمیان ہمیشہ کشیدگی رہتی تھی  اور  دونوں ایک دوسرے  سے  جدا ہونا چاہتے  تھے۔ پدما اپنی بڑی بہن رتنا سے  مل کر دونوں  کے  درمیان کشیدگی کی شدت کا حال معلوم کرتی ہے اور دونوں  کو عدالت کے  ذریعے  الگ کرانے  کا فیصلہ کرتی ہے  اپنے  فیصلے  پر عمل کرتے  ہوئے  دونوں  کو قانونی طور پر الگ کر دیتی ہے  لیکن خود مسٹر جھلّا کی قربت کی پیاسی بن جاتی ہے۔ شکیل الرحمن نے  مس پدما کی نفسیات کا جائزہ لیتے  ہوئے  لکھا ہے :
’’نفسیاتی نقطۂ نگاہ سے  یہ تنہائی اپنے  وجود کی تلاش ہے، ایسے  وجود کی تلاش کہ جس میں درد،وفا  اور  گہرائی ہو، ’’جس پر وہ تکیہ کر سکے‘‘ ۔ یہ تلاش فطری  اور  نفسیاتی ہے۔ حیاتی تسلسل Vital Continuity کی واحد جبلّت جو دو جبلّتوں  یعنی تحفظِ ذات  اور  اشاعت ذات پر مشتمل ہے  یہاں  نمایاں  ہے۔ اپنی تنہائی میں  مسٹر جھلّا کو شریک کر نا چاہتی ہے، یہی اس افسانے  کی روح ہے، اسے  ’’عقلی الجھاؤ‘‘ Intelligence Complex کا ’’آتش مانیا‘‘ Pyromania ضرور ہے، عقلی الجھاؤ کی صورت بھی ہے   اور  معکوسی مالخولیا کا رنگ بھی نمایاں  ہوتا ہے  یعنی ایک نا خوشگوار واقعے  کو شعور سے  الگ کر نے  کی کوشش  اور  ماحول  اور  واقعات کی وجہ سے  خارجی امتناع کے  دباؤ سے  گریز لیکن جس طرح ’’آتش مانیا‘‘ Pyromania کا مریض آگ کو دیکھتے  ہی اس کے  قریب بیٹھنے  کی کوشش کرتا ہے اور غیر شعوری طور پر اس کے  ہاتھ پاؤں  آگ کی جانب بڑھنے  کی کوشش کرتے  ہیں  کم و بیش اسی طرح پدما بھی بے  قرار نظر آتی ہے۔  (فکشن کے  فنکار : پریم چند، ص (۸۱۔ ۸۰)
 شکیل الرحمن نے  پدما جیسی آزاد خیال  اور  تنہائی پسند عورتوں  کی نفسیات کا تجزیہ کرتے  ہوئے  یہ بتانے  کی کوشش کی ہے  کہ ایسی کرداروں  کی تنہائی دراصل اس کے  وجود کی تلاش ہے اور وجود کی تکمیل ان مردوں  کے  بغیر نہیں  ہے  جن کے  اندر وفاشعاری  اور  گہرائی ہو  اور  وہ قابلِ بھروسہ بھی ہو۔ پدما کے  ذریعے  اس کی تنہائی میں  مسٹر جھلّا کو شریک کئے  جانے  کی کوشش کو افسانے  کی روح  اور  اس عقلی الجھاؤیعنی Intelligence Complex  کو آتش مانیہ قرار دینا قابلِ تعریف ہے۔ شکیل الرحمن نے  فکشن کی تنقید میں  علم نفسیات  اور  علم نفسیات کی اصطلاحات سے  کام لے  کر جس طرح فکشن کی جمالیات کا معیار بلند کیا ہے اور جس طرح مسٹر جھلّا کی ذات میں  اپنی (پدما کی)ذات کو ضم کر نے  کی کوشش  اور  بے  قراری کو’’آتش مانیا‘‘ کے  مریض سے  مشابہ قرار دے  کر خارجیت کے  جادو کو ٹوٹتے  ہوئے اور پدما کے  لا شعور کے  تقاضوں  کو پورا ہوتے  ہوئے  دکھایا ہے  اس کا جواب نہیں  ہے۔ نیز پدما کی نفسیات سے  یہ اخذ کرنا کہ حیاتی تسلسل یعنی  Vita Continuity کی واحد جبلّت جو دو جبلّتوں  یعنی تحفظِ ذات  اور  اشاعت ذات پر مشتمل ہے،ان کے  وسیع المطالعی  اور  نفسیاتی تنقید پر غیر معمولی دسترس ہونے  کا ثبوت ہے۔ پریم چند کے  نقادوں  میں  شاید ہی کسی نقاد نے  پریم چند کے  نسوانی کرداروں  کی نفسیات کا تجزیہ اس انداز سے  کیا ہو گا۔    
1884 میں  لکھا گیا جارج  اور  وِل کا مشہور ناول’’Ninteen Hundred and Eighty Four (1984)‘‘ میں  ایک سو سال آگے  کی باتیں  بتائی گئی ہیں۔ اس ناول میں  مصنف نے  خیال کی بلند پروازی سے  جس طرح ایک سو سال بعد ہونے  والے  واقعات و حادثات کا تصور کر کے  قلم بند کیا ہے  وہ قابلِ داد ہے۔ جارج  اور  ول کے  نقادوں  کا خیال ہے  کہ اس ناول میں  شعور کی رو کی تکنیک کا بھرپور استعمال کیا گیا ہے۔ اردو فکشن میں  شعور کی رو تکنیک کاقرۃ العین حیدر کے  ناول’’آگ کا دریا‘‘ میں  ملتی ہے اور اسی ناول کے  بعد ناقدوں  نے  شعور کی رو کے  متعلق لکھنا شروع کیا۔ لیکن جس دور میں  پریم چند لکھ رہے  تھے  اس وقت شاید ہی کسی ناقد نے  اردو فکشن کے  حوالے  سے  شعور کی رو کی تکنیک پر سوچا ہو گا۔ حقیقت تو یہ ہے  کہ اس دور کے  اردو کے  قلم کاروں  کو بھی اس تکنیک کا علم نہیں  تھا۔ لیکن شکیل الرحمن نے  پریم چند کی کئی کہانیوں  میں  شعور کی رو کی تکنیک اپنائے  جانے  کی غیر شعوری کوشش کو محسوس کیا  اور  جیمس ولیم  اور  برگساں  جیسے  عالموں  کے  حوالے  سے  شعور کی رو کے  متعلق بحث کرتے  ہوئے  کہا کہ ’’تجربہ کبھی محدود نہیں  ہوتا  اور  نہ کبھی اس کی تکمیل ہوتی ہے۔ شعور ایک جھر نے  کی طرح بہتا ہے، تیز، بہت تیز  اور  ذہنی زندگی کے  زمان و مکاں  کی قدریں  قطعی مختلف ہیں  لہٰذا نفسی زندگی کے  بہاؤ پر غور کرنا چاہئے۔‘‘ اس کی روشنی میں  شکیل الرحمن نے  پریم چند کے  افسانہ ’’بازیافت‘‘ کے  ایک نسوانی کردار کا تجزیہ پیش کیا جس کے  شوہر کو بخار ہو گیا ہے اور وہ اپنے  شوہر کی بد ترین حالت کے  متعلق سوچنے  لگتی ہے اور سوچتے  سوچتے  تصور کر نے  لگتی ہے  کہ  اگر  اس کا شوہر مر گیا تو اسے  ذرا برابر بھی غم نہیں  ہو گا  اور   اگر  پڑوسن تعزیت کے  لئے  آئیں  گی تو وہ انہیں  دیکھتے  ہی آنکھوں  میں  آنسو بھر لے  گی  اور  یہ کہے  گی کہ اس کی دنیا لٹ گئی لیکن آپ میری حالت پر غم کا اظہار نہ کریں اور اس پر جو گزرے  گی وہ اس انسان کامل کی نجات کے  خیال سے  خوشی خوشی سہ لے  گی۔ شکیل الرحمن نے  اس حصّے  کا تجزیہ بے  حد خوبصورت طریقے  سے  کیا ہے اور اپنے  تجزیئے  سے  یہ ثابت کر نے  کی کوشش کی ہے  کہ اس افسانے  میں  شعور کی رو کی تکنیک کے  نقوش ملتے  ہیں۔ پریم چند کے  افسانوں  میں  شعور کی رو کی تکنیک براہ راست داخلی خود کلامی  اور  بالواسطہ خود کلامی  اور  سولیلوک کی تکنیک کو اپنایا گیا ہے  یا یہ تمام تکنیک شعور  اور  لا شعور کی کشمکش میں  خود بخود پیدا ہو گئی ہے، جیسے  باریک پہلوؤں  پر شکیل الرحمن نے  بحث کی ہے اور اپنا تنقیدی نظریہ پیش کیا ہے  جس سے  معلوم ہوتا ہے  کہ افسانے  کے  فن کی جمالیات کے  تئیں  کس طرح ان کا شعور بیدار ہے۔ ایک جگہ لکھتے  ہیں :
’’پریم چند نے  پہلی بار نفسیاتی کرداروں  کی تخلیق کرتے  ہوئے  شعور کے  بہاؤ کو نمایاں  کیا ہے۔ شعور کے  بہاؤ یا چشمۂ شعور کی تکنیک تو اسی صدی میں  مرتب ہوئی ہے، براہِ راست داخلی خود کلامی  اور  بالواسطہ خود کلامی کسی حد تک ماورائی تفصیل  اور  سو لیلوک Soliloquy کو چار مختلف تکنیک سے  تعبیر کیا گیا ہے، پریم چند کے  فن میں  اس تکنیک کی جھلکیاں  پیدا ہو گئی ہیں۔ ظاہر ہے  انہیں  اس تکنیک کی خبر نہیں  تھی لیکن ذہن کے  مطالعے اور شعور  اور  لا شعور کی کشمکش میں  یہ تکنیک اجاگر ہو گئی ہے۔‘‘ (فکشن کے  فنکار : پریم چند، ص۔ ۸۶) 
پریم چند نے  اپنے  متعدد افسانوں  میں  ننھے  منّے  معصوم بچّوں  کے  مختلف کردار خلق کئے  ہیں اور ان کے  ذہن  اور  نفسیات کے  کئی پہلوؤں کو خوبصورت انداز میں  پیش کیا ہے۔ شکیل الرحمن نے  ان معصوم بچوں  کے  کرداروں  کی اہمیت کا احساس دلانے  کے  لئے  مارک ٹوئین ) Mark Twain) کے ’’ہککل بری فِن‘‘ ، ہنری جیمس کے ’’منیری‘‘ ، ڈی ایچ لارنس کے ’’اُرسولا‘‘  اور  رابندر ناتھ ٹیگور کے ’’پھاٹک چکرورتی‘‘ جیسے  مشہور و معروف کرداروں  سے  مشابہ قرار دیا ہے اور اس کے  بعد ان کے  ذہن  اور  نفسیات کے  مختلف پہلوؤں  مثلاً بچّے  کی عقیدت، ہیرو پسندی، الجھن،حیرت، صدمہ،معصوم تجربہ، فطری تصادم، ہیرو کی غلطی کا احساس، اذیت ناک صدمہ، نفسیاتی ردِ عمل، نفسیاتی آسودگی، نفسیاتی کشمکش، دوستی، ذہن میں  نئی فضا کی تشکیل، صدمہ  اور  آرزو مندی، اداسی،المیہ، احتجاج، نفسیاتی شعاعیں،آرزو، ذہنی آسودگی  اور  مسرت، اندیشہ، نفسیاتی سکون، ہمدردی  اور  غرور غیر محسوس متحرک قوت، ذہن کی چوٹ  اور  معصوم ارتفاعی اظہار، تاریکی کا احساس،ذہنی چوٹ کا ردِ عمل، یاس آمیز سکون  اور  غمگین متانت، سکون قلب،جذباتی ردِ عمل،مکالمے، للچائی نظر شک و شبہ،احساس کمتری وغیرہ کا جائزہ پیش کرتے  ہوئے  یہ بتانے  کی کوشش کی ہے  کہ پریم چند نے  کس طرح ان کرداروں  کی معصوم اداؤں اور نفسیات کے  اظہار سے  اپنے  افسانوں  میں  نئی روح پھوک دی ہے۔ شکیل الرحمن کے  علاوہ کسی دوسرے  ناقد نے  پریم چند کے  ان معصوم کرداروں  کے  ذہن  اور  نفسیات کا تجزیہ اتنی باریک بینی سے  نہیں  کیا ہے۔ شکیل الرحمن نے  پریم چند کا افسانہ ’’قزاقی‘‘ کا موازنہ ٹیگور کی کہانی ’کابلی والا‘ سے  کراتے  ہوئے  دونوں  کہانیوں  کے  معصوم کرداروں  کو ایک جیسا بتایا ہے۔ افسانے  کا کردار وہ معصوم بچہ جو ’’قزاقی‘‘ کے  آنے  کا ہر روز انتظار کرتا ہے اور اس کے  آنے  کے  بعد بچے  کو جو خوشی ملتی ہے  اس خوشی میں  اس کی نفسیات کے  مختلف پہلوؤں  پر شکیل الرحمن نے  روشنی ڈالی ہے۔ پھر جب قزاقی نہیں  آتا ہے  تو بچّے  کے  ذہن پر کیا اثر پڑتا ہے  ان تمام پہلوؤں  پر بحث کرتے  ہوئے  انہوں  نے  بچّے  کی ذہنی الجھن  اور  نفسیاتی کشمکش کو افسانے  کی سب سے  بڑی خوبی قرار دیا ہے۔ 
پریم چند نے  اپنے  بعض افسانوں کے  کرداروں  کو کھلاڑی کے  روپ میں  پیش کیا ہے۔ ایک ایسا کھلاڑی جو جدوجہد کرتا ہے، کھیل کے  میدان میں  کبھی بازی جیت جاتا ہے  تو کبھی ہار  جاتا ہے  لیکن ہمت نہیں  ہار تا ہے   اور  مسلسل کوشش کرتا رہتا ہے۔ شکیل الرحمن نے  ایسے  کرداروں  کی ادا کاری میں  جو کھلاڑی پن ہے  اسے  پریم چند کا تصورِ حیات قرار دیا ہے  یعنی پریم چند نے  بعض افسانوں  کے  کرداروں  کی ایسی تخلیق کی ہے  کہ وہ اپنے  منزل مقصود کو حاصل کر نے  کے  لئے  مسلسل جد و جہد کرتے  ہوئے  نظر آتے  ہیں۔ پریم چند کے  کچھ ناولوں اور بعض خطوط سے  بھی کھلاڑی کے  تصور کا اظہار ہوا ہے  جس کی روشنی میں شکیل الرحمن نے  ان کے  افسانوں  کا مطالعہ کیا  اور  ’’کھلاڑی پن‘‘ کے  تصوّر کی وضاحت  اور  اس کی اہمیت پر تنقیدی رائے  دی۔ واضح رہے  کہ انہوں نے  پریم چند کے  افسانوں  کے  موضوعات یا خارجی عوامل کی بنیاد پر کھلاڑی پن کے  تصوّر کی تلاش نہیں  کی بلکہ افسانے  کے  فن سے  اِس تصوّر کو اخذ کیا ہے  جو قابلِ غور ہے۔ شکیل الرحمن نے  نیور،پدما،چین سنگھ،بھون موہن داس گپتا، امرت، شاردا چرن، تلیا،منو مہتر، راجہ، بازیافت کی عورت،گھیسو  اور  مادھو،سوجان بھگت، میر صاحب  اور  مرزا صاحب جیسے  کرداروں  کو کھلاڑی کے  روپ میں  دریافت کیا ہے اور کہا ہے  کہ ان کرداروں  کے  اعمال کی ترغیب سے  کھیل کے  تصوّر میں  وسعت  اور  گہرائی پیدا ہوئی ہے۔ کیوں  کہ کھیل زندگی کو ایک عبادت کے  طور پر پیش کرتا ہے۔ پریم چند کے  کرداروں  پر جنہیں  شکیل الرحمن نے  کھلاڑی کے  روپ میں  دریافت کیا ہے، پر تبصرہ کرتے  ہوئے  لکھا ہے :
’’یہ سب کھلاڑی ہیں   اور  ’کھلاڑی پن‘ کے  تصوّر کی مختلف جہتوں  کو پیش کرتے  ہیں، کھلاڑی بچّے  بھی علامتی رنگ میں  ظاہر ہوتے  ہیں۔ کھیل کے  میدان میں  کھلاڑی مختلف انداز سے  عمل کرتے  ہوئے  ملتے  ہیں، یہاں  کشمکش  اور  تصادم بھی ہے اور سازش  اور  نفرت بھی، گھٹن بھی ہے اور آزادی بھی، شخصیتوں  کا سادہ عمل بھی ہے اور پیچیدہ عمل بھی،شکست بھی  اور  فتح بھی، جذبات کے  جانے  کتنے  رنگ ملتے  ہیں۔ کئی کھلاڑی کردار ایسے  ہیں  جو اپنے  کھیلوں  کو معمولی کھیل رہنے  نہیں  دیتے  غیر معمولی بنا دیتے  ہیں۔‘‘ 
(فکشن کے  فنکار: پریم چند، ص۔ ۱۳۱)
شکیل الرحمن کے  ان بیانات سے  معلوم ہوتا ہے  کہ انہوں  نے  زندگی کے  نشیب وفراز،شکست و فتح، کشمکش  اور  تصادم وغیرہ کو افسانوی ادب میں  اہمیت دی ہے اور انہیں  طاقت سے  تعبیر کیا ہے۔ یہ وہ طاقت ہے  جو ہمہ وقت جدوجہد  اور  مسلسل کوشش کرتے  رہنے  کے  لئے  انسان کو آمادہ کرتی رہتی ہے۔ فنی اعتبار سے  بھی کھلاڑی پن کا یہ انداز افسانے  کے  اندر نئی روح پھونک دیتا ہے۔ 
کھیل کے  میدان میں کھلاڑی کی جب ہار  ہوتی ہے  تو اس سے  بھی افسانے  میں  نئی جان پیدا ہوتی ہے اور قاری کی دلچسپی مزید بڑھ جاتی ہے  کیوں  کہ کھلاڑی کی شکست سے  المیہ پیدا ہوتا ہے  جسے  ادب کا ’’Sweetest Song‘‘  کہا جاتا ہے۔ شکیل الرحمن کے  مطابق پریم چند نے  بے  شمار ایسے  المیہ کرداروں  کو خلق کیا ہے  جو اپنے  پیچیدہ اعمال کی علامت بن گئے  ہیں۔ انہوں  نے  ’’کفن ‘ ‘ کے  مشہور کردار گھیسو  اور  مادھو کو المیہ کردار کی بہترین مثال قرار دیتے  ہوئے  کہا ہے  کہ قدروں  کی کشمکش  اور  ذہنی تصادم سے  ٹریجڈی پیدا ہوئی ہے۔ شکیل الرحمن نے  ان دونوں  کرداروں  کی نفسیات پر تبصرہ کرتے  ہوئے  یہ نتیجہ اخذ کیا ہے  کہ پریم چند نے  جہاں  ان دونوں  کرداروں کو شراب کے  نشے  میں  ناچتے  گاتے اور شراب خانے  میں  سو جاتے  ہوئے  دکھایا ہے  وہیں  یہ بھی دکھانے  کی کوشش کی ہے  کہ اس عمل سے  کس طرح دونوں  کردار جذباتی آسودگی حاصل کرتے  ہیں۔ جذباتی آسودگی حاصل کر نے  کے  اس انداز کو شکیل الرحمن نے  غیر معمولی قرار دیا ہے اور کہا ہے  کہ اسی المناک عمل کے  پس منظر میں المیہ کا جوہر حاصل ہوا ہے۔ شکیل الرحمن نے  مزید کہا ہے  کہ پریم چند نے  ان کرداروں  کے  اعمال سے  جو المیہ پیداکیا ہے اور جس طرح اس کے  شدّتِ احساس پر قابو پانے  کی کوشش کی ہے اور المیہ کے  لہجے  میں  توازن پیدا کیا ہے  وہ ایک بڑے  فنکار کا کارنامہ ہے۔ یعنی شکیل الرحمن کے  مطابق المیہ میں  شدتِ احساس پر قابو پانا  اور  لہجے  میں  بھی توازن برقرار رکھنا ضروری ہے۔ قدروں  کی کشمکش  اور  ذہنی تصادم سے  المیہ پیدا ہونے  کے  موضوع پر تبصرہ کرتے  ہوئے  شکیل الرحمن نے  لکھا ہے  :
’’مادھو  اور  گھیسو کی سائیکی کو جو اس المیہ  اور  اس کے  جوہر کو نمایاں  کرتی ہے  کسی محاورے  سے  نہیں  سمجھایا جا سکتا، یہ جتنی گہری ہے  اتنی ہی تاریک بھی ہے، یہ دونوں کردار مجرم نظر تو آتے  ہیں  لیکن یہ ایسے  مجرم نہیں  ہیں  کہ ان کے  ز وال کی تمام تر ذمّہ داری ان کے  عوامل پر عاید ہوتی ہو۔ معاشرہ  اور  اپنی قدروں  کے  ساتھ ملزم  اور  مجرم محسوس ہوتا ہے اور المیہ کے  زوال کا ذمّہ دار! یہ کردار تو معاشرے  کی خرابیوں  کے  محض حصّہ دار نظر آتے  ہیں، ان کے  رجحانات کی جڑیں  ان کی سائیکی میں  تو ہیں  لیکن اس سائیکی کا گہرا رشتہ معاشرتی عوامل  اور  تحرّکات کے  متناقص Paradox سے  ہے اور اس طرح المیہ کے  جوہر کو نمایاں  کرتے  ہوئے  ان کا قد اُونچا نظر آتا ہے۔‘‘ (فکشن کے  فنکار: پریم چند، ص۔ ۱۳۴)
شکیل الرحمن نے  ان جملوں  میں  پریم چند کو ایک فنکار قرار دیا ہے  جس نے  اپنے  تخلیقی ہنر سے  مادھو  اور  گھیسو کو مجرم کے  طور پر پیش تو کیا لیکن ان کے  عوامل ایسے  ظاہر کیے  ہیں  جس سے  معلوم ہوتا ہے  کہ یہ دونوں  اپنی مجرمانہ ذہنیت کے  لئے  تنہا ذمہ دار نہیں  ہیں  بلکہ معاشرہ بھی ذمّہ دار ہے۔ پریم چند نے  ان کرداروں  کی سائیکی کا رشتہ معاشرتی عوامل  اور  تحرکات کے  متناقص Paradox سے  جوڑ کر المیہ کے  جوہر کو جس طرح نمایاں  کیا ہے  اس ہنر کو شکیل الرحمن نے  فنکاری کے  اعلیٰ نمونے  سے  تعبیر کیا ہے۔ اس تنقیدی تبصرے  سے  ظاہر ہوتا ہے  کہ فکشن کی تنقید کرتے  وقت انہوں  نے  کرداروں  کے  حرکات و سکنات  اور  نفسیات کا مطالعہ کتنی باریکی سے  کیا ہے۔ 
شکیل الرحمن نے  پریم چند کی تکنیک پر اظہار خیال کرتے  ہوئے  کئی افسانوں  کے  حوالے  سے  کہا ہے  کہ ان میں  موضوع کی پیچیدگی  اور  سادگی دونوں  کی مثالیں  ملتی ہیں  لہٰذا ان کی تکنیک پیچیدہ بھی ہے اور سادہ بھی لیکن ان میں  فنی نمائش نہیں  ملتی۔ یعنی شکیل الرحمن افسانے  کی تکنیک میں  فنی نمائش کے  خلاف ہیں  لیکن سادگی کے  ساتھ ساتھ پیچیدگی کے  بھی قائل ہیں۔ ان کے  مطابق تکنیک میں   اگر  سادگی ہو تو قاری خود کو کرداروں  کے  قریب محسوس کرتا ہے اور موضوع سے  بھی قربت ہو جاتی ہے۔ 
شکیل الرحمن نے  سادگی کی اس تکنیک کو پرانی کہانیوں  کی تکنیک سے  مشابہ قرار دیا ہے۔ دراصل پرانی کہانیوں  کی تکنیک سے  قاری کافی مانوس ہوتا ہے  اس لئے  اس تکنیک میں  کہی گئی کہانیوں  میں  اجنبیت کا احساس نہیں  ہوتا ہے۔ شکیل الرحمن نے  سادہ تکنیک والی کہانیوں  کے  ضمن میں  ’’دو بیل‘‘ کی مثال دی ہے۔ ان کا خیال یہ بھی ہے  کہ پریم چند نے  بعض افسانوں  کی شروعات میں  سادگی سے  کام لیا ہے  لیکن وقت  اور  حالات بدلنے  کے  ساتھ ساتھ کرداروں  کے  ذہنوں  میں  تبدیلیاں  آتی ہیں اور واقعات پیچیدہ بنتے  جاتے  ہیں  لیکن موضوع کے  بطن سے  تکنیک کا جنم ہوتا ہوا محسوس ہوتا ہے۔ یعنی شکیل الرحمن کی نظر میں  موقع محل کے  مطابق افسانے  میں  سادگی  اور  پیچیدگی دونوں  ضروری ہے۔ پیچیدگی اس لئے  ضروری ہے  کہ اس سے  تکنیک کے  کئی دھارے  نکلتے  ہیں۔ ’’بازیافت‘‘ میں  عورت کی ابتدائی تصویر ابھار نے  میں  پریم چند نے  کسی حد تک سادہ تکنیک کا استعمال کیا لیکن بعد میں  پیچیدگی پیدا ہوتی گئی  اور  تکنیک بھی پیچیدہ ہوتی چلی گئی۔ شکیل الرحمن نے  لکھا ہے :
’’فنکار نے  ابتدا میں  اس کی سادگی کو اس طرح پیش کیا ہے  کہ اس کردار سے  ہمدردی ہوتی ہے  لیکن آہستہ آہستہ حالات کی تبدیلی سے  اس کردار کے  ذہن میں  جس طرح تبدیلیاں  آتی ہیں، ان سے  واقعات پیچیدہ بنتے  جاتے  ہیں، موضوع کے  بطن سے  تکنیک کا جنم ہوتا محسوس ہوتا ہے اور یہ بڑی بات ہے۔‘‘ (فکشن کے  فنکار: پریم چند، ص۔ ۱۴۵)
شکیل الرحمن افسانے  میں  فضا آفرینی کے  بھی قائل ہیں  کیوں  کہ قاری اکثر فضا آفرینی میں  کھو جاتے  ہیں  اور  افسانے  کے  تئیں  ان کی دلچسپی بڑھ جاتی ہے۔ ان کا خیال ہے  کہ افسانوی ادب میں اسلوب افسانہ نگار کے  مزاج  اور  افتادِ طبع کا سانچہ ہوتا ہے  کیوں  کہ ایسا اسلوب تجربہ  اور  تاثر کا عمدہ امتزاج پیدا کرتا ہے۔ یعنی شکیل الرحمن تجربہ  اور  تاثر کے  امتزاج کو ضروری سمجھتے  ہیں۔  
’’فکشن کے  فنکار : پریم چند‘‘ کی روشنی میں  شکیل الرحمن کے  تنقیدی شعور کا مختصر جائزہ لینے  کے  بعد معلوم ہوتا ہے  کہ انہوں  نے  پریم چند کے  افسانوں اور ناولوں  کا جائزہ پیش کرتے  وقت فکشن کی جمالیات کو ملحوظِ خاطر رکھا۔ پریم چند کے  افسانوں اور ناولوں  کے  موضوعات کیا ہیں ؟ شکیل الرحمن کے  نزدیک یہ اہم نہیں  ہے۔ ان کے  نزدیک موضوع کی مناسبت سے  کرداروں  کی اداکاری کیسی ہے، ان کی نفسیات کو ابھار نے  میں  فنکار نے  کیا کمال کیا ہے۔  اور  زندگی کی گہما گہمی  اور  کشمکش پیدا کر نے  میں  پریم چند کامیاب ہیں  یا نہیں، جیسے  سوالات اہم ہیں  اور  انہیں  سوالات کی روشنی میں  انہوں  نے  پریم چند کو ایک بڑا فنکار ثابت کر نے  کی کوشش کی ہے۔ 
پریم چند کے  افسانوں  یا ناولوں  میں  حقیقت نگاری ہے  یا نہیں یا پریم چند کے  کردار ٹائپ کردار ہیں  یا نہیں  جیسے  سوالات کو بھی شکیل الرحمن اہمیت نہیں  دیتے  ہیں جبکہ ان کے  ہم عصر یا ان کے  فوراً بعد کے  بیشتر نقادوں  نے  نہ صرف پریم چند بلکہ اس دور کے  تمام فکشن نگاروں  کی تخلیقات میں  یہ دیکھنے  کی کوشش کی ہے  کہ ان کے  یہاں  سماج کی حقیقتوں  کو من و عن پیش کیا گیا ہے  یا نہیں۔ معلوم ہوتا ہے  کہ اس طرح کے  تمام نقاد فکشن نگار کو مہابھارت کے  اندھے  راجہ، ’دھرت راشٹر‘ کے  رتھ کا سارتھی ’’سنجے‘‘ بنا دینا چاہتے  ہیں  جو دِویہ دِرشٹی مل جانے  کے  بعد میدانِ جنگ کا سارا حال من و عن سنایا کرتا تھا۔ اسی طرح بعض نقاد جب یہ سوال اٹھاتے  ہیں  کہ کس فکشن نگار نے  اپنی کہانیوں  میں  سماجی برائیوں  کے  خلاف آواز اٹھائی ہے اور کس نے  نہیں  اٹھائی یا کس کے  یہاں  ٹائپ کردار ہیں اور کس کے  یہاں  ٹائپ کردار نہیں  ہیں تو معلوم ہوتا ہے  کہ یہ حضرات نقاد نہیں  بلکہ سماج سدھارک ہیں۔ ان حضرات کو فکشن کے  فن سے  کوئی سروکار نہیں  ہے، انہیں  صرف موضوع سے  سروکار ہے۔ شکیل الرحمن نے  ان نقادوں  کے  برعکس فکشن میں  فن کو اہمیت دی ہے  نہ کہ موضوع، حقیقت نگاری  اور  ٹائپ کردار کو۔ شکیل الرحمن نے   اگر  کہیں  سماجی حقیقت نگاری کی بات کی بھی ہے  تو انہوں  نے  یہ دیکھنے  کی کوشش کی ہے  کہ فنکار نے  سماجی حقیقتوں  کو پیش کرتے  ہوئے  فکشن کے  فن کو سامنے  رکھا ہے  یا نہیں  یا پھر ان حقیقتوں  کو پیش کر نے  میں  زندگی کی کشمکش کو ابھار نے  کی کوشش کی ہے  یا نہیں۔ شکیل الرحمن کے  مطابق فکشن کو اس نظر سے  نہیں  دیکھنا چاہئے  کہ اس کا موضوع کیسا ہے  ؟بلکہ یہ دیکھنا چاہئے  کہ اس موضوع کے  ساتھ فنکار نے  انصاف کیا ہے  یا نہیں  کیوں  کہ موضوع اچھا یا برا نہیں  ہوتا ہے  بلکہ پیش کش اچھی یا بری ہوتی ہے۔ 
شکیل الرحمن فکشن کے  مطالبات و مسائل، مضمرات و ممکنات  اور  اسرار و رموز سے  آگاہ ہیں۔ وہ فکشن کو اس طور پر سمجھنے  کے  عادی نہیں  ہیں جو سہل پسند نقادوں  کا طریقہ ہے۔ وہ فکشن کی تنقید میں  بھی اپنے  مراقباتی عمل کو تحرک میں  لاتے  ہیں  اور  اس کے  باطن میں  اتر کر فکشن کے  مد و جزر  اور  داخلی کیفیات کو تلاش کرتے  ہیں۔ پریم چند کی تفہیم  اور  تنقیدی تعبیر کا ایک رویہ وہ ہے  جو بعض کسل مند نقادوں  نے  اپنا رکھا ہے اور ایک طریقہ کار وہ ہے  جسے  شکیل الرحمن نے  اختیار کیا ہے۔ اول الذکر رویہ کے  لئے  نہ وسعتِ علمی کی ضرورت ہے اور نہ زیادہ ریاضت کی۔ ثانی الذکر کے  لئے  ناقد کو فکشن کے  بحر بیکراں  میں  ڈوبنا  اور  ابھرنا پڑتا ہے  تب جا کر فکشن اپنا داخلی زاویہ  اور  باطنی عکس دکھاتا ہے اور جب مسلسل اس کے  درون میں  اتر نے  کا عمل جاری رہتا ہے  تب فکشن اپنا مکمل سراپا سامنے  لاتا ہے۔ 
شکیل الرحمن نے  فکشن کا مکمل چہرہ دیکھا ہے اور اس چہرے  کے  تمام تاثرات کی تفہیم کی کوشش کی ہے  جبکہ فکشن کے  بیشتر نقادوں  نے  چہرے  کے  صرف ایک تاثر پر قناعت کر لی۔ اس طرح چند کلیوں  پر قناعت کر نے  والوں  نے  علاج تنگیٔ داماں  کے  بارے  میں  کبھی سوچا ہی نہیں  اور  اردو فکشن  اور  پریم چند کو بھی اپنی تنگیٔ داماں  میں  سمیٹ لیا۔ مگر شکیل الرحمن نے  پریم چند کو ان لوگوں  کی تنگنائے  تنقید سے  نکال کر ایک ایسی صورت میں  پیش کیا کہ قارئین کو یہ محسوس ہونے  لگا کہ یہ پریم چند کا وہ تخلیقی چہرہ نہیں  ہے  جو اب تک بار بار  اور  مسلسل دیکھتے  رہے  ہیں بلکہ یہ مختلف نوعیت کا چہرہ ہے  جو وہ اپنی آنکھوں  سے  پہلی بار دیکھ رہے  ہیں۔ پریم چند کا یہ نیا چہرہ پیش کر نے  والے  صرف  اور  صرف شکیل الرحمن ہیں۔ ان کی تنقید کی روشنی میں  پریم چند کا پرانا چہرہ نہایت پژمردہ  اور  افسردہ نظر آتا ہے  جو یقیناً ایک زندہ  اور  تابندہ تخلیق کار کا چہرہ نہیں  ہو سکتا۔ 
٭٭٭

 

پریم چند شکیل صاحب کے  معیارِ نقد پر
 ڈاکٹر شباب للتؔ

بیسویں  صدی کے  وسطی دہوں  میں  اردو تنقید نگاری میں  مختلف مغربی نظریات منتقل ہو گئے اور سب مل ملا کر ایک معجون مرکب کی صورت اختیار کر گئے۔ ایسا لگنے  لگا کہ اردو ادب میں  سبھی تنقیدی دبستان مغربی فن و فلسفہ سے  مستعار ہیں۔ ڈاکٹر مغنی تبسم کے  الفاظ میں :
 اس دوران ’’جو انگریزی تعلیم یافتہ تنقید نگار نمودار ہوئے  وہ بالعموم اصلیت سے  خالی تھے۔ ان میں  سے  اکثر کسی نہ کسی مغربی مکتب فکر سے  وابستہ یا متاثر تھے اور اسی کے  حوالے  سے  گفتگو کرتے  تھے۔ علم کے  تعطل  اور  ذہنی کمزوری کے  سبب ان کی فکر سراسر تقلیدی تھی۔ اجتہاد یا تجدید کے  متعلق ان کا دعوی بے  دلیل تھا... اس غلط ماحول میں  آزاد نظم  اور  بے  ماجرا افسانوں  کا چرچا ہوا جس کے  نتیجے  میں  شاعری  اور  افسانہ دونوں  زوال  اور  انتشار کا شکار ہوئے۔ کچھ لکھنے  والے  مغربی افکار کے  حوالے  سے  چند فکری یا نظریاتی اصطلاحات کا استعمال کرتے  ہیں ... جبکہ ان اصطلاحات کی پیچیدگیوں اور ان کے  تحت پیش کیے  جانے  والے  خیالات کی خامیوں  سے  وہ واقف ہیں۔ مشہور مغربی دانشوروں  کی فلسفہ طرازیاں  مغالطوں  سے  بھری ہوئی ہیں اور ان کے  نام نہاد حکیمانہ تجزیے  وہ بھول بھلیاں  ہیں  جن میں  وہ خود بھی بھٹکے اور انہوں نے  دوسروں  کو بھی گمراہ کر نے  کا سامان کیا ہے۔‘‘ 
اس دور کی تنقید نگاری آج طنز و مضحکہ کا مورد بن گئی ہے۔ شین مظفر پوری اس پر یوں  اظہار رائے  کرتے  ہیں :
’’نقاد دنیا کی ہر زبان کے  ادب میں  ہوں گے۔ بھلے  ہی اردو ادب کے  نقاد اپنی ایک جداگانہ شناخت بھی رکھتے  ہیں اور یہ جداگانہ شناخت ان کی مشہور بوالعجبیوں  کے  طفیل ہے۔ اتنے  ذہین  اور  روشن ضمیر نقاد غالباً دنیا کی کسی زبان کے  پاس نہیں  ہوں گے  جو ادبی تخلیقات پر بغیر پڑھے  بھی تنقید وتبصرہ کی مہارت رکھتے  ہیں۔ (بالفرض محال ادھر ادھر سے  کچھ سن کر یا سونگھ سانگھ کر)۔ ایسے  ستم ظریف بھی ہیں  جو فن کو تنقید کی کسوٹی پر نہیں  اپنے  چہیتے  فنکار کی face vaue (عرفی حیثیت) کی کسوٹی پر پرکھتے  ہیں۔ face vaue) اپنے  جملہ مضمرات کے  ساتھ)  اور  مکھی پر مکھّی مار دینے  کے  مشّاق نقادوں  کی تو بات ہی کیا۔ تنقید نگاری کو اس قدر سہل، ارزاں اور مفید مطلب دیکھ کر بعض تخلیقی فنکاروں  کو پٹری بدلتے  دیکھا جا رہا ہے۔‘‘ (دو ماہی زبان و ادب پٹنہ، جنوری فروری 1991)
لیکن گذشتہ چند برسوں  میں  اردو تنقید میں  ایک نئی آگہی در آئی ہے۔ ناول، افسانہ  اور  عرفانیات کی تنقید وتوزین میں  یہ مستحکم تغیر ڈاکٹر شکیل الرحمن کے  تنقیدی معرکوں  میں  صاف نظر آتا ہے۔ ان کے  یہ تنقیدی جائزے  روایتی انداز سے  بالکل ہٹ کر ہیں۔ مغربی افکار کی نقالی انہوں نے  نہیں  کی بلکہ اس کے  برعکس تنقید کی نئی اقدار کو انہوں نے  بخوبی پرکھ کر  اور  ٹھونک بجا کر اپنے  معیار نقد پر ڈھالا ہے۔ یوروپی تحریکوں  کے  تنقیدی تصورات کو اندھا دھند پیمانۂ نقد وبصر بنانے  کی بجائے  انہوں نے  کلاسیکی پسندیدگی  اور  جمالیات کی جستجو کا دامن ہاتھ سے  نہیں  چھوڑا۔ ان کی تنقیدی آرا  اور  ادبی فن پاروں  کی پرکھ وسیع تر جمالیاتی شعور کو شمع راہ بناتی ہے۔ ان کے  جائزے  معروضی جائزے  ہیں۔ ان کے  تنقیدی جملوں  کی سلاست  اور  استدلال کا جادو قاری کے  ذہن میں  نئے  چراغ جلاتے  چلے  جاتے  ہیں۔ 
ڈاکٹر شکیل الرحمن کی تازہ مطبوعہ تصنیف ’’فکشن کے  فنکار پریم چند‘‘ میں  ان کی تنقید ایک تخلیقی جائزہ بن کر سامنے  آئی ہے۔ ناول یا افسانہ کے  اہم کرداروں  کی نفسیات پلاٹ کو جس حد تک اثر انداز کرتی ہیں اور جس جمالیاتی احساس کی گرہیں  کھولتی ہیں  اس پر شکیل صاحب کی گہری نظر  اور  مضبوط گرفت ان کی تنقید کا طرہ امتیاز ہے۔ وہ فکر  اور  توازن کے  ساتھ مباحث و مسائل کا جائزہ لیتے  ہیں اور اپنے  بیانات میں  پوری ذمہ داری  اور  دیانت برتتے  ہیں۔ دلائل کے  ساتھ ان کی توثیق  اور  ثبوت مہیا کر دیتے  ہیں۔ انہوں نے  اپنی اس تصنیف میں  چند ایسے  مباحث چھیڑے  ہیں  جو آزاد خیال تنقید کی بنیادوں  کو استوار کرتے  ہیں۔ 
شعیب شمس کے  ساتھ اپنی ایک گفتگو میں  ڈاکٹر شکیل الرحمن فرماتے  ہیں : 
’’اردو تنقید جنم لیتے  ہی مغربی تنقید کے  کمبل میں  جا گھسی۔ نہ وہ کمبل چھوڑنے  کو تیار ہے اور نہ کمبل اسے  چھوڑرہا ہے۔ تصورات، نظریات  اور  خیالات کی بھیک حاصل کر نے  کا سلسلہ اب تک جاری ہے۔ حالت یہ ہے  کہ اردو کا ناقد بعض نپے  نپائے  مغربی خیالات، نظریات  اور  تصورات کی بنا پر ادبیات کا پروہت، پیشوا یا یہ کہئے  کہ Priest بن گیا ہے اور اسے  ’’پروہت‘‘ تصور بھی کیا جانے  لگا جو بڑی بدنصیبی ہے ... معاف کیجئے  میں  تمام تنقیدی مضامین لکھنے  والوں  کو نقاد تصور نہیں  کرتا۔ تنقید ایک تخلیقی عمل ہے اور یہ سب کاروباری مضامین لکھنے  والے  ہیں۔ غلط باتیں  کہنے اور بے  ایمانیوں اور نا انصافیوں  کا سلسلہ جاری ہے۔‘‘ 
نظریے  کے  نقادوں  کے  حوالے  سے  شعیب کے  سوال پر شکیل صاحب نے  ہنستے  ہوئے  فرمایا:
 ’’اردو تنقید میں  بقراط بہت پیدا ہوئے  ہیں۔ ایک سقراط نہ پیدا ہو سکا۔ اس بقراطی سے  قاری کا ذہن بہت پریشان رہا ہے اور اب بھی ہے۔ ادبی تنقید کا قاری پروہتوں  کی باتیں  بہت غور سے  سنتا  اور  پڑھتا ہے  لیکن مطمئن نظر نہیں  آتا... میں  نظریے  کا مخالف نہیں۔ ناقد کا ’’وژن‘‘ بنتا ہے  تو اس میں  کئی نظریوں  کی روشنی شامل رہتی ہے۔ کوئی بھی ایک نظریہ فنون کی روح میں  اتر نہیں  سکتا،  اور  ان کی جمالیات کو سمجھ نہیں  سکتا... آج بھی کچھ تنقید لکھنے  والوں  نے  یہ ضروری جانا کہ ان کے  سر پر کسی نظریے  کی ٹوکری ضرور ہو... یہ ٹوکری نہ ہو گی تو ان کی پہچان نہیں  ہو گی۔‘‘ 
اس پر شعیب شمس نے  سوال کیا:
 ’’آپ بھی تو جمالیاتی نظریے  کے  حامی ہیں۔‘‘ 
شکیل صاحب نے  جواباً ارشاد فرمایا:
 ’’...جمالیات کو فلسفہ کی ایک شاخ تصور کیا جاتا ہے۔ میرے  نزدیک جمالیات کوئی نظریہ نہیں  ہے  بلکہ جمالیات فنون کی روح ہے۔ تنقید جمالیات کی تلاش ہے۔ تخلیقی فنکار کا تعلق حسن سے  ہوتا ہے اور تنقید اس حسن تک پہنچنے  کی کوشش کرتی ہے ... میری تنقید جمالیاتی نہیں  جمالیات کی تلاش،دریافت،بازیافت  اور  حسن کی نئی تخلیق کا عمل ہے۔ کسی بھی فلسفۂ جمال یا نظرئے ۂ جمال کو اوڑھا نہیں  جا سکتا۔ یہ تو پھر وہی کمبل والی بات ہو جائے  گی۔‘‘ 
شکیل صاحب نے  اسی ضمن میں  مزید فرمایا کہ:
 ’’اردو کا ناقد ابتدا ہی سے  اپنی انا یا ایگو (ego) کا شکار ہے۔ پروہت بننا اس کا منصب نہیں۔‘‘ 
چونکہ ہم دو صدیوں  تک مغربی اقوام کے  غلام رہے  ہیں۔ محکومیت کے  اس دور میں  مغربی تنقیدی نظریات سے  مرعوب رہنا غیر متوقع نہیں  تھا۔ محمود شیخ کی رائے  میں :
’’دنیا کی ہر قوم اپنا نظام اخلاق رکھتی ہے۔ فاتح قومیں  سب سے  پہلے  شکست خوردہ اقوام کا نظام اخلاق درہم برہم کرتی ہیں  تاکہ اپنی فتح کے  اثرات دائمی طور پر قائم رکھ سکیں۔  اگر  کوئی فاتح قوم ایسا نہیں  کرتی تو اسے  ہر دم مغلوب ہونے  کا خطرہ بنا رہتا ہے۔ جفا کش  اور  بہادر قوم کا اخلاق جدا ہوتا ہے اور غلام  اور  شکست خوردہ اقوام کا اخلاق جدا ...میں  سوچتا ہوں  ادب ہمارا تنقید ان کی۔ معاشرہ ہمارا، ضابطے  ان (یوروپ) کے، انسان ہمارا، اخلاقی قواعد ان کے، اجنتا، ایلورا  اور  تاج محل بنانے  والے  معمار  اور  ایفل ٹ اور  بنانے  والے  معمار کی نظر میں  کچھ تو فرق ہونا ہی چاہئے۔ ’’گؤ دان‘‘ کیا ہے، اس کے  مرکزی کردار ہوری کے  کرب کو سمجھنے  کے  لیے  ہمیں  اس رسم کے  مذہبی عوامل کو سمجھنا ہو گا۔‘‘ 
مجنوں  گورکھ پوری  اور  احتشام حسین جیسے  نقاد جب یہ کہتے  ہیں  کہ:
اردو افسانہ  اور  ناول مغرب کی دین ہیں  تو راجندر سنگھ بیدی نے  یہ کیوں  کہا کہ ’’افسانہ طویل بحر میں  لکھی گئی نظم ہے۔‘‘ 
’’جمالیات  اور  ہندوستانی جمالیات‘‘ (ص 20) میں  قاضی عبدالستار کا کہنا ہے  ’’ہر ملک  اور  قوم کا کلچر اپنے  جغرافیائی، سیاسی  اور  سماجی وسیلوں اور مجبوریوں  کے  واسطے  سے  بام عروج تک پہنچتا ہے اور اس ملک  اور  قوم کے  فنون لطیفہ اسی کے  کلچر کی کوکھ سے  جنم لیتے  ہیں اور اسی تہذیب کی گود میں  پروان چڑھتے  ہیں۔‘‘ 
پھر کیا کارن ہے  کہ ہم اپنے  تخلیقی عمل کی تنقید مغرب سے  مستعار لیتے  ہیں۔ اردو کے  جن تنقید نگاروں  نے  اپنی شخصیت  اور  قابلیت کا سکہ جمانے  کے  لیے  مغربی نظریات تنقید کی بیساکھی تھامنے  کا رجحان عام کیا، ان کے  باعث نہ صرف تنقید کا معیار ہی پست ہوا بلکہ قاری  اور  ناقد کے  مابین کی خلیج وسیع تر ہوتی چلی گئی، اس کا حاصل محض تھا لوگوں  میں  تنقیدی شعور کا فقدان۔ 
تنقید میں  مشرق کی بازیافت  اور  ادب پاروں  میں  جمالیات کی جستجو ہی میں  ڈاکٹر شکیل الرحمن نے  ’’ہندوستانی جمالیات‘‘ ’’مولانا ر ومی کی جمالیات‘‘ ’’قرآن حکیم جمالیات کا سرچشمہ‘‘ ’’امیر خسرو کی جمالیات‘‘ جیسے  تنقیدی شاہکار تصنیف کیے  ہیں، اسی لیے  شکیل صاحب کے  مطابق ’’ادبی  اور  فنی تنقید گیان دھیان کا تقاضا کرتی ہے اور اس کے  لیے  ’’بدھیت‘‘ کی سطح تک پہنچنے  کی کوشش ضروری ہے۔ گوتم بدھ جیسے  مزاج سے  ہم آہنگی کا مطلب ہی یہی ہے  کہ masculine (مذکر)  اور  feminine (مؤنث) ذہن کی آمیزش ضروری ہے۔ ادبی تنقید صرف masculine ذہن سے  کام لے  گی تو ظاہر ہے  کہ تنقید تباہ کن ہو جائے  گی۔ اس کا وہی حشر ہو گا جو پروفیسر کلیم الدین  اور  دوسرے  ایگو پرست (egoist) نقادوں  کا ہوا ہے ... ’’بدھیت‘‘ کی منزل حاصل ہوتے  ہی ناقد محبت  اور  انبساط کا پیکر بن جاتا ہے۔ دوسروں  کو جمالیاتی انبساط عطا کر نے  لگتا ہے۔‘‘ 
اس کے  برعکس جمالیات کی اصطلاحی تبلیغ جو انیسویں  صدی کے  آخر میں  والٹر پیٹر  اور  آ سکر وائلڈ نے  کی اس کے  لیے  انہوں نے  حسن کے  پیچ و خم میں  اتنی مبالغہ آرائی کی کہ ادب میں  فن برائے  فن کی لایعنی نزاکت پیدا کر دی۔ ایڈگرایلن بو  اور  بودلے ئر نے  اس نظریے  کی اصلاح کر نے  کی دھن میں  جمالیات کی تشریح و تفسیر کو  اور  بھی الجھا دیا  اور  اس کا سلسلہ حسن وقبح سے  جوڑ کر اخلاقیات کے  ساتھ گڈمڈ کر دیا۔ ادھر کروچے  کی جمالیات ’’اظہاریت‘‘ پر مرکوز رہی۔ اس کی نظر میں  وجدان الفاظ کی دین ہے۔ صحیح الفاظ کے  بغیر کسی روحانی تجزیے  یا احساس حسن کی تشکیل ناممکن ہے۔ جمالیات کا قالب اظہار کی ترتیب کا محتاج منت ہے۔ فن  اور  ادب میں  انبساط و نشاط بھی ترکیب و ترتیب کے  عناصر سے  حاصل ہوتا ہے اور دوام پاتا ہے۔ مواد کی نوعیت کے  علاوہ ہے بت کے  حسن میں  بھی فنکار کے  خون جگر کی آمیزش ہوتی ہے۔ 
لیکن شکیل الرحمن کی رائے  میں  ادب میں  حسن و جمالیات کی کھوج  اور  نشان دہی کا لطیف تصور وہ ہے  جس کی روشنی اقبال کے  اس شعر میں  ملتی ہے :
حسن آئینۂ حق  اور  دل آئینۂ حسن
دلِ انساں  کو ترا حسنِ کلام آئینہ
 اور  وہ ادبی فن پاروں  میں  اسی Intrinsic Beauty(حسنِ کلام) کی تلاش و تجسس کرتے  دکھائی دیتے  ہیں :
’’فکشن کے  فنکار پریم چند‘‘ کو ڈاکٹر شکیل الرحمن نے  فلم ڈائرکٹر ستیہ جیت رے  سے  معنون کیا ہے  ’’جنہوں نے‘‘ پریم چند کے  افسانے  کے  فن کی قدر و قیمت کا بخوبی اندازہ کرتے  ہوئے  ’’شطرنج کے  کھلاڑی‘‘ کو اپنی بے  پناہ فنی صلاحیتوں  کے  ساتھ پردہ سیمیں  پر پیش کیا۔‘‘ اسی کے  ساتھ وہ کتاب کے  ابتدائی صفحات ہی میں  اس حقیقت کا بھی انکشاف کرتے  ہیں  کہ یہ کتاب ’’چالیس سال ہوئے  1960 میں  لکھی گئی تھی۔ مسودہ کاغذات میں  کہیں  گم رہا۔‘‘ 
شکیل صاحب منشی پریم چند کو ایک بڑا افسانہ نگار تسلیم کرتے  ہیں۔ وہ انہیں  بڑا ناول نگار نہیں  مانتے  کیونکہ بقول ان کے  پریم چند کے  ناولوں  کے  کردار پوری طرح اپنی نفسیات کے  ساتھ نہیں  ابھرتے، کرداروں  کی تشکیل میں  کمی محسوس ہوتی ہے۔ تحریک آزادی کے  دور کے  واقعات، طبقاتی مفاد، دیہاتی زندگی کے  نشیب و فراز، عدم تعاون، گاندھی-ارون سمجھوتہ وغیرہ  اور  اسی نوع کے  دوسرے  خارجی مسائل و عوامل کا ذکر ناولوں  کو اونچا اٹھانے  کی دانستہ کوشش تھی مگر ہمارے  نقادوں  کی توجہ محض انہی خارجی عوامل پر  اور  اصلاحی نقطۂ نظر پر مرکوز رہی  اور  وہ ناولوں  کی جذباتیت  اور  باطنی محاسن، کرداروں  کی نفسیاتی کشمکش  اور  زیریں  جمالیاتی لہر کو نظر انداز کرتے  رہے۔ شکیل صاحب کی نگاہ میں کرداروں  کا نفسیاتی رد عمل، ذہنی  اور  جذباتی تصادم، باطنی کشمکش  اور  اس سے  جنم لینے  والا طربیہ یا حزنیہ رد عمل زیادہ توجہ کے  مستحق ہیں  نہ کہ خارجی سچائیاں  جو وقت کے  ساتھ بدلتی رہتی ہیں۔ ان کی رائے  میں  پریم چند کے  افسانوں  میں  جذباتی  اور  تخیلی فضا ناولوں  کے  بمقابلہ زیادہ رچی ہوئی ہے  جو انہیں  عظیم فنکاروں  کی صف میں  لا کھڑا کرتی ہے۔ ان کے  ناولوں  میں  داستانیت  اور  اس سے  پھوٹنے  والی رومانیت ملتی ہے۔ لیکن پلاٹ کے  لحاظ سے  ان ناولوں  کی تاریخی اہمیت زیادہ ہے، فنی اہمیت اتنی نہیں۔ ان کے  ناول ’’جلوۂ ایثار‘‘ میں  ایک واضح اصلاحی مقصد ہے  لیکن شکیل صاحب کی رائے  میں  اصلاحی نقطۂ نظر کی کسوٹی پر پرکھنے  کی بجائے  نقادوں  کو اس کی اصل خوبی، بیوہ کے  المیہ کے  حوالے  سے  کرداروں  کی نفسیاتی  اور  جذباتی کشمکش کا تجزیہ کرنا چاہئے۔ 
پریم چند کے  ناول ’’نرملا‘‘ میں  شکیل صاحب اس کی رومانیت  اور  فکر کو ناول کی ٹریجڈی میں  نمایاں  دیکھتے  ہیں۔ اس میں  عام سیاسی  اور  اجتماعی مسائل سے  گریز  اور  ایک روحانی المیہ کو سماجی عمل کی صورت میں  دیکھنے  کی کوشش ہے۔ ماحول کے  ایک خاص پہلو  اور  نفسیات کے  ایک خاص رخ سے  پردہ ہٹایا گیا ہے۔ یہاں  محسوس ہوتا ہے  کہ تمدن  اور  معاشرت محض خارجی زندگی کا نام نہیں  بلکہ داخلی زندگی کا بھی نام ہے۔ طوطا رام  اور  نرملا کے  ذہنی تصادم سے اور کشمکش سے  المیہ پیدا ہوتا ہے  جو متاثر کرتا ہے۔ 
پریم چند پر تحقیق کر نے  والے  ڈاکٹر قمر رئیس کی رائے  سے  شکیل صاحب متفق نہیں  کیونکہ قمر رئیس اپنے  اشتراکی ذہن کے  باعث پریم چند کے  ہر ناول میں  اجتماعی زندگی کے  اہم مسائل ہی ڈھونڈتے  رہے اور انہوں نے  ’’نرملا‘‘ کو ہلکا پھلکا اصلاحی ناول قرار دیا۔ اس ناول میں  سیاسی  اور  اجتماعی مسائل سے  پریم چند کے  گریز کا سبب وہ یہ قیاس کرتے  ہیں  کہ:
 ’’ملک کی سیاسی سرگرمیوں  کو غیر معین عرصہ کے  لیے  ملتوی کر دیا گیا تھا۔ ہزاروں  سیاسی کارکن  اور  قومی رہنما جیل کی آہنی دیواروں  میں  قید تھے  جو باہر تھے  ان پر حکومت کی کڑی نگرانی تھی۔ ان حالات میں  پریم چند نے  بھی چند معاشرتی مسائل کو اپنا کر ملک کے  سیاسی امور پر سوچنے  سے  گریز کیا۔‘‘ (قمر رئیس، پریم چند بحیثیت ناول نگار، صفحہ 252)
آگے  بھی قمر رئیس نے  اسی نوع کے  مفروضات سے  کام لیا ہے۔ لکھتے  ہیں :
’’سرکاری ملازمت سے  مستعفی ہو کر وہ ایک مستقل ذریعۂ معاش سے  محروم ہو گئے  تھے۔ معاشی دقتوں  کے  ساتھ اسی زمانہ میں  پیچش کا مرض بھی زور پکڑگیا۔ یہی وجہ ہے  کہ وہ اس زمانے  میں  زیادہ تر مختصر افسانے  لکھتے  رہے۔‘‘ 
اس کا مطلب ہے  کہ پریم چند کے  اس دور کے  افسانے  تخلیقی نہیں  تھے۔ شکیل الرحمن کی رائے  میں  ’’اردو تنقید میں  ایسی مصنوعی تخم ریزی کے  نتائج اچھے  نہیں  نکلے  ہیں۔ وہ ’’نرملا‘‘ کو ایک ’’مکمل اچھا مختصر ناول‘‘ تسلیم کرتے  ہیں۔ 
ناول ’’ہم خرما وہم ثواب‘‘ میں  آریہ سماجی خیالات، مندروں  کے  تماشوں، قدامت  اور  جدت پسندی کے  ٹکراؤ کے  بمقابلہ پربھا کی خاموش محبت  اور  دان ناتھ کی رقابت کی فنکارانہ عکاسی اسی ناول میں  زیادہ قابل توجہ فنی عنصر ہے  کیونکہ اس کے  پلاٹ کی بنیادی خصوصیت جذبوں  کا تصادم ہے  نہ کہ مذہب، رسم و رواج، معیشت  اور  معاشرہ جو کہ پس منظر میں  ہیں۔ امرت رائے  کا ذہنی خلفشار، بیوی  اور  بچے  کی موت، گہری سنجیدگی  اور  جذبوں  کا تصادم، بیوہ پریما کی نفسیاتی کشمکش، اندرونی ویرانی کا احساس زیادہ قابل توجہ ہیں  لیکن ناول کے  پلاٹ  اور  اس کے  کرداروں  پر اصلاحی نقطۂ نظر زیادہ حاوی ہو گیا ہے۔ 
بازار حسن پر بیشتر ناقدوں  نے  تنقید کرتے  ہوئے  ملک کی سیاسی زندگی کا تجزیہ کیا ہے  جو دراصل محض پس منظر ہے۔ اس کے  مرکزی کردار سمن کے  جذبات و احساسات کے  مطالعہ کو فوقیت ملنی چاہئے  نہ کہ تقسیم بنگال کی تحریک  اور  تلک  اور  گوکھلے  کی جد وجہد کو۔ مرکزی کردار کی تشکیل میں  ناول نگار کے  فنکارانہ شعور کو کس قدر دخل ہے، یہ زیادہ ضروری ہے۔ سمن کی ناکام شادی کا المیہ  اور  تلملاہٹ  اور  آزاد بازاری زندگی میں  نفسیاتی سکون ڈھونڈنا ان سب کے  بیان میں  پریم چند کی فنکاری کی خوبیاں  سامنے  آتی ہیں  لیکن اصلاحی نظریہ یک لخت غالب آ جاتا ہے اور فنکاری دب جاتی ہے۔ 
شکیل صاحب مانتے  ہیں  کہ ’’پردۂ مجاز‘‘ میں  پریم چند کی رومانیت ابھر کر سامنے  آتی ہے۔ اس میں  مقصد فن پر غالب نہیں آتا۔ سیاسی واقعات پریشان نہیں  کرتے، فنکار کی تخلیقی صلاحیتوں  کی پہچان ہوتی رہتی ہے۔ یہ ناول نئی رومانیت کی اچھی تصویر ہے۔ خارجی واقعات آزادی کی جد و جہد، فرقہ وارانہ فسادات، اتحادی مسئلہ وغیرہ سب پس منظر میں  ہیں۔ ان سے  کرداروں  کے  ارتقا پر اثر نہیں  پڑتا۔ شکیل اس ناول کے  اسلوب کی رومانیت کو پرکشش مانتے  ہیں۔ 
’’گوشۂ عافیت‘‘ میں  پریم چند کی فنکاری عروج پر ہے۔ شکیل الرحمن اسے  تکنیکی اعتبار سے  ایک کامیاب ناول ٹھہراتے  ہیں۔ اس میں  رزمیہ  اور  المیہ کا متوازن امتزاج ہے۔ اس کے  کردار معاشرے  کے  مختلف طبقوں  کے  نمائندہ ہیں۔ بلراج نمائندہ طبقاتی کردار ہے۔ پریم چند کے  رومانی ذہن نے  اس کردار کی تشکیل میں  نمایاں  حصہ لیا ہے۔ اس میں  وہ خصوصیات ہیں  جو پریم چند نئے  دور کے  کسان میں  دیکھنا چاہتے  تھے۔ 
ناول ’’غبن‘‘ میں  شکیل صاحب متوسط طبقے  کی ذہنیت  اور  کھوکھلی زندگی کی عکاسی دیکھتے  ہیں۔ اس کے  پلاٹ کی تشکیل مغربی ناولوں  کی تکنیک کے  مطابق ہوئی ہے  لیکن تکنیک کے  لحاظ سے  وہ اسے  کمزور ناول قرار دیتے  ہیں۔ پلاٹ کے  غیر ضروری پھیلاؤ، طویل غیر فطری مکالموں  کے  باعث رومانیت خارجی حقیقتوں  میں  دب کر رہ گئی ہے۔ محنت کش طبقے  کے  مسائل، مزدوروں اور کسانوں  کو جبر  و استحصال کی قوتوں  کے  خلاف متحد کر نے  کی کوشش، اچھوتوں  کی بدحالی اہم موضوعات ہیں  لیکن ان خارجی حقیقتوں  کا تفصیلی بیان فن تو نہیں۔ 
’’چو گان ہستی‘‘ کو شکیل صاحب ’’گؤ دان‘‘ سے  عمدہ تر ناول مانتے  ہیں۔ اس میں  تجربوں  کو پیش کر نے  کا انداز زیادہ فنکارانہ ہے۔ جذبات  اور  احساسات کی اہمیت زیادہ ہے۔ سور داس  اور  صوفیہ دونوں  مثالی کردار ہیں اور رومانی پیکر۔ مثالیت پسندی  اور  آئیڈیل ازم کی علامتیں۔ صوفیہ  اور  وِنے  کی رومانیت، ان دونوں  کرداروں  کے  ساتھ ایک پورا معاشرہ ملتا ہے  جو اپنی وسعت  اور  تضادات کے  ساتھ مختلف طبقوں  کے  مسائل کو فنی سطح پر نمایاں  کرتا ہے۔ 
’’گؤ دان‘‘ میں  ہوری ایک علامتی کردار بن کر ابھرتا ہے۔ یہ ناول شکیل الرحمن کی رائے  میں  اردو فکشن میں  اپنا منفرد مقام رکھتا ہے۔ وہ خارجی  اور  داخلی تصادم کو اس ناول کا بنیادی حسن مانتے  ہیں۔ ’’گؤ دان‘‘ کے  ذریعہ اردو فکشن میں  ’’کتھار سیس‘‘ ہوئی ہے  جس کی حیثیت مسلّم ہے۔ چھوٹی سی آرزو مرکزی کردار کے  جذبات کے  کئی رنگ سامنے  لاتی ہے۔ ہوری پرانی روایات کے  ساتھ گاؤں  کی معصوم زندگی کی علامت بن جاتا ہے۔ 
ناول  اور  افسانے  کو آگے  بڑھانے  کے  لیے  شکیل الرحمن ’’تیسرے  آدمی‘‘  اور  ’’تیسری طاقت‘‘ کو لازمی عنصر قرار دیتے  ہیں۔ ’’تیسرا آدمی‘‘ شہر  اور  گاؤں  کی زندگی میں  کارخانوں  میں، کھلیانوں  میں، سیاست کے  گلیاروں  میں  بھی ایک خاص مقام رکھتا ہے۔ وہ کہیں  مددگار کا رول ادا کرتا ہے  تو کہیں  ویلن کا شیطانی رول۔ وہ صرف اپنے  مفاد پر نظر رکھتا ہے۔ اس کی دوستی یا رقابت دونوں  افسانے  یا ناول کے  قصے  کو دلچسپ  اور  سسپنس بھرا بناتے  ہیں۔ شکیل صاحب کی نگاہ میں  افسانے  کا اصل ہیرو یہی ہوتا ہے  حالانکہ ہم اسے  ہیرو سمجھنا نہیں  چاہتے۔ پریم چند نے  اپنے  فکشن میں  اس تیسرے  شخص کو بڑی کامیابی سے  برتا ہے اور قصے  کو کامیاب بنانے  کے  لیے  حسب منشا کام لیا ہے۔ 
اس تیسری شخصیت کے  بغیر ناول  اور  افسانہ میں  داخلی  اور  خارجی اقدار کی نقاب کشائی نہیں  ہوتی۔ پلاٹ کے  پھیلاؤ  اور  واقعات کی گوناگونی میں  اس کی اہمیت سامنے  آتی ہے۔ یہ تیسری شخصیت کرداروں  کے  عمل  اور  رد عمل پر اثر انداز ہوتی ہے۔ پلاٹ میں  تیزی، نوکیلا پن  اور  تیکھا پن لاتی ہے  جس کی وضاحت  اور  تجزیہ شکیل صاحب نے  اپنی اس تصنیف کے  تیسرے  باب میں  بہت باریکی سے  کیا ہے۔ پریم چند کے  افسانہ ’’گھاس والی‘‘ میں  چین سنگھ، ’’دو سکھیاں‘‘ میں  بھون داس گپتا، ’’حقیقت‘‘ میں  پورنیما سے  شادی کر نے  والا ادھیڑ عمر کا مغرور آدمی’ ’’نئی بیوی‘‘ میں  ایک نوعمر لڑکا جگل، ’’نگاہ ناز‘‘ میں  گوپال کی بیوی کامنی سے  چھپ چھپ کر ملنے  والا ٹیچر روپ چند اس تیسری شخصیت کی چند مثالیں  ہیں۔ اس تیسرے  آدمی کی کردار نگاری میں  پریم چند نے  اس انسان کی جبلت  اور  نفسیات کو گہرائیوں  تک ٹٹولا ہے  جو شکیل صاحب کی نگاہ میں  پریم چند کے  فن کی بلندی کا غماز ہے۔ 
اسی طرح کچھ لوگ ایک ساتھ مل کر تیسری طاقت بن جاتے  ہیں اور ان کے  عمل سے  واقعات میں  انتشار پیدا ہوتا ہے۔ کہانی میں کشمکش  اور  المیہ کے  عناصر پیدا ہوتے  ہیں۔ مذہب  اور  برادری کے  نام پر یہ انتشار پیدا کرتی ہے۔ کہیں  رحمت بن کر آتی ہے  تو کہیں  عذاب۔ مذہبی زندگی میں  دیوتاؤں اور انسانوں  کے  درمیان پجاریوں  کے  روپ میں، کھیت  اور  کاشتکار کے  بیچ زمیندار کی حیثیت میں، گھریلو زندگی میں  شوہر  اور  بیوی کے  درمیان نوکرانی یا کسی غیر عورت کی شکل میں  اس تیسری شخصیت کو پریم چند بقول ڈاکٹر شکیل الرحمن متعارف کرانے  میں  بہت محتاط رہتے  ہیں۔ 
پریم چند کے  افسانوں  میں  عورت کرداروں  کا بھی ڈاکٹر شکیل الرحمن بغور مطالعہ  اور  تجزیہ کرتے  ہیں۔ ان کے  مطابق ان کرداروں  میں  نرگسیت میں  مبتلا عورتیں  بھی ہیں اور شاداب محبت سے  سرشار لڑکیاں  بھی، شادی شدہ عورتوں  کی شوہر پرستی بھی ہے اور بیوہ عورتوں  کی ویران زندگی بھی۔ طوائفیں  بھی ہیں اور نفسیاتی کشمکش میں  گرفتار لڑکیاں  بھی، خود فریبی میں  مبتلا عورتیں  بھی۔ شوہر، بیوی، ماں  بیٹے  کے  رشتوں  کے  مختلف پہلو بھی نمایاں  ہوتے  ہیں۔ ’’دو بہنیں‘‘ کی روپ کماری، ’’بازیافت‘‘ کی عورت، ’’نئی بیوی‘‘ ، ’’سہاگ کا جنازہ‘‘ ، ’’دیوی‘‘ ، ’’دو سکھیاں‘‘ وغیرہ کہانیوں  کے  مرکزی نسوانی کردار نرگسیت کی پیکر ہیں۔ عورت کی نفسیاتی پیچیدگیوں اور جنسی جبلت کا تحرک، ’’زاد راہ‘‘ کی مس پدما کے  مطالعہ میں  نفسیاتی بوالعجبیوں  کو بھی پریم چند نے  نمایاں  کیا ہے۔ 
شکیل صاحب کی رائے  میں  عورتوں  کی کردار نگاری میں  ’’پریم چند کا مطالعۂ قوت نفسی، شعور و لا شعور کی کشمکش، مختلف خواہشات کے  انوکھے  اظہار، نرگسیت، اعصابی خلل، زندگی کو نمونہ بنانے  کی تمنا، نفسیاتی دباؤ، محبت، نفرت  اور  حسد کا اظہار، ذات کو توجہ کا مرکز بنانے  کی خواہش، نرگسی چھیڑ، فکری  اور  عقلی الجھاؤ، احساس کمتری، واہمے اور خواب، جنسی جبلت کی دلفریبی، نفسیاتی تعصب، فریب نظر، تحفظ ذات، شناخت ذات، اشاعت ذات، احساس شکست، شکست کے  بعد پہلی حالت میں  مراجعت کی آرزو‘‘ وغیرہ ان سب کا مشاہدہ  اور  عکاسی قابل ستائش ہے۔ 
’’رام لیلا‘‘ ، ’’قزاقی‘‘ ، ’’عید گاہ‘‘ ، ’’سوتیلی ماں‘‘ ، ’’بوڑھی کاکی‘‘ ، ’’تیور‘‘ ، ’’ماں  کا دل‘‘ ، ’’مہاتیرتھ‘‘ (حج اکبر)، ’’گلی ڈنڈا‘‘ ، ’’دو بیل‘‘ ، ’’مندر‘‘ ، ’’چوری‘‘ ، ’’بڑے  بھائی صاحب‘‘ ، ’’دودھ کی قیمت‘‘ وغیرہ بچوں  کے  کردار کی اچھی کہانیاں  ہیں۔ لیکن بقول شکیل الرحمن بچوں  کی جذباتی زندگی کے  ارتقا کی بہت اچھی کہانیاں  پریم چند نہیں  سناتے۔ ان کہانیوں  میں  بچوں  کے  جذبۂ عقیدت، ہیرو پرستی، نفسیاتی الجھن، حیرت و استعجاب، معصومیت، اذیت ناک صدموں، نفسیاتی رد عمل، نفسیاتی آسودگی، آرزومندی، اداسی، المیہ  اور  احتجاج وغیرہ کی عکاسی ہے۔ مثال کے  طور پر ’’رام لیلا‘‘ میں  پریم چند نے  اپنے  بچپن کے  جذبۂ عقیدت  اور  ہیرو  پرستی کی چھاپ چھوڑی ہے۔ ایک طرف ہیرو رام ہیں  تو دوسری طرف چودہری صاحب وِلن کی طرح سامنے  آتے  ہیں اور ان کے  والد بھی۔ جب وہ رام چندر کو ایک پیسہ تک نہیں  دیتے  لیکن آبادی جان طوائف کو جھٹ سونے  کی اشرفی نکال کر دے  دیتے  ہیں  تو پریم چند اس بیٹے  کے  نفسیاتی رد عمل کو یوں  بیان کرتے  ہیں :
’’اسی روز سے  والد صاحب پر سے  میرا اعتماد اٹھ گیا۔ میں  نے  پھر کبھی ان کی ڈانٹ ڈپٹ کی پروا نہیں  کی۔‘‘ 
’’میرا دل کہتا ہے  کہ آپ کو مجھے  نصیحت کر نے  کا کوئی حق نہیں۔‘‘ مجھے  ان کی صورت سے  نفرت ہو گئی۔ وہ جو کہتے  ہیں  میں ٹھیک اس کے  برعکس کرتا۔‘‘ 
پریم چند کی تیز نگاہ بچوں  کی نفسیات پر کتنی گہری ہے۔ بچے  کی نفسیات، ذہنی الجھن، دوستی  اور  محبت، عقیدت  اور  اندیشہ جو افسانہ ’’سوتیلی ماں‘‘ کا مرکزی خیال ہے، ملاحظہ ہو۔ سوتیلی ماں  بچے  کو بے  حد پیار کرتی ہے  لیکن وہ خوف زدہ ہے، اس اندیشے  سے  کہ کہیں  یہ ماں  بھی اسے  چھوڑ کر نہ چلی جائے۔ بقول شکیل صاحب یہ ایک دلچسپ نفسیاتی نکتہ ہے۔ 
کہانی ’’بوڑھی کاکی‘‘ میں  بچی لاڈلی ایک غیر محسوس قوت ہے  جو بڑوں  کی بنائی ہوئی دنیا پر عملی طور پر معصومانہ تنقید کرتی ہے  جب وہ رات کو چوری چوری اپنے  حصے  کی پوریاں  بوڑھی کاکی کو جا کر کھلاتی ہے۔ 
اسی طرح ’’عیدگاہ‘‘ ، ’’دو بھائی‘‘ ، ’’خواب راحت‘‘ ، ’’ناداں  دوست‘‘ ، ’’اناتھ لڑکی‘‘ وغیرہ میں  بقول شکیل صاحب پریم چند نے  بچوں  کے  معصوم ذہنوں  کی کشمکش کو نزاکتوں  کے  ساتھ ابھارا ہے، جہاں  کہیں  چھوٹے  لڑکوں  کے  خوف کی عکاسی بھی کی تو اس خوف کو ’’فوبیا‘‘ Phobia نہیں  بنایا۔ پریم چند بچوں  کے  ذہن  اور  ان کی نفسیات کے  بھی ایک بڑے  فنکار ہیں۔ 
پریم چند کے  فکشن میں  ایک غالب عنصر کھلاڑی پن بھی ہے  جس کا شکیل الرحمن نے  غائر مطالعہ کیا ہے۔ منشی دیا نرائن نگم ایڈیٹر ’’زمانہ‘‘ کانپور کو ایک خط میں  پریم چند لکھتے  ہیں : 
’’دنیا کو ایک تماشا گاہ یا کھیل کا میدان سمجھ لیا جائے۔ کھیل کے  میدان میں  وہی شخص تعریف کا مستحق ہوتا ہے  جو جیت سے  پھولتا نہیں، ہار  سے  روتا نہیں۔ جیتے  تب بھی کھیلتا ہے اور ہارے  تب بھی کھیلتا ہے۔ جیت کے  بعد یہ کوشش ہوتی ہے  کہ ہار یں  نہیں۔ ہار  کے  بعد جیت کی آرزو ہوتی ہے۔ ہم سب کے  سب کھلاڑی ہیں ...‘‘ (زمانہ، پریم چند نمبر، ص 9)
شکیل صاحب فرماتے  ہیں :
 ’’وہ کھیلنے  میں  کوتاہی کے  قائل نہیں۔ ان کی زندگی کا بنیادی تصور ہے۔ یہ کوئی حکیمانہ نظریہ یا تصور نہیں۔ پریم چند کے  تجربوں اور ان کی آرزو مندی سے  یہ حقیقی تصور پیدا ہوا ہے۔ ان کے  فکشن کے  بعض کردار بھی زندگی کو کھیل کا میدان سمجھتے  ہیں۔ چو گان ہستی کا سور داس بھی ایک کھلاڑی ہے۔ وہ ایک مثالی کردار ہے۔ ’’گؤدان‘‘ کے  مسٹر مہتہ کہتے  ہیں : ’’زندگی میرے  لیے  خوشی سے  بھرا کھیل ہے۔‘‘ کھیل زندگی کو ایک عبادت بنا دیتا ہے۔ عمل  اور  مسلسل عمل کی ترغیب سے  کھیل کے  تصور میں  وسعت بھی آتی ہے اور گہرائی بھی۔ کھیل کے  میدان میں  کھلاڑی مختلف انداز سے  عمل پیرا ہوتے  ہیں۔ یہاں  کشمکش ہے  تصادم ہے۔ سازش، نفرت، گھٹن، آزادی، شخصیتوں  کا سادہ عمل بھی، پیچیدہ عمل بھی، شکست بھی  اور  فتح بھی۔ ’’چو گان ہستی‘‘ کے  سور داس  اور  مہتہ جیسے  کھلاڑی کھیل کو معمولی سے  غیر معمولی بنا دیتے  ہیں۔‘‘ 
شکیل الرحمن پریم چند کے  المیہ کرداروں  کی حقیقی  اور  فطری کردار نگاری کے  قائل ہیں۔ ’’کفن‘‘ کے  گھیسو  اور  مادھو قابل ذکر المیہ کردار ہیں۔ نفسیاتی تصادم، متضاد نقطۂ نگاہ کی کشمکش سے  ذہنی تصادم پیدا ہوتا ہے اور ٹریجڈی کو جنم دیتا ہے۔ بدھیا جو مادھو کی جوان بیوی ہے  درد زہ میں  جان دے  دیتی ہے۔ لاش کی تکفین کے  لیے  ان کنگالوں  کے  پاس پیسہ نہیں۔ لوگ چندہ کر کے  کفن کے  لیے  پانچ روپے  جمع کر دیتے  ہیں۔ باپ بیٹے  اسی بہو کی مشقت کے  سہارے  جیتے  ہیں  لیکن اب چندے  کے  پانچ روپیوں  کو گھیسو للچائی نظروں  سے  دیکھتا ہے اور دلیل دیتا ہے  کہ ’’جسے  جیتے  جی تن ڈھانکنے  کو چیتھڑے  بھی نہ ملے  اسے  مر نے  پر نیا کفن چاہئے  کفن تو لاش کے  ساتھ جل ہی جاتا ہے‘‘ پھر وہ چندے  کے  روپیوں  سے  شراب پیتے  ہیں، مچھلی کھاتے  ہیں۔ 
شکیل فرماتے  ہیں :
 ’’پریم چند کے  فن کی عظمت یہ ہے  کہ انہوں نے  طبقاتی زندگی کے  المیہ کرداروں  کی ٹریجڈی پر اپنی مہر ثبت کر دی ہے۔ اردو افسانوں  کے  المیات پر تیز  اور  گہری روشنائی سے  دستخط کر کے  پریم چند نے  پہلی بار المیہ کے  حسن کا شعور بخشا ہے۔ ’’حقیقت‘‘ کا امرت، ’’کفارہ‘‘ کا مراری لال، ’’گھاس والی‘‘ کا چین سنگھ، ’’دو سکھیاں‘‘ کا ونو، ’’پوس کی رات‘‘ کا ہلکو، ’’دست غیب‘‘ کا جیون داس، ’’شطرنج کی بازی‘‘ کے  میر  اور  مرزا اسی طرح کے  المیہ کردار ہیں۔‘‘ 
فضا نگاری میں  بھی پریم چند نے  اپنی فنکاری کا ثبوت دیا ہے۔ ’’شطرنج کے  کھلاڑی‘‘ میں  میر  اور  مرزا کی موت لکھنؤ کے  جاگیرداری نظام کی موت ہے۔ ڈرامائی کشمکش  اور  تصادم، شخصیت کے  داخلی دباؤ دفاعی میکانکیت سے  المیہ کرداروں  نے  ایک معیار قائم کیا ہے۔ 
پریم چند کے  افسانوں  کی تکنیک بھی تنقید نگاروں  کی خاص توجہ  اور  مشاہدہ کی مستحق ہے۔ شکیل الرحمن رقم طراز ہیں :
 ’’پریم چند کی تکنیک کا حسن و جمال، مرکزی خیال  اور  واقعات کی پیشکش میں  ہے۔ نفسیاتی مشاہدوں  سے  تکنیک کے  حسن میں  اضافہ ہوا ہے اور جمال نکھرا ہے ...بنیادی جبلتوں  کے  اظہار، شعور و لا شعور کی کشمکش، حسّی کیفیات، جذباتی ہیجانات، نفسیاتی محرکات، نفسیاتی عمل  اور  رد عمل، شخصیت کی نفسیاتی تشکیل، نرگسیت، الجھاؤ، جنسی برتاؤ  اور  حسی تصورات و علامات سے  موضوعات کی شگفتگی  اور  کرداروں  کا جمال و جلال تکنیک کے  جمالیاتی پہلو بن گئے  ہیں ...افسانوں  کی فنی ترتیب سے  تناسب  اور  فنی باریکیوں  کی عظمت کا احساس ہوتا ہے۔‘‘ 
شکیل صاحب کی رائے  میں  پریم چند کے  فکشن کا اسلوب تجربے  کے  بطن سے  پھوٹا ہے۔ کرداروں  کے  عمل  اور  رد عمل سے  جو نفسی کیفیتیں  پیدا ہوئیں اور ان کا جو نفسیاتی ارتقا ہوا ہے  ان سے  اسلوب تیکھا  اور  نوکیلا بنا ہے۔ اس میں  شدت  اور  رفعت بھی پیدا ہوئی ہے، منطقی  اور  متوازی انداز بیان، عبارتوں  میں  صفائی، نفاست، بہاؤ  اور  تیزی، صوتی دلآویزی  اور  سحر طرازی، حسی پیکر  اور  عام محاوروں  کا استعمال پریم چند کے  اسلوب کو  اور  جان پرور بناتے  ہیں۔ منظر نگاری، عربی  اور  فارسی الفاظ، تراکیب  اور  ضرب الامثال سے  بڑی مدد لی گئی ہے۔ تشبیہات میں  فکری رنگ آمیزی، مکالموں  کی بے  ساختگی، طبقاتی لب و لہجہ پر کڑی نظر فضا نگاری  اور  منظر نگاری کے  وسیلے  سے  اپنا منفرد اسلوب خلق کرتے  ہوئے  فنکار نے  اپنی عمدہ روایات سے  روشنی حاصل کی ہے۔ 
شکیل الرحمن کے  بقول پریم چند کے  فکشن کی نکھری ستھری زبان  اور  بنیادی لہجے  کی تراش خراش سے  نئے  رنگ و آہنگ پیدا ہوئے  ہیں، مانوس  اور  عام مستعمل فارسی تراکیب کا استعمال کھٹکتا نہیں  بلکہ عبارتوں  میں  اس سے  کشش پیدا ہوتی ہے۔ جہاں  میناکاری  اور  رمزیت ہے، وہاں  افسانوں  کی زبان اسلوب کو مزید نکھار دیتی ہے۔ جہاں  جہاں  عام فہم ہندی الفاظ استعمال ہوئے  ہیں، وہ فطری نظر آتے  ہیں اور بھلے  لگتے  ہیں۔ مجموعی طور پر پریم چند کی زبان  اور  اسلوب عجمی  اور  ہندی روایات کا خوبصورت امتزاج پیش کرتے  ہیں۔ 
کتاب کے  آخری باب میں  شکیل الرحمن صاحب نے  پریم چند کی شخصیت کا بہت خوبصورت  اور  حقیقت پسندانہ جائزہ پیش کیا ہے۔ 31جولائی 1880 کی اتر پردیش کے  گاؤں  لمہی (ضلع بنارس) کے  ایک سریواستو (کائستھ) گھرانے  میں  جنم لینے  والے  دھنپت رائے  (ادبی نام منشی پریم چند) جو دنیائے  ادب میں  اپنے  دوامی نقوش ثبت کر کے  8 اکتوبر 1936 کو اس دنیائے  فانی سے  رخصت ہو گئے، خود میں  ایک محشر خیال تھے۔ شکیل الرحمن ان کی شخصیت کی توزین کرتے  ہوئے  لکھتے  ہیں : ’’شخصیت صرف صورت نہیں  معنی بھی ہے۔ محشر خیال  اور  شہر آرزو دونوں  کی تلاش ضروری ہے۔‘‘ بیشتر نقادوں  کی نگاہ میں  پریم چند کی سادگی، خلوص، دیانت داری، انسانی دردمندی ان کی شخصیت کے  مطالعہ میں  مقدم رہی ہے۔ یہی وجہ ہے  کہ ڈاکٹر اندرناتھ مدان، ڈاکٹر رام بلاس شرما،ڈاکٹر رام رتن بھٹناگر  اور  ہنس راج رہبر سماجی  اور  اصلاحی نقطۂ نظر سے  ان محاسن کو زیادہ اہمیت دیتے  ہیں  لہٰذا پریم چند کی زندگی ایک سیدھی لکیر کی طرح سامنے  آتی رہی ہے۔ 
پریم چند نے  ایک بار لکھا تھا:
 ’’میری زندگی ہموار میدان کی طرح ہے  جس میں کہیں  کہیں  گڑھے  تو ہیں  لیکن ٹیلوں اور پہاڑوں، گہری کھائیوں اور غاروں  کا پتہ نہیں۔‘‘ (زمانہ پریم چند نمبر صفحہ 3)
 لیکن شکیل صاحب کا مشاہدہ یہ کہتا ہے  کہ:
 ’’شخصیت کبھی سیدھی لکیر نہیں  ہوتی۔ یہ لکیر ٹیڑھی ہوتی ہے اور یہ لکیر کئی سطحیں اور گہری تہیں  رکھتی ہے۔‘‘ 
 پریم چند کی دوسری بیوی شریمتی شیورانی دیوی کی تصنیف ’’پریم چند گھر میں‘‘ پریم چند کی شخصیت کے  کئی عقدے  وا کرتی ہے  اس میں  بقول شکیل الرحمن:
’’پریم چند گوشت پوست کے  انسان  اور  روح کی بیداری کے  ایک پیکر نظر آتے  ہیں۔‘‘ 
پریم چند کے  تجربے  بڑے  تلخ تھے۔ زندگی کا بیشتر حصہ پریشانیوں  سے  جوجھتے  گزرا۔ آٹھ برس کی عمر میں  ان کی والدہ کی موت، سوتیلی ماں  کی آمد، ممتا کی پیاس، تنہائی، ایک بدصورت عورت کے  ساتھ پہلی مایوس کن شادی، معاشی الجھنیں اور تنگ دستی، تعلیم کا ادھورا رہ جانا، پہلی بیوی سے  علیحدگی، ملازمت کی مشکلات  اور  نا انصافیاں، آفاقی نا انصافیاں اور ان سے  پھوٹتا جذبۂ احتجاج، ’’سوز وطن‘‘ کی اشاعت پر فرنگی حکومت کا عتاب  اور  زمانہ پریس سے  شائع شدہ اس کتاب کا ضبط ہونا  اور  نذر آتش کر دیا جانا، فلمی دنیا سے  اپنی انفرادیت  اور  انا کے  باعث بے  نیل ومرام واپسی، آخری دنوں  میں  اپنے  جاری کردہ ہندی رسالہ ’’ہنس‘‘ کو زندہ رکھنے  کی تشویش و خدشات، ان سب عوامل کو شکیل الرحمن پریم چند کی تخلیقات  اور  شخصیت کے  رد عمل میں  نمایاں  دیکھتے  ہیں۔ مشکل وقت میں  اردو زبان نے  بھی انہیں  معاشی سہارا نہ دیا جس کے  باعث وہ اس سے  بدگمان بھی ہوئے۔ ان سب حقائق کے  مرتب کردہ اثرات کو پریم چند کی شخصیت کے  مطالعہ میں  ڈاکٹر شکیل الرحمن پیش نظر رکھتے  ہیں۔ اسی بنا پر وہ فرماتے  ہیں :
’’پریم چند کی زندگی ایک انسان کی زندگی تھی لہٰذا اس میں  قوسین، علامات، اقتباس، نقاط، خطوط وحدانی، استفہام، تعجب  اور  وقف خفیف  اور  وقفہ سب موجود ہیں۔ اس کی پاکیزگی انسان کی پاکیزگی ہے  جو فرشتوں  کی نہیں  ہو سکتی۔‘‘ 
شکیل صاحب کی رائے  میں :  ’’حقیقت یہ ہے  کہ پریم چند کے  تجربے  گوشت پوست کے  ایک ایسے  انسان کے  تجربے  ہیں  جو حساس بھی ہے، اپنی نگہہ بھی رکھتا ہے اور نفسیاتی گتھیوں  کو خود مختلف سطحوں  پر سلجھانے  کی کوشش کرتا ہے۔ مجھے  یہی پریم چند پسند ہیں  جو اپنی خوبیوں اور کمزوریوں اور اپنی نفسیاتی کیفیتوں اور نفسیاتی عوامل سے  پہچانے  جاتے  ہیں ...جن کی سماجی ذمہ داری  اور  تعمیری رویہ پر ان کی رومانیت کی پرچھائیاں  ملتی ہیں۔ نفسیاتی احتیاط  اور  ضبط و تحمل کے  باوجود جن کے  یہاں  جذبات کی فراوانی  اور  وجدان کی افراط ہے۔ بار بار تلخیوں  سے  دو چار ہوتے  ہیں۔ جذبات پر قابو رکھتے  ہیں  لیکن ان کی نفسیات متاثر ہوتی رہتی ہے۔‘‘ لیکن نفسیاتی احتیاط و ضبط سے  کام لیتے  ہیں  جو مشرقی روایات  اور  ہندوستانی معاشرے  کی قدروں  سے  مرتب ہوتا ہے۔‘‘ 
 ٭٭٭


پریم چند شناسی کی ایک مثال
 مانک ٹالا

پریم چند نے  اپنی مختصر سی ادبی زندگی میں  تین سو کے  قریب افسانے اور تقریباً پندرہ ناول تصنیف کیے۔ اس کے  علاوہ مختلف موضوعات پر درجنوں  مضامین، تبصرے، ڈرامے اور ترجمے  بھی احاطہ تحریر میں  لائے۔ 
پریم چند کے  فکر و فن کا جائزہ لینے  کے  لیے  ہمارے  کچھ مشہور اہل قلم نے  ان کی الگ الگ تصانیف پر مختلف اوقات میں  چند بلند  اور  معیاری مقالات رقم فرمائے۔ 
لیکن اردو میں  پریم چند کے  تقریباً پورے  تخلیقی ادب کا احاطہ تفصیل سے  ڈاکٹر شکیل الرحمن نے  اپنی بیش بہا کتاب ’’فکشن کے  فن کا ر.... .... .. پریم چند‘‘ میں  کیا ہے۔ یہ کتاب یوں  تو ستمبر 2000 میں  شائع ہوئی تھی لیکن بقول ڈاکٹر شکیل الرحمن یہ کتاب لگ بھگ چالیس سال پہلے  (1960 میں ) احاطۂ تحریر میں  لائی گئی تھی لیکن اس کا مسودہ ان کے  کاغذات میں  گم ہو گیا تھا۔ 
ہندی میں  پریم چند کے  فن و فکر پر بہت سی مفصل کتابیں  وجود میں  آئیں۔ تاہم اردو میں  مندرجہ بالا کتاب کے  علاوہ صرف دو ادیبوں  کی تین کتابیں  ہی شائع ہوئی ہیں۔ پہلی کتاب ’’پریم چند کا تنقیدی مطالعہ بہ حیثیت ناول نگار‘‘ 1959 میں  ڈاکٹر قمر رئیس کے  زور قلم کا نتیجہ ہے اور دوسری دو کتابیں  ’’پریم چند.... .... .. کہانی کا رہنما‘‘ (پہلی اشاعت دسمبر 1969)  اور  ’’پریم چند.... .... ..فن  اور  تعمیر فن‘‘ (پہلی اشاعت 1977) ڈاکٹر جعفر رضا کی عرق ریزی کا نتیجہ ہیں۔ جہاں  ڈاکٹر قمر رئیس نے  پریم چند کے  سوانحی حالات کے  علاوہ ان کے  مختلف ناولوں  پر اپنے  نقطۂ نظر سے  بحث کی ہے  وہاں  ڈاکٹر جعفر رضا نے  اپنی کتابوں  میں  ناولوں  کے  علاوہ پریم چند کی کہانیوں  پر بھی مفصل بحث کی ہے۔ ان میں  بھی کئی جگہوں  پر ان کا ذاتی نقطۂ نظر جھلکتا ہے۔ 
تاہم ڈاکٹر شکیل الرحمن کی مذکورہ بالا پیشکش اپنے  اندر ایک علاحدہ دنیا سمیٹے  ہوئے  ہے۔ یہ نقد و نظر زیادہ منطقی  اور  غیر جانبدارانہ ہے اور چالیس سال گزر جانے  کے  بعد بھی اس کتاب کی تر و تازگی  اور  افادیت میں  فرق نہیں  آیا۔ یہ کتاب 216 صفحات کو محیط ہے  جس کے  پہلے  باب میں  پریم چند کی ناول نگاری پر فنی نقطۂ نگاہ سے  بحث کی گئی ہے۔ بعد کے  آٹھ ابواب میں  پریم چند کے  افسانوی ادب پر تفصیلی بحث کی گئی ہے۔ آخر میں  پریم چند کی شخصیت پر تقریباً تیس صفحوں  میں  مفصل روشنی ڈالی گئی ہے۔ 
میرے  خیال میں  پریم چند کی تخلیقات کے  پس منظر کو سمجھنے  کے  لیے  ان کی شخصیت  اور  زندگی کے  نشیب و فراز پر سب سے  پہلے  نگاہ ڈالنا بہت ضروری ہے۔ 
’زمانہ‘ پریم چند نمبر (ص3) میں  پریم چند کی اپنی زندگی کے  بارے  میں  ان کا خود کا کہنا ہے  ’’میری زندگی ہموار میدان کی طرح ہے  جس میں  کہیں  کہیں  گڑھے  تو ہیں  لیکن ٹیلوں اور پہاڑوں، گہری کھائیوں اور غاروں  کا پتا نہیں۔‘‘ 
میرے  خیال میں  پریم چند کی یہ تحریر مکمل حقیقت پر مبنی نہیں  ہے۔ جب وہ تقریباً آٹھ سال کے  تھے  تو ان کی شفیق ماں  ایک طویل بیماری کے  بعد رحلت فرما گئیں۔ ان کی رحلت کے  بعد سے  ہی پریم چند کی زندگی نشیب و فراز کے  طویل سفر پر نکل پڑی جس میں  گڑھے، ٹیلے اور گہری کھائیں  سب کچھ ہیں۔ ان کی زندگی کی جد وجہد  اور  مسلسل ناکامیوں  ہی نے  انہیں  دھنپت رائے  سے  مہان کلاکار پریم چند بنایا  اور  ان کے  اندر کا خلا ان کی کہانیوں اور ناولوں  کے  صفحوں  پر جگہ جگہ بکھرا نظر آتا ہے۔ 
اس سلسلے  میں  شکیل صاحب فرماتے  ہیں :
 ’’شخصیت صرف صورت نہیں  معنی بھی ہے۔ محشر خیال  اور  شہر آرزو دونوں  کی تلاش ضروری ہے۔ پریم چند کی زندگی میں  کئی نشیب و فراز ہیں۔ شخصیت داخلی تصادم میں  گرفتار رہی ہے اور ان کا تخلیقی ادب ’’تصویر انجمن‘‘  اور  ’’جلوۂ انجمن‘‘ بن گیا ہے۔ ( اور  ) کاغذی پیرہن میں  نقش فریادی کو بھی دیکھنا چاہیے۔ خارجی حقیقتوں  کے  ساتھ داخلی تاریخ  اور  خارجی فضاؤں  کے  ساتھ داخلی  اور  جذباتی کیفیتوں  کا جتنا بھی مطالعہ کر سکیں  بہتر ہو گا۔ ...پریم چند کی زندگی کو صرف صحیفۂ اخلاق تصور کرنا  اور  ان کی بصیرت  اور  ’وژن‘ کو حقیقت پسندی کے  محدود دائرے  میں  رکھ دینا انصاف نہیں  ہو گا۔ سچ تو یہ ہے  کہ پریم چند کے  فن کی طرح ان کی شخصیت اب بھی ایک چیلنج کی صورت سامنے  ہے۔ ان کے  مزاج  اور  رجحانات کا تجزیہ نہیں  ہوا ہے۔ ... شخصیت  اور  فن کے  تعلق سے  جب بھی پریم چند کا تصور کیا گیا ہے  ایک سیدھی لکیر سامنے  رکھ دی گئی ہے، فن میں  اکہری حقیقت پسندی کی تعریف کی گئی ہے۔ نتیجہ یہ ہوا ہے  کہ اب تک صرف خارجی حقائق ہی ابھرتے  رہے  ہیں۔ شخصیت سیدھی لکیر نہیں  ہوتی۔ یہ لکیر ٹیڑھی بھی ہوتی ہے اور لکیر کے  اندر کئی سطحیں  اٹھتی محسوس ہوتی ہیں۔ تجزیوں  کی دنیا بہت وسیع، گہری  اور  تہہ دار ہوتی ہے ...‘‘ (ص 186-187  اور  188)
پریم چند کی زندگی لگاتار تلخ و تند تجربوں اور مسلسل محرومیوں اور جد و جہد سے  عبارت رہی ہے۔ اسی باعث ان کی مختلف تخلیقات کی ناؤ تیزی سے  آگے  کی طرف بڑھتی رہی ہے۔ ان میں  کہیں  یکسانیت نظر نہیں  آتی بلکہ نو بہ نو تجربات کی ہلکی، گرم  اور  بہت ہی گرم آنچ کا احساس ہوتا رہتا ہے۔ 
’’حقیقت یہ ہے  کہ ان کے  تجربے  گوشت پوست کے  ایک ایسے  انسان کے  تجربے  ہیں  جو حساس بھی ہے، نگہہ بھی رکھتا ہے اور نفسیاتی گتھیوں  کو مختلف سطحوں  پر سلجھانے  کی کوشش کرتا ہے۔ مجھے  یہی پریم چند پسند ہیں  جو اپنی خوبیوں اور کمزوریوں اور اپنی نفسیاتی کیفیتوں اور نفسیاتی عوامل سے  پہچانے  جاتے  ہیں ... سماجی ذمہ داری  اور  تعمیری رویہ پر بھی ان کی رومانیت کی پرچھائیاں  ملتی ہیں ...بار بار تلخیوں  سے  دو چار ہوتے  ہیں، جذبات پر قابو رکھتے  ہیں  لیکن ان کی نفسیات متاثر ہوتی رہتی ہے۔ زندگی کی تلخیوں  کو شکست دینے  کی آرزو ہے  جو مچلتی رہتی ہے۔ جذبات کو آسودہ کر نے  کی تمنا ہے۔ کبھی کبھی تو شدید تشنگی کا احساس ہوتا ہے ... پریم چند تخیل پرست  اور  تخیل پسند بھی رہے اور عہد جدید سے  اپنی منتخب شدہ سطحوں  پر رشتہ بھی استوار کیا۔ جذباتی خطابت  اور  جذبۂ حب الوطنی  اور  تحریک آزادی کے  تعلق سے  جو مثالیں  ملتی ہیں  ان میں  ان کی تخیل پسندی کو بڑا دخل ہے ...‘‘ (ص 189 و 195)
پریم چند کے  ناولوں  کے  بارے  میں  شکیل صاحب نے  اپنا حتمی فیصلہ سنا دیا ہے :
’’منشی پریم چند ایک بڑے  افسانہ نگار ہیں، بڑے  ناول نگار نہیں۔‘‘ (ص11)
میرا اپنا خیال ہے  کہ ان کا یہ فیصلہ سو فیصدی درست نہیں  ہے۔ ان کے  ناولوں  میں  بھی کئی ایسے  کردار مل جاتے  ہیں  جو پریم چند کی تخلیقات کو اعلا معیار پر پہنچا دیتے  ہیں۔ چنانچہ انہیں  ہندی والے  ’’اپنیاس سمراٹ‘‘ کہہ کر لکھتے  تھے۔ اس سلسلے  میں  پریم چند، اندر ناتھ مدان کے  نام اپنے  26 دسمبر 1934 کے  خط میں  لکھتے  ہیں :
... میرے  ہرناول میں  ایک معیاری کیریکٹر ہوتا ہے  جس میں  انسانی صفات بھی ہوتی ہیں اور کمزوریاں  بھی مگر ان کا معیاری ہونا ضروری ہے۔ 
’’پریم آشرم‘‘ (گوشۂ عافیت) میں  گیان شنکر  اور  ’’رنگ بھومی‘‘ (چو گان ہستی) میں  سور داس ہے۔ اسی طرح کا یا کلپ (پردۂ مجاز) میں  چکر دھر  اور  ’’کرم بھومی‘‘ (میدان عمل) میں  امرکانت ہے۔‘‘ 
بہرحال ڈاکٹر شکیل الرحمن اپنا نظریہ ان الفاظ میں  پیش کرتے  ہیں :
 ’’بنیادی طور پر افسانے  کے  فنکار ہیں، پریم چند کے  ساتھ  اگر  ان کے  ناولوں  کے  کردار سامنے  آنے  لگتے  ہیں  تو اس کی بڑی وجہ یہ بھی ہے  کہ ابھی تک ان کے  افسانوں  کی اہمیت کا گہرا احساس پیدا نہیں  ہوا ہے۔ اردو کے  نقادوں  نے  عموماً ناولوں  کی جانب زیادہ توجہ دی ہے ... منشی پریم چند کے  ناولوں  میں  ہندوستان کی معاشرت ملتی ہے اور اس ملک کا گاؤں  ملتا ہے، اردو تنقید کے  لیے  یہی کافی ہے، آئینے  کی تلاش شروع ہو جاتی ہے، اپنی معاشرت  اور  گاؤں  کی زندگی کے  نشیب و فراز  اور  تاریخی  اور  معاشرتی قدروں  پر بحث ہونے  لگتی ہے، طبقاتی مفاد، عدم تعاون، ارون گاندھی سمجھوتا، آزادی کی تحریک  اور  دوسری باتوں  کا ذکر کر کے  عموماً ان کے  ناولوں  کو اونچا اٹھانے  کی کوشش کی جاتی ہیں، نقاد عموماً یہ فراموش کر جاتے  ہیں  کہ یہ خارجی حقائق ہیں اور فن میں  خارجی سچائیوں  کی صورتیں  تبدیل ہو جاتی ہے۔ یہ بھی تو دیکھنا چاہیے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے، کس حد تک انہیں  نئی تخلیق کی صورت دی ہے  اردو کس طرح  فنکارانہ طور پر پیش کیا ہے ...‘‘ (ص 11)
اس میں  شک نہیں  کہ ان کے  ابتدائی ناولوں  میں  بہت سی فنی خامیاں  موجود ہیں اور بعد کے  ناولوں  میں  بلاوجہ طوالت کھلنے  لگتی ہے  لیکن انہیں  سرے  سے  خارج نہیں  کیا جا سکتا۔ وہ عصری زندگی کا آئینہ ہیں اور کئی جگہ انہوں نے  یہ آئینہ بڑے  فنکارانہ طور پر پیش کیا ہے۔ 
بہرحال یہ ایک سچائی ہے  کہ وہ افسانے  کی تخلیق کے  لیے  پیدا ہوئے  تھے اور انہوں نے  بہت سے  افسانوں  میں اپنی بہترین فن کاری کا ثبوت دیا ہے  لیکن ان کی ناول نگاری کو بھی اس طرح خارج نہیں  کیا جا سکتا۔ 
پریم چند تین سو سے  اوپر افسانے  معرض وجود میں  لائے  تھے۔ جن میں  سے  کم سے  کم سو ڈیڑھ سو افسانے  دل کو چھو جاتے  ہیں اور قاری ان کے  کرداروں  میں  طویل عرصے  تک جیتا مرتا رہتا ہے۔ 
فروری  1934 میں  نیرنگ خیال کے  ایڈیٹر کے  ایک خط کے  جواب میں  پریم چند تحریر فرماتے  ہیں :
 ’’میرے  قصے  اکثر کسی نہ کسی مشاہدہ یا تجربہ پر مبنی ہوتے  ہیں۔ اس میں  ڈرامائی کیفیت پیدا کر نے  کی کوشش کرتا ہوں  مگر محض واقعہ کے  اظہار کے  لیے  میں  کہانیاں  نہیں  لکھتا۔ میں  اس میں  کسی فلسفیانہ یا جذباتی حقیقت کا اظہار کرنا چاہتا ہوں۔ جب تک اس قسم کی کوئی بنیاد نہیں  ملتی میرا قلم ہی نہیں  اٹھتا لیکن کوئی واقعہ افسانہ نہیں  ہوتا تاوقتیکہ وہ کسی نفسیاتی حقیقت کا اظہار نہ کرے۔ (پریم چند کے  خطوط، ص 301، مکتبہ جامعہ، جون 1968)
ڈاکٹر شکیل الرحمن نے  اس کتاب کے  دوسرے  حصے  (’’افسانے  کا فن‘‘ ) میں  پریم چند کے  افسانوں  کی افہام وتفہیم کے  لیے  ایک زبردست  اور  اہم رول ادا کیا ہے۔ موصوف نے  اس کے  لیے  الگ الگ باب قائم کیے  ہیں (1)تیسرا آدمی، (2)عورت (1)، (3)عورت(2)، (4)بچے  کا ذہن، (5)کھلاڑی پن، (6) المیہ کردار ، (7)تکنیک  اور  (8)اسلوب۔ 
(1)’’تیسرا آدمی‘‘ .... . افسانوں  میں  ولن کی حیثیت رکھتا ہے  لیکن یہ حیثیت بمبیّا فلموں  کے  وِلن کی طرح کی حیثیت نہیں  ہے  بلکہ افسانوں  کو  اور  بھی بہتر بنانے  کے  لیے  ہے۔ کہیں  بھی اس ’’تیسرے  آدمی‘‘ کی حیثیت بھرتی کے  کردار کی نہیں  ہے۔ 
موصوف فرماتے  ہیں :
 ’’...’ تیسرا آدمی‘ نہ ہو تو سماجی زندگی کا اقتصادی نظام درہم برہم ہو جائے۔ سرمایہ دارانہ نظام کے  اقتصادی حالات و مسائل کا انحصار اس کے  عمل  اور  رد عمل پر ہے، بازار کے  بھاؤ، قیمتوں  کے  اتار چڑھاؤ، غلوں  کی پیداوار  اور  تقسیم میں  اس کا کردار بہت اہم ہے ... شہر  اور  گاؤں  کی روزانہ زندگی میں  ’تیسرے  آدمی‘ سے  اکثر ملاقات ہوتی ہے۔ یہ کارخانوں  میں  بھی ہے اور کھلیانوں  میں  بھی۔ سیاسی زندگی میں  بھی ’تیسرا آدمی‘ اپنا خاص مقام رکھتا ہے ... کبھی اپنی بربادی پسند کرتا ہے  تو ایک گھر آباد ہو جاتا ہے اور کبھی شخصیتوں  کے  درمیان آتا ہے  تو صرف اپنے  مفاد پر نظر رکھتا ہے ...جب اپنے  اغراض و مقاصد  اور  صرف اپنے  مفاد پر نظر رکھتا ہے  تو اسے  اس کی فکر نہیں  ہوتی کہ اس کے  عمل سے  زندگی کے  کتنے  آتش کدے  ٹھنڈے  ہو رہے  ہیں۔ عناصر  اور  اقدار کو بدلتے  دیکھ کر اسے  ذہنی  اور  نفسیاتی سکون حاصل ہوتا ہے۔ لذت ملتی ہے۔ انتقام کے  جذبے  سے  بھی سرشار ہو کر اکثر کسی پرامن گھر میں  ’تیسرا آدمی‘ داخل ہوتا ہے اور اس کی بے  چینی اس وقت تک قائم رہتی ہے  جب تک وہ گھر ویران نہ بن جائے ...‘‘ (ص  33  اور  34)
’’... افسانوی کلچر کے  مطالعے  میں  مرکب  اور  پیچیدہ واقعات کا مطالعہ تیسری شخصیت کے  بغیر ممکن نہیں۔ احساسات، جذبات، رویہ، مختلف ہیجانات  اور  جبلتوں  کے  اظہار  اور  حسیاتی کیفیتوں  کے  تجزیے  کے  لیے  تیسری شخصیت کاسہارا ضروری ہے، اس لیے  کہ وہی مختلف رجحانات پیدا کرتا ہے۔ جذبات کے  اظہار پر اثر انداز ہوتا ہے۔ کرداروں  کے  عمل  اور  رد عمل کو متاثر کرتا ہے اور واقعات  اور  پلاٹ میں  تیزی، نوکیلا فن  اور  تیکھا پن پیدا کرتا ہے۔‘‘ (ص ص 35  اور  36)
اس باب میں  موصوف نے  تفصیل کے  لیے  چند ذیلی عنوانات کے  تحت ’’گھاس والی‘‘ میں  چین سنگھ، ’’دو سکھیاں‘‘ میں  بھون داس گپتا ’’حقیقت‘‘ میں  ایک ادھیڑ، مغرور  اور  بدمزاج شخص کا ذکر بڑے  معنی خیز الفاظ میں  کیا ہے اور ان کہانیوں  کے  آگے  بڑھانے  میں  پریم چند کی پیش کی گئی تفصیلات دے  کر ان کی تعریف کی ہے۔ ان کے  علاوہ موصوف پریم چند کی چند دیگر کہانیوں  کا جائزہ لینے  کے  بعد فرماتے  ہیں :
 ’’پریم چند کا تیسرا آدمی بنیادی حقیقتوں  کی جانب اشارہ کرتا ہے ...اس کے  ذریعہ انسانی نفسیات کے  کئی پہلو  اور  گوشے  نمایاں  ہوئے  ہیں۔ فطرت انسانی کی کوئی نہ کوئی سچائی ظاہر ضرور ہوتی ہے  جس سے  فنکار کے  مشاہدے  کی باریکیوں  کا اندازہ ہوتا ہے ...‘‘ (ص 56)
(2)عورت(1)  اور  عورت (2) میں  دو مختلف ذہنیت کی عورتوں  کی ذہنی پیچیدگیوں اور ذہنی تضادات کا گہرائی سے  مطالعہ کیا گیا ہے۔ 
(1نو) عورت (1) میں  پریم چند کی کچھ کہانیوں  میں  عورت کی نرگسیت  اور  خود پسندی کی مثالیں  پیش کرتے  ہوئے  شکیل صاحب فرماتے  ہیں :
 ’’پریم چند نے  پہلی بار نفسیاتی کرداروں  کی تخلیق کرتے  ہوئے  شعور کے  بہاؤ کو نمایاں  کیا ہے  (ص 86)...‘‘ عمر کی رفتار کے  ساتھ پریم چند عورتوں  کے  جذبات  اور  احساسات کی تبدیلی کو بھی دیکھتے  ہیں۔ بنیادی جبلتوں  کے  اظہار کے  فرق پر ان کی گہری نظر رہتی ہے ...ان کے  علاوہ مختلف عورتوں  کے  انداز گفتگو کو ان کی شخصیت و کردار کے  مطابق پیش کیا ہے۔ آوازوں  کے  آہنگ کے  تئیں  بھی پریم چند بیدار نظر آتے  ہیں۔‘‘ (ص 94)
(ب)عورت(2)میں  شکیل صاحب نے  پریم چند کی کئی کہانیوں  کی ایسی عورتوں  کا ذکر کیا ہے  جو شفقت و قربانی کی سراپامورتیں  ہیں۔ یہ ایسے  کردار ہیں  جن کے  باعث عورتوں  کے  سامنے  آدمی کا سر جھک جاتا ہے۔ اس سلسلے  میں  شکیل صاحب فرماتے  ہیں  ’’پریم چند کے  افسانوں  میں  عورتوں  کے  جو دوسرے  کردار ملتے  ہیں۔ وہ پریم چند کے  بنیادی نظریات کا پیکر ہیں۔ فنکار کی اصلاح پسندی کے  تصور کے  تناظر میں  ابھرتے  ہیں اور معاشی مسائل، اقدار  اور  طبقاتی زندگی کے  ہنگامی لمحات کی نمائندگی کرتے  ہیں۔ عورتوں  کے  ایسے  کردار کی کہانیوں  کی فہرست بہت لمبی ہے۔ (چند ایک کہانیوں  کے  کرداروں  کی تفصیل پیش کر نے  کے  بعد موصوف فرماتے  ہیں ):
 ’’...پریم چند نے  ان عورتوں  کے  کردار پیش کرتے  ہوئے  ماحول  اور  کردار کی ذہنی کیفیتوں  کو بھی پیش کیا ہے۔ حیات انسانی کا کوئی واقعہ یا انسانی تجربوں  کا کوئی نکتہ پیش کرتے  ہوئے  بنیادی سچائیوں  پر بھی غور کرتے  ہیں۔ پریم چند عورتوں  کے  جسمانی، اخلاقی  اور  نفسیاتی وجود کو محسوس کرتے  ہیں۔ یہ گوشت پوست کی عورتیں  اپنے  حسن، اپنی بدصورتی  اور  اپنے  کردار کی خوبیوں اور خامیوں سے  پہچانی جاتی ہیں ...ان کے  کرداروں  کے  ذریعہ پریم چند کی رومانیت  اور  تخلیقیت، جذباتیت  اور  حقیقت پسندی کا بہتر مطالعہ ہو سکتا ہے۔‘‘ (ص 100)
(3)بچے  کا ذہن.... . بچے  کے  ذہن کے  اندر ایک ساتھ کئی کردار گھومتے  رہتے  ہیں۔ اپنے  گرد و پیش کے  حالات سے  متاثر ہو کر اس کے  ذہن میں  کبھی کبھی کھلبلی بھی مچ جاتی ہے۔ اس کے  مشاہدے  میں  آنے  والے  کچھ کردار زندگی بھر اس کے  دل کے  دروازے  پر دستک دیتے  رہتے  ہیں۔ 
والدہ کی رحلت تک دھنپت (پریم چند) بہت نٹ کھٹ  اور  کھلنڈرا بچہ تھا۔ اپنے  ہمجولیوں  کا رِنگ لیڈر (RING EADER) بن کر کھیتوں  میں  گھس جاتا۔ کسی کھیت سے  مٹر، کسی سے  گنے  چرائے  جاتے۔ امرودوں  کے  موسم میں  امرودوں  کی شامت آ جاتی  اور  آم کا موسم تو ان کے  لیے  پک نک کی نوید لاتا۔ کچے  پکے  آم درختوں  سے  چرائے  جاتے اور ساتھیوں  کے  ساتھ مل کر کھائے  جاتے۔ ایک روز اپنے  ہمجولیوں  کے  ساتھ نائی نائی کا کھیل کھیلنا شروع کیا۔ بانس کی کھپچیوں  سے  استرے  بنائے  گئے۔ ایک تیز ’استرے ‘ سے  اپنے  ایک ساتھی کی ایسی حجامت بنائی کہ اس کا کان لہولہان ہو گیا۔ دھنپت کی ماں  کو پتا چلا تو اس نے  اس کی مرمت کر دی لیکن اس مار کے  پس پردہ دلار بھی چھپا تھا۔ دھنپت کو اس کا احساس تھا۔ تبھی تو ماں  کی بے  وقت موت نے  اسے  خون کے  آنسو رلا دیا۔ 
شفیق ماں  کی موت، باپ کی دوسری شادی، سوتیلی ماں  کی بدسلوکیوں اور پھر بدصورت  اور  بدتمیز لڑکی سے  شادی  اور  باپ کی رحلت نے  دھنپت کو عمر سے  پہلے  جوان کر دیا۔ گھر بار چلانے  کی ذمہ داری اس کے  ناتواں  کندھوں  پر آ پڑی۔ اس کے  بعد عسرت  اور  مسلسل جد و جہد کا دور شروع ہوتا ہے۔ قزاقی نامی ہرکارے  کا پُر شفقت کندھا  اور  ’’رام لیلا‘‘ کے  رام، لکشمن  اور  سیتا سب کو گویا بھلا سا دیا  اور  محنت کے  کولہو میں  جت گیا۔ 
شکیل صاحب فرماتے  ہیں :
 ’’پریم چند کے  افسانوں  میں  مختلف عمر کے  بچے  اپنے  ماحول، حالات  اور  جذباتی زندگی کے  ساتھ ملتے  ہیں، پیدا ہوتے  ہوئے اور مرتے  ہوئے، بلکتے  ہنستے  ہوئے، ہوائی قلعے  بناتے  ہوئے، منہ چڑھاتے  ہوئے، بڑی عمر کے  لوگوں  کا مذاق اڑاتے  ہوئے، نفسیاتی شعاعیں  ڈالتے  ہوئے اور حالات کے  نفسیاتی رد عمل کے  اثرات قبول کرتے  ہوئے، ہیرو پسند  اور  ہیرو پرست، دوسروں  کی نقل کرتے  ہوئے، پیار کر نے  والوں  کو پہچانتے اور اپنی علامتیں  خلق کر نے  والے  بچے  ملتے  ہیں۔ ایسے  بھی ہیں  جو بڑوں  کی نازیبا حرکتوں  پر شرماتے  ہیں اور کبھی کبھی دکھی، بہت دکھی ہوتے  ہیں ...‘‘ 
’قزاقی‘  اور  ’رام لیلا‘ کے  علاوہ موصوف نے  لگ بھگ دس پندرہ ایسی کہانیوں  کا ذکر کیا ہے  جن میں  بچوں  کی عقیدت، ہیرو پسندی، الجھن، صدمہ، نفسیاتی رد عمل، ہمدردی، غرور  اور  کئی غیر محسوس متحرک قوتوں  کی تفصیل دے  کر بچوں  کی نفسیاتی زندگی کی بڑے  فنکارانہ انداز سے  نقاب کشائی کی ہے۔ 
(4)کھلاڑی پن.... . یہ چار صفحے  کا مختصر باب ہے۔ موصوف نگم صاحب کے  نام پریم چند کے  ایک خط کاذکر کر نے  کے  بعد فرماتے  ہیں :
 ’’شیکسپئر نے  دنیا کو اسٹیج  اور  انسان کو ادا کار کہا ہے۔ سب اپنا اپنا کھیل دکھا کر چلے  جاتے  ہیں۔ پریم چند زندگی  اور  دنیا کو کھیل کا میدان تصور کرتے  ہیں  جہاں  جیتنے اور ہار نے  کا سلسلہ جاری رہتا ہے ... شکست کو قبول نہ کر نے  کا ایک بنیادی رجحان واضح ہے ...پریم چند کے  تجربوں اور ان کی آرزو مندی سے  یہ تصور پیدا ہوتا ہے۔ یہ کوئی حکیمانہ نظریہ یا تصور نہیں  ہے  بلکہ ایک سچا  اور  حقیقی تصور یقیناً ہے ... اس تصور کے  پس پردہ شکست کی آواز بھی سنائی دے  گی۔‘‘ (ص 129)
(5)المیہ کردار .... . پریم چند بچپن ہی سے  افلاس  اور  محرومیوں  کا شکار رہے  تھے۔ چنانچہ اس سلسلے  میں ان کا مشاہدہ بہت گہرا ہے اور اس مشاہدے  کو تخیل کے  سہارے  پریم چند نے  اپنی تخلیقات میں  کئی ایسے  زندہ جاوید کردار تخلیق کئے  ہیں  جن کی محرومی  اور  حرماں  نصیبی کی تصویر دل کی گہرائیوں  کو چھو جاتی ہے۔ 
شکیل صاحب نے  ایک مثال ان کی مشہور کہانی ’کفن‘ کے  گھیسو  اور  مادھو کی دی ہے اور فرماتے  ہیں :
 ’’یہ دونوں  کردار طبقاتی زندگی کے  المیہ کو لیے اور اپنی نفسیاتی کیفیتوں  کے  ساتھ ’کریکٹر‘ بن گئے  ہیں۔ اس لیے  کہ اپنے  کردار کی نہیں  بلکہ اپنی شخصیتوں کو شدت سے  محسوس بناتے  ہیں ...ایسے  المیہ کرداروں  کی اندرونی ویرانی غیر معمولی ہے ... کرداروں  کے  عمل سے  اندرونی ویرانی (HAVOC) کا جھٹکا غیر معمولی ہے۔ یہ اردو کا شاہکار ہے۔ پریم چند نے  انسانی فطرت کی جس طرح نقاب کشائی ہے  اس کی مثال نہیں  ملتی... ’کفن‘ فنکار کے  ’وژن‘  اور  فنکارانہ درون بینی کا ایک ناقابل فراموش نمونہ ہے ...‘‘ (ص 133  اور  134)
شکیل صاحب نے  دوسری کئی کہانیوں  کے  المیہ کرداروں  کو پیش کرتے  ہوئے  اپنے  درج بالا بیان کی تصدیق کی ہے۔ قاری ’’نیور‘‘ ، ’’حقیقت‘‘ ، ’’کفارہ‘‘ ، ’’پوس کی رات‘‘ وغیرہ پڑھ کر ان کرداروں  کی ٹریجڈی کو شدت سے  محسوس کر سکتا ہے۔ 
(6)تکنیک  اور  اسلوب.... .... .. ایک اچھی  اور  کامیاب تخلیق کا دار و مدار تکنیک  اور  اسلوب کا مرہون منت ہوتا ہے۔ پریم چند کی بہت سی کامیاب کہانیوں  میں  ان کا بڑے  فنکارانہ طریقے  سے  استعمال کیا گیا ہے۔ پریم چند نے  مختلف کہانیوں  میں موضوع کی ضرورت کے  مطابق الگ الگ تکنیک کا استعمال بڑے  کامیاب طریقے  سے  کیا ہے۔ 
(1)تکنیک کے  سلسلے  میں  شکیل صاحب فرماتے  ہیں :
 ’’پریم چند کے  تعارف ہی سے  بعض افسانوں  کے  واقعات کا علم ہو جاتا ہے۔ ’’بڑے  گھر کی بیٹی‘‘ عمدہ مثال ہے۔ ابتدا ہی سے  افسانے  کی روح سے  ایک تعلق پیدا ہو جاتا ہے۔ ’’نمک کا داروغہ‘‘ (بھی ایک عمدہ) مثال ہے۔ بعض افسانوں  میں  کرداروں  کا تعارف بہت ہی مختصر ہے ... بعض افسانوں  میں  قدرے  تفصیل ملتی ہے۔ مثلاً پنچایت، بانکا زمیندار، مشعل راہ، بانگ سحر، وفا کی دیوی، زیور کا ڈبہ... وغیرہ فنی اعتبار سے  پریم چند کے  مختصر افسانے  بنگلہ  اور  مغربی افسانوں  کے  فارم کے  نزدیک ہیں۔ موضوع کی پیچیدگی  اور  سادی دونوں  مثالیں  ملتی ہیں  لہٰذا تکنیک بھی اسی نوعیت کی ہے ...فنی نمائش نہیں  ملتی، فضا آفرینی ایسی ہے  کہ محسوس ہوتا ہے  قصے  کی روح اپنی جانب متوجہ کر رہی ہے۔ انداز میں  بے  تکلفی ہے، تمہید ناگوار نہیں  گزرتی۔‘‘ (ص ص 141  اور  142)
کچھ اشاراتی  اور  علامتی رنگ کے  افسانوں  کا ذکر کر نے  کے  بعد فرماتے  ہیں :
 ’’واحد متکلم کی تکنیک بھی توجہ طلب ہے۔ ’میں ‘ کا بیانیہ بعض افسانوں  کا معیار بلند کر دیتا ہے ...پریم چند نے  ڈائری کی تکنیک میں  بھی افسانے  لکھے  ہیں اور مکتوب نگاری کے  فن کو بھی کہانیوں  میں  شامل کیا ہے ...پریم چند کبھی کرداروں  کی تشکیل  اور  ان کے  ارتقا کے  مطابق واقعات  اور  فضاؤں  کو تخلیق کرتے  ہیں اور کبھی کرداروں  پر واقعات  اور  فضاؤں  کے  اثرات دکھانا پسند کرتے  ہیں ...کرداروں  کے  عمل سے  فضا متاثر ہوتی ہے۔ منظر نگاری، جزئیات نگاری  اور  تخیل کی کارفرمائی سے  پلاٹ  اور  کردار دونوں  میں  پہلو  اور  جہتیں  پیدا ہوتی ہیں۔ وحدت اثر ہی سب سے  بڑی وحدت نظر آتی ہے۔ ’ایتھوس‘ (ETHOS) کی اہمیت کو جانتے  ہیں۔ لہٰذا تجربہ، مشاہدہ، پیکر تراشی، علامت پسندی  اور  تجزیاتی عمل کو زیادہ اہمیت دی ہے۔ پلاٹ کا انحصار ان پر نظر آتا ہے۔‘‘ (ص 155)
(ب) اسلوب.... . پریم چند کے  اسلوب کے  بارے  میں  شکیل صاحب فرماتے  ہیں :
 ’’پریم چند کے  فن میں  تصادم کی مختلف صورتیں اور سطحیں  ملتی ہیں  جن سے  اسلوب متاثر ہوا ہے، ایسا محسوس ہوتا ہے  کہ تجربہ  اور  تکنیک کی ہم آہنگی  اور  جذبی کیفیت نے  اسلوب خلق کیا ہے۔ اسی کے  بطن سے  اسلوب کی شدت  اور  تیکھا پن  اور  نوکیلاپن، اس کی آنچ  اور  آہنگ  اور  رفعت (SUBIMITY)  اور  بلندی کا جنم ہوا ہے۔ دودھ کی قیمت، عیدگاہ، دو بہنیں، حسرت، بوڑھی کاکی، رام لیلا وغیرہ میں  ’’علامتی سطحوں‘‘ کے  تصادم کی وجہ سے   اگر  اسلوب کی ایک جہت ملتی ہے  تو دو سکھیاں،ماں، گھاس والی، بازیافت، مس پدما  اور  کسم وغیرہ میں  ’’علامتی سطحوں‘‘ کے  تصادم سے  اسلوب کی دوسری جہت پیدا ہوئی ہے۔ اسلوب کی ایک جہت شطرنج کی بازی، ستیہ گرہ، شکست کی فتح، الزام، انتقام  اور  رام لیلا میں  ملتی ہے۔ ’’نقطۂ نگاہ کے  تصادم‘‘ سے  اسلوب میں  اشاریت بھی شامل ہوئی ہے  کہ جس سے  طرز بیان متاثر ہوا ہے ...(ص158)
اشاریت، مقولوں اور محاوروں  کے  با موقعہ استعمال سے  جہاں  اسلوب کے  حسن میں  اضافہ ہوا ہے  وہاں  جملوں  کے  اختصار کے  باعث بہت اچھی فضا آفرینی بھی ہوئی ہے۔ اشاریت  اور  مقولوں  کی مختلف کہانیوں  سے  مثالیں  پیش کر نے  کے  بعد شکیل صاحب فرماتے  ہیں :
’’... ان کے  محاوروں  سے  نثر ی اسلوب میں  بے  ساختگی کا حسن بھی پیدا ہوا ہے اور خیالات کے  اظہار میں  کم سے  کم لفظوں  کی مدد سے  باتیں  کی گئی ہیں۔ عربی  اور  فارسی الفاظ  اور  ترکیبیں، اضافتیں اور محاورے  اردو کے  بنیادی نثر ی اسالیب کی عمدہ روایات سے  پریم چند کی ذہنی  اور  فکری وابستگی کو حد درجہ محسوس بناتے  ہیں ...مجموعی طور پر پریم چند کا اسلوب عجمی  اور  ہندی روایات کے  خوبصورت امتزاج کو پیش کرتا ہے ...‘‘ (ص 181)
اس کے  بعد موصوف پریم چند کی کہانیوں  میں  مندرج کئی محاوروں  کو پیش کر نے  کے  بعد آخر میں  فرماتے  ہیں :
’’محاوروں  کا استعمال بڑا صاف  اور  بے  ساختہ ہوا ہے، محاورے  افسانوں  کی روح تک پہنچانے  میں  مدد کرتے  ہیں۔ اسلوب میں  یہ نگینے  کی طرح جڑے  ہوئے  ہیں ...‘‘ 
’’پریم چند کا اسلوب اردو اسالیب کی عمدہ روایتوں  سے  متاثر خود ان روایات کی ایک مضبوط کڑی بن گیا ہے۔ یہ اسلوب نئی وسعتیں  پیدا کرتا ہے۔ تخلیقی تجربوں  کے  بطن سے  جنم لے  کر تجربہ  اور  ہے ئت کی ایک عمدہ وحدت کا  احساس بخشتا ہے۔ منفرد آنچ TEMPO  اور  آہنگ سے  جو پُرکاری  اور  سادگی پیدا ہوئی ہے  اس میں  ہلکی شراب کا نشہ سا ہے۔‘‘ (ص 184)
ڈاکٹر شکیل الرحمن نے  بڑے  عالمانہ استدلال  اور  ژرف بینی کے  ساتھ پریم چند کی تخلیقات کا مطالعہ کر نے  میں  صحیح معنی میں  آنکھوں  کا تیل ٹپکایا ہے،اس کے  لیے  موصوف مبارک باد کے  مستحق ہیں۔ 
٭٭٭



فکشن تنقید کا علامتی اکتشاف
 حقانی القاسمی

تخلیق کی داخلی ساخت سے  جو پورٹریٹ پریم چند کاشکیل الرحمن نے  بنایا ہے، وہ اس سے  قطعی مختلف ہے  جو اکثر ’تنقیدی کتبوں ‘ میں  آویزاں  نظر آتا ہے۔ 
شکیل الرحمن کے  بنائے  ہوئے  پورٹریٹ میں  پریم چند اپنے  شخصی نشانات.... . قوسین، علامات،اقتباس، وقف خفیف کے  ساتھ نظر آتے  ہیں۔ اس میں  محشر خیال،  اور  شہر آرزو، دونوں  کے  رنگ شامل ہیں۔ 
صورت  اور  معنی کے  تلازماتی اشتراک سے  پریم چند کی یہ تصویر بہت خوب صورت بن گئی ہے اور ’کاغذ ی پیرہن‘ میں  نقش فریادی کی جستجو نے  اسے  ایک  اور  زاویہ عطا کر دیا ہے۔ 
پریم چند کی یوں  تو یک رخی تصویریں  بہت ساری ہیں، مگر وہ تصویر جس میں  پریم چند اپنی شخصیت کی سطحوں، داخلی تصادم، جذباتی، نفسیاتی کیفیات کے  ساتھ نظر آئیں، ’تنقید‘‘ میں  گم ہو کر رہ گئی تھی۔ 
شکیل الرحمن نے  اس پریم چند کو تلاش کیا ہے  جس کی زندگی صحیفہ اخلاق نہیں  ہے اور نہ ہی جس کی شخصیت ایک سیدھی لکیر ہے :
’’شخصیت سیدھی لکیر نہیں  ہوتی، یہ لکیر ٹیڑھی ہوتی ہے اور لکیر کے  اندر کئی سطحیں  اٹھتی محسوس ہوتی ہیں .... .‘‘ 
شکیل الرحمن نے  پریم چند کی زندگی میں  ٹیلوں، پہاڑوں، گہری کھائیوں اور غاروں  کا پتہ لگایا ہے، اس طرح ایک نیا پریم چند سامنے  آیا جو نقادوں  کے  ’مثالی پیکر‘ سے  مختلف ہے   اور  جو تشنگی، تلخ تجربے  سے  گزرا ہے۔ جو ایک موبی ڈک ہے اور یہی پریم چند شکیل الرحمن کو پسند ہیں :
’’جو اپنی خوبیوں اور کمزوریوں اور اپنی نفسیاتی کیفیتوں  اور  نفسیاتی عوامل سے  پہچانے  جاتے  ہیں۔‘‘ 
شکیل الرحمن نے  پریم چند میں  وہ کچھ دیکھا  اور  محسوس کیا جو دوسروں  کو دور دور تک نظر نہیں  آیا کہ یہ بھی دراصل Retina کے  Cells پر منحصر ہے۔ مونالیزا کی مسکراہٹ محسوس کر نے  کے  لیے  بھی خصوصی خلیے  کی ضرورت ہوتی ہے۔ 
شکیل الرحمن نے  پریم چند کی سائیکی  اور  شعور سے  ایک مضبوط رشتہ قائم کیا، ان کے  جذبہ و ذہن کی ساری سطحوں  کو مس کیا تبھی پریم چند ان پہ منکشف ہوئے۔ ظاہر ہے  کہ یہ انکشافی منزل ان لوگوں  کو نہیں  مل سکتی جو خود اپنے  وجود سے  رشتہ قائم کر پانے  میں  ناکام رہتے  ہیں۔ 
شکیل الرحمن نے  پریم چند کے  ذہن کی روحانیت تک رسائی حاصل کی ہے۔ ذہن کی وہ آتما جس سے  پریم چند کے  فن کی تخلیق و تشکیل ہوئی، اسے  اپنی گرفت میں  لینا آسان نہیں  ہے۔ پریم چند کی تخلیق کے  Epicentre تک ہر کسی کی رسائی نہیں  ہو سکتی کہ ذہنی خلیے  کا انجماد تجسس کی را ہوں  کو مسدود کر دیتا ہے اور پریم چند کے  باب میں  یہ بھی عجب المیہ ہوا کہ ایک سیدھے  سادے  ہندوستانی اسکول ماسٹر کی تخلیق کے  اسرار و رموز، عصر جدید کے  جید پروفیسر ان بھی سمجھنے  سے  قاصر رہے  تو پھر معمولی درجے  کے  پروفیسران کی بساط ہی کیا ہے۔ اسی لیے  وہ منشی پریم چند کے  ناولوں  میں  ہندوستان کی معاشرت، تاریخ  اور  تہذیب ہی تلاش کرتے  رہ گئے۔ خارجی عوامل پر نگاہ کو اس قدر مرکوز کر دیا کہ داخلی کشمکش  اور  تصادم کو فراموش کر بیٹھے اور اس طرح ایک بڑا فنکار چھوٹے  فریم میں  قید ہوتا گیا۔ شکیل الرحمن کی یہ شکایتیں  بجا ہیں  کہ:
’’منشی پریم چند کے  ناولوں  میں  ہندوستان کی معاشرت ملتی ہے اور اس ملک کا گاؤں  ملتا ہے، اردو تنقید کے  لیے  یہ کافی ہے۔‘‘ 
.... .... .... .... .... 
’’صرف مقصدیت، مزدوروں اور کسانوں  کی جدوجہد، طبقاتی زندگی کے  نقوش، عدم تعاون  اور  سول نافرمانی کی تحریکوں اور گاندھی ارون سمجھوتہ کی اہمیت کو سمجھانا یقیناً ادبی تنقید کا کام نہیں  ہے۔‘‘ 
’’معاشرت  اور  گاؤں  کی زندگی کے  نشیب و فراز  اور  تاریخی  اور  معاشرتی قدروں  پر بحث ہونے  لگتی ہے۔ طبقاتی مفاد، عدم تعاون، ارون گاندھی سمجھوتہ، آزادی کی تحریک  اور  دوسری باتوں  کا ذکر کر کے  عموما ان کے  ناولوں  کو اونچا اٹھانے  کی کوشش کی جاتی ہے۔ نقاد عموماً یہ فراموش کر جاتے  ہیں  کہ یہ خارجی حقائق ہیں اور فن میں  خارجی سچائیوں اور حقیقتوں  کی صورتیں  تبدیل ہو جاتی ہیں۔‘‘ 
.... .... .... .... .... 
’’ایسی تحقیق و تنقید سے  قاری سخت قسم کے  فشاردم یا ہائی پرٹینشن ( Hypertension) کا شکار ہو جائے  تو کوئی تعجب نہیں! اردو تنقید میں  ایسی مصنوعی تخم ریزی کے  نتائج اچھے  نہیں  نکلے  ہیں۔‘‘ 
شاید اسی تعجب،تخم ریزی  اور  تنقیدی نارسائیوں  کی وجہ سے  شکیل الرحمن کو ’’فکشن کے  فنکار پریم چند‘‘ لکھنے  کی ضرورت محسوس ہوئی  اور  اس تعیین قدر کی بھی جس سے  پریم چند کی تخلیقی تقدیر ہنوز محروم تھی۔ 
شکیل الرحمن نے  پریم چند کے  ذہنی ارتعاش، تخلیق کی داخلی سطحوں  کو مس کرتے  ہوئے  صرف موضوع کے  مد و جزر یا فن کی فنتاسی کو مرکز و محور نہیں  بنایا بلکہ متن کے  محیط  اور  لفظ کے  لعل و گہر کو بھی تلاش کیا۔ لفظ کی حرکیات و حیاتیات سے  اپنے  تجزیہ کا رشتہ جوڑ کر ایک نئے  پریم چند کی جستجو کی  اور  اپنے  تجزیاتی نتائج کو یوں  واضح کیا:
	پریم چند ایک بڑے  افسانہ نگار ہیں، بڑے  ناول نگار نہیں۔ 
 	فن مقدم ہے، موضوع نہیں۔ 
	اصلاحی نظریہ حاوی ہو جاتا ہے، فنکاری دب جاتی ہے۔ 
	موضوعات  اور  خارجی حقیقتوں  کا بیان آرٹ نہیں  بن سکتا۔ 
	خارجی حقائق اصل نہیں  ہیں، خارجی سچائیاں  بدلتی رہتی ہیں۔ 
	اصلاحی مقصد سے  ناول بڑا نہیں  ہو جاتا۔ 
	کسی ناول کی اہمیت محض اس بات سے  نہیں  بڑھ جاتی کہ اس میں  عہد  اور  وقت کی حقیقت مختلف صورتوں  میں  نمایاں  ہوتی ہے۔ 
	پریم چند کے  ناول میں  کرداروں  کی تشکیل میں  کمی ہے۔ 
	کرداروں  کا فطری ارتقا نہیں  ہوا۔ 
	مکالموں  میں  تصنع ہے۔ 
	پریم چند کے  ہاں  فنی نقائص موجود ہیں۔ 
	پریم چند جب بھی ماہر اخلاقیات بنے  ہیں، فکشن میں  ان کا المیہ سامنے  آیا ہے۔ 
	سپاٹ حقیقت پسندی سے  جذباتی حقیقت پسندی زیادہ اہم ہے۔ 
	المیہ کے  داخلی حسن کی تلاش ضروری ہے۔ 
***
یہ شکیل الرحمن کی تنقید کے  واضح خطوط  اور  نکات ہیں اور انہی نکات کی روشنی میں  انہوں  نے  پریم چند کے  پورے  تخلیقی نظام کا اکسراتی مطالعہ کیا ہے اور اپنے  مطالعات کی اساس نفسیات  اور  دیگر نئے  سائنسی علوم پر رکھی ہے۔ پریم چند کی تخلیقی تو انائیوں اور تحرکات کے  سارے  سلسلوں  کے  لمس سے  انہوں  نے  اپنی تنقید کو ایک نیا زاویہ عطا کیا ہے اور اس طرح نقد شکیل سے  پریم چند کی متحرک، متنوع افسانوی کائنات روشن ہوئی ہے اور پریم چند کی تمام تخلیقی لہریں، شکیل الرحمن کی تنقیدی فکر کا حصہ بن گئی ہیں اور یہی لہریں  پریم چند کے  احساس و اظہار کے  داخلی حسن کو نمایاں  کرتی ہیں۔ 
شکیل الرحمن نے  پریم چند کے  تخلیقی انعکاسات کو آئینہ نقد میں  دیکھا ہے اور من و عن تعبیر کا فریضہ ادا کیا ہے۔ آئینہ سے  الگ نہ کوئی تصویر، نہ کوئی تفہیم، نہ تعبیر پیش کی ہے۔ فنی یا جمالیاتی جہتیں جس طرح روشن ہوئیں، اسے  اسی طرح اپنی تنقید کے  عکس بیں میں  اتار دیا۔ 
’فکشن کے  فنکار ‘ میں  پریم چند کی جو تخلیقی صورتیں  نمایاں  ہوئی ہیں، ان سے  اندازہ ہوتا ہے  کہ:
 	پریم چند کے  افسانوں  میں  جذباتی، تخیلاتی فضا ہے  جب کہ ناول اس فضا سے  محروم ہیں۔ 
	فنی  اور  تعمیری نقائص پریم چند کے  ناولوں  میں  موجود ہیں۔ 
	طوالت  اور  غیر منطقی  اور  غیر نفسیاتی ارتقا سے  ان کے  بعض ناول اچھے  بننے  سے  محروم رہ گئے۔ 
	پریم چند نے  زندگی کے  مختلف پہلوؤں  میں  تیسرے  آدمی  اور  تیسری شخصیت کو دیکھا ہے اور اس کے  کردار کی مختلف جہتوں  کو فنکارانہ انداز میں  پیش کیا ہے۔ 
	پریم چند کے  رومانی ذہن نے  جو صنم کدہ خلق کیا ہے، اس میں  عورت کے  مختلف متحرک پیکر ملتے  ہیں۔ افسانوں  میں  نرگسی عورتیں  بھی ہیں اور شاداب محبت سے  سرشار لڑکیاں  بھی۔ شادی شدہ عورتوں  کی بت پرستی بھی ملتی ہے اور بیوہ عورتوں  کی ویران زندگی بھی، طوائفیں  بھی ہیں اور نفسیاتی کشمکش میں  گرفتار لڑکیاں  بھی۔ 
	پریم چند بچوں  کے  ذہن  اور  ان کی نفسیات کے  بھی ایک بڑے  فنکار ہیں۔ 
	اردو افسانوں  کے  المیات پر تیز  اور  گہری روشنائی سے  دستخط کر کے  پریم چند نے  اردو فکشن میں  پہلی بار المیہ کے  حسن کا شعور بخشا ہے۔ 
	پریم چند کے  بہترین افسانے  وہی ہیں  کہ جن کا انجام مختصر  اور  جہت دار ہے 
	تکنیک کا حسن و جمال مرکزی خیال  اور  واقعات  اور  پیشکش میں  ہے 
	پریم چند کا اسلوب عجمی  اور  ہندی روایات کے  خوب صورت امتزاج کو پیش کرتا ہے۔ 
	ان کا اسلوب جذباتی مطابقت  اور  جماوٹ Consistency کا احساس دیتا ہے۔ 
	پریم چند کا اسلوب ان کے  مزاج  اور  افتاد طبع کا سانچہ ہے  جو تجزیہ  اور  تاثر کا عمدہ امتزاج پیدا کرتا ہے۔ 
	عبارتوں  میں  صفائی  اور  نفاست بھی ہے، بہاؤ  اور  تیزی بھی ہے، صوتی دلآویزی  اور  سحر طرازی بھی متاثر کرتی ہے۔ 
	افسانوں  کے  مکالمے  فطری  اور  نفسیاتی ہیں۔ مکالموں  سے  فضا کی تشکیل ہوتی ہے اور کرداروں  کے  تحرک کا احساس ملتا ہے۔ 
	مکالموں  میں  ہر جگہ بے  ساختگی ہے، فطری رنگ و آہنگ متاثر کرتے  ہیں۔ طبقاتی لب و لہجے  پر کڑی نظر ہے۔ 
	پریم چند نے  پہلی بار نفسیاتی کرداروں  کی تخلیق کرتے  ہوئے  شعور کے  بہاؤ کو نمایاں  کیا ہے۔ 
	فنی اعتبار سے  پریم چند کے  مختصر افسانے  بنگلہ  اور  مغربی افسانوں  کے  فارم سے  قریب ہیں۔ 
***
یہ ہے  کہ فکشن کے  فنکار پریم چند کا ماحصل.... .  اور  شکیل الرحمن کے  تنقیدی تجسس، دید و دریافت کا ایک نیا منطقہ۔ 
یہ پریم چند کی نئی قرأت  اور  نئی تفہیم ہے۔ ان جملوں  میں  پریم چند کی تخلیقیت کی جملہ جہتیں  وابعاد روشن ہیں۔ پریم چند کے  متن کی مخفیات تک رسائی نے  شکیل الرحمن کی پریم چند تنقید کو انفراد واعتبار عطا کیا ہے۔ ان کا پورا تنقیدی عمل تلاش  اور  تجسس سے  عبارت ہے  یہی وجہ ہے  کہ مکمل پریم چند کو دریافت کر نے  میں  وہ کامیاب رہے  ورنہ اکثر تنقیدوں  میں  پریم چند ٹکروں، میں  یا خانوں  میں  بٹے  ہوئے  نظر آتے  ہیں۔ 
’فکشن کے  فنکار پریم چند‘ میں  ناول نگاری، افسانے  کا فن، تیسرا آدمی، عورت، بچے  کا ذہن، کھلاڑی پن، المیہ کردار ، تکنیک، اسلوب، شخصیت جیسے  عنوانات کے  ساتھ شکیل الرحمن نے  تجزیاتی محاکمہ پیش کیا ہے۔ 
***
ناول نگاری کے  باب میں  شکیل الرحمن کے  خیالات چونکانے  والے  ہیں۔ انہوں  نے  اپنیاس سمراٹ، پریم چند کے  بارے  میں  یہ لکھ کر کہ وہ بڑے  ناول نگار نہیں  ہیں، اس پورے  تنقیدی فریم ورک کو منہدم و مسمار کر دیا ہے  جس میں  پریم چند ایک بڑے  ناول نگار کے  طور پر پروجیکٹ کئے  گئے  تھے۔ شکیل الرحمن نے  پریم چند کے  ناولوں  (ہم خرماں  و ہم ثواب، جلوہ ایثار، بازار حسن، نرملا، پردۂ مجاز، گوشہ عافیت، غبن، میدان عمل، چو گان ہستی، گؤدان) کا فنی  اور  تکنیکی تجزیہ کرتے  ہوئے  معاصر نقادوں  کے  برعکس نتائج کا استخراج کیا ہے اور چند ایک ناولوں  کو چھوڑ کر بیشتر کو فنی اعتبار سے  کمزور قرار دیا ہے۔ میدان عمل، جلوہ ایثار، بازار حسن، ان کی نظر میں  کمزور ہیں اور اس کی منطقی وجوہات بھی ہیں۔ 
بازار حسن، تو اس لیے  کمزور ہے  کہ:
’’غیر ضروری باتوں  کی تفصیل سے  ناول کا حسن بہت حد تک زائل ہو گیا ہے۔ آخری حصے  میں  چونکہ اصلاحی نظریہ حاوی ہے  اس لیے  اسلوب بھی جذباتی ہو گیا ہے اور اکثر مقامات پر پریم چند جیسے  بڑے  فنکار کا اسلوب نہیں  ملتا۔ اسلوب سطحی ہو کر رہ گیا ہے۔‘‘ 
 اور  ’’میدان عمل‘‘ میں :
’’کردار نگاری بھی کمزور ہے   اور  پلاٹ بھی اپنے  غیر فطری پھیلاؤ سے  الجھن پیدا کرتا ہے۔ داستانی رنگ آمیزی  اور  کرداروں  کی فطرت میں  اچانک غیر معمولی تبدیلی سے  تاثر کم ہو گیا ہے۔ وحدت اثر موجود نہیں  ہے۔ قصے  کا ارتقا میکانکی طور پر ہوتا ہے۔ طویل غیر فطری مکالمے  بھی کبھی کبھی حد درجہ بوجھل بن جاتے  ہیں، مقصد فن پر غالب ہے۔‘‘ 
علی ہذا القیاس، وہ تمام ناول جن میں  یہ فنی نقائص ہیں  وہ شکیل الرحمن کے  خیال میں  کمزور ہیں۔ نرملا ایک اچھا ناول ہے  کہ اس میں  تخلیقی شعور کا عمل ملتا ہے۔ کرداروں اور خصوصاً طوطا رام  اور  نرملا کے  ذہنی تصادم  اور  کشمکش سے  المیہ پیدا ہوتا ہے  جو متاثر کرتا ہے، آئیڈیل ازم یا مثالیت پسندی  اور  حقیقت نگاری کی آمیزش متاثر کرتی ہے۔ کرداروں  کا ارتقا ہوتا ہے۔ چو گان ہستی  اور  گؤدان اچھے  ناول ہیں  کہ اول الذکر میں  تخلیقی فکر  اور  فنی اقدار کا تصادم متاثر کرتا ہے۔  اور  ثانی الذکر میں  خارجی  اور  داخلی تصادم ہے۔  اور  بقول شکیل الرحمن: ’’گؤدان کے  ذریعہ اردو فکشن میں  جو کتھارسس ہوئی ہے  اس کی حیثیت مسلم ہے۔‘‘ 
پریم چند کے  ناولوں  کے  محاسن و معائب بیان کرتے  ہوئے  شکیل الرحمن نے  ان نقادوں  کو ہدف تنقید بنایا ہے  جنہوں  نے  صرف پس منظر پہ اپنی نظر کو مرکوز رکھا  اور  حقیقت نگاری کے  میکانکی تصور میں  ہی الجھ کر رہ گئے۔ کرداروں  کی جبلی  اور  نفسیاتی سچائی کو نظر انداز کر دیا۔ انہوں  نے  ایک بہت ہی معنی خیز سوال اٹھایا ہے  کہ ’’کسی ادبی کارنامے  میں  میونسپلٹی کی سیاست زیادہ اہمیت رکھتی ہے  یا مرکزی کردار کی خود پسند طبیعت۔‘‘ 
***
شکیل الرحمن کی متجسس طبیعت نے  پریم چند کے  افسانوی کینوس میں  ایک نئی کائنات  اور  کیفیت بھی تلاش کر لی ہے اور وہ ہے  تیسری شخصیت،یہ وہ جہت ہے  جس کی پریم چند تنقید میں  وضاحت تو دور، اشارت بھی نہیں  ملتی۔ شکیل الرحمن نے  نہ صرف یہ کہ اس تیسری شخصیت کی معنویت  اور  اہمیت کو اجاگر کیا ہے  بلکہ اس سے  جڑی ہوئی ایک ایسی سچائی کا انکشاف کیا ہے  جس کی طرف عموماً ناقدین کی توجہ ہی نہیں  گئی  اور  وہ بڑی سچائی یہ ہے  کہ ’’فکشن کا اصل ہیرو عموماً یہی ہوتا ہے۔‘‘ یہ بیان ہیرو کے  روایتی تصور پر ایک ضرب کاری ہے۔ فکشن کے  اصل ہیرو کی تلاش کے  اس عمل نے  شکیل الرحمن کی فکشن تنقید کو ایک نیا تحرک  اور  زاویہ بخشا ہے۔ فکشن کے  ہیرو کی نقلیب سے  یہ بات ثابت ہو گئی کہ افسانے  کی تفہیم و تعبیر میں  بھی تقلیبی عمل کی ضرورت ہے۔ فکشن کا ہیرو وہی نہیں  ہے  جو ہمارے  روایتی سانچے  میں  ڈھلا ہوا نظر آتا ہے  بلکہ وہ بھی ہے  جو بادی النظر میں  اینٹی ہیرو نظر آتا ہے۔ شکیل الرحمن کے  خیال میں  کہانی کی کشمکش  اور  کشش دونوں  کا انحصار اس تیسری شخصیت پر ہے۔ یہ کہانی کا سب سے  مضبوط، متحرک  اور  موثر فاعلی عنصر ہے۔ کیونکہ یہی ’’جذبات کے  اظہار پر اثر انداز ہوتا ہے۔ کرداروں  کے  عمل  اور  رد عمل کو متاثر کرتا ہے اور واقعات و پلاٹ میں  تیزی، نوکیلا پن  اور  تیکھا پن پیدا کرتا ہے۔‘‘ 
قصہ آدم کی رنگینی اسی کے  دم سے  ہے  یہ نہ ہو تو ’’سماجی زندگی کا اقتصادی نظام درہم برہم ہو جائے۔‘‘ 
شکیل الرحمن نے  پریم چند کی کہانیوں  میں  اس تیسرے  آدمی کو تلاش کیا ہے اور اس کے  عمل ورد عمل کی روشنی میں  نفسیات، جذبات  اور  حسیاتی کیفیات کا مطالعہ کیا ہے۔ 
شکیل الرحمن نے  پریم چند کے  مختلف افسانوں  میں  تیسرے  آدمی، کو اس کے  مکمل نفسیاتی، جذباتی کوائف کے  ساتھ تلاش کیا ہے۔ گھاس والی، میں  چین سنگھ، دو سکھیاں، میں  بھون داس گپتا، نئی بیوی میں  سترہ سالہ لڑکا جگل، مالکن میں  جوکھو، ستی، میں  راجہ، نگاہ ناز میں  روپ چند ہے  جو کہ گوپال کی بیوی کامنی سے  محبت کرتا ہے اور آزاد خیال کا منی بھی اس پر فریفتہ ہے اور اس طرح دیگر کہانیوں  (سہاگ کا جنازہ، انتقام، وفا کی دیوی، لعنت، حسرت، ترشول) میں  تیسری شخصیت موجود ہے۔ شکیل الرحمن نے  تیسرا آدمی کو کہانی میں  ایک مرکزی حیثیت دی ہے  کیونکہ اسی سے  کہانی آگے  بھی بڑھتی ہے۔  اور  اسی سے  کہانی میں  تناؤ  اور  تاثر پیدا ہوتا ہے۔ بہت تفصیل کے  ساتھ تیسری شخصیت پر مختلف افسانوں  کے  حوالے  سے  گفتگو کی گئی ہے اور اس کردار کی نفسیاتی نقاب کشائی بھی ہوئی ہے۔ ایسا ہی ایک افسانہ ہے  نئی بیوی.... . یہ افسانہ دور جدید سے  بھی ہم آہنگ ہے۔ پریم چند نے  بہت پہلے  جس نفسیاتی کیفیت کی طرف اشارہ کیا تھا، آج وہی کیفیت مشرق و مغرب دونوں  معاشرت میں  موجود ہے۔ نئی بیوی، میں  تیسرا آدمی، ایک سترہ سالہ لڑکا جگل ہے  جو ۵۴ سالہ لالہ ڈنگامل  اور  ان کی نئی بیوی آشا کے  درمیان آ جاتا ہے۔ آشا اپنے  شوہر میں  ذرا بھی کشش محسوس نہیں  کرتی بلکہ جگل سے  دلچسپی لیتی ہے۔ وہ آشا جو اپنے  شوہر کے  کہنے  کے  باوجود سنگار نہیں  کرتی، معمولی کپڑوں  میں  رہتی ہے  مگر جگل کے  آتے  ہی آشا میں  تبدیلی آتی ہے، اس کی خواہش پر خوب صورت ساڑیاں  پہنتی ہے اور موتیوں  والاہار بھی، خود کو زیورات سے  آراستہ کرتی ہے۔ لالہ جی سمجھتے  ہیں  کہ ان کی باتوں  کا اب اثر ہو رہا ہے۔ جب جگل یہ کہتا ہے  کہ’’آج آپ بہت سندر لگ رہی ہیں۔ تو آشا کے  سارے  جسم میں  رعشہ سا آ جاتا ہے۔ وہ نہیں  چاہتی کہ بوڑھے  مہاراج کے  آنے  کے  بعد جگل چلا جائے۔ آشا  اور  جگل دونوں  دن بھر باورچی خانے  میں  بیٹھے  اشاروں اور کنایوں  میں  باتیں  کرتے  ہیں اور جذباتی رشتہ قائم ہونے  لگتا ہے  ایک روز بوڑھے  شوہر کا مسئلہ سامنے  ہے  دونوں  اپنی باتیں  اشاروں  میں  کر رہے  ہیں  کہ لالہ جی آ جاتے  ہیں۔ آشا یہ کہتی ہوئی اپنے  کمرے  میں  چلی جاتی ہے۔ لالہ کھانے  کھا کر چلے  جائیں  گئے، تم ذرا آنا۔‘‘ 
آج کی جدید اصطلاح میں  آشا ایک Cougarہے۔ امریکہ، برطانیہ میں  عورتوں  کی رومانی، جنسی ترجیحات کے  سروے  سے  یہ بات سامنے  آئی ہے  کہ Cougar کی تعدا د بڑھ رہی ہے۔ پریم چند کی یہ پرانی کہانی، نئی بیوی، اپنی کیفیت کے  اعتبار سے  بالکل نئی لگتی ہے اور یہ بقول شکیل الرحمن :’’جنس یا سیکس کے  موضوع پر پریم چند کی نمائندہ کہانی ہے۔‘‘ 
شکیل الرحمن نے  اس طرح  اور  بہت سے  ایسے  کرداروں  کی نقاب کشائی کی ہے  جو کہانی میں  تیسرا آدمی، کی حیثیت سے  موجود ہیں اور یہ تیسرا آدمی:
’’خواجہ اہل فراق بھی ہے اور خضر راہ بھی، رقیب بھی ہے اور دوست بھی.... .‘‘ 
شکیل الرحمن نے  اس باب میں  المیہ  اور  طربیہ کرداروں  پر بھی روشنی ڈالی ہے اور المیہ کو طربیہ، طربیہ کو المیہ میں  تبدیل ہوتے  ہوئے  بھی دکھایا ہے۔ 
***
شکیل الرحمن نے  پریم چند کے  نگارخانہ کی عورتوں  کی نفسی کیفیات، جذبات و ہیجانات کے  حوالے  سے  بھی تفصیلی بحث کی ہے۔ پریم چند نے  مختلف وضع قطع، کردار و نفسیات کی عورتوں  سے  اپنی افسانوی کائنات کو جو تنوع عطا کیا ہے، اس کی تصویر شکیل الرحمن کی تنقید میں  نظر آتی ہے۔ پریم چند کی کہانیوں  میں  بیوہ، بانجھ عورتیں  بھی ہیں  جن کی اپنی آرزوئیں اور خواہشات ہیں، جہاں  داروغہ کی سرگزشت، کی لیلی عاشقوں  کی دنیا آباد کرتی ہے، وہیں  حسن و شباب کی شردھا اپنے  شوہر کی لاش کو بوسہ دے  کر اپنی محبت کا اظہار کرتی ہے۔ 

شکیل الرحمن نے  پریم چند کی کہانیوں  میں  نرگسی نسائی کردار بھی تلاش کیے  ہیں، روپ کماری ایسا ہی ایک نرگسی کردار ہے۔ بازیافت، کی عورت بھی نرگسی ہے اور اس کی نرگسیت کی پرواز اتنی بلند ہے  کہ وہ یہ کہنے  لگتی ہے  ’’میں  اب کسی دوسرے  کے  لیے  نہ جیتی تھی اپنے  لیے  جیتی تھی۔‘‘ شکیل الرحمن لکھتے  ہیں  کہ ’’میں، کی ایسی آواز اردو فکشن میں  پہلی بار سنائی دیتی ہے۔‘‘ 
زاد راہ، کی مس پدما بھی ایک نرگسی کردا رہے، فرائیڈ جس کا معبود ہے  ’’جس کی جنسی جبلت کا تحرک  اور  اس تحرک کی حرارت توجہ طلب ہے۔‘‘ سہاگ کا جنازہ  اور  دیوی کی ارمیلا، آشا نرگسی عورتیں  ہیں  اس طرح کے   اور  کردار بھی پریم چند نے  خلق کیے  ہیں اور اس باب میں  پریم چند کا کمال ہنر بقول شکیل الرحمن یہ ہے  کہ ’’عورتوں  کے  جلال و جمال کو طرح طرح سے  پیش کیا ہے۔ مختلف عورتوں  کے  چہروں اور جسمانی اوصاف کے  ذریعہ کرداروں  کی ذہنی کیفیات و عوامل کو نمایاں  کیا ہے۔‘‘  اور  ایک بہت پتے  کی بات شکیل الرحمن نے  یہ بھی لکھی ہے  کہ ’’آوازوں  کے  آہنگ کے  تئیں  بھی پریم چند بیدار نظر آتے  ہیں۔‘‘ یہ بڑا اہم  اور  نفسیاتی نکتہ ہے  جس کی طرف صرف  اور  صرف شکیل الرحمن نے  ہی اشارہ کیا ہے۔ 
ان کہانیوں  میں  پریم چند ایک مکمل فیمنسٹ نظر آتے  ہیں۔ ان میں  عورتوں  کی Dilemma کی تصویر بھی ہے اور ان کی انفرادیت سے  آگہی بھی  اور  عورتوں  کا Facelessness بھی۔ پریم چند کی عورتیں  صرف رومانٹک کرانیکل کے  پیرامیٹرز میں  محصور نہیں  ہیں  بلکہ ایسی عورتیں  بھی ہیں  جو احتجاج کرتی ہیں۔ 
شکیل الرحمن کا یہ بیان فیمنزم  اور  فیمنٹی کے  تئیں  پریم چند کے  تصور کو واضح کرتا ہے۔ 
’’پریم چند عورتوں  کے  جسمانی، اخلاقی،  اور  نفسیاتی وجود کو محسوس کرتے  ہیں۔ یہ گوشت پوست کی عورتیں  اپنے  حسن، اپنی بدصورتی  اور  اپنے  کردار کی خوبیوں  اور  خامیوں  سے  پہچانی جاتی ہیں۔ حساس بھی ہیں،احتجاج بھی کر سکتی ہیں۔ شوہر سے  محبت  اور  نفرت بھی کر سکتی ہیں۔ اپنے  حسن کی تعریف سن کر متوالی ہو سکتی ہیں۔ اپنی جسمانی خصوصیات پر آئینے  کے  سامنے  بیٹھ کر گھنٹوں  غور کر سکتی ہیں۔‘‘ 
شکیل الرحمن نے  اس باب میں  پریم چند کے  ذہن کی رومانی،جمالیاتی جذباتی جہتیں  روشن کی ہیں اور ایک ایسے  پریم چند کو پیش کیا ہے  جو عورتوں  کے  باطنی جذبات، احساسات، کشمکش  اور  تصادم سے  پوری طرح آگاہ ہے   اور  الوہی تضادات Contradictions) (Divine کے  مجسم معجزہ یعنی عورت کو مکمل طور پر سمجھنے  کی قوت رکھتا ہے۔ 
 m
شکیل الرحمن نے  پریم چند کی کہانیوں  کی روشنی میں  بچوں  کی نفسیات، حالات کا نفسیاتی رد عمل، اس کے  اثرات  اور  حسی تصورات کے  حوالے  سے  اچھی بحث کی ہے۔ پریم چند کے  ہاں  بچوں  کے  کردار کی اچھی کہانیاں  بھی تلاش کی ہیں  مگر اس نتیجہ کے  ساتھ کہ ’’بچوں  کی جذباتی زندگی کی بہت اچھی کہانیاں  پریم چند نہیں  سنا سکے۔‘‘ 
پریم چند کی کہانی ’’قزاقی‘‘ کا بچہ، بوڑھی کاکی کی لاڈلی،  اور  عیدگاہ کا حامد جو کھلونے، مٹھائی کے  بجائے  اپنی دادی کے  لیے ’ دست پناہ‘ خریدتا ہے۔ یہ ایسے  معصوم کردار ہیں جن کے  ذریعہ پریم چند نے  معصوم ذہنوں  میں  روشنی کے  چراغ جلائے  ہیں۔ شکیل الرحمن لکھتے  ہیں  کہ ’’پریم چند کے  افسانوں  میں  بچوں  کے  نفسیاتی عمل  اور  رد عمل کے  بعض دلکش مرقعے  ملتے  ہیں۔ ٹیگور، مارک ٹوئن، ہنری جیمس، ہانس اینڈرسن، طالسطائی، پیرولاٹ، چارلس لیمب، جیمس بیری،لیوس کیرول، کیلنگ  اور  دوسرے  فنکاروں  کی طرح پریم چند نے  بھی بچوں  کی نفسیاتی زندگی  اور  ان کی دنیا کو پیش کیا ہے۔‘‘ 
m
المیہ میں  حسن کی تلاش بھی شکیل الرحمن کے  تنقیدی تجسس کا ایک نیا منطقہ ہے اور کرداروں  کی تفہیم کی ایک نئی منطق بھی۔ پریم چند کی کہانیوں  کے  المیہ کرداروں  کی سائیکی کا معاشرتی عوامل  اور  تحرکات کے  متناقص سے  رشتہ جوڑ کر ایک  اور  نئی جہت پیدا کر دی ہے۔ المیہ کرداروں  کے  حوالے  سے  کفن کے  گھیسو  اور  مادھو کو انہوں  نے  بطور مثال پیش کیا ہے اور ان دونوں  کرداروں  کی نفسیاتی کیفیات کی تفصیلات درج کرتے  ہوئے  ’کفن ‘کو اردو کا شاہکار کہا ہے اور یہ لکھا ہے  کہ ’جذباتی آسودگی حاصل کر نے  کا یہ انداز اردو فکشن میں  غیر معمولی ہے۔ پریم چند نے  انسانی فطرت کی جس طرح نقاب کشائی کی ہے  اس کی مثال نہیں  ملتی۔ کفن فن کا ر کے  وژن  اور  فنکارانہ دروں  بینی کا ایک ناقابل فراموش نمونہ ہے۔ ‘
یہ المیہ کردار اس لیے  بھی غیر معمولی ہے  کہ اس میں  انسانی فطرت کی ایک نئی جہت روشن ہوئی ہے۔ مادھو کی بیوی بدھیا جب مر جاتی ہے  تو اس کے  کفن کے  لیے  پانچ روپے  جمع ہوتے  ہیں۔ مگر مادھو  اور  گھیسو دونوں  نیا کفن کے  بجائے  اس پیسے  سے  شراب پیتے  ہیں۔ مچھلیاں  کھاتے  ہیں، ناچتے  گاتے  ہیں۔ ان کی منطق یہ ہے  کہ ’کفن تو لاش کے  ساتھ جل ہی تو جاتا ہے۔ ‘
پریم چند کی کہانیوں  میں  ایسے  المیہ کرداروں  کی کثرت ہے، کفارہ کا مراری لال، گھاس والی کاچین سنگھ، لعنت کے  کاؤس جی، دست غیب کے  جیون داس یہ سب المیہ کردا رہیں   اور  پریم چند نے  ان کرداروں  کے  ذریعہ المیہ کے  جوہر کو نمایاں  کیا ہے۔ شکیل الرحمن نے  ایسے  المیہ کرداروں  کی بابت پریم چند کے  فنی رویے  کو یوں  واضح کیا ہے :
’’پریم چند کے  افسانوں  میں  کہیں  کرداروں  کے  عمل سے  فضا المناک بنی ہے اور کہیں  المناک فضا سے  کرداروں  کی زندگی ویران  اور  المناک بن گئی ہے۔ ڈرامائی کشمکش  اور  تصادم  اور  شخصیت کے  داخلی دباؤ، دفاعی میکانیت سے  المیہ کرداروں  نے  ایک معیار قائم کیا ہے۔‘‘ 
المیہ کی جمالیات یقیناً ایسا پہلو ہے  جسے  اکثر ناقدین نظر انداز کرتے  رہے  ہیں مگر شکیل الرحمن نے  غم میں  بھی نشاط کا عنصر تلاش کر لیا ہے اور اس طرح شاعری کے  نشاط غم یا غالب کے  نشاط غم کو فکشن میں  المیہ کی جمالیات یا المیہ کا حسن کی شکل میں  پیش کیا ہے۔ المیہ میں  جو تحرک  اور  تاثر ہے، اس کی کیفیت  اور  شدت سے  قاری کو روشناس کیا ہے۔ 
***
تکنیک، تخلیق کار کی تو انائی  اور  تنوع دونوں  کا اشاریہ  ہے اور اس باب میں  پریم چند نہایت خوش نصیب ہیں  کہ اپنے  افسانوں  میں  تکنیکی تشکیل کی مختلف صورتیں  خلق کی ہیں اور تکنیکی سطح پر ان کا طرہ امتیاز بقول شکیل الرحمن یہ ہے  کہ :
’’ان کے  کسی افسانے  کے  متعلق یہ کہنا آسان نہیں  کہ کہانی یوں  نہ ہوتی یوں  ہوتی تو زیادہ بہتر ہوتا۔‘‘ 
پریم چند نے  ابتدائیہ  اور  اختتامی لمس کے  لیے  جو تکنیک استعمال کی ہے، وہ کہانی کی فضا  اور  مزاج کے  موافق ہے، کہانی کا آغاز کیسا ہو، انجام کیسا ہو، ابتدا، انتہا دونوں  ہی سطح پر وہ جمالیاتی پہلوؤں  کا خیال رکھتے  ہیں۔ کہانی ڈائری کی تکنیک میں لکھی ہو یا مکتوب نگاری کی شکل میں  یا ڈرامائی اسلوب یا انداز میں، انہوں  نے  قاری کو اجنبیت کا احساس نہیں ہونے  دیا،بلکہ زنجیر کو طلسم میں  قاری کو باندھے  رکھا ہے۔ ان تکنیک پر ذاتی  اور  جذباتی کیفیتوں  کا عکس نظر آتا ہے۔ اس طرح پریم چند اپنی تکنیک کے  ذریعہ بھی کرداروں  کی داخلی دنیا  اور  باطنی کوائف سے  قاری کو روشناس کر دیتے  ہیں۔ ان کے  بیشتر افسانوں  میں  تکنیک کا جمال نظر آتا ہے۔ شکیل الرحمن نے  پریم چند کے  تجربے اور تکنیک کی ہم آہنگی  اور  جذبی کیفیت کی طرف اشارہ کرتے  ہوئے  لکھا ہے  کہ:
’’تکنیک کا حسن و جمال مرکزی خیال  اور  واقعات و پیشکش میں  ہے۔ نفسیاتی مشاہدوں  سے  تکنیک کے  حسن میں  اضافہ ہوا ہے۔ کفن، مس پدما، حسرت، سکون قلب، بازیافت، دو بہنیں، شطرنج کی بازی، اکسیر، نیور، بڑے  بھائی صاحب،طلوع محبت  اور  لعنت وغیرہ میں  نفسیاتی مطالعے   اور  مشاہدے  سے  تکنیک کاجمال نکھرا ہے۔‘‘ 
تکنیکی تنوع میں  بھی پریم چند کا فنی حسن پنہاں  ہے۔ اس کا احساس شکیل الرحمن کے  اس تجزیے  سے  ہوتا ہے  جو پریم چند کی تکنیک سے  متعلق ہے۔ 
m
پریم چند کے  دھنک رنگ اسلوب کے  تجمیلی عناصر پر بھی شکیل الرحمن نے  نہایت مربوط، منضبط گفتگوکی ہے اور ان کے  اسلوبیاتی تنوع و تحرک کو مثالوں  سے  منور کیا ہے۔ ان کے  اسلوبیاتی تجدد  اور  تو انائی میں عبارتوں  کی صفائی، صوتی دلآویزی، عمدہ تشبیہات، مقولے، محاورات کی مہک  اور  خوشبو کا بھی عمل دخل ہے۔ یہ ان کے  اسلوب میں  نگینے  کی طرح جڑ گئے  ہیں۔ اسلوب میں  اشاریت بھی ہے، داستانویت بھی ہے  جو طلسم ہوشربا کی عطا ہے اور اساطیریت بھی ہے اور لفظیات کا انتخاب تو ایسا ہے  کہ اسلوب میں  زندگی کی لہر سی دوڑ گئی ہے۔ محاوروں  مقولوں  کے  استعمال نے  تو کہانی کے  حسن کو دوبالا  اور  لفظ کو دو آتشہ کر دیا ہے۔ اسلوب کے  حسن نے  بھی پریم چند کی کہانیوں  میں  جادوئی، طلسماتی کیفیت پیدا کر دی ہے۔ 
شکیل الرحمن نے  پریم چند کی اسلوبیاتی سحر طرازی کے  نمونے  بھی پیش کیے  ہیں۔ تشبیہات میں  طلسمی کیفیات  اور  مقولے  میں  ایک جہاں  فکر آباد ہے۔ چھوٹے  چھوٹے  جملے  اپنے  اندر رفعت  اور  بلندی کا آہنگ لئے  ہوئے  ہیں :
بڑوں  کے  پاس دولت ہوتی ہے، چھوٹوں  کے  پاس دل ہوتا ہے۔ 
 تاریکی خوف کا دوسرا نام ہے۔ 
انصاف!یہ کتابی عالموں  کا ایجاد کیا ہوا گورکھ دھندہ ہے۔ دنیا میں  اس کا وجود نہیں۔ 
مذہب کا تعلق ایمان سے  ہے  نہ کہ نمود سے۔ 
آنکھوں  کو حسن سے  ازلی تعلق ہے۔ 
گھورنا مردوں   اور  لجانا عورتوں  کی عادت ہے۔ 
یہ محض جملے  نہیں، زندگی کے  بیش قیمت حقائق ہیں، جو مشاہدوں اور تجربوں  کے  بعد اس طرح سے  لفظوں  میں  ڈھلتے  ہیں۔ یہ انسانی نفسیات کے  گہرے  مطالعہ  اور  مشاہدے  سے  خلق کیے  جاتے  ہیں۔ پریم چند کے  ہاں  ایسے  چھوٹے  چھوٹے  جملوں  میں  بڑی بڑی سچائیاں  سما گئی ہیں۔ 
پریم چند نے  اپنا اسلوب خلق کیا ہے  جس میں  قوت بھی ہے، شدت بھی، شیرینی بھی ہے، شوخی بھی.... .، فصاحت و بلاغت بھی ہے اور طبقاتی لب و لہجہ بھی۔ عربی، فارسی، ہندی تینوں  کا خوب صورت امتزاج بھی ہے۔ شکیل الرحمن نے  پریم چند کی اسلوبیات کا مکمل  اور  متوازن تجزیہ کرتے  ہوئے  ان کے  اسلوب کو منفرد  اور  اردو اسالیب کی ایک مضبوط کڑی قرار دیا ہے۔ 
’’پریم چند کا اسلوب اردو اسالیب کی عمدہ روایتوں  سے  متاثر خود ان روایات کی ایک مضبوط کڑی بن گیا ہے۔ یہ اسلوب نئی وسعتیں  پیدا کرتا ہے۔ تخلیقی تجربوں  کے  بطن سے  جنم لے  کر تجربہ  اور  ہیئت کی ایک عمدہ وحدت کا احساس بخشتا ہے۔ منفرد آنچ  اور  آہنگ سے  جو پرکاری  اور  سادگی پیدا ہوئی ہے، اس میں  ہلکی شراب کا نشہ سا ہے۔‘‘ 
***
شکیل الرحمن نے  پریم چند کو ان کی تخلیق کے  اوج،موج، تلاطم کے  آئینے  میں  ہی نہیں  دیکھا  اور  پرکھا ہے  بلکہ ان کے  شخصی مد و جزر  اور  نفسی کیفیات کی روشنی میں  بھی دیکھا ہے۔ ان تاثرات و عوامل کو مد نظر رکھا ہے  جو مسائل  اور  محرومیوں  کی وجہ سے  ان کے  ذہنی وجود کا لاینفک حصہ بن چکے  تھے۔ تنہائی، تلخی، تصادم، تناؤ جس کی زندگی کا لازمہ ہوں، کیا اس کی تخلیق پراس کے  اثرات نہیں  ہوں  گے ؟
شکیل الرحمن نے  دھنپت رائے  سے  پریم چند بننے  کی داستان کو بھی اپنی تنقید کا مرکز و محور بنایا ہے۔ ۳۱!جولائی ۱۸۸۱ء میں  بنارس کے  لمہی میں  ایک کائستھ گھرانے  میں  پیدا ہونے  والا دھنپت رائے  کب پریم چند بنا  اور  کس طرح بنا ؟ یہ کتنوں  کوپتہ ہے۔ 
’’کون جانتا تھا کہ تمباکو والے  کی دکان میں  کوئی دھنپت رائے  پریم چند بن رہا ہے۔‘‘ 
 اور  جب یہ دھنپت رائے، پریم چند بن گیا تو ماضی کی پرچھائیاں  بھی اس کی تخلیق  اور  تخیل کا حصہ بن گئیں۔ ماضی کے  تجربات و حوادث نے  ان کے  تخیل کو تحرک عطا کیا.... .  اور  اس طرح ’قزاقی‘ سوتیلی ماں  جیسی کہانیاں  وجود میں  آئیں .... . اور  بھی بہت سی کہانیاں  ایسی ہیں  جن میں  پریم چند کا شخصی  اور  نفسی عکس نظر آتا ہے۔ 
شکیل الرحمن نے  پریم چند کی شخصیت  اور  فن کے  ارتباطی لمس کو محسوس کیا ہے۔ ان کا خیال صحیح ہے  کہ :’’صرف اخلاقی اصولوں، مقصدیت کے  عام تصور  اور  اصول پرستی کے  عام معیار سے  کسی بڑے  کی شخصیت  اور  فن کا تجزیہ ممکن نہیں۔‘‘ اس لیے  پریم چند کی زندگی انہیں  ہموار میدان کی طرح نظر نہیں  آتی، اس میں  انہیں  نشیب و فراز دکھائی دیتے  ہیں اور ان کی شخصیت داخلی تصادم میں  گرفتار رہی ہے۔ آٹھ سال کی عمر میں  ماں  کی ممتا سے  محرومی، پہلی بیوی سے  نفرت  اور  شیورانی دیوی سے  شادی۔ معاشی الجھنیں  .... .کیا یہ سب کسی تخلیق کار کے  تناؤ کا باعث نہیں  ہیں .... . بہر حال اتنا تو طے  ہے  کہ پریم چند کی تخلیق کے  اسرار کو ان کی شخصیت کی تفہیم کے  بغیر بھی سمجھ پانا آسان ہے  مگر یہ پریم چند کی مکمل تفہیم نہیں  کہلا سکتی۔ 
پریم چند ایک بڑا فن کار تھا اردو کا بھی، ہندی کا بھی (جب کہ وہ تیرہ سال کی عمر تک ہندی بالکل نہیں  جانتے  تھے ) جس کی کہانیاں  کسی ’کال‘ میں  ’قید‘ نہیں  کی جا سکتیں۔ ہر عہد کا آہنگ ہے  ان کے  افسانوں  میں۔ ان کی قدیم عبارت میں  بھی جدید اشارت ہے۔ گلوبلائزیشن سے  قبل لکھی گئی کہانیوں  میں  بھی محیط الارضی کے  عناصر نمایاں  ہیں۔ ان کی کہانیوں  میں ہندوستان کی معاشرت  اور  تہذیب ہی نہیں  ہے  بلکہ ہر عہد کی عبارتیں  ہیں۔ ایسے  عظیم فنکار کی تفہیم کے  لیے  ایک بڑا تنقیدی فریم ورک بھی چاہئے .... .  اور  المیہ یہ ہوا کہ پریم چند کا نہایت محدود سطح پر مطالعہ کیا گیا، زیادہ تر تنقیدیں  تشریحی بن کر رہ گئیں۔ پریم چند کی داخلی شخصیت کے  آہنگ کو سمجھنے  کی کوشش ہی نہیں  کی گئی.... . اس لیے  ایک نامکمل تشنہ پریم چند لوح تنقید پہ جھلملاتا رہا.... .
شاید تنقید کی اسی تاریکی کے  سبب طلوع ہوئی ’فکشن کے  فنکار پریم چند‘ جیسی کتاب جس میں  شکیل الرحمن نے  پریم چند جیسے  تخلیق کار کے  پورے  ذہنی وجود کا اکسراتی مطالعہ کیا  اور  مطالعہ کی اساس علوم کی نئی شاخوں  پر رکھی جس سے  آگہی کی نئی منزلیں  روشن ہوئیں اور ان علوم کے  اطلاقی عمل سے  جہاں  ان کی تنقید کو تو انائی نصیب ہوئی، وہیں  شکیل الرحمن کے  اسلوب کے  آہنگ، لفظوں  کی نغمگی  اور  موسیقیت نے  قرأت میں نئی کیفیت پیدا کی  اور  نشاط بھی۔ مگر یہ کتاب صرف مدح  نہیں  بلکہ قدح بھی ہے۔ 
شکیل الرحمن نے  پریم چند کی تخلیقی تو انائیوں اور تحرکات کے  سارے  سلسلوں  کا لمس حاصل کیا ان کے  دروں  کی تابش، تجلی  اور  حرارت کے  ذریعہ مکمل پریم چند کو آخر دریافت کر ہی لیا.... . اس لیے  بلا لیت و لعل کہا جا سکتا ہے  کہ ’فکشن کے  فنکار، پریم چند ‘ تنقید کی ایک نئی صبح ہے  یا نئی صبح کی نوید ہے  مگر یہ کتاب صرف پریم چند کی فکشن نگاری سے  متعلق نہیں  ہے  بلکہ یہ مجموعی اردو فکشن کی تنقید ہے۔ پریم چند تو اس تنقید میں  ایک علامت کی حیثیت رکھتے  ہیں اور اس مرکزی علامت کے  حوالے  سے  شکیل الرحمن نے  فکشن تنقید کے  تلازمات کا فنکارانہ اظہار و اکتشاف کیا ہے۔ 
اظہار و اکتشاف کی یہی وہ روشنی ہے  جس کی آرزو میں  پریم چند کی آخری شب بھی گزر گئی.... . ۸ اکتوبر ۱۹۳۱ء کی آخری شب جب پریم چند کی مضطرب روح قفس عنصری سے  پرواز کر گئی۔ 
(ذہنی انتشار  اور  شکستہ سطروں  سے  ترتیب دیا گیا ایک مضمون)
Email	:	h_qasmi@rediffmail.com
Cell	:	9873747593
٭٭٭



فکشن کلاسیک: پریم چند کے  حوالے  سے 
 سائرہ غلام نبی

فکشن دراصل حقیقی ادب یعنی خواب  اور  خواہش سے  جڑے  ہوئے  حقائق کی فنی پیشکش یا صورت گری کا نام ہے۔ زندگی کی پیچیدگی، گہرائی، گیرائی  اور  جمالیاتی قدروں  کا احساس کسی بھی کامیاب فن پارے  میں  موجود ہوتا ہے اور فنکار  اگر  پریم چند کے  قد  اور  کاٹھ کا ہو تو یہ کام  اور  بھی گمبھیر ہو جاتا ہے۔ چنانچہ پریم چند پر اتنا کچھ لکھا گیا ہے  کہ اردو کی شعری تاریخ میں  غالبیات  اور  اقبالیات کی طرح اردو نثر میں  پریم چندیات کا اضافہ ہو سکتا ہے۔ یہ خوش آئند بات ہے  جس کا ہمیں  خیرمقدم کرنا چاہیے۔ 
ذرا پیچھے  ادبی نظریے  کی طرف دیکھئے  تو بہت جلد ادب برائے  ادب سے  اکتاہٹ محسوس کرتے  ہوئے  ادب برائے  زندگی کی پیشکش مختلف اصناف میں  ہونے  لگی تھی، بالخصوص فکشن بہت جلد دھڑکتی ہوئی زندگی کے  احساس سے  آشنا ہو گیا تھا۔ پہلے  ناول اس کے  بعد افسانے  میں  زندگی کا تحرک در آیا تھا۔ باہر کے  ادب پر نظر ڈالیے  تو نئی روشنی لانے  میں  ڈی، ایچ لارنس، مارسل پروست، ہار ڈی، ٹالسٹائی، ورجینا و ولف، جیمس جوائس، ایلن پو، چیخوف، موپاساں، اوہنری، کا فکا، کامیو، سارتر، ہیمنگوے، بورخیس وغیرہ نے  اپنے  اپنے  انداز میں  فکشن کو زندگی کی کثیر الجہات رخوں  سے  روشناس کرایا۔ اسی طرح فن کی تنقید بھی تخلیقی انداز میں .... .... .. فکر و فن کے  پیمانے  وضع کر نے  لگی۔ ڈی ایچ لارنس نے  ناول نگاری  اور  بعد ازاں  فکشن فن  اور  تکنیک پر، ایڈگر ایلن پونے  افسانے اور اس کی تکنیک پر توجہ مرکوز کی  اور  فکشن کے  فنی معیار کی ادبی تعریف بھی متعین کر دی گئی۔ واضح رہے  کہ ادبی نظریے اور تنقیدی نظریے  میں  بڑا فرق ہے۔ 
مغرب کی طرح اردو فکشن میں  بھی ناول  اور  افسانے  نے  تخلیقی سطح پر ذرا دیر سے  سہی سفر شروع کیا  اور  نذیر احمد، شاد عظیم آبادی، رشیدۃ النساء، حلیم شرر، ہادی رسوا وغیرہ نے  ناول کو بطور صنف متعارف کروایا  اور  پھر باضابطہ مغربی ادب سے  واقف  اور  متاثر فکشن لکھنے  والوں  کا ایک کارواں  ہے، جو پریم چند سے  قرۃ العین حیدر تک بہت آگے  جاتا دکھائی دیتا ہے۔ 
ہمارے  یہاں  بیسویں  صدی نے  جیسے  ہی دروازے  پر دستک دینا شروع کیا تو فکشن کی باضابطہ ابتدا  اور  پھر تبدیلی کے  عمل میں  تیزی آنا شروع ہوئی۔ خوابیدہ معاشرت سے  نیند ٹوٹی تو اردو فکشن نے  کھلی آنکھوں  سے  ارد گرد دیکھنا شروع کیا  اور  بہت جلد اسے  نظر آیا کہ استحصالی قوتیں  یکجا ہو رہی ہیں۔ سیاست کی کارفرمائیاں  شروع ہو چکی ہیں۔ معاشی ناہمواریاں  کھل کر سامنے  آ رہی ہیں۔ باطن کی دریافت شروع ہو چکی ہے اور سائنسی ترقیوں  کی کرشمہ سازیاں  براہ راست سماج و افراد کو متاثر کر رہی ہیں۔ افراط و تفریط نے  عجیب مسئلہ کھڑا کیا ہوا ہے۔ جمالیات کا جوہر اختصاص کے  ساتھ محسوس کر کے  اردو فکشن میں ناول  اور  افسانے  کی راہ ہموار ہونے  لگی۔ 
اسی دور میں  دھنپت رائے  نے  ابتداً نواب رائے  الہ آبادی بعد ازاں  پریم چند کے  قلمی نام سے  فکشن کی تخلیق کاری شروع کر دی تھی۔ پریم چند اردو فکشن کے  لیے  سماجی تاریخ کے  ان گنت موضوعات کو اپنی تخلیقات کے  لیے  منتخب کرتے  ہیں۔ اپنی مشاہداتی قوتوں  سے  بھرپور استفادہ کرتے  ہوئے  سماج کی ظاہری  اور  باطنی صورت حال کو واضح کر نے  کی طرف آتے  ہیں۔ حقیقی زندگی  اور  سچے  واقعات سے  پیوست ہو کر گویا زندگی کو تحریر کر نے  لگتے  ہیں۔ یہ صورت حال بھی دلچسپ ہے  کہ بیسویں  صدی کی ابتدا سے  ہی نئے  مسائل سے  نئے  موضوعات اخذ کئے  جا رہے  تھے۔ ایک طرف سجاد حیدر یلدرم رومانیت  اور  نئی بیداری کے  زیر اثر فکشن کی آبیاری کر رہے  تھے۔ ان ہی کے  متوازی خطوط پر پریم چند، حقیقی واقعات  اور  براہ راست اظہار کی نئی روایات کو جنم دے  رہے  تھے۔ گویا زندگی سے  دوبدو آنکھ ملانے  کا حوصلہ پا رہے  تھے۔ وہ ’روح عصر‘ سے  آگہی رکھتے  ہوئے  فن کو نئی معنویت دے  رہے  تھے۔ پریم چند نے  کوئی درجن بھر ناول  اور  تقریباً تین سو افسانے  چھپن سال کی عمر تک تحریر کئے۔ ناول میں  انہوں نے  پچھلی روایات سے  گریز کیا  اور  نئی روایت کی بنا ڈالی  اور  دیہات کی زندگی  اور  کسانوں  کے  مسائل بیانیہ اسلوب میں  فنکاری سے  پیش کئے۔ جلوہ ایثار، بازار حسن، نرملا، پردۂ مجاز، گوشۂ عافیت، چو گان ہستی  اور  گؤ دان ناول کی تاریخ میں  اہم حیثیت کے  حامل قرار پائے۔ 
اسی طرح پریم چند نے  اردو افسانے  کی گویا نئی بنیاد رکھی۔ ابتداً انہوں نے  رومانی تخیلاتی افسانے  تحریر کیے۔ اپنے  آئیڈیل کرداروں  پر لکھا پھر وہ سماجی  اور  معاشرتی اصلاح کی طرف آئے۔ پھر بالکل سامنے  آ کر سیاسی موضوعات پر مبنی افسانے  تحریر کر نے  لگے۔ یہاں تک کہ ’’کفن‘‘ جیسا افسانہ تخلیق کیا۔ ان کا پہلا مجموعہ ’’سوز وطن‘‘ برصغیر کی حکومت برطانیہ نے  ضبط کر لیا تھا۔  اگر چہ اس مجموعے  کے  افسانوں  کی ابتدائی فضا داستانی تھی مگر حب الوطنی کے  جذبے  کو کبھی نہیں  بھولے۔ بعد میں  براہ راست سماجی کجروئیوں  کو تحریر کر نے  لگے  بلکہ زندگی کی تنقید فکشن میں  لکھنے  لگے۔ یہیں  سے  ترقی پسندی کی باقاعدہ تحریک شروع ہوتی ہے۔ گویا فکشن میں  ترقی پسند ادیب کی حیثیت سے  ان کی قدر متعین ہوئی۔ 
پریم چند کے  کام کی افادیت کے  پیش نظر ان پر کام بھی بہت ہوا  اور  ادبی تجزیہ نگاروں  نے  خصوصی توجہ کی۔ تقریباً تمام قابل ذکر فکشن کے  نقادوں  نے  ان کے  ناولوں   اور  افسانوں  پر طبع آزمائی کی ہے اور ایک بڑا سرمایہ جمع ہو گیا ہے۔ نقاد شکیل الرحمن کو ایک اختصاص یہ حاصل ہے  کہ انہوں نے  پریم چندکو’بڑا افسانہ نگار کہا، بڑا ناول نگار نہیں۔ ‘
دوسری طرف ایک  اور  طرح سے  دیکھئے  تو ڈی ایچ لارنس نے  ناول کے  بارے  میں  دیکھا  اور  ایڈگر ایلن پونے  افسانے  لکھنے  کے  ساتھ ساتھ افسانے  کے  اصول وضوابط بھی وضع کئے۔ اسی طرح اردو ناول نگاری وافسانہ نگاری کی تنقیدی نگارشات میں  خود اس کے  تخلیق کاروں  نے  حصہ لیا۔ مولوی کریم الدین، شاد عظیم آبادی، نذیر احمد، شررؔ، سرشار، رسوا  اور  پھر خود پریم چند نے  اپنے  کئی دیباچوں اور مختلف مضامین میں  اپنی تنقیدی  اور  فنی بصیرت کا ادارک کرایا ہے۔ البتہ ’’پریم پچیسی‘‘ کی دوسری اشاعت پر اس افسانوی مجموعہ پر امتیاز علی تاج نے  مقدمہ لکھا.... .... .. یہ پریم چند کے  فن پر پہلی تنقید کہی جا سکتی ہے۔ 
اسی طرح بعض اہم ناقدوں  کے  ساتھ قمر رئیس، پریم چند کے  اہم نقاد تصور کیے  جاتے  ہیں۔ انہوں نے  مضامین پریم چند کو بھی مرتب کیا  اور  اپنا اختصاص پریم چند کے  مطالعے  کو بنا لیا۔ یہ شاید سجاد ظہیر کی صحبت کا اثر ہو۔ لکھنے  کو تو عبدالماجد دریا آبادی،فراق گورکھپوری، وقار عظیم، علی جواد زیدی، آغا عبدالحمید، گوپی چند نارنگ، شمیم حنفی، جعفر رضا، پرکاش چندر گپت، انور سدید  اور  نہ جانے  کتنے  نقادوں  نے  پریم چند پر تنقیدی مقالات تحریر کیے  مگر حالیہ برسوں  میں  پریم چند کے  حوالے  سے  شکیل الرحمن کا نام سامنے  آیا۔ 
شکیل الرحمن کی مختصر سی کتاب پریم چند فکشن کے  فنکار جو 1960 میں  لکھی گئی  اور  2000 میں  طبع ہوئی ہے، بہت اہم ہے۔ اس کتاب میں  پریم چند کی تخلیقات  اور  داخلی شخصیت کا دلچسپ انداز میں  تجربہ کیا گیا  اور  جائزہ لیا گیا ہے۔ اس تصنیف کی وجہِ جواز اس کے  پہلے  مضمون کے  ابتدائی صفحات ہیں  جن میں  یہ سوال اٹھایا گیا ہے  کہ منشی پریم چند ایک بڑے  افسانہ نگار ہیں  یا بڑے  ناول نگار، اس اہم سوال کا جواب دیتے  ہوئے  مصنف نے  پریم چند کے  کرداروں  تکنیک، اسلوب وغیرہ کا علیحدہ علیحدہ تجزیہ کرتے  ہوئے  ان کی شخصیت کا بھی جائزہ لیا ہے  جو بے  حد دلچسپ  اور  معلومات کا خزینہ ہے۔ 
یہ بات بہت اہم ہے  کہ پریم چند بطور ناول نگار نصابی طور پر ایم اے  کے  کورس میں  پڑھائے  جاتے  ہیں  (خود میں  بھی پڑھ چکی ہوں ) اسی سوال کے  تحت شکیل الرحمن نے  اس کتاب کے  پہلے  ہی مضمون میں  پریم چند کے  ناولوں  کے  بارے  میں  ایک اہم نکتہ اٹھایا ہے۔ ان کا کہنا ہے :
’’منشی پریم چند کے  ناولوں  میں  ہندوستان کی معاشرت ملتی ہے اور اس ملک کا گاؤں  ملتا ہے۔  اردو تنقید کے  لیے  یہ کافی ہے، آئینے  کی تلاش ہو جاتی ہے۔ اپنی معاشرت  اور  گاؤں  کی زندگی کے  نشیب و فراز  اور  تاریخی  اور  معاشرتی قدروں  پر بحث ہونے  لگتی ہے۔ نقاد عموماً یہ فراموش کر جاتے  ہیں  کہ یہ خارجی حقائق ہیں اور فن میں  خارجی سچائیوں اور حقیقتوں  کی صورتیں  تبدیل ہو جاتی ہیں۔ یہ بھی تو دیکھنا چاہیے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے، کس حد تک انہیں  فنی تخلیق کی صورت دی ہے اور کس طرح فنکارانہ طور پر پیش کیا ہے۔‘‘ 
شکیل الرحمن نے  یہ سوالات اٹھا کر ان کے  ناولوں  پر ایک نئے  پہلو سے  بحث کا آغاز کیا ہے اور انہوں نے  جستہ جستہ پریم چند کے  ناولوں  کا تذکرہ، تبصرے  کے  طور پر کیا ہے۔ ان کا کہنا ہے  کہ یہ ناول بڑے  نہیں، البتہ ان کی تاریخی اہمیت بہت زیادہ ہے۔ البتہ ’’گؤدان‘‘  اور  اس کا بنیادی کردار ’ ہوری‘ انہیں  سماجی زندگی کے  المیے  پر نمائندہ کردار نظر آتا ہے   اور  ان کا کہنا ہے  کہ بلاشبہ پریم چند کے  افسانوں  میں  ناولوں سے  زیادہ جذباتی، تخیلاتی فضا ہے اور افسانوں  میں  خارجی قدریں  فنی قدریں  بن گئی ہیں۔ ناولوں  کے  کردار پورے  طور پر اپنی نفسیات کے  ساتھ نہیں  ابھرتے، کرداروں  کی تشکیل میں  کمی محسوس ہوتی ہے۔ 
ان کے  تجزیے  کی روشنی میں  طلسم ہوشربا، چہار درویش  اور  دوسری لکھنوی  اور  دہلوی داستانوں  کی رومانیت ان کے  ناولوں  میں  نظر آتی ہے۔ ان کی شخصیت کے  مطالعے  سے  بھی یہ بات سامنے  آتی ہے  کہ پریم چند اپنی عمر کے  ابتدائی دور میں  ’’ہیرو پسندی‘‘ میں  مبتلا تھے۔ رام لیلا کے  رام سیتا  اور  لچھمن انہیں  آئیڈیل کردار نظر آئے  تھے اور وہ اکثر تنہائی سے  اکتا کر ایک دکان پر طلسم ہوش ربا سننے  جاتے  تھے۔ ہم شکیل الرحمن کے  اس تجزیے  کی تائید میں  یہی کہہ سکتے  ہیں  کہ بچپن کے  اثرات شخصیت میں  شامل ہو جاتے  ہیں۔ اسی طرح پریم چند نے  تخیلاتی ہیرو پسندی کو ناول کے  پھیلے  ہوئے  کینوس پر پیش کیا  اور  ان کرداروں  کا رابطہ حقیقی سماج سے  ٹوٹ ٹوٹ گیا۔ یوں  وہ سچائی کی قبیح صورت کو اجاگر نہیں  کر سکے۔ 
اس کتاب کی روشنی میں  مصنف نے  افسانوں  کی خصوصیات کو واضح کرتے  ہوئے  کرداروں  کو علیحدہ علیحدہ عنوانات کے  تحت تحریر کیا ہے۔ اس سلسلے  کا سب سے  اہم  اور  دلچسپ مضمون ’’تیسرا آدمی‘‘ ہے۔ دراصل یہ ’’تیسرا آدمی‘‘ فکشن کا سب سے  زیادہ ایکسپلائٹ کر نے  والا استحصالی کردار تو ہے  ہی، معاشرے  کا بھی غیر معمولی کردار ہے۔ اس کی کارفرمائیاں  یوں  بھی عمومی طور پر نظر آتی ہیں۔ مشاہدے  کے  مطابق یہ کردار ہر فرد کے  درون میں  چھپا ہوا ہے اور موقع دیکھ کر ظاہر ہو جاتا ہے۔ فکشن میں  اس آدمی کا کردار  اور  بھی اہم ہو جاتا ہے  کہ پلاٹ اس کے  افعال کے  تحت آگے  بڑھتا ہے اور کہانی دلچسپ موڑ مڑتی ہے۔ کہیں  کہیں  تو یہ کردار مرکزی کرداروں  سے  زیادہ ابھر جاتا ہے اور اپنے  آپ کو زور و شور سے  منوا لیتا ہے۔ مصنف نے  اس معتوب شخص کو پریم چند کے  پیش کردہ افسانوں  میں  تلاش کیا ہے۔ اس کی نفسی کیفیات کو جاننے  کی کوشش کی ہے۔ انہوں نے  اس شخص کو بہت محبت  اور  خلوص سے  دریافت کیا ہے۔ گویا بعض اجزاء سے  ترتیب دے  کر اس دلچسپ کردار کو پیش کیا گیا ہے۔ شکیل الرحمن اس کی نفسیات جانتے  ہوئے  ایک ہمدرد نقاد دکھائی دیتے  ہیں اور قاری کی ہمدردیاں  اس کے  لیے  مخصوص کر دیتے  ہیں  جو کہ متعصب ہے۔ اس مضمون میں  جین سنگھ، بھون داس گپتا، جگل جوکھو، راجہ وغیرہ بطور تیسرا آدمی آتے  ہیں۔ شکیل الرحمن نے  ان کرداروں  کا تجزیہ اس طرح کیا ہے  کہ ہمارے  ذہن سے  روایتی ’ولن‘ کہیں  دور چلا جاتا ہے اور وہ شخص سامنے  آتا ہے  جو اس معاشرے  کا فعال رکن ہے اور اس کی فطرت کو ماحول نے  تشکیل دیا ہے اور وہ اپنا فطری کردار اپنے  کام یا جواز کے  مطابق ادا کر رہا ہوتا ہے۔ اس مضمون کا مطالعہ کسی افسانے  کی طرح دلچسپ محسوس ہوتا ہے۔ شکیل الرحمن اس آدمی کی دریافت میں  فطرت انسانی کے  نباض دکھائی دیتے  ہیں۔ ہمدردانہ شعور کے  باعث نفسیات نگاری پر ان کی گرفت مضبوط دکھائی دیتی ہے اور قاری ایک پر لطف احساس سے  دو چار ہوتا ہے۔ 
اسی طرح کے  دو مضامین میں  ’عورت‘ کے  مختلف پہلوؤں  کو پریم چند کے  افسانوں  میں  تلاش کیا ہے۔ وہ عورت جو کہیں  محبوب کی محبت میں  سرشار ہے  تو کہیں  آپ اپنی ذات کی اسیر، کہیں  نوخیز جذبوں  سے  بھرپور، کہیں  نوبیاہتا، کہیں  بیوہ، کہیں  ماں  تو کہیں  طوائف، ان کرداروں  کے  ساتھ ساتھ ’عورت‘ کے  کئی رشتوں اور ان کی نفسیاتی کشمکش کو بہت توجہ سے  دیکھا  اور  جانچا ہے۔ انہوں نے  پریم چند کے  مطالعے  سے  اس ’عورت‘ سے  متعارف کروایا ہے  جو ایک شخصیت رکھتی ہے، اس کی ذہنی ساخت، رویے، افعال بشریت کے  تقاضوں  کے  تحت استوار ہوتے  ہیں۔ مصنف کے  تجزیے  کے  مطابق پریم چند کے  اکثر زنانہ کردار نرگسیت کا شکار ہیں۔ جہاں  اسے  اپنے  آپ سے، اپنی صورت سے  لگاؤ ہوتا ہے۔ شوہر پرستی  اور  مرد پر انحصار کر نے  والے  اس معاشرے  میں  عورت کی نرگسیت سچائی کی علامت کے  طور پر ابھرتی ہے۔ شکیل الرحمن اس عورت کو دریافت کر کے  کہتے  ہیں  کہ اردو فکشن میں  ایسی آواز پہلی بار سنائی دیتی ہے۔ دراصل مصنف پریم چند کے  افسانوں  سے  ایسی آواز پہلی بار سنائی دیتی ہے۔ دراصل مصنف پریم چند کے  افسانوں  سے  اس عورت کو ہمارے  سامنے  لا کھڑا کرتے  ہیں  جو اپنا وجود رکھتی ہے، نفس رکھتی ہے، خواہشات رکھتی ہے، چاہے  نرگسیت ہی سہی خود کو منوانے  کی شدید آرزومند ہے۔ 
اسی عنوان کے  تحت دوسرے  معنوں  میں  پریم چند کے  افسانوں  کے  بطون میں  اتر کر عورت کے  فطری  اور  نفسیاتی خد و خال کی جانچ کرتے  ہیں۔ یہاں  اس عورت کی نشاندہی بھی کرتے  ہیں  جو یا تو خود کسی کے  عشق میں  مبتلا ہے  یا پھر کسی کو اپنے  حسن کے  شکنجے  میں  جکڑ رکھا ہے۔ وہ اس جذبے  کے  تحت اپنے  تمام جذبوں  کو عیاں  کرتی ہے۔ نفرت، لالچ، حسد، غصہ، حقارت، فریب تک مخصوص پس منظر میں  سے  جھانکتے  ہیں۔ شکیل الرحمن کی تحقیق کے  مطابق عورت کی تصویر کے  تمام پہلو پہلی بار مکمل طور پر اردو فکشن میں  نظر آتے  ہیں۔ 
حیات انسانی کا سب سے  خوبصورت  اور  دلچسپ دور اس کا بچپن ہوتا ہے۔ جب کائنات کی معصوم ہستی اپنی فطرت میں  مکمل ہوتی ہے۔ اس معصوم  اور  حساس پیکر کو پریم چند نے  اپنے  کئی افسانوں  میں  توجہ کا مرکز بنایا ہے۔ بچوں  کے  جذبات  اور  احساسات کو پریم چند نے  نہایت خوبی سے  لکھا ہے۔ اسی کتاب میں  پریم چند کو بطور شخصیت پڑھتے  ہوئے  یہ صورت حال واضح ہوتی ہے  کہ اپنی شخصیت کے  کتنے  ہی پہلو اس کردار میں  موجود ہیں۔ بچے  کی تنہائی، ڈر، ممتا سے  محرومی خود پر بیتی ہوئی ہر کیفیت کو انہوں نے  بچے  کے  قالب میں  ڈھالا ہے اور کئی بھرپور کہانیاں  خلق کی ہیں۔ 
اس کتاب میں  آگے  چل کر شکیل الرحمن نے  پریم چند کے  المیہ کرداروں، تکنیک، اسلوب جیسے  عنوانات کے  تحت افسانوں  کی خصوصیات کو نمایاں  کر نے  کی کوشش کی ہے  البتہ مضمون، اسلوب میں  انہوں نے  پریم چند کے  فن میں  تصادم کی مختلف صورتیں اور سطحیں  دریافت کی ہیں  جن سے  پریم چند کا اسلوب متاثر ہوا ہے۔ 
اس کتاب کے  آخر میں  پریم چند کی شخصیت پر بھی مضمون ہے۔ مصنف ان کی شخصیت کے  تمام پہلوؤں  کا ذیلی عنوانات کے  تحت مطالعہ کرتے  ہیں۔ دراصل شکیل الرحمن نے  پریم چند کے  فن  اور  ان کی شخصیت کو ایک ہی تصویر کے  دو رخ کے  طور پر دیکھا ہے۔ یقیناً فنی تخلیق کسی بھی فنکار کی شخصیت کا انعکاس کرتی ہے۔ شکیل الرحمن نے  اس پریم چند کی شخصیت کا خاکہ کھینچا ہے  جو ان کی کسی بھی تخلیق کا کوئی اہم کردار ہو سکتا ہے۔ ان کے  بچپن کے  حالات و واقعات نے  ان کی شخصیت میں  جو بنیادی کردار ادا کیا ہے، دراصل وہی ان کے  فن میں  ابھر کر سامنے  آیا ہے۔ گویا پریم چند نے  زندگی کی تجسیم کی کوشش کی ہے اور فکشن کو زندگی جیسا بنانے  میں  بنیادی کردار ادا کیا ہے۔ دراصل شکیل الرحمن نے  اس کتاب میں  اس پریم چند کو ہمارے  سامنے  پیش کیا ہے  جو سیدھا، سچا  اور  براہ راست ہے اور ہمارے  دلوں  میں  اترتا چلا جاتا ہے۔ یہ شکیل الرحمن کی اردو فکشن کی تنقید میں  یہ خصوصی عطا ہے۔ ہمیں  اس نظر کی قدر کرنی چاہیے۔
٭٭٭ 



شکیل الرحمن کی تلاش: پریم چند کے  افسانوں  میں  تیسرا آدمی
 ڈاکٹر آفاق فاخری

عصر حاضر میں  زبان و ادب، علم و سیاست، درس و تدریس، کلچر  اور  موسیقی سے  ایک خاص لگاؤ  اور  دلچسپی رکھنے  والی کثیر الجہات  اور  ہمہ گیر شخصیت کا نام پروفیسر شکیل الرحمن ہے۔ ان کی زندگی، عملی، ادبی، فکری، فنی  اور  سیاسی تگ و دو، پروفیسری، وزارت  اور  وائس چانسلر شپ جیسے  اہم کارناموں  پر محیط ہے۔ اپنی اس مصروف ترین زندگی میں  بھی انہوں نے  اردو زبان و ادب میں  جو کا رہائے  نمایاں  انجام دیے  ہیں  وہ ادب میں  ایک متاع بے  بہا کا اضافہ ہیں۔ 
وہ موضوعات جو بظاہر خشک، بے  جان، پھیکے، بے  مزہ  اور  یبوست زدہ لگتے  ہیں  ایسا نہیں  کہ ان موضوعات پر ہمارے  اہل قلم کی نظر نہ گئی ہو مگر اس پتھر کو کتنوں  نے  چوم کر رکھ دیا  اور  تاریخ و تذکرہ کے  صفحات پر یہ موضوعات حاشیے  پر جا پڑے۔ 
فنون لطیفہ میں  شاعری کے  علاوہ  اور  جو گوشے  ہیں، اس دشت پیمائی میں آبلہ پا ہونا سب کے  بس کی بات نہیں۔ مگر آدمی جب آبلہ پا ہوتا ہے  تب جا کے  ادب کے  آنگن کو گلابوں  سے  ڈھک پاتا ہے  اس دشت کا مجھے   اگر  کوئی قیس نظر آیا تو وہ ہے  شکیل الرحمن کی ذات گرامی۔ 
شکیل الرحمن کی ادبی بازیافت نے  ادھر دو دہائی سے  کتنوں  کو چونکایا ہے  اس بازیافت کے  آگے  جدیدیت، ساختیات  اور  پس ساختیات کا مبحث و نظریہ سعیِ  نا مشکور کے  گھیرے  میں  نظر آتا ہے۔ 
شکیل الرحمن نے  ایسے  ایسے  موضوعات پر قلم اٹھائے  ہیں  جن کا رشتہ ادب کے  دامن سے  کہیں  نہ کہیں  جا کر ضرور ملتا ہے اور اس طرح سے  کہ ادب کے  دامن میں  کتنے  گل بوٹے  کھل اٹھے۔ 
شکیل الرحمن نے  اردو کے  کلاسیکی ادب سے  ایسی ذہنی و فکری وابستگی قائم کی کہ امیر خسرو کی جمالیات، کبیر  اور  میر شناسی جیسی اہم تصانیف سے  اردو کے  خزانے  میں  بیش بہا اضافہ کیا  اور  غالبیات کے  تحت ’’مرزا غالب  اور  ہند مغل جمالیات‘‘ ، ’’رقص بتان آزری‘‘ ، ’’غالب کا داستانی مزاج‘‘ ،’’غالب  اور  ہند مغل مصوری‘‘  اور  ’’غالب کی جمالیات‘‘ جیسی معیاری کتابیں  لکھ کر غالب شناسی میں  ایک جہت عطا کر کے  ماہرین غالبیات میں  اپنی ایک شناخت قائم کر لی۔ اسی طرح جمالیات کے  ذیل میں  بھی انہوں نے  ’’ہندوستان کا نظام جمال‘‘ ،’’جمالیات سے  جمالیات غالب تک‘‘ متعدد جلدوں  میں  قلم بند کیا۔ شاعری  اور  فکشن پر بھی ان کی گراں  قدر تصانیف ہیں۔ فکشن کے  تحت ’’داستان امیر حمزہ‘‘  اور  ’’طلسم ہوش ربا‘‘ کا جائزہ لائق تحسین ہے۔ منٹو شناسی کے  علاوہ ’’فکشن کے  فنکار پریم چند‘‘ ان کے  تخلیقی و تنقیدی کارناموں  کی ایک روشن مثال ہے۔ 
پریم چند کی ناول نگاری  اور  افسانہ نگاری کے  فن پر انہوں نے  جو اپنا تجزیاتی مطالعہ پیش کیا ہے  اس میں  پریم چند کی شخصیت، اسلوب  اور  تکنیک پر بھرپور روشنی پڑتی ہے۔ پریم چند کے  افسانوی ادب میں  رومانیت  اور  انقلاب کے  سفر میں  فضا نگاری، جزئیات نگاری،  اور  تخئیل نگاری کے  ساتھ ساتھ کرداروں  کی مثالیت  اور  ان کے  فطری  اور  غیر فطری عمل  اور  رد عمل کی تلاش  اور  نشاندہی کی ہے  اُس سے  گفتگو مقصود ہے۔ 
شکیل الرحمن نے  ’’تیسرے  آدمی‘‘ کا جو تصور پیش کیا ہے  اس کی طرف وہ خود اشارہ کرتے  ہیں :
’’شہر  اور  گاؤں  کی روزانہ زندگی میں  ’’تیسرے  آدمی‘‘ سے  اکثر ملاقات ہوتی ہے۔ یہ کارخانوں  میں  بھی ہے اور کھلیانوں  میں  بھی۔ سیاسی زندگی میں  بھی ’’تیسرا آدمی‘‘ اپنا خاص مقام رکھتا ہے۔ گھریلو زندگی میں  اس کی شخصیت ایک معمہ بھی بن جاتی ہے۔ کبھی اپنی بربادی پسند کرتا ہے  تو ایک گھر آباد ہو جاتا ہے اور کبھی شخصیتوں  کے  درمیان آتا ہے  تو صرف اپنے  مفاد پر نظر رکھتا ہے۔ اپنے  مشن میں  ناکام ہو کر کبھی واپس چلا جاتا ہے اور کبھی کامیابی حاصل ہے  تو گھریلو زندگی کی حالت بدل جاتی ہے۔ جب اپنے  اغراض و مقاصد  اور  صرف اپنے  مفاد پر نظر رکھتا ہے  تو اسے  اس کی فکر نہیں  ہوتی کہ اس کے  عمل سے  زندگی کے  کتنے  آتش کدے  ٹھنڈے  ہو رہے  ہیں۔ عناصر  اور  اقدار کے  جذبے  سے  بھی سرشار ہو کر اکثر کسی پرامن گھر میں  ’’تیسرا آدمی‘‘ داخل ہوتا ہے اور اس کی بے  چینی اس وقت تک قائم رہتی ہے  جب تک کہ وہ گھر ویرانہ نہ بن جائے۔ کبھی بے  غرض بھی ہوتا ہے اور اس وقت بے  قرار ہو جاتا ہے  جب اس پر اعتماد نہیں  کیا جاتا۔ اس کے  خلوص و محبت  اور  دوستی پر شبہ کیا جاتا ہے۔‘‘      (فکشن کے  فنکار پریم چند۔ صفحہ۳۳)
پریم چند کے  افسانوں  میں  ہندوستان کی تہذیبی و تمدنی معاشرت  اور  اس ملک کا گاؤں  پورے  طور پر نظر آتا ہے۔ اس طرح پریم چند کے  افسانوں  میں  بھی ’’تیسرا آدمی‘‘ قاری کو اپنی جانب متوجہ کرتا ہے۔ پریم چند کا تیسرا آدمی زندگی کے  مختلف پہلوؤں اور کردار کی مختلف جہتوں  کو نمایاں  کرتا ہے اور انسانی نفسیات  اور  جبلتوں  کا آزادانہ اظہار بھی کرتا ہوا نظر آتا ہے :
’’پریم چند کا تیسرا آدمی‘‘ بنیادی حقیقتوں  کی جانب اشارہ کرتا ہے۔ انسانی نفسیات کو نمایاں  کرتا ہے۔ جبلتوں  کا آزادانہ اظہار کرتا ہوا ملتا ہے۔ اس کے  ذریعہ انسانی نفسیات کے  کئی پہلو  اور  گوشے  نمایاں  ہوئے  ہیں۔ فطرت انسانی کی کوئی نہ کوئی سچائی ظاہر ضرور ہوتی ہے  جس سے  فنکار کے  مشاہدے  کی باریکیوں  کا اندازہ ہوتا ہے۔ پریم چند کا تیسرا آدمی مثالی بھی بنتا ہے  لیکن اپنی نفسیاتی پیچیدگیوں اور باریکیوں  کے  ساتھ کچھ اس طرح پیش ہوتا ہے  کہ اس کے  آئینے  میں  اپنا چہرہ دیکھنے  لگتے  ہیں۔‘‘ (فکشن کے  فنکار پریم چند، صفحہ۵۶)
پریم چند کے  افسانوں  میں  کرداروں  کی نفسیات  اور  اس کے  تصادم  اور  جذباتیت کے  مختلف گوشوں  کو انھوں  نے  اجاگر کیا ہے :
’’پریم چند کی کہانی ’’گھاس والی‘‘ میں  چین سنگھ ’’تیسرا آدمی ہے۔‘‘ جو ’’ملیا‘‘  اور  اس کے  شوہر مہابیر‘‘ کے  درمیان کھڑا ہونا چاہتا ہے۔ زمین دار ہے، جوانی کے  نشے  میں  سرشار ملیا کو چھیڑتا ہے۔ تیسرے  آدمی میں  نفس پروری ہے، رعونت ہے، ہوس پرستی ہے اور خود غرضی ہے۔‘‘ (ایضاً، صفحہ ۳۶)
’’بھون داس گپتا (کہانی دو سکھیاں ) بھی ایک تیسرا آدمی ہے  جو معاشرے  میں  پائی جانے  والی عام تیسری ذات یا شخصیت کی نمائندگی کرتا ہے۔ صرف اپنی موجودگی سے  شدید قسم کا ذہنی  اور  ڈرامائی تصادم پیدا کر دیتا ہے۔‘‘ (ایضاً۔ صفحہ ۴۱)
’’حقیقت‘‘ میں  امرت  اور  پورنما کی محبت کے  درمیان ایک ادھیڑ، مغرور  اور  بدمزاج شخص ملتا ہے۔ پورنیما سے  شادی کر لیتا ہے  اس طرح اس تیسرے  آدمی کی وجہ سے  پورنما امرت سے  دور ہو جاتی ہے۔‘‘ (ایضاً،صفحہ ۴۵)
مذکورہ تینوں  کہانیوں  ’’گھاس والی‘‘ ’’دو سکھیاں‘‘  اور  ’’حقیقت‘‘ میں  تیسرے  آدمی کی شخصیت کے  تین مختلف پہلو کو پروفیسر شکیل الرحمن نے  اجاگر کیا ہے۔ 
’’نئی بیوی‘‘ پریم چند کا جنس یا سیکس کے  موضوع پر نمائندہ افسانہ ہے۔ اس کہانی کے  ’’تیسرے  آدمی‘‘ کے  حوالے  سے  شکیل الرحمن نے  لکھا ہے :
’’اس افسانے  میں  ’’تیسرا آدمی‘‘ ایک دوسرے  انداز سے  پیش ہوا ہے۔ یہ تیسرا آدمی اس بات کو سمجھانے  کا محرک بن جاتا ہے  کہ عورت  اور  مرد دونوں  دلکش ’’فینومینا‘‘ میں  اپنے  عمل سے  نظر باندھ سکتے  ہیں۔ تیسری شخصیت سے  ایک نئی لذت آمیز زندگی کی تخلیق کا اشارہ ملتا ہے۔‘‘ (ایضاً،صفحہ ۴۸)
پریم چند کی کہانی ’’مالکن‘‘ میں  شکیل الرحمن نے  تیسری شخصیت کی پرچھائیں  کو تلاش کیا ہے :
’’رام پیاری کی جذباتی زندگی، زندگی کے  المیہ کو جھنجھوڑ کر رکھ دیتی ہے اور یہی اس افسانے  کا حسن ہے۔ تیسرے  آدمی کی پرچھائیں  عورت کے  بنیادی رجحان پر اثر انداز ہوتی ہے اور نفسیاتی رویے  کو تبدیل کرنا چاہتی ہے۔‘‘ (ایضاً،صفحہ ۴۹)
’’مستی‘‘ میں  تیسرے  آدمی کا ایک  اور  پہلو ابھرتا ہے۔ یہ شخص پر آشوب  اور  تباہ کن واقعے  (CATASTROPHIC INCIDENT) کا ذمہ دار بن جاتا ہے۔ راجہ اس افسانے  کا تیسرا آدمی ہے۔‘‘ (ایضاً،صفحہ ۵۰)
پریم چندکی کہانی ’’نگاہ ناز‘‘ میں  روپ چندر کا کردار ایک تیسرے  آدمی کی شکل میں  نمودار ہوتا ہے۔ اس تیسرے  آدمی کے  کردار پر شکیل الرحمن نے  یوں  اظہار خیال کیا ہے :
’’اس کہانی کا تیسرا آدمی شرط وفا  اور  آئین الفت کی وجہ سے  خاموش رہتا ہے  لوگ اس کی حماقت پر ہنستے  ہیں  وہ چاہتا تو کامنی کی عزت خاک میں  ملا دیتا لیکن اس وقت اس کے  لیے  کامنی کی بے  وفائی  اور  ستم آرائی سے  زیادہ اس کی عزت کی حفاظت کا خیال ہے۔ چاہتا ہے  کامنی عزت کی زندگی بسر کرے۔‘‘ (ایضاً۔ صفحہ ۵۴)
منشی پریم چند کے  افسانوں  میں  تیسرا آدمی یا تیسری شخصیت کے  کرداروں  کے  مختلف گوشوں  کی نشاندہی کرتے  ہوئے  شکیل الرحمن یوں  رقمطراز ہیں :
’’پریم چند نے  زندگی کے  مختلف پہلوؤں  میں  تیسرے  آدمی ا ور تیسری شخصیت کو دیکھا ہے اور اس کے  کردار کی مختلف جہتوں کو فنکارانہ انداز میں  پیش کیا ہے، کہیں  یہ تیسری شخصیت رحمت بن کر آتی ہے اور کہیں  عذاب۔ محبت کی دنیا میں  تیسری شخصیت کی تلملاہٹ مذہبی زندگی میں  دیوتاؤں اور انسانوں  کے  درمیان پجاریوں  کی شخصیت، کسانوں اور زمینداروں  کے  درمیان تیسری شخصیت کا عمل کھیت  اور  زمین دار کے  درمیان کاشتکار کی زندگی، گھریلو زندگی میں  نوکرانی کی ذات، بیوی  اور  شوہر کے  درمیان کسی عورت کا ظہور، پریم چند نے  ان تمام باتوں  کو پیش نظر رکھا ہے اور اس طرح ہمیں  چین سنگھ، جنگل، جوکھو راجہ، روپ چند، بھون داس، امرت، پورنما، شاردا چرن، سوشیلا، ارمیلا، چندر کماری، ایشور داس، تلیا، کاؤس جی، مہاتماجی، رضا، قاسم، پنڈت درگا ناتھ، کرین، جگنو، گومتی  اور  وشومبھر جیسے  کردار ملتے  ہیں۔‘‘ (فکشن کے  فنکار پریم چند، صفحہ۵۶)
٭٭٭



منشی پریم چند: ایک نیا زاویہ
 شرون کمار ورما

منشی پریم چند ہندوستانی ادب میں  ایک اہم مقام رکھتے  ہیں۔ یہ کہنا غلط نہیں  ہو گا کہ منشی جی نے  اردو فکشن کو ایک نیا رنگ، لہجہ  اور  موڑ دیا ہے۔ یہی وجہ ہے  کہ ہر دور میں  ان کی شخصیت، فن، تخلیقات، نظریہ حیات پر ہر زبان، خاص طور پر اردو، ہندی کے  نقاد حضرات نے  گہری توجہ دی ہے اور ان کی تخلیقات  اور  شخصیت کے  حوالے  سے  اس دور، جس کی منشی جی نے  بھرپور عکاسی کی ہے، کو سمجھنے  کی کوشش کی ہے۔ کہیں  یہ کوشش ہیرو ورشپ، کہیں  مذہبی جھکاؤ  اور  کہیں نظریاتی اختلافات سے  متاثر ہوتی ہے۔ اردو  اور  ہندی زبانوں  میں  منشی جی پر بہت لکھا گیا ہے۔ 
پروفیسر شکیل الرحمن ایک ذہین  اور  بے  لاگ نقاد ہیں۔ موصوف نے  بھی منشی جی کی شخصیت  اور  فن کو ان کی تخلیقات  اور  حالات زندگی کے  تناظر میں  تجزیاتی،نفسیاتی  اور  معاشرتی زاویۂ نظر سے  پرکھنے  کی کوشش کی ہے۔ وہ نہ تو ہیرو ورشپ کا شکار ہوتے  ہیں اور نہ ہی بت شکنی برائے  بت شکنی کے  مرتکب ہوتے  ہیں۔ انہوں نے  نپے  تلے  انداز میں  منشی جی کی تخلیقات کو نہایت باریک بینی سے  پرکھا  اور  سمجھا ہے۔ جہاں  وہ منشی جی سے  اختلاف کرتے  ہیں  یا ان کی تخلیقات میں  فنی خامی پاتے  ہیں  اس کا برملا اظہار نہایت مدلل ڈھنگ سے  پوری ایمانداری  اور  نقادانہ بصیرت سے  کرتے  ہیں۔ 
منشی جی نے  ایک ایسے  وقت میں  ادب میں  حقیقت پسندانہ نظریہ  اور  انداز تحریر اپنایا جب دوسرے  ادیب طلسماتی، تصوراتی  اور  رومانی کہانیوں اور داستانوں  میں  بھٹک رہے  تھے۔ منشی جی دیہاتی زندگی کے  دکھ، مصائب، جھیل کر اس آگ میں  تپ کر آئے  تھے۔ ایسے  شخص کو جو ایماندار بھی ہو اور  زندگی سے  نبرد آزما بھی رہا ہو جس کی زندگی کا ہر لمحہ گھریلو پریشانیوں اور ضروریات کو پورا کر نے  کی بھاگ دوڑ میں  گزرا ہو جس نے  اپنے  ارد گرد آہیں، کراہیں، استحصال، ظلم، زیادتی، نا برابری دیکھی ہو، وہ رومانی کردار  اور  واقعات کہاں  سے  لاتا، وہ طلسماتی فضا تخلیق کر کے  خود کو  اور  قارئین کو دھوکا کیسے  دیتا، ایک سچا فن کار جھوٹ کیسے  بولتا۔ اس نے  زندگی کی کڑواہٹوں، تلخیوں اور ننگی سچائیوں  کو کہانیوں  کا روپ دے  کر لوگوں  کے  سامنے  پیش کر دیا  اور  کچھ اس طرح کہ پڑھنے  والا نہ صرف ان سے  متاثر ہوا بلکہ یہ سوچنے  پر بھی مجبور ہوا کہ ایسا کیوں  ہے۔ اس کا علاج کیوں  کر ممکن ہے۔ منشی جی نے  چونکہ ایک نئی طرز ایجاد کی تھی اس لیے  کہ ان کے  سامنے  نہ تو کوئی بنا بنایا ڈھانچہ تھا، نہ زبان و بیان کی سہولتیں اور نہ ہی فنی طور پر رہبری کر نے  والا کوئی انداز تحریر۔ یہ سب انہیں  خود ہی کرنا پڑا۔ وہ اپنی طرز کے  خود ہی موجد تھے  اس لیے  کہیں  کہیں  جذباتی ہو کر یا غم و غصہ میں  فنی خامیوں  کا احساس دلاتے  ہیں۔ ہمارے  یہاں  افسانہ  اور  ناول مغرب سے  آئے  ہیں۔ مغرب کی زندگی بہت تیز رفتار  اور  اپنی الگ شناخت  اور  اقدار رکھنے  والی ترقی یافتہ (مادی طور پر) زندگی رہی ہے۔ ہمارے  ادب میں  خاص طور پر ناول کی روایت زیادہ مستحکم نہیں  رہی۔ زیادہ وسیع کینوس پر کہانی بیان کرنا، کردار نگاری کے  خارزار سے  گزرنا  اور  ایک مربوط تاثر دینا آسان نہیں  ہوتا۔ مختصر کو طوالت دے  کر،کچھ وقتی واقعات و سانحات کی بنا پر ناول لکھے  جا سکتے  ہیں، لیکن وہ متاثر نہیں  کرتے۔ کردار نگاری نہایت ہی مشکل فن ہے اور فن کار سے  گہری نظر، تجزیاتی مشاہدہ  اور  فنی سوجھ بوجھ کی متقاضی ہوتی ہے۔ یہی سبب ہے  کہ اردو میں  گنتی کے  ناول ایسے  ہوں گے  جنہیں  روسی، فرانسیسی  اور  انگریزی ناولوں  کے  مقابل رکھا جا سکے۔ ہمارا کلچر، مشرقی اقدار  اور  روحانیت بھی اس کے  آڑے  آتی ہیں۔ شاید اسی لیے  اردو ناولوں  میں  مکمل کردار نہیں  ملتے۔ 
شکیل الرحمن صاحب نے  منشی جی کی فکشن، تخلیقات، کہانیوں اور ناولوں  کا عمیق مطالعہ کیا ہے  وہ تجزیاتی ذہن رکھتے  ہیں۔ مغربی فکشن خاص طور پر ناول کے  فن سے  بہ خوبی آگاہ ہیں  اس لیے  وہ منشی جی کے  ناولوں  سے  زیادہ مطمئن نہیں  ہیں۔ انہوں نے  مغربی ناولوں  کے  (لاشعوری) پس منظر میں  جو خامیاں، منشی جی کے  ناولوں  میں  پائی ہیں، ان کے  اظہار میں  وہ حق بجانب ہیں۔ 
منشی جی بذات خود ایک نیک، شریف، صلح کل، امن پسند، غریب انسان تھے  اس لیے  ان کی تمام تر ہمدردیاں  ایسے  ہی لوگوں  سے  رہی ہیں۔ وہ معاشرتی لوٹ کھسوٹ، غلامانہ زندگی  اور  ذہنیت، افسران  اور  جاگیرداری کی ملی بھگت  اور  اس سے  پیدا ہونے  والی بدعتوں، انسانی استحصال، غلط مذہبی رسومات، اندھ وشواس  اور  تعلیم کی کمی، ناخواندگی کے  سخت خلاف تھے  کہ ان سب نے  مل کر ہندوستان خاص طور پر یوپی کے  دیہات میں  بسنے  والے  کسانوں، کھیت مزدوروں اور نچلے  طبقہ کی زندگی اجیرن کر دی تھی۔ آدمی کی کوئی وقعت نہیں  رہ گئی تھی اس سماج میں۔ ان ہی سب باتوں  کو لے  کر منشی جی نے  کہانیاں اور ناول لکھے  ہیں۔ وہ زندگی میں  مہاتما گاندھی، تالستائے، ٹیگور کے  خیالات سے  متاثر رہے۔ وہ کسی حد تک باغی تو تھے  لیکن ایسے  باغی بھی نہیں  کہ چین  اور  روس کے  انقلاب کی راہ اختیار کر لیتے۔ وہ اپنی ذاتی زندگی  اور  اس کی مجبوریوں  کے  سبب سمجھوتہ پسند، اصلاح پسند  اور  سادہ دل انسان بن چکے  تھے۔ ان کی شخصیت کے  یہ رنگ پلٹ پلٹ کر ان کی تخلیقات میں  در آتے  ہیں۔ ان کی ترقی پسندی اسی حد تک تھی  اور  ان کی اس سوچ نے  ان کی تخلیقات، خاص طور پر ناولوں  کو فنی طور پر متاثر کیا ہے۔ وہ اپنے  مقصد کی رو میں  جذباتی ہو کر فن سے  سمجھوتہ کر لیتے  ہیں۔ پروفیسر موصوف نے  اپنے  مطالعہ میں  ان کی شخصیت کے  اس پہلو  اور  فنی کمزوریوں  کی طرف کھل کر اشارہ کیا ہے۔ ہم اردو والوں  کی خوش قسمتی ہے  کہ پروفیسر شکیل الرحمن نے  ایک نئے  زاویہ سے  بات کر کے  تخلیقی سچ کڑوا ہی سہی سے  روشناس کرایا ہے۔ وہ نہ تو پریم چند کے  نام، مشرقی انداز فکر سے  اس قدر متاثر ہوتے  ہیں  کہ جذباتی لگاؤ میں راہ سے  بھٹک جائیں اور نہ ہی انہوں نے  پریم چند کے  خلاف لکھنے  کی قسم کھائی ہے۔ یہ ایک بصیرت افروز، تنقیدی، علمی مقالہ ہے  جس میں  تقریباً ہر زاویہ سے  منشی جی کے  فن کو ان کی شخصیت کو ان کی تخلیقات کے  پس منظر میں اور ان کی تخلیقات کو ان کی شخصیت  اور  فن کے  پس منظر میں  ایمانداری سے  سمجھنے  کی ادبی کوشش کی گئی ہے۔ اس لحاظ سے  یہ ایک کارنامہ ہے اور منشی جی کی ادبی کاوشوں  کو سمجھنے  کے  لیے  سنگ میل کی حیثیت رکھتا ہے۔ 
کتاب کا پہلا جملہ ہی چونکا دینے  والا ہے۔ لکھتے  ہیں  ’’منشی پریم چند ایک بڑے  افسانہ نگار ہیں، بڑے  ناول نگار نہیں۔‘‘ یہ غلط بھی نہیں  ہے۔ ہو سکتا ہے  پریم چند سے  عقیدت رکھنے  والوں  کو یہ بات ناگوار گزرے  لیکن یہ سچ ہے۔ پروفیسر موصوف نے  منشی جی کے  تمام ناولوں  کے  گہرے  مطالعہ کے  بعد یہ نتیجہ اخذ کیا ہے  کہ گؤدان کو چھوڑ کر منشی جی کے  اکثر ناولوں  میں  فنی خامیاں، کردار نگاری میں  سقم، مقصدیت کا بوجھل پن  اور  قصہ میں  کہیں  کہیں  جھول پروفیسر موصوف کے  بر اور  شدہ نتائج کو صحیح ثابت کرتے  ہیں۔ پروفیسر صاحب کا انداز تعمیری ہے۔ وہ اس بت کو توڑنے  کی کوشش ضرور کرتے  ہیں  جو پریم چند کے  بھکتوں  نے  کھڑا کر دیا ہے اور یہ ایک صالح  اور  صحت مند ادبی قدم ہے۔ آج نہیں  توکل منشی جی کے  تخلیقی نظریہ  اور  فن کو سمجھنے  کے  لیے  اسی طرز تنقید کی ضرورت محسوس ہو گی۔  اگر  ہمیں  مغرب سے  مستعار ان ادبی اصناف (افسانہ  اور  ناول) کو اپنے  نظریات و خیالات کی ترویج کے  لیے  استعمال کرنا ہے  تو مشرقی زندگی کی عکاسی کرتے  ہوئے  ان فنی لوازمات  اور  پابندیوں  کے  دائرے  کو قبول کرنا ہو گا جن سے  کسی فن پارے  میں  زندگی، حسن  اور  جاذبیت پیدا ہوتی ہے، خاص طور پر ناول میں  جب کردار نگاری بھی کرنا ہو معاشرہ کی اصلاح اپنی جگہ، قومی نظریہ ٹھیک سہی، لیکن ہر صنف ادب کے  کچھ فنی تقاضے  ہوا کرتے  ہیں  جن کی پاسداری ضروری ہو جاتی ہے۔ 
پروفیسر شکیل الرحمن نے  منشی جی کے  ناولوں  میں  عورت، بچے، سرکاری نوکر، انسان، مذہبی رسومات تقریباً ہر کردار پر نظر ڈالی ہے اور ان کے  تئیں  منشی جی کی ہمدردیاں، نفسیاتی مشاہدہ، زبان و بیان کی خوبیاں اور خامیاں  اجاگر کی ہیں۔ اس سے  یہ تو ثابت ہو ہی جاتا ہے  کہ پروفیسر موصوف نے  پوری سنجیدگی سے  یہ کام سرانجام دیا ہے۔ کوئی مجبوری، لالچ یا غصہ وغیرہ اس کا سبب نہیں  تھا۔ 
بقول مصنف یہ مقالہ آج سے  تقریباً چالیس برس پہلے  ضابطۂ تحریر میں  لایا گیا تھا۔ مسودہ کاغذات میں  ادھر ادھر ہو گیا۔ پھر اچانک مل گیا  اور  اب ہمارے  سامنے  کتابی صورت میں موجود ہے۔ زیر نظر کتاب نہ صرف منشی جی پر کام کر نے  والوں  بلکہ ہندوستانی ادب کے  طالب علموں  کے  لیے  بھی مفید ثابت ہو گی۔ وہ ایک نئے  زاویہ سے  منشی جی کی تخلیقات کو سمجھنے  کی کوشش کر پائیں گے۔ یہ ایک قابل تحسین  اور  مبارک باد کا حق دارا قدام ہے۔ 
٭٭٭


پریم چند: ڈاکٹر شکیل الرحمن کی نظر میں 
 راشد جمال فاروقی

ڈاکٹر شکیل الرحمن اردو کی ان چند عہد ساز شخصیتوں  میں  سے  ایک ہیں، جنہوں نے  ادب کی مختلف اصناف کی اپنے  خونِ جگر سے  آبیاری کی ہے۔ کلاسیکی ادب کی بازیافت کے  ضمن میں  ڈاکٹر شکیل الرحمن نے  امیر خسرو، کبیر، میر تقی میرؔ، حافظ شیرازی  اور  سلطان قلی قطب شاہ پر گرانقدر کتب تحریر کی ہیں۔ غالب فہمی کا حق ادا کر نے  کے  لیے  موصوف نے  پانچ انتہائی اہم کتب کا اضافہ کیا ہے۔ یوں  تو موصوف ڈاکٹر صاحب جیسی ہمہ گیر شخصیت کو خانوں  میں  منقسم کرنا انہیں  محدود کر دینے  جیسا ہو گا، لیکن ادب کی اس طویل  اور  بے  لوث خدمت میں   اگر  کوئی سر دوسرے  تمام سروں  سے  اونچا رہا ہے، تو وہ ہے  جمالیات۔ شکیل الرحمن بلاشبہ جمالیات کے  میدان میں  باقی تمام تنقید نگاروں  سے  آگے  ہیں۔ ہندوستانی جمالیات کی تین جلدیں  اسلامی فنون کی جمالیات، قرآن حکیم میں  جمالیات کی دریافت کے  علاوہ ہند مغل جمالیات کی روشنی میں  غالبؔ کا مطالعہ بھی ان کا طرۂ امتیاز ہے۔ انہوں نے  قدیم کلاسیکی راگ راگنیوں  کو بھی کھنگالا ہے۔ سفرنامے  بھی تحریر فرمائے اور سوانح حیات بھی لکھی۔ فیض احمد فیضؔ، اخترالایمان، ابوالکلام آزاد  اور  محمد اقبال پر بھی لکھا۔ 
فکشن پر موصوف کی کئی بے  حد معیاری کتب موجود ہیں۔ داستان امیر حمزہ،  اور  طلسم ہوش ربا، منٹو شناسی۔ فکشن سے  ہی متعلق ان کی ایک کتاب ہے  ’’فکشن کے  فنکار: پریم چند‘‘ یہ کتاب پریم چند کو سمجھنے  کے  لیے  انتہائی ضروری ہے۔ پریم چند کی شخصیت۔ افسانہ نگاری  اور  ناول نگاری پر مدلل جامع  اور  پر وقار بحث کی وجہ سے  میرے  نزدیک اس کتاب کی بڑی اہمیت ہے۔ 
کتاب کے  پہلے  باب کا پہلا جملہ ملاحظہ ہو:
’’منشی پریم چند ایک بڑے  افسانہ نگار ہیں، بڑے  ناول نگار نہیں  ہیں۔‘‘ 
اس پہلے  باب میں  منشی پریم چند کی افسانہ نگاری پر طویل بحث سے  بھی پہلے  نتیجہ اخذ کر کے  پھر اسے  تقریباً بیس صفحات پر ثابت کیا گیا ہے۔ پریم چند کے  مختلف ناولوں  مثلاً ہم خرماں  وہم ثواب، جلوہ ایثار، بازار حسن، نرملا، پردہ مجاز، گوشہ عافیت، میدان عمل، چو گان ہستی، گؤ دان وغیرہ پر بھرپور بحث کی گئی ہے۔ ان ناولوں  کی کردار نگاری، پلاٹ، زبان و بیان  اور  معاشرتی قدر و قیمت کا تعین کیا گیا ہے۔ انتہائی متوازن مزاج جو کہ شکیل الرحمن صاحب کا وصف ہے، اس مقالے  کے  حرف حرف میں  جاگزیں  ہے  جو ان کی تنقید کو وقار بخشتا ہے اور نتائج اخذ کر نے  میں  قاری کی مدد کرتا ہے۔ واضح سوچ  اور  ابہام سے  گریز ڈاکٹر شکیل الرحمن کے  تنقیدی مقالات کی شناخت بن چکا ہے۔ وہ فتاویٰ صادر نہیں  کرتے، سمجھتے  سمجھاتے  چلتے  ہیں۔ اس باب میں  موصوف نے  پریم چند کی رائے  کے  برعکس چو گان ہستی کو گؤ دان سے  بہتر ناول ثابت کیا ہے، کیونکہ اس میں  تجربوں  کو پیش کر نے  کا انداز زیادہ فنکارانہ ہے۔ تجربے  وسیع بھی ہیں اور گہرے  بھی۔ ہمیں  یہ ضرور یاد رکھنا ہو گا کہ شکیل الرحمن ایک معتبر ناقد ہیں اور کسی فن پارے  کو پرکھتے  وقت فن کی جملہ ضرورتوں  پر سمجھوتہ کر نے  کو قطعی تیار نہیں  ہوتے۔ اکثر پریم چند کے  ناولوں  کی تنقید کے  دوران ان میں  موجود معاشرت  اور  دیہی زندگی کی سچی فوٹو گرافک تصویر کشی کے  طلسم میں  نقاد یوں  گرفتار ہو جاتے  ہیں  کہ فن کے  تقاضوں  سے  حذر کر جاتے  ہیں :
’’نقاد عموماً یہ فراموش کر جاتے  ہیں  کہ یہ خارجی حقائق ہیں اور فن میں  خارجی سچائیوں اور حقیقتوں  کی صورتیں  تبدیل ہو جاتی ہیں۔ یہ بھی تو دیکھنا چاہئے  کہ فنکار پریم چند نے  خارجی حقائق  اور  معاشرتی اقدار کو کس حد تک جذب کیا ہے۔ کس حد تک انہیں  نئی تخلیق کی صورت دی ہے اور کس طرح فنکارانہ طور پر پیش کیا ہے۔‘‘ (شکیل الرحمن)
کتاب کے  دوسرے  باب افسانہ کا فن میں  شکیل الرحمن نے  پریم چند کے  مختلف افسانوں  کے  حوالے  سے  ’’تیسرا آدمی‘‘ کی دلچسپ بازیافت کی ہے۔ یہ تیسرا آدمی پریم چند کی تقریباً ہر کہانی میں  موجود ہے۔ یہ تیسرا آدمی نہ صرف کہانی کو متاثر کرتا ہے، بلکہ اپنی entry کے  بعد کہانی کی سمت کا تعین بھی کرتا ہے۔ چین سنگھ (گھاس والی) بھون موہن داس گپتا  اور  لالہ ڈنگا مل راجہ، روپ چندر وغیرہ تیسرے  آدمی ہیں، جو انسانوں  میں  کشمکش پیدا کرتے  ہیں، ڈرامائیت جگاتے  ہیں اور نتیجہ کے  طور پر افسانے  زیادہ جاندار ہو اٹھتے  ہیں۔ پریم چند نے  اس تیسرے  آدمی کی کردار سازی کو انتہائی کامیابی سے  برتا ہے۔ 
عورت بھی پریم چند کے  افسانوں  کا ایک اہم جز ہے۔ مشاہدے  میں  جن جن اقسام کی عورتیں  آ سکتی ہیں، وہ سب پریم چند کے  افسانوں  میں  بستی ہیں۔ خود پسند  اور  نرگسیت کا شکار بھی، وفا شعار بھی، شرمیلی بھی  اور  سفاک بھی۔ شکیل الرحمن کا خیال ہے  کہ پریم چند اپنے  افسانوں  میں  نسوانی کردار نگاری کے  پل صراط سے  بڑی کامرانی کے  ساتھ گزرگئے  ہیں۔ انہوں نے  ہمارے  آس پاس موجود عورتوں  کے  وہ سچے  مرقعے  پیش کئے  ہیں  کہ ان کے  فن کی عظمت کو تسلیم کئے  بغیر نہیں  رہا جا سکتا۔ بقول شکیل الرحمن:
 ’’مختلف عورتوں  کے  انداز گفتگو کو ان کی شخصیت و کردار کے  مطابق پیش کیا گیا ہے۔ آوازوں  کے  آہنگ کے  تئیں  بھی پریم چند بیدار نظر آتے  ہیں۔‘‘ 
ہم دیکھتے  ہیں  کہ پریم چند کے  افسانوں  میں  عورت اپنے  گوشت پوست کے  وجود کے  ساتھ اپنی تمام خوبیوں اور خامیوں  کے  ہمراہ جنسی، اخلاقی  اور  نفسیاتی گتھیوں  میں  الجھی ہوئی ان گتھیوں  میں  مست بھی  اور  انہیں  سلجھا کر باہرآتی ہوئی بھی، غیر فطری قید وبند سے  بغاوت کرتی ہوئی بھی  اور  ان غیر فطری قید وبندکو مقدر مان کر ان کے  ساتھ جینے  کے  جبر کے  ساتھ بھی موجود ہے۔ 
پریم چند کے  افسانوں  میں  بچہ بھی اہم کردار ہے۔ مختلف النوع بچوں  کی تصاویر سے  ان کے  افسانوں  کی البم بھری پڑی ہے۔ مصنف نے  پریم چند کے  افسانوں  میں  بچے  کی نفسیات، شرارتیں، سنجیدگی، خوف، چوری، ضد، لڑائی جیسی چیزوں  کا جائزہ لیا ہے۔ نادان دوست، گلی ڈنڈا، اناتھ لڑکی، دو بھائی، ماں، خواب راحت، انجام محبت، مندر، دو بیل، دودھ کی قیمت، بڑے  بھائی صاحب، چوری، عید گاہ، بوڑھی کاکی، سوتیلی ماں، قزاقی  اور  رام لیلا جیسے  افسانوں  میں  مرکزی کردار کوئی نہ کوئی بچہ ہی ہے اور پریم چند نے  بچے  کی بے  حد فطری تصویر کشی کی ہے۔ 
کتاب کے  ایک باب ’’کھلاڑی پن‘‘ کے  تحت مصنف نے  پریم چند کی کہانیوں  کے  کرداروں  کے  حوالے  سے  اس بات پر اصرار کیا ہے  کہ پریم چند کے  ذہن میں  یہ بات بڑی واضح تھی کہ:
’’دنیا کو ایک تماشا گاہ یا کھیل کا میدان سمجھ لیا جائے۔ کھیل کے  میدان میں  وہی شخص تعریف کا مستحق ہے، جو جیت سے  پھولتا نہیں، ہار  سے  روتا نہیں۔ جیتے  تب بھی کھیلتا ہے اور ہارے  تب بھی کھیلتا ہے۔‘‘ (پریم چند)
چو گان ہستی کا سور داس گؤ دان کے  مسٹر مہتا، گھاس والی کا چین سنگھ، حقیقت میں  امرت، وفا کی دیوی میں  تلیا، ستی میں  راجہ، کفن میں  گیسو  اور  مادھو  اور  شطرنج کے  کھلاڑی میں  میر صاحب  اور  میرزا صاحب وغیرہ وہ کردار ہیں  جو کھلاڑی پن کی جیتی جاگتی مثالیں  ہیں۔ یہ سب کردار زندگی کے  اسٹیج پر اپنا اپنا کردار اپنے  اپنے  انداز سے  نبھا کر امر ہو جاتے  ہیں۔ وہ فتح یاب بھی ہوتے  ہیں اور شکست خوردہ بھی لیکن ان کے  نزدیک زندگی صرف کھیل ہے۔ جیت ہار  کی کوئی اہمیت نہیں۔ 
المیہ کردار نامی باب میں  پریم چند کے  المیہ کرداروں  کا تجزیہ کیا گیا ہے۔ جن کہانیوں  میں  یہ کردار موجود ہیں، وہاں  قدروں  کی کشمکش  اور  ذہنی تصادم نے  ٹریجڈی پیدا کی ہے۔ پریم چند کے  المیہ کردار اکہری شخصیت کے  حامل نہیں  ہیں۔ گہری پیچیدگی، نفسیاتی تصادم نیز متصادم نقطۂ نگاہ کی کشمکش ان کرداروں  کو توجہ کا مرکز بناتی ہے اور ان کرداروں  کے  دم سے  کہانیوں  میں  زندگی دھڑکتی نظر آتی ہے۔ گھیسو  اور  مادھو (کفن)، امرت(حقیقت)، مراری لال(کفارہ)، کاؤس جی (لعنت)، ونود (دو سکھیاں )، ہلکو (پوس کی رات)، دکھی چمار (نجات)، ہرکو (قربانی)، میر صاحب  اور  میرزا صاحب(شطرنج کے  کھلاڑی) ایسے  ہی لافانی کردار ہیں، ان کی تخلیق کر کے  پریم چند نے  اردو فکشن میں  اپنی عظمت کے  جھنڈے  گاڑ دئیے  ہیں۔ ان کے  المیہ کردار بے  حد سنجیدہ  اور  پر وقار شخصیت کے  مالک ہیں۔ 
تکنیک کے  تحت مصنف نے  پریم چند کی افسانہ نویسی کے  متعدد پیرائے  تلاش کئے  ہیں۔ پریم چند کسی ایک تکنیک سے  بندھ کر نہیں  بیٹھ گئے، بلکہ کہانی کے  فطری تقاضے  پہچان کر تکنیک اختیار کی۔ ان کی کچھ کہانیاں  مختصر، کچھ طویل، کچھ علامتی، کچھ رومانی، کچھ معاشرتی، کچھ اصلاحی ہیں اور ہر جگہ ان کی تکنیک تقریباً علیحدہ قسم کی ہے۔ انہوں نے  واحد متکلم کی تکنیک میں  بھی افسانے  خلق کئے اور ڈائری کی تکنیک میں  بھی، افسانہ نگار کے  مشاہدے  کی باریک بینی، واقعات کا منظم  اور  ترتیب وار بیان ان افسانوں  کی جان ہے۔ 
اسلوب نام کے  باب میں  ڈاکٹر شکیل الرحمن یہ نتیجہ اخذ کرتے  ہیں  کہ پریم چند کے  اسلوب میں  بھی اکہرا پن نہیں، بلکہ تنوع ہے۔ ان کے  اسالیب کہیں  اشاریت کی شکل میں  سامنے  آتے  ہیں، کہیں  شدید تیکھے  پن کے  ساتھ، پیکر تراشی، فنتاسی  اور  اساطیری اسالیب بھی ضرورتاً اختیار کئے  گئے  ہیں۔ مصنف اس بات کو دلائل کے  ساتھ پیش کرتا ہے  کہ پریم چند نے  تجربوں اور تکنیک کے  تقاضوں  کے  مطابق ہی اسلوب اختیار کیا ہے، تاکہ کہانی کے  ساتھ انصاف کیا جا سکے۔ شعلہ حسن داستانوی اسلوب کی نمائندہ کہانی ہے، تو پنچایت  اور  آتما رام اشاریت کے  اسلوب کی۔ محاورے  پریم چند کے  اسلوب کی خاصیت ہیں۔ محاوروں  کا برمحل استعمال کہانی کو چار چاند لگا دیتا ہے۔ منظر نگاری، فطرت انسانی کے  عمل  اور  رد عمل، تشبیہات و استعارات، شاعرانہ اسلوب کی لطافت  اور  کہیں  کہیں  طنز و مزاح کی چاشنی بھی ہے۔ اسلوب کے  باب میں  ڈاکٹر شکیل الرحمن نے  بے  شمار اقتباسات دے  کر اپنی بات منوائی ہے۔ ان کا یہ طریقہ ہمارے  بیشتر سہل پسند نقادوں  کے  لیے  مشعل راہ ثابت ہونا چاہیے۔ پریم چند کے  مکالموں  کی جامعیت ثابت کر نے  کے  لیے  بھی مصنف نے  لاتعداد چنندہ مکالمے  شامل کر کے  اس باب کو بے  حد وقیع  اور  معتبر بنایا ہے۔ 
کتاب کا آخری باب شخصیت ہے، جس میں  پریم چند کی عظیم شخصیت کا سرسری جائزہ نہیں  ہے، بلکہ ان کی شخصیت کی تعمیر میں  جو عناصر کارفرما ہیں، ان کا بہت ہی تفصیلی  اور  نفسیاتی تجزیہ کیا گیا ہے۔ ساڑھے  آٹھ سال کے  دھنپت کا ماں  کی ممتا سے  محروم ہو جانا، ان کی حساس طبیعت کے  کئی پہلو، رام لیلا کا ان کی سوچ و فکر پر اثر ، پریم چند کی محرومیاں اور تشنگی پہلی شادی، تعلیم، رومان، دوسری شادی، گورکھپور، کانپور، الہ آباد، بنارس، بمبئی وغیرہ شہروں  کا ان کی شخصیت پر اثر  اور  ان تمام اجزائے  ترکیبی سے  تیار اس شخص کا نفسیاتی مطالعہ پریم چند کو سمجھنے  میں  اہم بھی ہے اور دلچسپ بھی۔ 
غرض پریم چند کا اردو فکشن میں  کیا مقام ہے، ان کی افسانہ نویسی  اور  ناول نگاری کی نوعیت کیا ہے، فن کے  تئیں  پریم چند کا رویہ کیا تھا، ان کی شخصیت کا خمیر کن کن اجزا سے  تیار ہوا تھا؟ ایسے اور تمام دوسرے  سوالوں  کا تشفی بخش جواب اس گرانقدر کتاب میں  موجود ہے۔ پریم چند کا مطالعہ کر نے  والے  کسی بھی طالب علم کے  لیے  اس کتاب کا مطالعہ بے  حد ضروری کیا، لازمی ہے۔
٭٭٭


 
فکشن کے  فنکار پریم چند کا ایک تجزیاتی مطالعہ 

 شفیق احمد شفیقؔ

شکیل الرحمن کا نام  اور  کام اتنا روشن  اور  تابناک ہے  کہ ان کو کسی تعارف کی ضرورت نہیں۔ وہ ایک با شعور، وسیع المطالعہ  اور  اعتدال پسند نا قد ہیں۔ بہت سی تنقیدی، تجزیاتی  اور  تحقیقی کتابوں  کے  مصنف ہیں۔ میرے  پیش نظر ان کی وہ کتاب ہے  جس کو انھوں  نے  ۱۹۶۰ء میں  لکھا تھا مگر اس کی اشاعت ساٹھ سال بعد ہوئی یعنی ۲۰۰۰ء میں  یہ منظر عام پر آئی۔  اور  اس کی اشاعت پذیری کے  آٹھ سال بعد میں  اس پر تجزیاتی مطالعہ پیش کر نے  بیٹھا ہوں۔ 
میں  نے  اس سے  پہلے  کئی مواقع پر اپنی تحریروں  میں  لکھا ہے  کہ ہر دور کی اپنی کچھ خاصیتیں  ہوتی ہیں۔ یہ خاصیتیں  ہی اس کی شناخت ہوتی ہیں۔ اسی طرح اس دور کی بیشتر سچائیاں  بھی پچھلے  ادوار سے  تھوڑی بہت مختلف ہوتی ہیں۔ ایک زمانے  میں  انسان کارواں اور قافلے  کی صورت میں  دور دراز علاقوں  کا سفر کرتا تھا،یہ ایک سچائی ہے۔ پھر اس نے  بیل، گھوڑے، گدھے، ہاتھی  اور  دیگر جانوروں  پر سواری شروع کی، یہ بھی متعلقہ دور کی ایک صداقت ہے۔ پھر انسان بیل گاڑی، گدھا گاڑی، گھوڑا گاڑی کو سفر  اور  بار برداری کے  لئے  استعمال کر نے  لگا۔ اسی طرح اب ترقی کرتے  ہوئے  تیز رفتار ریل گاڑی، ٹرک، کار، بحری جہاز  اور  ہوا سے  بھی تیز رفتار طیارے  بنا لیے  ہیں۔ پیدل سفر، جانوروں  کی سواری، بیل، اونٹ  اور  گدھا گاڑی وغیرہ اپنے  اپنے  زمانے  کی صداقتیں  ہیں  جو بدلتی رہی ہیں۔ لہٰذا  اگر  یہ کہا جائے  کہ صداقتیں  بدلتی ہیں  تو اس میں  خفا ہونے  کی کوئی بات نہیں۔ بہ ایں  ہمہ ایک صداقت یہ بھی ہے  جو معروف نا قد شہزاد منظر ہمیں  بتا رہے  ہیں، ان کا کہنا ہے : 
’’ہمارے  ناقدین زیادہ تر اردو شاعری  اور  شاعروں  کے  بارے  میں  لکھنا پسند کرتے  ہیں۔ اس لیے  کہ اردو ادب میں  شاعری بہت متمول  اور  اس کی روایت بہت قدیم ہے اور پھر شاعری پر لکھنا اس لیے  بھی آسان ہے  کہ اس کے  بارے  میں  پہلے  سے  ہی بہت کچھ معلوم ہوتا ہے، جب کہ افسانوی ادب کے  بارے  میں  ایسا نہیں  کہا جا سکتا۔ اردو میں  افسانے  کی تاریخ تقریباً نوّے  (۹۰) سال  اور  ناول کی تاریخ ڈیڑھ سو سال پرانی ہے۔ ہمارے  ناقدین نے  زیادہ تر شاعری کے  بارے  میں  لکھا ہے۔ اس لیے  شاعری کی تنقید کی روایت بہت تو انا ہے۔ اس کے  بر عکس فکشن کی تنقید کی روایت نہ ہونے  کے  برابر ہے۔‘‘ 
(تنقیدی مجموعہ ’’علامتی افسانے  کے  ابلاغ کا مسئلہ‘‘ صفحہ ۵ )
فکشن خصوصاً افسانے  کی تنقید کے  بارے  میں  اوپر کے  اقتباس میں  شہزاد منظر نے  جوبات کہی ہے  وہ اس وقت کی صداقت ہے۔ لیکن اب صداقت بدل چکی ہے، حالات  اور  ادبی رویے  بدل چکے  ہیں اور اب ناول، ناولٹ، ڈرامے، افسانے اور انشائیے  نہ صرف شوق سے  پڑھے  جا رہے  ہیں  بلکہ ان پر کتابیں، تحقیقی مقالے اور تجزیاتی مضامین بھی لکھے  جا رہے  ہیں۔ اب کہانی  اور  افسانے  کی تنقید لکھنے  والوں  کی تعداد انگلیوں  پر گنی جانے  والی نہیں  ہے۔ بلکہ اب ان کی ایک طویل فہرست تیار ہو سکتی ہے۔ اب شاعری کی طرح افسانہ نگاری  اور  افسانہ نگاروں  پر بھی انتقادی  اور  تجزیاتی کام کا سلسلہ جاری ہے۔ اس لیے  اب لمحۂ موجود کی سچائی وہ نہیں  جسے  شہزاد منظر نے  نشان زد کیا ہے۔ کیوں  کہ اب فکشن پر قلم اٹھانے  والوں  کی کمی نہیں۔ اس بات کا ایک ثبوت شکیل الرحمن کی زیر نظر کتاب ’’فکشن کے  فنکار پریم چند‘‘ ہے۔ 
پریم چند کی ناول نگاری
یہ کتاب اپنے  اندر کئی جہتیں  رکھتی ہے۔ اس کی سطور  اور  بین السطور میں  تقابلی مطالعہ، تحقیقی عرق ریزی، جمالیاتی انسلاک، انتقادی ذہانت، تجزیاتی بصیرت  اور  اصابت رائے  کے  در یچے  کھلے  ہوئے  ہیں۔ جن سے  شکیل الرحمن کے  تنقیدی رویے  کے  متنوع  اور  خوشگوار اوصاف کا بخوبی اندازہ ہوتا ہے۔ وہ فکشن کے  ناقدین میں  اب ایک اہم مقام حاصل کر چکے  ہیں۔ امیر خسرو، میر، غالب جیسے  نا بغۂ روز گار شخصیات کی شاعری کے  بارے  میں  جو کچھ لکھا وہ یقیناً دوسروں  سے  ہٹ کر لکھا۔ انھوں  نے  تحقیقی بصیرت، تجزیاتی اپج کا اس اعتماد کے  ساتھ مظاہرہ کیا  اور  تخلیقی فعالیت کی پر اسرار کیفیتوں  کے  کمال  اور  جمال کو اس فنکارانہ انداز سے  اپنے  تجزیے  کی رگوں  میں  تازہ خون کی طرح رواں  دواں  کر دیا کہ یوں  محسوس ہوا جیسے  شکیل الرحمن بس شاعری کی تنقید لکھنے اور اس کی پر اسرار کیفیتوں اور حِسیتوں  ہی کے  راز داں ہیں۔ اس باب میں  یقیناً ان کے  کام کا لوہا مانا گیا۔ مگر وہ تو تنقید میں  اعتدال کے  شروع ہی سے  قائل رہے  ہیں، انتہا پسندی کو کبھی قابل اعتنا تصور نہیں  کیا۔ میں  ان کے  اس وصف کے  بارے  میں  اپنے  ایک مضمون ’’شکیل الرحمن کی میرؔشناسی‘‘ میں  یہ لکھ چکا ہوں  کہ: 
’’شکیل الرحمن یقیناً قابل تعریف ہیں  کہ انھوں  نے  اپنے  جذبے اور قلم دونوں  کو پوری طرح قابو میں  رکھا ہے اور ناقدانہ معیار و وقار کو کہیں  مجروح ہونے  نہیں  دیا ہے۔ ایک مخصوص سلامت روی  اور  خوش اسلوبی کے  ساتھ اپنے  تجزیاتی فرائض سے  عہدہ بر آ ہونے  کی کوشش کی ہے۔ بعض لوگ دوران تنقید بہک جاتے  ہیں اور دور کی کوڑی لانے  کے  زعم میں  اس تنقیدی اخلاص و انہماک کو نقصان پہنچاتے  ہیں  جس سے  متوازن  اور  با معنی تنقید عبارت ہے۔ نتیجہ یہ ہوتا ہے  کہ ایسی تحریریں  سننے  میں  تو کسی حد تک گوارا لگتی ہیں  مگر قراء ت کے  دوران ان میں  موجود فکری انتشار  اور  سطحیت بد مزگی پیدا کرتی ہے۔ 
اہم بات یہ ہے  کہ شکیل الرحمن کی تنقیدی روش  اور  چلن ان تمام بے  راہ رویوں  سے  پاک ہے۔ وہ اپنے  تجزیاتی عمل کے  دوران اپنے  موضوع سے  منسلک بھی دکھائی دیتے  ہیں اور اس میں  منہمک بھی پائے  جاتے  ہیں۔ یہی وجہ ہے  کہ ان کا ناقدانہ رویہ اپنے  موضوع سے  انصاف کرتا ہوا نظر آتا ہے۔‘‘ 
یہ تو ہے  ان کے  تنقیدی  اور  تجزیاتی رویے  میں  معتدل  اور  متوازن رہنے  کی بات۔ مگر میں  ان کی ایک  اور  اعتدال پسندی کی جانب آپ کی توجہ مبذول کرانا چاہتا ہوں۔ ابھی میں  نے  سطور بالا میں  عرض کیا تھا کہ اس بھر پور  اور  مضبوط بنیادوں  میں  انھوں  نے  شاعری کی تنقید کے  نمونے  پیش کیے  کہ لگا جیسے  ان کی سطوت تنقید صرف شاعری کی اقلیم تک قائم ہے۔ مگر جناب انھوں  نے  انتقادیاتی اعتدال کے  دوش بدوش اصناف کی تنقید کے  حوالے  سے  بھی اپنے  معتدل  اور  ہمہ جہت نقاد ہونے  کا عملی ثبوت پیش کیا  اور  پریم چند جیسے  اہم ترین افسانوی ادب کے  قلمکار کے  فن، فکر، اسلوب، کردار نگاری، ماحول آشنائی کو نشان زد کرتے  ہوئے اور خارجی و داخلی شواہد کی مدد سے  اپنے  مطالعات کے  حاصلات کو جس طرح زیر بحث کتاب میں  پیش کیا ہے  اسے  بلا مبالغہ بہت اہم  اور  منفرد کام کہا جا سکتا ہے۔ اس کتاب کے  مطالعہ کے  دوران پریم چند کی فکری وفنی مطالعاتی وادی کی سیاحت کا بھر پور موقع ملتا ہے۔ مصنف نے  افسانہ نگار کے  کرداروں  کی حرکات و سکنات، چال چلن، نفسیاتی پیچ و خم کو بڑی باریک بینی کے  ساتھ گرفت میں  لیا ہے۔ اس کے  ساتھ ساتھ مکالموں  کے  حوالے  سے اور ماحول آشنائی کے  تناظر میں  بھی ان کے  تجزیے اور تنقید بڑی حد تک اختراع کادرجہ رکھتی ہے۔ اس کے  دوش بدوش انھوں  نے  پریم چند کے  ناولوں اور کہانیوں  کے  کرداروں  کی دروں  بینی، خارج بینی  اور  ذہنی کشمکش کا بڑی چابک دستی کے  ساتھ احاطہ کیا ہے۔ 
شکیل الرحمن نے  اس کتاب میں  یہ ثابت کر نے  کی کوشش کی ہے  کہ پریم چند ناول نگار اتنے  بڑے  نہیں  جتنے  بڑے  وہ افسانہ نگار ہیں۔ انھوں  نے  اس باب میں  صرف رائے  کا اظہار ہی نہیں  کیا ہے  بلکہ ناولوں  کے  تجزیوں اور اس میں  موجود کردار نگاری  اور  کرداروں  کی نفسیاتی دنیا کو بھی ہمارے  سامنے  منعکس کیا ہے۔ یہی وجہ ہے  کہ انھوں  نے  پہلے  پریم چند کی ناول نگاری کا تجزیہ پیش کیا ہے  جو ۲۰ صفحات پر محیط ہے۔ اس حوالے  سے  انھوں  نے  اردو کے  ناقدوں  کی بے  توجہی کا بھی گلہ کیا ہے اور کہا ہے  کہ انھوں  نے  زیادہ توجہ پریم چند کے  ناولوں  پر دی ہے۔ ان کی افسانہ نویسی کی طرف ان کا خیال بہت کم گیا ہے۔ ان کا کہنا ہے : 
’’...بنیادی طور پر افسانے  کے  فنکار ہیں۔ پریم چند کے  ساتھ  اگر  ان کے  ناولوں  کے  کردار سامنے  آتے  ہیں  تو اس کی ایک بڑی وجہ یہ بھی ہے  کہ ابھی تک ان کے  افسانوں  کی اہمیت کا گہرا احساس پیدا نہیں  ہوا ہے۔ اردو کے  نقادوں  نے  عموماً ناولوں  کی جانب زیادہ توجہ دی ہے۔ ایم۔ اے۔ اردو کے  نصاب میں  پریم چند ایک ناول نگار کی حیثیت ہی سے  ملتے  ہیں۔‘‘ 
افسانوں  کے  تجزیے  کی بات تو دور کی ہے  وہ اردو کے  ناقدوں  کی ان تنقیدوں  سے  بھی مطمئن نظر نہیں  آتے  جو منشی پریم چند کے  ناولوں  پر لکھی گئی ہیں۔ ان کا کہنا ہے  کہ جن ناولوں  پر تنقید لکھی گئی ہے  ان میں  دروں  بینی  اور  جوہر نبوغ کی پر اسرار کیفیات کو اہمیت دینے  کا فقدان ہے۔ بقول ان کے  بڑی بڑی سیاسی تحریکوں  سے  ناول کے  موضوع کو جوڑ کے اور اسی تناظر میں  ان کے  کرداروں  کا مطالعہ پیش کر کے  ناولوں  کو اونچا بتانے  سے  تنقید  اور  تجزیے  کا حق ادا نہیں  ہو سکتا۔ 
شکیل الرحمن نے  اپنے  اس مقالے  میں  ان کے  ناولوں  کا خود بھی تجزیہ کیا ہے، کرداروں  کے  خصائص  اور  علتوں  کو نشان زد کیا ہے، ان ناولوں  کے  کرداروں  کے  ذہنی مطالعے  کا منظر نامہ بھی ہمیں  دکھایا ہے اور ماجرائیت کے  ساتھ ساتھ سماجی حقائق سے  کرداروں  کے  تصادمات  اور  ان سے  پیدا ہونے  والی صورت حال کو بھی پیش کیا ہے اور ان کا اپنے  طور پر تجزیہ بھی کیا ہے۔ جا بجا مختلف ناولوں  پر بحث کے  دوران دیگر ناقدین کے  تجزیے  کی جھلکیاں  دے  کر تقابلی تنقید کی عالمانہ روایت کو مستحکم کر نے اور انتقادی فضا کو سنجیدگی کا جوہر عطا کر نے  کی بھی کوشش ملتی ہے۔ شکیل الرحمن کو جہاں  جہاں  پریم چند کے  ناولوں  میں  خوبیاں  نظر آئی ہیں  انھیں  بھی اجا گر کیا ہے اور جہاں  جہاں  کمزوریاں  محسوس کی ہیں  ان پر بھی استدلال کے  ساتھ بحث و تمحیص سے  کام لیا ہے اور تنقید کے  تقاضے  پورے  کیے  ہیں۔ 
کتاب کے  مصنف نے  پریم چند کی تخلیقی کار کر دگی کا تفصیلی پس منظر پیش کرتے  ہوئے  بتایا ہے  کہ پریم چند نے  کس کس کی تحریروں  سے  اثر قبول کیا تھا، قصہ چہار درویش  اور  طلسم ہوش ربا  اور  دوسری داستانیں  ان کے  پیش نظر تھیں۔ رینا لٹ، رتن ناتھ سرشار  اور  عبدالحلیم شرر کے  ناول  اور  انگریزی سے  ترجمہ کی ہوئی چیزیں  بھی ان کی نظروں  سے  گزری ہیں۔ بنکم چٹرجی، طالسطائی، ٹیگور  اور  سرت چندر کے  موضوعات  اور  تکنک کو بھی پریم چند نے  اپنے  اندر جذب کیا تھا۔ انھوں  نے  یہ بھی اظہار کیا ہے  کہ ابتدا میں  ان کی تحریروں  میں  داستان کی گہری چھاپ ملتی ہے۔ خاص طور سے  خیال آرائی  اور  رومانیت کی چھاپ۔ یہی وجہ ہے  کہ ان کے  قصوں  میں  مافوق الفطرت کردار ، غیر حقیقی وقوعات، اوہام پرستی  اور  تصوراتی ماحول کے  ساتھ ساتھ داستان کی طرح مبالغہ آرائی، تصنع، تکلف  اور  لمبی لمبی عبارتیں  ملتی ہیں۔ انھوں  نے  اس ضمن میں  پریم چند کے  پہلے  طویل قصے  ’’اسرارِ معبد‘‘ کو خصوصی طور پر حوالہ بنایا ہے۔ اس کا مختلف پہلوؤں اور زاویوں  سے  تجزیہ کیا ہے۔ ان کے  تجزیاتی دلائل  اور  برہان اتنے  مضبوط  اور  حقائق پر مبنی ہیں  کہ ان کے  بیشتر خیالات سے  اتفاق کیا جا سکتا ہے۔ شکیل الرحمن ’’اسرارِ معبد‘‘ کے  بارے  میں  لکھتے  ہیں : 
’’یہ قصہ ہر لحاظ سے  کمزور ہے، اسے  ناول کہنا بھی غالباً مناسب نہ ہو گا۔ ’’فسانۂ آزاد‘‘ جیسا طویل قصہ ہے، اس کی کہانی کا کوئی معیّن رُخ نہیں  ہے، جیسے  جیسے  ذہن میں  باتیں  آتی گئی ہیں  لکھتے  گئے  ہیں۔ عریاں  نگاری بھی کی ہے، داستان نگاری کی طرح پلاٹ کی تشکیل کے  قائل نظر نہیں  آتے،  اگر  چہ بعض کرداروں  کے  جذبات میں  نظر ملتی ہے  لیکن کہانی میں  کسی قسم کی کوئی گہرائی یا پیچیدگی نہیں  ہے، قصے  کے  کردار سماجی زندگی کے  نمائندے  ہیں اور لکھنے  والے  کی روح کسی قدر بے  چین محسوس ہوتی ہے  لیکن ان کے  باوجود اسے  قصوں  میں  کوئی جگہ حاصل نہیں  ہو سکتی۔‘‘ 
جیسا کہ میں  نے  کہا ہے  کہ ان کو جہاں  جہاں  عیوب دکھائی دیئے  ہیں  ان کا برملا اظہار کیا ہے اور جس جس ناول میں  انھیں  اچھائیاں  ملی ہیں  ان کو بھی فراخدلی کے  ساتھ نمایاں  کیا ہے۔ لہٰذا انھوں  نے ’’اسرارِ معبد‘‘ پر اس لئے  سخت تنقید کی کہ اس میں  داستانی رومانیت  اور  وقوعات کے  چربے  کے  با وصف داستان کی جو اہم خوبیاں  ہوتی ہیں  وہ نا پید ہیں۔ یعنی’’نقل بمطابق اصل‘‘ بھی نہیں  ہے۔ لیکن یہ حقیقت ہے  کہ پریم چند نے  جہاں  جہاں  داستان کے  اچھے  اثرات کو اپنے  اندر جذب کر کے  اپنے  ناولوں  میں  پیش کیا ہے  وہاں  وہاں  وہ سر خرو ہوئے  ہیں۔ بہ ایں  ہمہ شکیل الرحمن پریم چند کے  ناولوں  کو اردو کے  بڑے  ناولوں  میں  شمار نہیں  کرتے۔ رقمطراز ہیں : 
’’داستان کی رومانیت سے  پریم چند نے  جو اچھے  اثرات قبول کیے  انھیں ’’ہم خرماں  وہم ثواب‘‘ ،’’جلوۂ ایثار‘‘ ،’’بیوہ‘‘ ، ’’نرملا‘‘ ، ’’پردۂ مجاز‘‘ ، ’’بازارِ حُسن‘‘ ، ’’چو گانِ ہستی‘‘ ، ’’میدانِ عمل‘‘  اور  ’’غبن‘‘ میں  پایا جا سکتا ہے۔‘‘ ان ناولوں  میں  رومانی انداز نظر ملتا ہے، کرداروں  کو جذبات کا پیکر بنانا، ان کی بعض انفرادی خصوصیات سے  دلچسپی لینا، واقعات سے  تجس  اور  بے  چینی کو بڑھانے  کی کوشش، افراد کی جذباتی پیچیدگیوں  کو بعض سطحوں  پر سمجھانا، جذباتی کشمکش  اور  اضطراب کی تصویر کشی۔۔۔ یہ باتیں  اہم ہیں، حقائق زندگی  اور  معاشرتی قدروں  کا احساس موجود ہے، طبقاتی زندگی کے  نشیب و فراز ملتے  ہیں، لیکن یہ بڑے  ناول نہیں، ان کی تاریخی اہمیت زیادہ ہے۔‘‘ 
اس کے  بعد انھوں  نے  پریم چند کے  دس ناولوں  کا تجزیہ اختصار مگر مربوط انداز میں  پیش کیا ہے۔ انھوں  نے  کافی محنت، لگن  اور  تجسس کے  ساتھ ان ناولوں  کا مطالعہ کیا ہے اور ان کا حاصل مطالعہ اس کتاب کی وساطت سے  ہم تک پہنچایا ہے۔ ’’ہم خرماں  وہم ثواب‘‘ ، ’’جلوۂ ایثار‘‘ ، ’’بیوہ‘‘  اور  ’’بازارِ حُسن‘‘ پر اظہار خیال کرتے  ہوئے  ان کے  بارے  میں  کہا ہے  کہ : 
’’ان ناولوں  کا فطری ارتقا نہیں  ہوتا، اصلاحی نقطۂ نظر حاوی نظر آتا ہے، طویل مکالمے  پریشان کن بن جاتے  ہیں۔ مکالموں  میں  تصنع فطری کیفیتوں  کو ابھر نے  نہیں  دیتا۔ سنسنی خیز واقعات سے  بھی کوئی تاثر نہیں  ملتا... بات یہ ہے  کہ پریم چند جب چاہتے  ہیں  فطری  اور  داخلی تبدیلی دکھا دیتے  ہیں۔ اس کے  لیے  کوئی پس منظر نہیں  ہوتا، فنکار اپنے  خواب کی تعبیر دیکھنے  کا خواہشمند ہے۔ فنی نقطۂ نظر سے  انھیں  کوئی مقام حاصل نہیں  ہو سکتا۔ یہ دوسری بات ہے  کہ پریم چند کے  مطالعے  میں  تاریخی منزلوں  کو سمجھنے  کے  لیے  ان کا ذکر ضروری ہے۔‘‘ 
’’ہم خرماں  وہم ثواب‘‘ کے  بارے  میں  اپنے  خیالات صرف تین سطور میں  پیش کیے  ہیں۔ لکھتے  ہیں : 
’’ہم خرماں  وہم ثواب‘‘ میں  آریا سماجی خیالات  اور  مندروں  کے  تماشے  غور طلب ہیں۔ قدامت پسندی  اور  جدت پسندی کی کشمکش میں  پریم چند کے  جذبات کے  بعض رنگوں  کی پہچان ہوتی ہے۔ پریما ؔ کی خاموش محبت  اور  دان ناتھ کی رقابت میں  یہ رنگ موجود ہے۔‘‘ 
ان تین سطروں  میں  ’’ہم خرماں  وہم ثواب‘‘ ناول پر کوئی تنقید نہیں  ہے۔ جب کہ مندرجہ بالا اقتباس سے  بھی اوپر کے  اقتباس میں  شکیل الرحمن کی جو عبارت پیش کی گئی ہے  اس میں  بھی دس ناولوں  کی تعریف کے  ساتھ ساتھ ’’ہم خرماں  وہم ثواب‘‘ کی بھی توصیف کی گئی ہے۔ 
’’جلوۂ ایثار‘‘ کے  بارے  میں  توصیف کم تنقید زیادہ ہے اور اس سے  زیادہ ہدایتیں  جو انھوں  نے  اردو  اور  ہندی کے  ناقدین کو دی ہیں۔ مثلاً اصلاحی نقطۂ نظر کے  تجزیے  سے  زیادہ پریم چند کے  اردو  اور  ہندی زبانوں  کے  نقادوں  کو بیوہ کے  المیہ  اور  کرداروں  کا تجزیہ کرنا چا ہئے  تھا۔ اسی المیہ  اور  انہی جذبوں  میں  ہندوستان کا معاشرہ ہے۔‘‘ وغیرہ وغیرہ۔ 
ناول ’’بیوہ‘‘ پر اپنی رائے  کا اظہار کرتے  ہوئے  دو جملے  تعریف کے  لکھتے  ہیں  تو اگلے  ہی جملے  میں  تنقید کبھی ناول پر  اور  کبھی ان ناقدین پرجوا س سے  قبل اس ناول پر اپنا تجزیہ پیش کر چکے  ہیں۔ جیسے : 
’’کسی ناول کی اہمیت محض اس بات سے  نہیں  بڑھ جاتی کہ اس میں  عہد  اور  وقت کی حقیقتیں  مختلف صورتوں  میں  نمایاں  ہوئی ہیں،’’بیوہ‘‘ میں  قدیم  اور  جدید قدروں  کے  تصادم کے  پس منظر میں  کرداروں  کے  جذبات کے  تصادم کا مطالعہ کرنا چاہئے۔ پلاٹ کی بنیادی خصوصیت جذبوں  کا تصادم ہے، مذہب، رسم و رواج، معیشت  اور  معاشرہ سب پس منظر میں  ہیں   اور  پس منظر ہی کو سب کچھ سمجھ لینا ادبی تنقید کا کام نہیں  ہے، امرت رائے، پریم چند کا آئیڈیل کردار ہے  جو ’’ٹائپ‘‘ بن گیا ہے، اس کا ذہن مطالعے  کا مستحق ہے۔ اس لے  ذہن میں  المناک واقعات ہیں  (بیوی  اور  بچے  کی موت) قدروں  کا تصادم، گہری سنجیدگی ہے، یہ کردار ٹائپ ہونے  کے  باوجود اکثر اپنے  جذبات سے  پہچانا جاتا ہے، جذبات اس پر غالب نہیں  ہوتے، پریما ؔکی نفسیاتی کشمکش بھی توجہ طلب بنتی ہے، عورت کے  روپ میں  کئی خصوصیات کے  ساتھ ابھرتی ہے، بیوہ ہے  لیکن دیوی نہیں  رہتی، المیہ کردار بن جاتی ہے  شوہر کی موت کے  بعد اندرونی ویرانی کا احساس دیتی ہے، کملا پرشاد کی باتیں  سن کر اس کی بے  قراری توجہ چاہتی ہے۔‘‘ 
’’بازار ِحُسن‘‘ پر بہت تفصیل کے  ساتھ گفتگو کی گئی ہے اور مجموعی طور پر تجزیے  کا میزان توصیف کی جانب جھکا ہوا ہے۔ 
’’پردۂ مجاز‘‘ پر مختصر تجزیہ پیش کیا ہے  مگر سوائے  ایک مقام کے  از ابتدا تا انتہا اس ناول کی تعریف کی گئی ہے۔ مثلاً رومانیت ابھری ہے‘‘ ...پلاٹ کی پیچیدگی توجہ طلب ہے‘‘ ...مقصد فن پر غالب نہیں  ہے‘‘ ...’’کئی فنی کمزوریوں  کے  باوجود ناول نئی رومانیت کی اچھی تصویر ہے۔‘‘ ...’’کرداروں  کا ارتقا ہوتا ہے‘‘ زندگی کی پر اسرار کیفیتوں  کو سمجھنے  کا ایک رجحان ملتا ہے  ... ’’اسلوب کی رومانیت میں  بھی کشش محسوس ہوتی ہے۔‘‘ 
’’نرملا‘‘ کا تجزیہ تین صفحات کا احاطہ کرتا ہے۔ اس ناول کے  بارے  میں  دیگر ناقدین کی آراء کو رد کرتے  ہوئے  لکھا ہے  کہ جن باتوں  کی کمی ناقدین نے  محسوس کی ہے  دراصل انھیں  کے  فقدان ہی سے  ناول ’’نرملا‘‘ اہمیت اختیار کرتا ہے۔ آگے  چل کر مزید رقمطراز ہیں۔ ’’پریم چند نے  المیہ کو، سماجی عمل، کی صورت میں  دیکھنے  کی کوشش کی ہے اور یہی اس ناول کا حسن ہے۔‘‘ صرف یہی نہیں  اس ناول کی وکالت کرتے  ہوئے  ڈاکٹر قمر رئیس کے  ان خیالات سے  اختلاف کیا ہے  جو انھوں  نے  ناول ’’نرملا‘‘ کے  بارے  میں  پیش کیا ہے۔ شکیل الرحمن نے  ’’نرملا‘‘ کی اس حد تک حمایت کی ہے  کہ انھوں  نے  ڈاکٹر قمر رئیس سے  یہ بھی گلہ کیا کہ ’’اسے  ایک ہلکا پھلکا ناول کہہ کر رہ گئے۔‘‘ گویا شکیل الرحمن ناول ’’نرملا‘‘ کو ’’ہلکا پھلکا‘‘ ناول نہیں  سمجھتے  بلکہ بھاری بھر کم  اور  دقیق بحث کا متقاضی تصور کرتے  ہیں۔ اس ناول کی توصیف میں  ان کا آخری جملہ ’’اس مختصر ناول میں  معاشرے  کا تضاد فنکارانہ طور پر پیش ہوا ہے۔‘‘ 
انھوں  نے  ناول ’’گوشۂ عافیت‘‘ کی بھی شروع سے  آخر تک تعریف کی ہے اور ناقدوں  کو مشورہ دیا ہے  کہ کہاں  کہاں  انھیں  اس ناول کے  تجزیے  کے  دوران توجہ دینی چاہئے  تھی۔ اس ناول پر اظہار خیال کے  دوران پہلے  پیرا گراف کے  آخر میں  یہ لکھا ہے :
 ’’سمجھوتہ بازی، شخصی اصلاح  اور  گنا ہوں  پر نادم ہونے  کی باتیں  ملتی ہیں، یہ پریم چند کی بنیادی کمزوریاں  ہیں، جو کئی ناول میں  فنی اقدار کو مجروح کرتی ہیں۔ جذبات میں  ایسی باتوں  کا پر چار کر نے  لگتے  ہیں۔‘‘ 
البتہ ’’ہم خرماں  وہم ثواب‘‘ ، ’’جلوۂ ایثار‘‘ ، ’’بیوہ‘‘  اور  بازارِ حُسن‘‘ کی طرح ناول ’’میدانِ عمل‘‘ کو بھی اعلی معیاری ناول قرار نہیں  دیا ہے۔ بلکہ خاصی تنقید کی ہے۔ 
’’چو گانِ ہستی‘‘ کے  بارے  میں  اپنے  خیالات پیش کرتے  ہوئے  پریم چند کی رائے  سے  اتفاق کیا ہے اور کہا ہے  کہ: 
’’گؤدان‘‘ کی تخلیق سے  قبل پریم چند نے  ’’چو گان ہستی‘‘ کو اپنا بہترین ناول سمجھا تھا۔ سچ تو یہ ہے  کہ کئی لحاظ سے  ’’چو گانِ ہستی‘‘ ، ’’گؤدان‘‘ سے  عمدہ ناول ہے۔‘‘ 
اسی طرح ’’گؤدان‘‘ پر جب لکھتے  ہیں  تو شروع سے  آخر تک اس کی توصیف اسی طرح کرتے  ہیں  جس طرح ایک بڑے  ناول کی کرنی چاہئے۔ وہ اس کے  مختلف پہلوؤں  کو اجاگر کرتے  ہوئے  اتنی تعریف کرتے  ہیں  کہ اس ناول کو قاری ایک بڑا ناول سمجھنے  پر مجبور ہو جاتا ہے۔ ایک رخ تو یہ ہے اور دوسرا رخ یہ ہے : 
’’فنی  اور  تعمیری نقائص پریم چند کے  ناولوں  میں  موجود ہیں۔ طوالت  اور  خیر منطقی  اور  غیر نفسیاتی ارتقا سے  ان کے  بعض ناول بہت اچھے  بننے  سے  محروم ہو گئے  ہیں۔ واقعات میں  کسی قسم کی کوئی طلسمی گرفت محسوس نہیں  ہوتی۔ غیر ضروری تفصیلات  اور  پیچیدگیوں  سے  تعمیر ماجرا کو صدمہ پہنچتا ہے۔ عزیز احمد نے  درست کہا تھا کہ ’’پریم چند اخلاقی، معاشی، ذہنی، نفسیاتی ہر قسم کی اصلاح ہر فرد  اور  ہر کردار پر اس طرح زبردستی عائد کرتے  ہیں  کہ نفسیات اس کی متحمل نہیں  ہوتی۔‘‘ (صفحہ۲۹) 
شکیل الرحمن کے  تجزیوں  کے  مطالعہ کے  بعد یہ نتیجہ اخذ ہوتا ہے  کہ پریم چند ناول نگار تو ہیں  مگر بڑے  ناول نگار نہیں۔ 
انتقادی اصولوں  میں  ایک اصول یہ ہے  کہ جب کسی فن پارے  کا تجزیہ کرنا مقصود ہو تو یہ نظر میں  رہنا چاہئے  کہ زیر بحث فن پارے  کی تخلیق کب ہوئی؟ جس زبان و ادب میں  اس فن پارے  کی تخلیق ہوئی وہ اس زبان و ادب کا ابتدائی دور تھا یا متوسط دور یا مابعد متوسط دور سے  اس کا تعلق ہے  یا وہ پارہ اس زبان کے  عہد زریں  میں  معرض وجود میں  آیا۔ 
منشی پریم نے  جب یہ ناول لکھے  تو اس صنف کی روایت غیر مستحکم تھی۔ اردو ناول ابھی اپنے  خدوخال  اور  ڈھانچے  کو مکمل طور پر تشکیل نہیں  دے  پایا تھا۔ چند لوگ تھے  جو ناول نویسی کی طرف مائل تھے اور اپنی تخلیق بساط کے  مطابق ناول کی شکل و صورت  اور  نک سک کو جمال و کمال، تکنیک و تدوین  اور  اسلوب کی چمک دمک دینے  میں  کوشاں  تھے۔ انھیں  میں  پریم چند بھی تھے  جو بڑی تیز رفتاری کے  ساتھ ناول لکھ رہے  تھے۔ پریم چند کے  سامنے  اردو میں  کوئی مکمل، جدید  اور  ہرخامی سے  پاک کوئی ناول کی مثال موجود نہیں  تھی۔ خاص طور سے  ان خامیوں  سے  پاک کوئی نمونہ نہیں  تھا جو شکیل الرحمن کو پریم چند کے  ناولوں  میں  نظر آئیں اور جن کو انھوں  نے  سختی سے  اپنی گرفت میں  لیا ہے۔ البتہ دوسری زبانوں  کے  ناولوں اور افسانوں  کے  نمونے  ان کے  پیش نظر رہے  ہوں  گے۔ مگر تخلیقی تکنیک کے  انجذاب کا عمل دقت طلب ہی نہیں  وقت طلب بھی ہے۔ کسی دوسری زبان و ادب سے  استفادہ کا مطلب یہ نہیں  ہوتا کہ دوسری زبانوں  کے  شہ پاروں  کو ہو بہو پیش کر دیا جائے  بلکہ ان میں  سے  کچھ چیزوں  کو لے  کر اپنی روایتوں  کے  سانچے  میں  ڈھال کر پیش کرنا ہوتا ہے۔ ظاہر ہے  کہ یہ کوئی سہل کام نہیں۔ اس کام میں  وقت تو لگتا ہی ہے  مگر اس میں  نا کامی کے  امکانات بھی ہوتے  ہیں  بلکہ زیادہ ہوتے  ہیں۔ مگر منشی پریم چند کی ناول نویسی کا مجموعی جائزہ نہ انھیں  نا کام ثابت کرتے  ہیں اور نہ ان کے  ناولوں  کا معتدبہ حصہ مایوس کرتے  ہیں۔ 
میں  تنقید  اور  احتساب میں  رعایت کا قائل نہیں  ہوں  مگر اصول  اور  تقاضوں  کے  ساتھ ساتھ تاریخی پس منظر، تہذیبی تناظر  اور  ثقافتی اقدار کو سامنے  رکھ کر تخلیق کی پرکھ  اور  جانچ کا قائل ہوں۔ ۱۹۶۰ء میں  جس قسم کے  ناول لکھے  جا رہے  تھے  وہ یقیناً پریم چند کے  زمانے  کے  ناولوں  سے  مختلف  اور  عصری ماحول شناسی کے  لحاظ سے  بہت جدید تھے۔ لہٰذا ان جدید ترین ناولوں  کو سامنے  رکھ کر  اگر  پریم چند کی ناول نگاری کا تجزیہ کیا جائے  گا تو نتیجہ حوصلہ افزا نہیں  نکلے  گا۔ ہر تخلیق کو اس کے  عہد کے  چوکھٹے  پر رکھ کر دیکھنا چاہئے۔ اس صنف کی روایت  اور  ترقی کو بھی نظر میں  رکھنا چاہیے۔ 
دوسری  اور  اہم بات یہ ہے  کہ شکیل الرحمن نے  پریم چند کے  ناولوں  کو بڑے  ناول ماننے  سے  انکار کیا ہے  مگر جا بجا تنقید کے  دوش بدوش بہت فراخدلی کے  ساتھ توصیف بھی کی ہے۔ لیکن انھوں  نے  یہ کہیں  نہیں  بتایا کہ بڑے  ناول کے  اجزائے  ترکیبی کیا ہیں ؟ پہچان  اور  معیار کیا ہیں، وہ کون سی خصوصیات ہیں  جن کی وجہ سے  کوئی ناول بڑا ناول کہلاتا ہے اور نہ کوئی مثال پیش کی ہے۔ 
قصہ مختصر یہ کہ شکیل الرحمن نے  بڑی جانفشانی کے  ساتھ ناول نگار پریم چند کو پڑھا  اور  ان کو بڑا ناول نویس نہ مانتے  ہوئے  بھی وہی اہمیت  اور  احترام عطا کیا ہے  جو ایک بڑے  لیکھک کو ملتا ہے۔ ان سے  اختلاف تو کیا جا سکتا ہے  مگر ان کے  اخلاص، امنگ، ترنگ  اور  للک سے  انکار نہیں  کیا جا سکتا۔ یہی ان کی تنقید کی بلندی  اور  ان کی شخصیت کی بڑائی ہے۔ 
پریم چند کی افسانہ نگاری
زیر نظر کتاب ’’فکشن کے  فنکار پریم چند‘‘ میں  انھوں  نے  زیادہ تفصیل  اور  زیادہ انہماک کا مظاہرہ کرتے  ہوئے  پریم چند کے  افسانوی فن کی تنقید  اور  تجزیے  کا ایمانداری سے  حق ادا کر دیا ہے۔ پریم چند کے  افسانوں  کے  مطالعے اور تجزیے  ایسی وقت نظری کے  ساتھ پیش کیے  ہیں  کہ اس سے  پہلے  ایسی عرق ریزی کی نظیر بہت کم ملتی ہے۔ اس قسم کی کوشش اس بات کو نشان زد کرتی ہے  کہ وہ صرف شاعری ہی کے  نباض نہیں  بلکہ فکشن کے  بھی گہرے  رمز شناس ہیں۔ 
انھوں  نے  پریم چند کی افسانہ نگاری کے  فن کا تجزیہ عام روش سے  ہٹ کر پیش کیا ہے۔ یہ بڑا مشکل  اور  عرق ریزی کا کام تھا جسے  شکیل الرحمن نے  اپنی مستقل مزاجی، انہماک، تجسس، مطالعاتی تحمل و تصرف  اور  کچھ کر دکھانے  کے  جذبے  کے  توسط سے  آسان کر لیا ہے۔ 
شکیل الرحمن کی نقد نگاری کی جو سب سے  بڑی  اور  نمایاں  شناخت ہے  وہ جمالیاتی فلسفے  سے  گہرا ربط رکھنا، اس سے  منسلک رہ کر اپنے  خیالات پیش کرنا  اور  ساتھ ہی ساتھ فلسفۂ جمالیات کی جدید و قدیم اقدار اور  افعال کی آبیاری میں  مگن رہنا ہے۔ انھوں  نے  نہ صرف جمالیات کو اپنے  انتقادیات کی رگوں  میں  سرایت کر دیا ہے  بلکہ اس موضوع پر توجہ سے  کام بھی کیا ہے۔ انھوں  نے  جمال پرستی  اور  جمال آرائی پر بہت وافر انداز میں  لکھا ہے۔ اس شعبے  سے  متعلق ان کے  تحقیقی  اور  تنقیدی کارناموں  کو اردو کے  قد اور  ناقدین نے  سراہا بھی ہے۔ ان کی زیر نظر کتاب کی تنقیدی اہمیت اس لیے  بھی بڑھ جاتی ہے  کہ انھوں  نے  اپنی تنقید میں  کئی طرح کے  تجربے  کیے  ہیں   اور  ان تجربوں  میں  انھیں خاطر خواہ کامیابی بھی ہوئی ہے۔ ایک تو یہ کہ انھوں  نے  بر صغیر کی قدیم و جدید روایتوں  کو کھنگال کران میں  موجود کام کے  عناصر کو اپنا یا ہے۔ اس کے  ساتھ ساتھ مغربی ادب، فلسفہ، سائنس، سماجیات  اور  دیگر علوم سے  بھی خود کو بہرہ  اور  رکھا ہے۔ ان کے  یہاں  تنقیدکے  مختلف رویے اور مکاتب فکر کے  اثرات بہت نمایاں  ہیں۔ بہت نمایاں سے  یہ مطلب ہر گز نہیں  ہے  کہ انھوں نے  ان کی نقل کر نے  کی کوشش کی ہے۔ ایسا بالکل نہیں  ہے۔ بلکہ ان کی تنقید بہت انفرادیت کی حامل ہے۔ اس کی وجہ یہ ہے  کہ جن جن زبان و ادب  اور  علوم کا انھوں  نے  مطالعہ کیا ہے  ان کو اپنے  اندر جذب کر کے  ان کے  امتزاج  اور  اپنی استعداد کو ملا کر ایک نئی  اور  بڑی حد تک اچھوتی روش  اور  اسلوب کی تخلیق کی ہے۔ ان کے  یہاں  تنقید کا امتزاجی رجحان ملتا ہے۔ انھوں  نے  جس فنکارانہ  اور  عالمانہ انداز میں  منشی پریم چند کے  افسانوں کے  اجزاء سے  بحث کی ہے اور جس عمق میں  جا کر پریم چند کے  تخلیقی جواہر پاروں  کی بظاہر نا یافت خصوصیات کو یافت کے  منطقے  پر متمکن کیا ہے  وہ ان کے  تنقیدی اُپج کا کمال ہے۔ انھوں  نے  نفسیات، بشریات، جنسیات، عمرانیات، لسانیات  اور  ساختیات جیسے  شعبوں  کے  عمیق مطالعہ کو کام میں  لاتے  ہوئے  افسانوں اور ان کے  کرداروں  نیز موضوعات کا تجزیہ کر نے  کی کوشش کی ہے  وہ ہر لحاظ سے  لائق تحسین ہے۔ خاص طور سے  جمالیاتی رنگ و روغن نے  ان کی تنقید کو دو آتشہ بنا دیا ہے۔ 
انھوں  نے  ’’ادبی قدریں اور نفسیات‘‘ (پہلی کتاب)‘‘ ہند اسلامی جمالیات‘‘ ، ’’غالب کی جمالیات‘‘ ، ’’مرزا غالب  اور  ہند مغل جمالیات‘‘ ، ’’میرشناسی‘‘ ، ’’تصوف کی جمالیات‘‘ ، ’’امیر خسرو کی جمالیات‘‘ ، ’’مولانا رومیؔ کی جمالیات‘‘ ، ’’ہندوستانی جمالیات‘‘ ، ’’ہندوستان کا نظام جمال :بدھ جمالیات سے  جما لیاتِ غالب تک‘‘ ، ’’اقبال  اور  روشنی کی جمالیات‘‘ ، ’’محمد اقبال‘‘ ، ’’ابوالکلام آزاد‘‘ ، ’’چراغِ دیر‘‘ ، ’’قرآن حکیم : جمالیات کا سر چشمہ‘‘ ، ’’آشرم‘‘ (آپ بیتی)، ’’دربھنگے  کا جو ذکر کیا‘‘ ، (دوسری آپ بیتی) ’’اخترالایمان:جمالیاتی لیجنڈ‘‘ ، ’’فیض احمد فیض: المیہ کی جمالیات‘‘ ، ’’منٹو شناسی‘‘ ، ’’داستان امیر حمزہ  اور  طلسم ہو شربا‘‘  اور  ’’کبیر‘‘ ان کی چند تصانیف کے  نام  اور  ان کے  ادبی و انتقادی کارناموں  کے  حوالے  ہیں۔ ان کی نقد نگاری میں  جمالیات کی وہی حیثیت ہے  جو لذیذ کھانے  میں  نمک کی ہے۔ اعلی ترین مرغّن کھانے  میں  ہزاروں  روپے  صرف کر دیں  اس سے  متعلقہ جتنی چیزیں  ڈال دیں،  اگر  اس میں  نمک نہ ہو تو نہ صرف پیسہ برباد ہو گا بلکہ کھانا بھی بد مزہ  اور  بے  کیف ہو جائے  گا  اور  کھانے  والے  بھی بے  مزہ ہو جائیں  گے۔ نمک کی تو یہ اہمیت ہے  کہ آٹا گوندھتے  وقت بھی اس کا استعمال عمل میں  آتا ہے۔ ’’آٹے  میں  نمک کے  برابر‘‘ والی بات اس کا ثبوت ہے  کہ آٹے  میں  نمک ڈالا جاتا ہے۔ میں  نے  تو بعض گھروں  میں  یہ بھی دیکھا ہے  کہ میٹھی چائے  میں  بھی ہلکا سا نمک ڈال دیتے  ہیں  جس کے  سبب اس کا  ذائقہ عام چائے  کے  ذائقے  سے  مختلف ہو جاتا ہے۔ شکیل الرحمن کے  تجزیہ و تنقید کا ذائقہ بھی اس سبب دوسروں  سے  مختلف ہے  کہ اس میں  جمالیاتی قدروں  کا بہت سلیقے  کے  ساتھ اہتمام موجود ہے۔ اس میں  کوئی شک وشبہ نہیں  ہے  کہ ادب، مصوری، سنگ تراشی، موسیقی، مجسمہ سازی، باغبانی  اور  تعمیرات میں  جمالیات کا عمل دخل نا گزیر ہو تا ہے اور اس کے  بغیر اس شعبے  کا کوئی بھی شاہکار صحیح معنوں  میں  شاہکار نہیں  کہلا سکتا۔ اس طرح جو تخلیق کار، تخلیق کاری کے  ہنر اور  اس کے  حسن کی ماہیت کے  رمز شناس ہیں  وہ اپنے  فن پاروں  میں  حسن کاری کا خصوصی لحاظ رکھتے  ہیں۔ لیکن شکیل الرحمن کا معاملہ اس باب میں  مختلف ہے۔ ان کے  یہاں  جمالیات کا عمل دخل اس درجے  پر ہے  کہ وہ جمالیات کی جمالیات کی بھی کھوج لگا لیتے  ہیں۔ 
ان کے  یہاں  تہذیب، ثقافت، تاریخ، مذہب، نفسیات، تصوف، جنسیات، لسانیات کی بھی جمالیات ہے۔ وہ جمالیات کا مطالعہ، وژن، فکر، تمثیل، امیجز، طبقے، فرقے، شخصیت، روشنی، اجالے، خوشبو، نسل، علم الاصنام، المیے اور طربیے  میں  بھی کرتے  ہیں۔ وہ تو تخلیق کاری کے  گریز پا لمحوں اور سوتی جاگتی ساعتوں  کو بھی جمالیات کی گرفت میں  لے  لیتے  ہیں۔ وہ صرف خارجیت کے  قائل نہیں  بلکہ داخلیت کی سیاحت کو بھی ناگزیر تصور کرتے  ہیں۔ وہ کسی دور کے  صرف سماجی، سیاسی  اور  دیگر صورت حال ہی کو پیش نظر نہیں  رکھتے  بلکہ اس عہد کے  انسانوں  کا بھی مشاہدہ بہت عمیق  اور  وسیع تناظر میں  کرتے  ہیں اور ان کے  بیرونی منظر ناموں  کے  ساتھ ساتھ ان کے  اندرونی موسموں اور رُتوں  کو بھی دیکھتے اور پر کھتے  ہیں۔ ان کے  ملنے  جلنے، گفتگو کرنے، سوچنے  سمجھنے، باہمی رویے، لین دین، بود و باش، محبت و نفرت، خواہشات و تشویقات، شکست و فتح، اخلاص و مروت، حسد و بغض، کامیابی و نا کامی، غریبی و امیری جیسے  اجزائے  حیات کو بھی اپنی تنقیدی جمالیات کی کسوٹی پر کستے  ہیں۔ وہ کرداروں  کا ذہنی مطالعہ  اور  موازنہ ایک مخصوص زاویے  سے  پیش کرتے  ہیں۔ وہ یہ بھی دیکھتے  ہیں  کن کن شعبوں  کے  کن کن فنکاروں  نے  اپنی زمین کی خوشبو، آب و ہوا، فن تعمیرات، موسیقی  اور  دیگر تہذیبی و ثقافتی قدروں  کو کہاں  تک اپنے  اندر جذب کیا ہے اور ان کا انطباق کس طرح اپنے  فن کی رگوں  میں  دوڑا کر کیا ہے۔ مثلاً غالب کے  حوالے  سے  لکھتے  ہیں : 
’’ہند مغل جمالیات کا وہ طرز احساس کہ جس نے  ہندوستان کی مٹی کی خوشبو کے  ساتھ اپنی تازگی، نئے  پن  اور  انوکھے  پن کا احساس حضرت امیر خسرو کی موسیقی، تاج محل کی تخلیق  اور  میر تقی میر کی شاعری میں  دیا تھا، غالب کی شخصیت سے  جذب ہو کر انتہائی متحرک صورت میں  نقطۂ عروج پر پہنچ جاتا ہے اور ایک کلچر کی جمالیاتی تکمیل کا احساس بخش دیتا ہے۔‘‘ (مرزا غالب  اور  ہند مغل جمالیات۔ ص ۴۲۰) 
ہندوستان میں  نئے  تہہ دار  اور  ہمہ گیر نظام جمال کی تشکیل کے  حوالے  سے  جب گفتگو کرتے  ہیں  تو وسط ایشیا سے  لے  کر چین، عراق، مصر، ایران  اور  دیگر بہت سے  ملکوں  تک کی جاندار  اور  صحت مند روایتوں  کی اہمیت  اور  اثر ونفوذ کو تسلیم کرتے  ہوئے  یہ لکھتے  ہیں  کہ اس ہمہ گیر نظام جمال کے  اجزائے  ترکیب میں  ان خطوں  کے  بھی اثرات موجود ہیں۔ ’’مرزا غالب  اور  ہند مغل جمالیات‘‘ میں  رقمطراز ہیں : 
’’ہندوستان میں  جس نئے  تہہ دار  اور  ہمہ گیر نظام جمال کی تشکیل ہوئی اس میں  وسط ایشیا، چین، ایران، عراق، مصر اور  دوسرے  کئی ملکوں  کی اعلی  اور  افضل روایات شامل تھیں۔‘‘ 
اس اقتباس سے  اس بات کا اندازہ لگانا مشکل نہیں  کہ ان کا نظریۂ حسن وکمال  اور  فلسفۂ جمالیات محدود نہیں  ہے  بلکہ یہ علاقائی حصاروں اور جغرافیائی دائروں  سے  آزاد ہے۔ انھوں  نے  قرآن  اور  ابوالکلام آزاد کی تفسیر’’ترجمان القرآن‘‘ میں  بھی جمالیات کی کرشمہ سازیوں  کو نشان زد کیا ہے۔ 
میں  شاید بہت زیادہ تفصیل میں  چلا گیا ہوں، یہ تفصیل اس لیے  غیر ضروری نہیں  ہے  کہ اس کی وساطت سے  میں  یہ ب اور  کرانا چاہتا ہوں  کہ جو ناقد خطوں  خطوں اور ملکوں  ملکوں  کی تہذیب و ثقافت، روایات، موسیقی  اور  دیگر شعبوں  تک رسائی حاصل کر کے  جواہر پارۂ جمالیات کی کشید کر سکتا ہے، اس نے  پریم چند کے  افسانوں، ان کے  کرداروں، وارداتوں، نفسیاتی الجھنوں اور خوش رنگ تمناؤں  کی لہو پیر ہنی کے  سانحوں  کے  تجزیوں  کے  دوران اپنی نقد نگاری کو سیدھا  اور  سپاٹ کیوں  کر رکھا ہو گا۔ شکیل الرحمن نے  پریم چند کے  افسانوں  کو جس وسیع  اور  عمیق تناظر میں  دیکھنے اور جانچنے  کی کوشش کی ہے، وہ بزبان حال اس بات کی تصدیق کرتی ہے  کہ یہاں  بھی ان کا رویہ غیر جمالیاتی  اور  بے  رنگ نہیں  ہے۔ یہاں  بھی وہ اسی طرح تنقیدی سولہ سنگھاروں  کے  ساتھ موجود ہیں  جس طرح دوسرے  فن پاروں  کی پرکھ کے  دوران موجود ہوتے  ہیں۔ 
اہم بات یہ ہے  کہ انھوں  نے  منشی پریم چند کے  افسانوں  کو دوسرے  نقد نگاروں  کے  انداز نقد سے  ہٹ کر اپنے  خاص زاویوں  سے  پڑھا ہے اور پرکھا ہے۔ سب سے  پہلے  انھوں  نے  ایک ایک کر کے  تمام افسانوں  کا غور و خوض کے  ساتھ مطالعہ کیا ہے۔ تمام افسانوں  کے  کرداروں  کی مماثلت  اور  مطابقت، مفاہمت  اور  مخالفت، تفاوت  اور  قربت کا منظر نامہ تیار کیا ہے۔ موضوعات  اور  وقوعات کو گہری نظر سے  دیکھا  اور  نوٹ کیا ہے، ان میں  بھی جو تنوع ہے  ان کو بھی  اور  جو یکسانیت ہے  ان کو بھی نشان زد کیا ہے۔ کرداروں  کی خارج بینی(Extrovertive)  اور  نفسی مشاہدہ (Introspective) کا بہ نظر غائر مطالعہ کر کے  مماثل  اور  مخالف عناصر کو موازنہ کی کسوٹی پر پرکھنے  کی کوشش کی ہے۔ ماحول آشنائی، وارداتی شناسائی، منظر نگاری، اضطراری کیفیت، تحمل و تکلف، بغاوت  اور  وفاداری کے  ہزار رنگوں  کو اپنی شخصیت میں  جذب کیا ہے۔ پھر انھوں  نے  افسانوں  کے  براہ راست تجزیے  پیش کر نے  کے  بجائے  تمام افسانوں  کے  کرداروں  کو دیکھا ہے اور مثالیں  دے  دے  کر اپنے  تجزیے  میں  جانداری  اور  جانکاری پیدا کی ہے۔ 
شکیل الرحمن نے  ذیل کے  عنوانات کے  تحت پریم چند کی شخصیت، فن، موضوعات، وقوعات  اور  دیگر اجزا کو سمیٹ کر اپنے  تجزیے  کا گھر  اور  گھروندہ تعمیر کیا ہے۔ جس میں  تازہ ہوا کی آمد کے  لیے  دریچے  بھی ہیں  اور  جدید انتقادی لہجے اور اسلوب کے  لیے  دروازے  بھی کھلے  ہیں۔ 
(۱) تیسرا آدمی(۲) نفسیاتی تصادم  اور  جذباتی تکمیل (۳) الفاظ کی زنجیر (۴)شیش محل (۵) دہقانی (۶) پرچھائیں (۷) جال (۸) تعلیم یافتہ (۹) تیسری طاقت (۱۰) عورت۔ ۱) (۱۱) عورت۔ ۲ (۱۲) بچے  کا ذہن (۱۳) بچے  کی عقیدت (۱۴)ہیرو پسندی(۱۵) جذباتی تجزیہ (۱۶) ہمدردی  اور  غرور (۱۷) غیر محسوس متحرّک قوت (۱۸) ذہن کی چوٹ  اور  معصوم ارتفاعی اظہار  (۱۹) جذباتی رد عمل (۲۰) المیہ (۲۱) کھلاڑی پن (۲۲) المیہ کردار (۲۳) تکنیک (۲۴) اسلوب۔ 
ہر عنوان پر گفتگو کرنا مشکل ہے۔ کیوں  کہ یہ وقت طلب مرحلہ ہے، اس طرح ایک  اور  کتاب تیار ہو جائے  گی جس کا متحمل میں  سر دست خود کو نہیں  پاتا۔ یہ مضمون ویسے  بھی خاصا طویل ہو گیا ہے۔ 
زیر بحث کتاب ’’فکشن کے  فنکار۔۔ پریم چند‘‘ کے  حوالے  سے  ’’تیسرا آدمی‘‘ ان کی دریافت ہے۔ اس تیسرے  آدمی میں  اتنی تہہ داری، اتنا تنوع، اتنی وسعت اتنا عمق  اور  اتنی فکری و فنی تازگی ہے  کہ قاری حیران رہ جاتا ہے۔ یہ تیسرا آدمی کہیں  شرکا پیکر ہے  تو کہیں  شر سے  خیر میں  بدل جاتا ہے، وہ کہیں  عاشق بننے  کی کوشش کرتا ہے  مگر ویلین بن کر رہ جاتا ہے۔ کہیں  معاملہ فہم ہے  تو کہیں  معاملے  کو بگاڑنے  والے  کے  روپ میں  نمودار ہوتا ہے۔ انھوں  نے  ایک منفرد انداز میں  تیسرے  آدمی کو ایک مرکز بنا کر ہر کہانی کو پر کھا ہے۔ انھوں  نے  پریم چند کے  افسانوں  کے  موضوعات سے  بھی بحث کی ہے  تو اسی تیسرے  آدمی ہی کے  حوالے  سے  کی ہے۔ انھوں  نے  بڑی منطقیت کے  ساتھ اس حقیقت کا اظہار کیا ہے  کہ معاشرے  کے  ہر شعبے  میں  اس تیسرے  آدمی کی ’’شخصیت‘‘ کا عمل دخل کسی نہ کسی حیثیت میں  رہتا ہے، بعض موقع پر تو اس کے  بغیر بات آگے  نہیں  بڑھتی۔ یہ گاؤں اور شہر دونوں  جگہوں  پر موجود ہوتا ہے اور  اگر  نہیں  ہوتا ہے  تو ہم آپ خود اس تیسرے  آدمی کی شخصیت کو تخلیق کر لیتے  ہیں اور اپنے  مفاد کے  لیے  استعمال کرتے  ہیں۔ یہ ہمدرد  اور  بہی خواہ کے  روپ میں  بھی اپنا کردار ادا کرتا ہے۔ ہمدمی  اور  دوستی کا پیکر بھی ہوتا ہے۔ کبھی یہ تیسرا آدمی اتنا بے  لگام ہو جاتا ہے  کہ سماج اس سے  تنگ آ جاتا ہے۔ کبھی ایسا بھی ہوتا ہے  کہ وہ خود بھی معاشرے  سے  بیزار ہو جاتا ہے۔ جب وہ منفی صورت میں  سامنے  آتا ہے  تو تباہی کا پیش خیمہ بن جاتا ہے۔ یہ خوشامدی بھی ہوتا ہے اور سازشی بھی۔ مصلحت کیش بھی ہوتا ہے اور معاندانہ روش بھی اختیار کرتا ہے۔ غرض اس ایک ’’تیسرے  آدمی‘‘ میں  تیس ہزار آدمی کی جلوہ سامانی ہوتی ہے۔ گھریلو زندگی میں  دلچسپی لیتا ہے  تو فتنہ پردازی، رقابت، فریب کاری  اور  گھناؤنی حرکتوں  کی ایسی ایسی مثالیں  پیش کرتا ہے  کہ خوشگوار تعلقات کی چادر میں  درک، محبت کے  پاکیزہ جذبات میں  ملاوٹ، قربت میں  فاصلے، یقین میں  گمان، پرامن  اور  پرسکون ماحول میں  بد امنی  اور  ہلچل کو مہمیز لگاتا ہوا پایا جاتا ہے۔ کبھی کبھی اس کے  بچھائے  ہوئے  جال، ڈھالی ہوئی خود غرضی کی زنجیر  اور  موقع سے  فائدہ اٹھانے  کی رت بدل بھی جاتی ہے اور اسے  منہ کی کھانی پڑتی ہے۔ انھوں  نے  پریم چند کے  افسانے  ’’دو سکھیاں‘‘ کے  کردار بھونؔ موہن داس گپتا، ونود (پد ما کا شوہر)  اور  پد ما کے  خارجی  اور  داخلی رویوں  کا تجزیہ پیش کرتے  ہوئے  بھون کا تیسرا آدمی ہونا ثابت کیا ہے  کہ وہ کس ہوشیاری کا مظاہرہ کرتے  ہوئے  ونو د اور  پدما کے  باہمی رنجشوں  کو مزید بڑھانے اور اپنے  لیے  راستہ ہموار کر نے  کی کوشش کرتا  اور  کس طرح اسے  شکست فاش ہوتی ہے۔ بھون کس انداز سے  لفظوں  کی زنجیر پھینکتا ہے،  اور  کس طرح یہ زنجیر ٹوٹتی چلی جاتی ہے، مکالموں اور پدما کی خود کلامی کی وساطت سے  واضح کیا گیا ہے۔ ملاحظہ فرمائیں : 
اگر میں  تنہا ہوتی تو کبھی نہ روتی، مگر بھون کے  سامنے  اپنے  آپ پر قابو نہ رکھ سکی۔‘‘ 
شکیل الرحمن لکھتے  ہیں : 
’’یہ تیسرا آدمی اسی لمحے  کی تلاش میں  ہوتا ہے۔‘‘ 
’’بھون نے  مجھے  تسلی دیتے  ہوئے  کہا کہ آپ نا حق اس قدر غم کرتی ہیں، مسٹر ونود خواہ آپ کی قدر نہ کریں  مگر دنیا میں  کم از کم ایک ایسی ہستی بھی ہے  جو آپ کے  اشارے  پر جان تک نثار کر سکتی ہے۔ آپ جیسا گراں  بہار تن پا کر دنیا میں  کون ایسا شخص ہے  جو اپنی قسمت پر نازاں  نہ ہو گا، آپ قطعی فکر نہ کریں۔‘‘ 
شکیل الرحمن فرماتے  ہیں : ’’پدما بھون کی باتوں  سے  پریشان ہو جاتی ہے۔ اس نے  کبھی ایسا سوچا بھی نہ تھا، اپنی نفسیاتی پیچید گیوں  کو اچھی طرح سمجھ رہی تھی، بھونؔ کی یہ بات اسے  سخت نا گوار گزرتی ہے۔ غصے  سے  چہرہ سرخ ہو جاتا ہے، تیسرا آدمی پدماؔ کی کمزوری سے  فائدہ اٹھانا چاہتا ہے اور پدما کو اپنی ذات سے  الجھن سی ہونے  لگتی ہے۔ سوچتی ہے :
’’ابھی شادی ہوئے  ایک سال بھی نہیں  ہوا  اور  میری یہ حالت ہو گئی کہ دوسروں  کو مجھے  بہکانے اور مجھ پر اپنا جادو چلانے  کا حوصلہ ہو رہا ہے۔‘‘ 
شکیل الرحمن لکھتے  ہیں :
 ’’خود کو سنبھالنے  کی کوشش کرتی ہے۔ آنسو پونچھتے  ہوئے  (بھون سے  ) کہتی ہے :‘‘ 
’’میں  آپ سے  معافی کی خواستگار ہوں، ذرا آرام کر نے  دیجئے،‘‘ 
شکیل الرحمن لکھتے  ہیں :
’’یہ تیسرا آدمی اس نازک  اور  غنیمت لمحے  کو جانے  دینا نہیں  چاہتا، لہٰذا اپنے  الفاظ کی زنجیر پھینکتا ہے :‘‘ 
’’ہاں  ہاں، آپ آرام کریں، میں  بیٹھا رہوں  گا۔‘‘ 
شکیل الرحمن رقمطراز ہیں : ’’زنجیر کی ایک کڑی اس طرح ٹوٹتی ہے۔‘‘ 
’’جی نہیں، آپ مہربانی فر ما کر تشریف لے  جائیں، اس طرح مجھے  آرام نہ ملے  گا۔‘‘ 
شکیل  لکھتے  ہیں :
 ’’وہ زنجیر اس طرح پھر آگے  بڑھتی ہے :‘‘ 
’’بہت اچھا آپ آرام کریں، میں  شام کو آ کر دیکھ جاؤں  گا۔‘‘ 
شکیل الرحمن لکھتے  ہیں :
 ’’دوسری کڑی بھی ٹوٹ جاتی ہے :‘‘ 
’’جی نہیں، آپ کو تکلیف فرمانے  کی ضرورت نہیں ...‘‘ 
شکیل الرحمن بتاتے  ہیں :
 ’’اس طرح باقی دوسری کڑیاں  بھی ٹوٹنے  کو تیار ہیں، تیسرا آدمی ہمت کر کے  کہتا ہے : 
’’اچھا تو میں  کل آؤں  گا، شاید راجہ صاحب بھی تشریف لائیں۔‘‘ 
’’نہیں، آپ لوگ میرے  پیغام کا انتظار کریں، بغیر بلائے  نہیں  آیئے  گا۔‘‘ 
شکیل الرحمن رقمطراز ہیں :
 ’’باقی ساری کڑیاں  اس چوٹ سے  ٹوٹ کر بکھر جاتی ہیں۔ تیسرے  آدمی کے  سامنے  پدما ایک معمہ بن جاتی ہے۔ چلا جاتا ہے  لیکن دو تین بار آ کر پھر اسی ماحول کا خواہش مند نظر آتا ہے، پدما ملنے  سے  صاف انکار کر دیتی ہے اور تیسرا آدمی ہلچل پیدا کر کے  گم ہو جاتا ہے۔‘‘ 
شکیل الرحمن نے  بڑی تفصیل سے  اس تیسری شخصیت کا تعارف کرایا ہے، اس کے  خصائص بیان کیے  ہیں اور اس کے  ایک رنگ میں  سو رنگ دکھانے  کی ماجرائیت بیان کی ہے۔ ان سب کا ذکر یہاں  ممکن نہیں  مگر یہ تحریر و تعارف پڑھنے  سے  تعلق رکھتا ہے۔ میں  یہاں  ان کے  طویل مقالے  سے  صرف ایک اقتباس پر اکتفا کروں  گا تاکہ آپ اس ’’تیسرے  آدمی‘‘ کی شخصیت کے  بارے  میں خود شکیل الرحمن کے  اپنے  الفاظ میں  جان سکیں : 
’’تیسرا آدمی‘‘ ، ’’خواجہ اہل فراق‘‘ بھی ہے اور ’’خضر راہ‘‘ بھی، رقیب بھی ہے اور دوست بھی، اس کی دوستی  اور  رقابت دونوں  سے  قصۂ آدم رنگین بنتا ہے۔ کشمکش  اور  تصادم کے  بغیر زندگی  اور  فن دونوں  کا کوئی تصور پیدا نہیں  ہوتا  اور  اسی کے  لہو کی گرمی سے  یہ کشمکش بڑھتی ہے، ہم اسے  ہیرو سمجھنا نہیں  چاہتے  اس لیے  بھی کہ ہیرو کے  روایتی تصور کو ابھی تک عزیز رکھے  ہوئے  ہیں، یہ بھی ایک بڑی سچائی ہے  کہ فکشن کا اصل ہیرو عموماً یہی ہوتا ہے۔ ہیرو سمجھنا نہیں  چاہتے  لیکن یہ ضرور چاہتے  ہیں  کہ وہ کچھ  اور  لمحوں  کو کشمکش  اور  تصادم کے  قریب کرتا رہے، اس کی شکست سے   اگر  دوستی، خلوص  اور  محبت کی شکست ہو گئی تو ہمیں  دکھ بھی ہوتا ہے اور  اگر  رقابت، دشمنی  اور  جارحانہ عمل کی شکست ہوئی تو ہمیں  ذہنی  اور  نفسیاتی سکون ملتا ہے، محسوس ہو یا نہ ہو ہر شخص کسی نہ کسی لمحے  تیسری شخصیت کا روپ اختیار کرتا ہے، در اصل ہم اس کی شخصیت میں  اپنی بعض جبلتوں، بنیادی ہیجانات  اور  جذبات کو دیکھتے اور محسوس کرتے  ہیں۔ ان جبلتوں، جذبوں اور ہیجانوں  کے  اظہار کو دیکھ کر شعوری یا غیر شعوری طور پر اس کی ذات سے  دلچسپی لینے  لگتے  ہیں۔ معاملہ یہ ہے  کہ ہم اپنی جذباتی زندگی کی تکمیل کے  خواہش مند ہوتے  ہیں۔‘‘ 
شکیل الرحمن مغربی ادب میں  بھی اس تیسرے  آدمی کو تلاش کرتے  ہوئے  شیکسپئیر کے  ڈرامے  ’’رومیو  اور  جیولیٹ‘‘ میں پیرسؔ  اور  ’’جولیس سیزر‘‘ میں  مارکس انٹیونی کو تیسرے  آدمی کے  روپ میں  پاتے  ہیں  بلکہ خود بروٹس بھی بعد کو تیسرے  آدمی کا روپ دھار لیتا ہے۔ ان کایہ کہنا حقیقت افروز ہے  کہ ’’بن ہُر‘‘ ، ’’دی پورٹریٹ آف اے  لیڈی‘‘ ، برادر کراموزوف‘‘ ، ’’مادام بواری‘‘  اور  اردو ادب میں  ’’خدا کی بستی‘‘ ، ’’ٹیڑھی لکیر‘‘  اور  دیگر ڈراموں، ناولوں اور افسانوں  میں  تیسرے  آدمی کا مطالعہ دلچسپی سے  خالی نہ ہو گا۔ اسی حوالے  سے  ان کا یہ خیال درست ہے  کہ بعض کہانی یا ناول میں  کرداروں  کے  عمل  اور  رد عمل میں  اس تیسرے  آدمی کی شناخت کبھی کبھی دشوار ہو جاتی ہے اور یہ فیصلہ کرنا سہل نظر نہیں  آتا کہ کسے  ’’تیسرا آدمی‘‘ کہا جائے، فکشن میں  تیسرا آدمی دراصل ایک تحریک کی صورت اختیار کر لیتا ہے۔ ایک ہی ڈرامہ یا کہانی میں  یہ کئی کرداروں  کا مقدر ہو جاتا ہے۔ کچھ کردار کبھی اس حالت میں  اپنے  آپ کو پاتے  ہیں  کہ خود سے  الجھ جاتے  ہیں۔ البتہ پلاٹ کے  تناظر  اور  ماجراؤں  کی وسعت کے  ساتھ ساتھ تیسرے  آدمی کی وقعت و اہمیت اجاگر ہوتی جاتی ہے۔ اس کی شخصیت کی پیچ در پیچ تہیں  کھلتی جاتی ہیں۔ 
اسی طرح شکیل الرحمن نے  پریم چند کے  افسانے  ’’گھاس والی‘‘ میں  موجود تیسرے  آدمی یعنی چین سنگھ کا...رویہ، خواہش، جوش، تکبر کا... بڑی خوبصورتی  اور  موثر انداز میں  تجزیہ پیش کیا ہے۔ چین سنگھ زمیندار ہوتا ہے اور مال و دولت میں  کھیلتا رہتا ہے۔ اس کے  بارے  میں  شکیل الرحمن نے  اپنے  مخصوص تبصرے اور افسانے  سے  اقتباسات کے  ذریعہ بتایا ہے  کہ کس طرح چین سنگھ ملیا  اور  اس کے  شوہر مہا بیر کے  درمیان آ جاتا ہے اور کس طرح وہ ملیاؔ کو اپنے  جال میں  پھنسا نے  کی کوشش کرتا ہے۔ مگر ملیاؔ کے  ایک جملے  سے  اس کی شخصیت بدل کر رہ جاتی ہے۔ وہ جارحیت، دھول دھپہ  اور  پیش دستی کے  بجائے  بہت نرم  اور  بڑی حد تک ہمدردانہ برتاؤ کر نے  لگتا ہے۔ ملیاؔ کی محبت اس کے  دل میں  زندہ تو رہتی ہے  مگر اسے  حاصل کر نے  کی خواہش نہیں  رہتی بلکہ اس کی تمنا یہ رہتی ہے  کہ ملیا گھاس کاٹنا ترک کر دے اور بیچ بازار میں  اسے  بیچنا بھی چھوڑ دے اور گھر میں  سکون و  اطمنان کے  ساتھ اپنے  شوہر مہابیر کے  ساتھ زندگی بسر کرے۔ اس لیے  وہ مہا بیر کی مالی مدد کرنا چاہتا ہے اور ملیا کے  پتی مہا بیر سے  کہتا ہے : 
’’میری ایک صلاح مانو، عزت ہماری  اور  تمہاری ایک ہے، تم مجھ سے  ایک روپیہ روز لے  لیا کرو، بس، جب بلاویں  تو یکہ لے  کر آ جاؤ، تب تو تمہاری گھر والی کو گھاس لے  کر بازار نہ آنا پڑے  گا، بولو منظور ہے۔‘‘ 
چین سنگھ کی ان باتوں  پر شکیل الرحمن نے  ایک ماہر نفسیات کی طرح اپنا تجزیہ پیش کرتے  ہوئے  لکھا ہے : 
’’اس جملے  میں  حسرت بھی ہے اور آرزو بھی، اذیت کو لذت آمیز مسرت میں  تبدیل کرنا چاہتا ہے۔ اب دھندلی روشنی میں  ملیاؔ کی مٹتی ہوئی تصویر اطمینان سے  دیکھ رہا ہے۔ اس تیسرے  آدمی کی شخصیت کے  ’’چڑھاؤ  اور  اتار‘‘ کردار کی نفسیاتی الجھن  اور  اس کی جذباتی زندگی کی تکمیل کی خواہش پریم چند کے  فن کی عظمت کا ثبوت ہے۔‘‘ 
چین سنگھ سے  ملتا جلتا ایک  اور  ’’تیسرا آدمی‘‘ پریم چند کی کہانی ’’نگاہِ ناز‘‘ میں  بھی موجود ہے۔ روپ چند  اگر  چہ شادی شدہ ہوتا ہے اور کئی بچے  کا باپ بھی۔ کافی پڑھا لکھا  اور  نامور آدمی ہوتا ہے  مگر وہ کامنی ؔپر دل و جان سے  فریفتہ ہو جاتا ہے۔ کامنی بھی شادی شدہ ہوتی ہے  مگر روپ چند سے  تعلقات ہموار کر لیتی ہے۔ اسے  اپنی وفا کا یقین دلاتی رہتی ہے۔ مگر جب ایک رات کامنی کے  بلانے  پر روپ چند پچھلے  دروازے  سے  داخل ہوتا ہے  تو کامنی کا بڑا بھائی اسے  دیکھ لیتا ہے اور ہا تھا پائی کے  بعد اسے  چور سمجھ کر پولیس کے  حوالے  کر دیتا ہے۔ روپ چند عدالت میں  بتاتا ہے  کہ وہ کامنی کے  بلانے  پر اس کے  گھر گیا تھا وہ چور نہیں  ہے اور یہ کہ اس کے اور کامنی کے  درمیان خط و کتابت بھی ہوتی رہی ہے۔ لیکن جب محبت میں  آزمائش کا وقت آتا ہے  تو بد نامی سے  بچنے  کے  لیے  کامنی عدالت میں  ایسا بیان دیتی ہے  جس سے  یہ ثابت ہوتا ہے  کہ روپ چند اس کے  لیے  ایک اجنبی ہے  جو چوری کے  غرض سے  اس کے  گھر میں  داخل ہوا تھا  اور  پکڑا گیا۔ لیکن عدالت کی کار روائی کے  دوران افسانہ ’’گھاس والی‘‘ کے  ’’تیسرے  آدمی‘‘ چین سنگھ کی طرح روپ چند کے  دل میں  بھی کامنی کی محبت  اور  بڑھ جاتی ہے اور اس کے  بدنام ہو جانے  کا خیال آ جاتا ہے۔  اور  سماجی بندھنوں  میں  جکڑی ہوئی عورت پر اسے  رحم آ جاتا ہے اور اس کو بچانے  کے  لیے  وہ اپنے  خط و کتابت کے  بیا ن پر مضبوطی سے  قائم نہیں  رہتا  اور  کامنی کے  بیان کی تردید نہیں  کرتا  اور  سارا الزام خود پر ڈال کر پانچ سال کی قید با مشقت کی سزا قبول کر لیتا ہے۔ لیکن پریم چند نے  اپنی تخلیقی فعالیت  اور  جوہر نبوغ کا مظاہرہ کرتے  ہوئے  ان دونوں ’’تیسرے  آدمی‘‘ (چین سنگھ  اور  روپ چند ) کا فنی ارتقا  و مختلف ماحول  اور  ماجراؤں  میں  کیا ہے۔ لیکن محبت  اور  وفاداری کی عظمت کی پاس داری دونوں  کی شخصیت کا قابل قدر حصہ ہے۔ 
’’نگاہ ناز‘‘ کا تجزیہ بے  شک شکیل الرحمن نے  محنت  اور  دیانت داری کے  ساتھ کیا ہے۔ کہانی کے  ماحول،کرداروں  کی ذہنی کیفیات  اور  وقوعات کی تجزیاتی عکاسی بھی بہت انہماک سے  کی ہے، مگر ایک چیز ان سے  نظر انداز ہو گئی جہاں  ان کی تنقید کی سرچ لائٹ نہ پہنچ سکی۔ افسانہ ’’نگاہِ ناز‘‘ کی مکمل ماجرائیت  اور  صورت حال کو نگاہ میں  رکھیں  تو یہ بات اپنی جگہ درست ہے  کہ روپ چند، کامنی  اور  اس کے  شوہر گوپال کی ازدواجی زندگی میں  داخل ہو جاتا ہے اور ایک مکمل ’’تیسرا آدمی‘‘ کا کردار بن کر سامنے  آتا ہے۔ مگر اس میں  خود کا منی بھی شریک ہے  کیوں  کہ معاشقہ ایک طرفہ نہیں  ہوتا۔ جب کہ ’’دو سکھیاں‘‘ میں  بھونؔ موہن داس گپتا... ونو د اور  پدما۔۔ کی ازدواجی زندگی میں  مکاری سے  داخل ہونا چاہتا ہے  جسے  پدما پسند نہیں  کرتی  اور  تیسرے  آدمی کو نا کامی ہوتی ہے۔ اسی طرح ’’گھاس والی‘‘ میں  چین سنگھ زمینداری  اور  طاقت کے  زعم میں ...ملیاؔ  اور  مہابیرؔ... کے  بیچ دیوار بننے  کی کوشش کرتا ہے۔ جسے  ملیا سختی سے  مسترد کر دیتی ہے  بلکہ اس تیسرے  کی شخصیت ہی بدل جاتی ہے۔ اس کے  برعکس روپ چند...گوپال  اور  کامنی ...کے  درمیان زبردستی  اور  جارحیت کا مظاہرہ کرتے  ہوئے  ان کے  درمیان نہیں  آ جاتا  اور  نہ اسے  پدما  اور  ملیا کی طرح کامنی مسترد کرتی ہے۔ بلکہ وہ اس حد تک روپ چند پر ریجھ جاتی ہے  کہ اپنے  شوہر کو نظر انداز کر دیتی ہے  بلکہ بے  وفائی پر اتر آتی ہے۔ افسانہ یہ بتا رہا ہے  کہ بے  وفائی  اور  مصلحت کوشی کامنی کی فطرت کا حصہ ہے۔ بے  وفائی کا یہی رویہ کامنی عدالت میں  اپنے  آشنا روپ چند کے  خلاف بیان دے  کر اختیار کرتی ہے۔ اس طرح کامنی خود ’’تیسرے  آدمی‘‘ کی حیثیت سے  نمایاں  ہوتی ہے۔ روپ چند تو ’’تیسرا آدمی‘‘ بن کر بھی تیسرا آدمی نہیں  رہتا بلکہ بھونؔ موہن داس گپتا  اور  چین سنگھ کی طرح محبت پر قائم رہ کر وفاداری کی مثال بن جاتا ہے۔ جب کہ کامنی کا کردار آخر وقت تک ’’تیسرے  آدمی‘‘ ہی کا رہتا ہے۔ وہ بھی افسانہ ’’ستی‘‘ کے ’’تیسرے  آدمی‘‘ راجہؔ کی طرح اپنے  آپ کو بدل نہ سکی۔ میرے  کہنے  کا مقصد یہ ہے  کہ شکیل الرحمن ’’نگاہِ ناز‘‘ کے  اس تیسرے  آدمی کو اپنی ’’نگاہِ تنقید‘‘ کے  دائرے  میں  نہ لے  سکے۔ جو بہت ضروری تھا۔ خود پریم چند نے  اس افسانے  کا عنوان اسی لئے  رکھا تھا کہ وہ کامنی کے  کردار کو نشان زد کرنا چاہتے  تھے۔ 
سب سے  دلچسپ تیسرا آدمی پریم چند کے  افسانے  ’’حقیقت‘‘ میں  موجود ہے۔ اس میں  ایک ہیرو ایک سچا عاشق رقابت کی آگ میں  جلنے  لگتا ہے۔ امرت  اور  پور نما ایک دوسرے  کو پسند کرتے  تھے  مگر پور نما کے  والدین ایک مغرور، بد مزاج  اور  بوڑھے  شخص کے  قرضدار ہوتے  ہیں  لہٰذا قرض کے  دباؤ کے  سبب پور نما کے  والدین اس کی شادی اسی بد مزاج  اور  مغرور آدمی سے  کر دیتے  ہیں۔ اس طرح امرت کی آشاؤں  کا محل زمین بوس ہو جاتا ہے۔ بعد میں  وہ بھی شادی کر لیتا ہے  مگر وہ پور نما کو بھلا نہیں  پاتا۔ جب کہ عمر دراز شوہر سے  شادی کے  بعد وہ ایک مشرقی لڑکی ہونے  کے  تحت صبر کر لیتی ہے اور اپنی اسی بے  آرزو زندگی کو آرزو مند بنا کر اس بوڑھے  شوہر کے  کئی بچے  کی ماں  بن جاتی ہے۔ قصہ مختصر یہ کہ پور نما بیوہ ہو جاتی ہے  تو امرت کو اطمینان ہوتا ہے اور وہ پھر ماضی کے  جنگل میں  گھومتا ہوا پچھلی محبتوں  کے  رنگین دنوں  کو تازہ کر لیتا ہے۔ مگر پور نما اب سب کچھ بھول چکی ہے۔ بس وہ خود کو ایک مرحوم پتی کی بیوہ پتنی سے  زیادہ کچھ نہیں  سمجھتی ہے۔ اسے  اب امرت سے  کوئی دلچسپی نہیں  ہوتی۔ امرت کی تجدید محبت کی کوشش نا کام ہو جاتی ہے۔ ایک بار پھر اس کی تمناؤں  کی دنیا اجڑ جاتی ہے۔ مگر اس میں  یہ تیسرا آدمی ایسا ہے  جسے  مظلوم کہا جا سکتا ہے۔ اس کی رقابت سے  قاری کو نفرت نہیں  ہو تی بلکہ ہمدردی ہو جاتی ہے۔ اس کے  بارے  میں  شکیل الرحمن کا یہ کہنا بہت صائب ہے  کہ ’’پریم چند نے  انسان کی جبلت  اور  نفسیات کو گہرائیوں  میں  اتر کر ٹٹولا ہے۔ اس سے  یہ تیسرا شخص ایک یاد گار کردار بن گیا ہے۔ امرتؔ جب (ہیرو یا ایک سچے  عاشق سے  ) تیسرا آدمی بنتا ہے  تو پورنماؔ کے  جذبوں  سے  ہم آہنگ تصور کر نے  لگتا ہے اور یہی اس کا المیہ ہے۔‘‘ ( کہانی کا نہیں  کردار کا )۔ 
یوں  تو پریم چند پر کام ہوا ہے اور کتا بیں  بھی شائع ہو ئی ہیں  مگر ان پر دو کتابیں  بہت اہم ہیں۔ ایک تو قمر رئیس کی کتاب جوان کی پی ایچ ڈی کا مقالہ بھی ہے اور دوسری کتاب شکیل الرحمن کی زیر بحث کتاب ہے۔ انھوں  نے  مختلف افسانوں  سے  اہم اہم اقتباسات بھی دئیے  ہیں اور ان کی خوبیوں  کو اجا گر بھی کیا ہے۔ مثلاً لعنت، قہر خدا، نیور، زیور کاڈبہ، آشیاں  برباد، خانہ داماد، فریب لاٹری، سر پر غرور، راجپوت کی بیٹی، بیٹی کا دھن، دھوکا، پچھتاوا، شعلہ حسن، بانگ سحر، بوڑھی کا کی، ہولی کی چھٹی، زادِ راہ، مزار آتشیں، بڑے  بابو، فکر دنیا، تحریک، بانکا زمیندار، اندھیر، جلوس، بازیافت، شطرنج کی باز، طلوع محبت، ستیہ گرہ، مسافر، دودھ کی قیمت، وفا کی دیوی  اور  دو بہنیں  جیسے  افسانوں  سے  انھوں  نے  جو اقتباسات دئیے  ہیں  ان سے  پریم چند کے  فن سے  ان کی والہانہ شیفتگی کا اندازہ ہوتا ہے۔ لیکن اس شیفتگی میں  جانبداری نہیں، مروت نہیں، رعایت کا شائبہ نہیں اور نہ تنقیص کی سرحد کو چھوتی ہوئی بے  جا تنقید کی کوشش ملتی ہے۔ جیسا کہ اس مقالے  کی ابتدائی سطور میں  عرض کیا جا چکا ہے  کہ اعتدال  اور  توازن نہ صرف اس کتاب میں  موجود ہے  بلکہ یہ ان کی تنقید کی پہچان بھی ہے۔ 
شکیل الرحمن نے  نہ صرف پریم چند کے  افسانوں  کا جم کر  اور  جانفشانی سے  تجزیاتی مطالعہ مختلف تنقیدی رویوں  کی آمیزش کے  ساتھ کیا ہے  بلکہ فن کے  ساتھ فن کار کو بھی اپنے  انتقادی کٹہرے  میں  لا کھڑا کیا ہے۔  اور  شخصیت کے  عنوان سے  پریم چند کی زندگی، بچپن، ماحول، تعلیم، تربیت، تہذیب، ذہنی نشو و نما، فکری ارتقا، ادبی ذوق، مطالعاتی دنیا، نفسیاتی کیفیات، تنہائی کی یورش، محرومی  اور  دکھ کی نشتر زنی، ہیرو پسندی، تشنگی، قزاقی کا معاملہ  اور  اس سے  متعلقہ دیگر باتیں، پہلی شادی، دوسری شادی، گاؤں اور شہری زندگی، علالت، افسری سے  اجتناب، عزیزوں  کی سنگ دلی  اور  مالی تنگی وغیرہ جیسے  اہم گوشوں  پر کچھ اپنی معلومات  اور  تحقیق کی روشنی میں  کچھ داخلی  اور  خارجی حوالوں  سے اور کچھ دوسروں  کی تحقیق  اور  تحریر کے  تنا ظر میں  پریم چند کی حیات  اور  فنی کائنات کے  ہر کونے اور گوشے  کو اپنے  فن، فکر  اور  انتقادیات سے  اجالنے  کی بھر پور کوشش کی ہے۔ شکیل الرحمن اپنی اس کوشش میں  کامیاب نظر آتے  ہیں۔ 
(کراچی، پاکستان)
٭٭٭



پریم چند کے  ایک نقاد۔ شکیل الرحمن

 ڈاکٹر ظل ہما

عام طور پر تنقید نگار مخصوص طرز فکر اپناتے  رہے  ہیں  یعنی کوئی ترقی پسند ہے  تو کوئی جدیدیت کا سودا لیے  ہوئے اور کوئی مابعد جدیدیت کا نعرہ لگا رہا ہے  لیکن ان تمام رجحانات کا وقت گزر گیا  اور  اردو نقاد ابھی تک ان کے  حصار میں  جکڑا ہوا ہے  البتہ ایک آواز دھیمے  لہجے  میں  جمالیاتی طرز انتقاد کی سب سے  الگ سنائی دیتی ہے اور وہ ہے  شکیل الرحمن کی آواز.... . گذشتہ چند برسوں  میں  انہوں نے  اردو ادب کا از سر نو جائزہ اسی نقطۂ نظر سے  لیا ہے  مثلاً امیر خسرو کی جمالیات، مرزا غالب  اور  ہند مغل جمالیات، غالب کی جمالیات وغیرہ۔ 
ظاہر ہے  کسی شخصیت یا ادب کا نفسیاتی مطالعہ سکہ بند تنقید کے  مقابلے  میں  کتنا مشکل ہو گا مگر یہ شکیل الرحمن کی فطرت ثانیہ معلوم ہوتی ہے  کہ ان کی ہر تخلیق (واضح ہو کہ میں  تنقید کو بھی تخلیق کا ہی درجہ دیتی ہوں ) میں  تحلیل نفسی پائی جاتی ہے۔ ’فکشن کے  فن کار پریم چند‘ بھی اسی انفرادی شان کی تصنیف ہے  جس میں  پہلی بار پریم چند کے  ذہن کی گہرائیوں  میں  اتر کر ان کو سمجھنے  کی سعی کی گئی ہے۔ 
مثلاً اب تک نقاد ان کے  ناولوں  میں  خارجی حقائق کی بازیافت پر زور دیتے  رہے  ہیں اور اس عہد کی معاشرتی وسیاسی زندگی کو پریم چند نے  جس طرح پیش کیا یا جو کچھ سمجھا اس کا اظہار کرتے  رہے  ہیں  مگر کرداروں  کے  اندرون میں  اتر کر جس حد تک جھانکنا چاہئے  تھا شاید نہیں  جھانکا گیا۔ شکیل الرحمن نے  کرداروں  کے  ذہنی تصادم  اور  کشمکش کو پڑھا  اور  اس کا تجزیہ بھی کیا ہے۔ گویا وہ آج کے  دور میں  بیٹھ کر تقریباً 90 سال پہلے  کے  آدمی کا حقیقی مطالعہ کر رہے  ہیں۔ یہ کتنی عجیب بات ہے  کہ کائنات کی بے  کراں  وسعتوں  پر کمند ڈالنے  والا آج کا انسان سائنس داں  ابھی تک خود انسان کی جسمانی مشینری کے  ایک دماغی پرزے  کا مطالعہ بھی پورے  طور پر نہیں  کر پایا ہے  جس میں  انسانی حسیات کی بے  شمار توانائیاں اور جہتیں  پوشیدہ ہیں اور یہی وجہ ہے  کہ ہم خارجی حقائق میں  الجھ کر انسان کے  داخلی کرب کو فراموش کر دیتے  ہیں۔ شکیل الرحمن نے  پریم چند کے  داخلی کرب کی تہوں  کو چھو لیا ہے۔ وہ ہندوستانی عورت کی مظلومی کو دیکھنے  کے  ساتھ اس مظلومی کی فن کارانہ پیش کش کو اہمیت دیتے  ہیں اور المیہ کے  داخلی حسن کی تلاش بھی ضروری سمجھتے  ہیں۔ ایک عورت اپنے  شوہر کے  ساتھ سالہا سال ازدواجی زندگی گزارتی ہے  مگر عورت کی ذہنی کیفیت کو پڑھنے  کی کوئی ضرورت نہیں  سمجھتا۔ اس کی مضطرب روح پیاسی رہتی ہے۔ حالانکہ انسان کی فطرت میں  تلخی یا شیرینی معاشرہ کی دین ہوتی ہے  مگر معاشرہ تلخ تند شیریں  اثرات ڈال کر اپنے  فرض سے  سبک دوش ہو جاتا ہے اور اس انسان کی نفسیات جن سے  کردار کی تشکیل ہوتی ہے  جو حالات سے  سمجھوتہ نہ کر سکنے  کی وجہ سے  زندگی کو طوفان بلا خیر بنا دیتا ہے  اس پر ہماری نظر نہیں  جاتی  اور  یہیں  نقاد سے  چوک ہو جاتی ہے۔ 
نقاد اپنے  اس مطالعہ میں  دوہری کشمکش میں  مبتلا ہوتا ہے  کیونکہ اسے  فن کار  اور  فن پارہ کا مطالعہ کرنا ہوتا ہے۔ فن کار کے  تخلیق کردہ کرداروں  کا ذہنی تجزیہ کر نے  کے  ساتھ ہی ساتھ خود فن کار کا ذہن جہاں  پہنچا ہے  وہاں  تک اپنے  ذہن کی رسائی کی سعی کرتا ہے اور تخلیق کار کے  ذہن تک پہونچ کر اس کا محاکمہ کرتے  ہوئے  اپنے  مشاہدات و تاثرات کو بیان کرتا ہے۔ یہ کام شکیل الرحمن نے  بخوبی کیا ہے۔ 
ادیب کو تخلیق کار کا منصب نبھانے  کے  ساتھ  اگر  Reformer مصلح کا کام بھی سونپ دیا جاتا ہے  تو وہ ادیب کم  اور  مصلح زیادہ بن جاتا ہے۔ اس سے  ادبی  اور  فنی تقاضے  مجروح ہوتے  ہیں۔ پریم چند کے  ساتھ بھی متعدد جگہ ایسا ہی ہوا ہے۔ شکیل الرحمن ’’بازار حسن‘‘ کے  کردار ’ سمن‘ کے  بارے  میں  لکھتے  ہیں :
’’جب پریم چند اسے  سیوا دھرم کی راہ دکھاتے  ہیں  تو ان کی رومانیت اصلاحی مقصد سے  دب جاتی ہے اور اس حقیقت کا بھی احساس ہوتا ہے  کہ وہ ہندوستان کی معاشرتی الجھنوں اور معاشرتی مسئلوں  کو کس طرح سلجھانا چاہتے  تھے۔ شعوری طور پر اس اہم کردار کو یہ راستہ دکھایا ہے  اس سچائی سے  بے  خبر کہ فنی قدریں  مجروح ہو رہی ہیں۔ اس ناول میں  کرشن چندر کا کردار بھی توجہ چاہتا ہے  اس کا ایک ہلکا سا نفسیاتی مطالعہ ملتا ہے۔ پریم چند جب بھی ماہر اخلاقیات بنے  ہیں، فکشن میں  ان کا المیہ سامنے  آیا ہے۔‘‘ 
یہ مسئلہ صرف بازار حسن میں  سامنے  نہیں  آتا۔ ان کے  متعدد ناولوں  میں  نیکی کی بدی پر فتح  اور  اخلاق و معاشرت کا درس موجود ہے  لیکن ناول ’’نرملا‘‘ میں  آ کر وہ خالص معاشرتی انداز سے  سوچتے  ہیں۔ حالانکہ یہ چالیس سالہ طوطا رام کی پندرہ سالہ نرملا سے  شادی کا المیہ ہے اور اسی وجہ سے  دونوں  کردار ذہنی کش مکش کا شکار رہتے  ہیں  حالانکہ اس ناول کا مقصد بھی اصلاحی تھا۔ مگر اس وقت کے  سیاسی حالات کے  تحت انہوں نے  سیاسی امور کو پس پشت ڈال دیا  اور  شاید یہی وجہ تھی کہ نرملا میں  کرداروں  کی ذہنی کیفیت و کش مکش میں  اندر تک اتر نے  کا انہیں  موقع مل گیا لیکن ہمارے  فارمولہ نقادوں  کی رائے  میں  ایسے  ناول مکمل نہیں  ہوتے۔ بقول شکیل الرحمن شری پریم نرائن ٹنڈن نے  اسے  محض معاشرتی ناول کہا  اور  دونوں  کرداروں  کا رشتہ انہیں  بھیانک پاپ نظر آیا۔‘‘ شکیل الرحمن کا یہ جملۂ معترضہ بھی درست ہے  کہ ’’کون سا ناول معاشرتی نہیں  ہوتا.... .... .. البتہ کرداروں  کے  آپسی ناجائز رشتہ کو پاپ کہنا غلط نہیں۔ پاپ تو پاپ ہی ہے۔ ہاں  یہ کہا جا سکتا ہے  کہ سماجی زندگی میں  ایسا ہوتا چلا آیا ہے اور حقیقت کی عکاسی ہے  لہٰذا فنی بنیادوں  پر اس میں  کوئی خامی نہیں۔ 
شکیل الرحمن نے  ’’پردۂ مجاز‘‘ پر بھی اپنے  مخصوص انداز میں  تبصرہ کیا ہے  حالانکہ یہ ناول ہندوؤں  کے  عقیدۂ تناسخ پرمبنی ہے اور جس کا سائنٹفک بیس (Scientific Base) کچھ نہیں  بلکہ انہوں نے  تناسخ میں  رومانیت کے  لوازم تلاش کیے  ہیں۔ بقول ان کے  مادی پیکروں  میں  پراسرار کیفیتوں  کو ابھارا گیا ہے۔ حالانکہ اس سے  فنی خامیاں  پیدا ہوئی ہیں۔ 
گوشۂ عافیت ان کی نظر میں  کرداروں  کے  جذبات کی کش مکش کی کہانی ہے  کیونکہ اس کے  کردار مختلف طبقوں  کے  نمائندے  ہیں۔ اس میں  جو خاص بات شکیل الرحمن کو نظر آئی وہ ہے  مسائل سے  زیادہ رد عمل کی تصاویر کا ابھرنا۔ جذباتی رد عمل کے  نقوش حسن میں  اضافہ کرتے  ہیں  البتہ ان کا پریم چند پر اعتراض یہ ہے  کہ وہ شخصی اصلاح  اور  گنا ہوں  پرنادم ہونے  کی بات کرتے  ہیں  جو بنیادی کمزوری ہے۔ 
میدان عمل کے  کردار مثالی ہیں  جنہیں  اپنے  عصر کے  سیاسی معاشی ماحول میں  سمجھنے  کی سعی کی ہے۔ داستانی رنگ  اور  کرداروں  کی فطرت میں  اچانک تبدیلی سے  تاثر کم ہوا ہے۔ حقیقتوں  کے  شعوری انکشافات سے  تکنیکی نزاکتیں  گم ہو گئی ہیں۔ ان کا ہر عمل میکانکی ہے۔ خارجی حقیقتوں  کا بیان آرٹ نہیں  بن جاتا۔ 
گؤ دان کو پریم چند کا سب سے  اچھا  اور  مکمل ناول تسلیم کیا گیا مگر شکیل الرحمن کی نظر میں  چو گان ہستی کے  کردار محض مثالی کردار نہ ہونے  کی وجہ سے اور کچھ اس لیے  کہ ان کے  کرداروں  میں  نفسیاتی ارتقا موجود ہے۔ تجربوں  کا انداز بھی فن کارانہ ہے  اس لیے  اس پر برتری حاصل ہے۔ چو گان ہستی کے  کرداروں  میں  رومانیت بھی شدت کے  ساتھ ہے  مثلاً سورداس، ایک مثالی کردار ہے  پھر صوفیہ کی محبت میں  سرشاری  اور  مذہب سے  لاپرواہی رومانیت کی مظہر ہے۔ لیکن اس کے  باوجود طوالت  اور  غیر منطقی و غیر نفسیاتی ارتقا فنی نزاکتوں  کو مجروح کرتے  ہیں  جبکہ گؤ دان میں  شکیل الرحمن کو ایک نئی قسم کی رومانیت ملتی ہے  وہ ہے  ہندوستان کے  کسان کا مزدور بن جانے  کے  المیہ کی رومانیت۔ اس کے  علاوہ دیہاتی لوگوں  کی مثالی کردار نگاری بھی ہے۔ تنگ دستی، محبت، نفرت، بھوک، جنسی خواہش، حسد و بغض اخلاقی روحانی کش مکش غرض شکیل الرحمن کو گؤ دان میں  سماجی زندگی کا ایک المیہ ڈرامہ اسٹیج کیا ہوا ملتا ہے  لیکن سب سے  بڑی بات یہ ہے  کہ گؤ دان کے  کرداروں  کا ارتقاء فطری ارتقا ہے۔ 
شکیل الرحمن کے  پیش رو نقادوں  نے  جب پریم چند کے  ناولوں  کا جائزہ لیا تو ناول کی یہ تعریف ان کے  پیش نظر تھی کہ اس میں  داستانوی رنگ کم سے  کم ہو تاکہ اس کی فضا  اور  کردار ماورائی نہ ہو جائیں۔ ناول میں  موجودہ سماج کی عکاسی ہو، جس میں  سیاسی و سماجی  اور  خصوصاً اقتصادی حالت کا جائزہ ہو، سماج کے  پچھڑے  طبقوں  کو اوپر اٹھانے  یا انقلاب برپا کر نے  پر ابھار نے  کی کوشش ہو تاکہ سماج ترقی کر سکے۔ 
اس طرح ناول نگار مصلح قوم بن کر ایک نئے  ہندوستان کی تعمیر میں  اپنا رول ادا کرتا تھا مگر اس سے  فنی نزاکتوں  کو مجروح کیا جانے  لگا تھا اس پر طرہ یہ ہوا کہ ہمارے  نقادوں  نے  بھی پریم چند کے  ناولوں  پر اسی اصول کے  تحت نظر ڈالی  اور  نتیجے  میں  یہ کنفیوزن پیدا ہو گیا البتہ شکیل الرحمن سے  پہلے  ایک  اور  نقاد قیصر سرمست نے  بھی عام روش سے  ہٹ کر پریم چند کو پڑھنے  کی کوشش کی ہے۔ 
افسانے  کا فن
اس موضوع کے  تحت شکیل الرحمن نے  پریم چند کے  کرداروں  کا مطالعہ کیا ہے۔ عام طور پر افسانے  میں  ہیرو  اور  ہیروئن کے  کردار بنیادی اہمیت کے  حامل ہوتے  ہیں  جو شروع سے  آخر تک افسانے  پر چھائے  رہتے  ہیں  لیکن بغور دیکھا جائے  تو خاص طور پر رومانوی افسانوں  میں  ذیلی کرداروں  کی اہمیت بھی کم نہیں  ہوتی یا یوں  سمجھئے  کہ دو کے  بعد تیسرے  کردار کی موجودگی سے  افسانہ ایک نیا رخ اختیار کر لیتا ہے۔ شکیل الرحمن نے  اسی تیسرے  کردار کے  اثرات کا مشاہدہ کیا ہے۔ ان کا خیال ہے  کہ فکشن کا اصل ہیرو دراصل یہی تیسرا کردار ہوتا ہے۔ ایپک ناول  اور  افسانوی کلچر میں  اس تیسری شخصیت کے  بغیر داخلی  اور  خارجی اقدار کی نقاب کشائی نہیں  ہوتی۔ شکیل الرحمن نے  پریم چند کے  افسانوی کرداروں  کے  بیچ میں  آنے  والے  اس تیسرے  کردار کی کردار نگاری  اور  رول Roe کے  بارے  میں  وضاحت کی ہے۔ کہیں  یہ تیسرا کردار ذیلی کردار کے  روپ میں  اپنا رول Roe ادا کرتا ہے  تو کہیں  کچھ دیر کے  لیے  ذیلی کردار سے  ترقی کر کے  اہم کردار بن جاتا ہے  یعنی اس کی شخصیت دوہری ہو جاتی ہے  مثلاً شکیل الرحمن نے  پریم چند کے  افسانے  ’’گھاس والی‘‘ کے  دو کردار مہابیر (شوہر)  اور  ملیا (بیوی) کی ا ازدواجی زندگی میں  ایک تیسرے  کردار چین سنگھ کو پیش کیا ہے۔ ظاہر ہے  کہ چین سنگھ کے  آنے  سے  پرامن ازدواجی روز مرہ کی زندگی میں  طغیانی  اور  اضطراب پیدا ہوتا ہے۔ شکیل الرحمن نے  اسی اضطراب کی طرف اشارہ کیا ہے۔ انہوں نے  کرداروں  کے  ذہنی اتار چڑھاؤ  اور  کیفیات کا تجزیہ کرتے  ہوئے  یہ بھی ثابت کیا ہے  کہ تیسرے  کردار کی اپنے  مقصد میں  ناکامی کے  باوجود اہمیت کم نہیں  ہوتی کیونکہ بھلے  ہی وہ ملیا کو اپنی بیوی نہیں  بنا سکا مگر ملیا کی محبت کے  اثرات بڑھتے  رہتے  ہیں۔ یہاں تک کہ جب ملیا دوسرے  لوگوں  سے  ہنس ہنس کر باتیں  کرتی ہے  تو چین سنگھ کو تکلیف پہونچتی ہے۔ وہ ملیا کی زندگی کو اپنا المیہ سمجھنے  لگتا ہے۔ 
شکیل الرحمن نے  پریم چند کے  متعدد افسانوں  کے  حوالے  سے  اسی قسم کے  تجزیے  کیے  ہیں۔ 
عورت
ایک دور تھا جب کوئی بھی افسانہ عورت مرد کے  رشتوں  کے  بغیر نہیں  لکھا جاتا تھا۔ پریم چند اس عہد کے  سب سے  بڑے  افسانہ نگار تھے۔ شکیل الرحمن نے  ان کے  افسانوں  میں  عورت کے  مختلف متحرک پیکر تلاش کر کے  نفسیات کی باریکیوں  پر نظر ڈالی ہے۔ عورت نفسیاتی طور پر خود پسندی  اور  نرگسیت Narcissism کی بیماری میں  مبتلا رہتی ہے۔ شکیل الرحمن نے  پریم چند کے  کئی افسانوں  کا تجزیہ اسی نقطۂ نظر سے  کیا۔ افسانہ (دو بہنیں ) پر تبصرہ کرتے  ہوئے  فرماتے  ہیں :
’’ڈرائنگ روم کے  قد آدم آئینے  میں  خود کو چھپ کر دیکھتی ہے۔ شیشے  کی روپ کماری کو دیکھ کر اس کی نرگسیت یہ سوچنے  پر مجبور کرتی ہے  ’’خد و خال‘‘ بے  عیب ہیں۔‘‘ 
’’شعوری  اور  غیر شعوری طور پر روپ کا ذہن رام دلاری کے  پیکر سے  متاثر ہے۔ چند لمحوں  کے  لیے  اس زنجیر کو توڑ کر اپنے  حسن کو دیکھنے  آئی ہے۔‘‘ 
’’پھر محسوس ہوتا ہے  آئینے  کی روپ کماری میں  وہ تازگی، شگفتگی، نظر فریبی نہیں  لیکن احساس کے  تار جھنجھنا اٹھتے  ہیں۔ اس کا نرگسی ذہن اس تار کو توڑ دینا چاہتا ہے۔ وہ مرد کی نظر کو غلط سمجھتی ہے۔ ’’کسی میں  اصلی حسن کی پرکھ نہیں۔‘‘ یہ بھرپور جملہ شخصیت کی نرگسی اٹھان کو اچھی طرح سمجھا دیتا ہے۔‘‘ 
پریم چند نے  روپ کماری کی ذہنی کیفیت کو جس انداز سے  پیش کیا تھا شاید وہ خود بھی اس کی اہمیت کو اس حد تک نہیں  سمجھ پائے  ہوں گے  جو شکیل الرحمن نے  اس مقالے  میں  سمجھا دیا ہے۔ 
نرگسیت کی بیماری میں  پریم چند کے  خواتین کردار کافی تعداد میں  مبتلا ہیں۔ شکیل الرحمن نے  ان سبھی کا تجزیہ بہترین انداز میں  کیا ہے۔ 
بچے  کا ذہن
شکیل الرحمن نے  اس کتاب میں  اپنا نقطۂ نظر واضح کر نے  کے  لیے  پہلے  عالمی ادب میں  نفسیاتی مسائل کا جائزہ لیا ہے اور پھر ان مسائل کی باز گشت کو پریم چند کے  یہاں  تلاش کر کے  اس پر اپنی رائے  ظاہر کی ہے۔ مارک ٹوئین، ہنری جیمس، ڈی ایچ لارنس، رابندر ناتھ ٹیگور نے  اپنے  افسانوں  میں  بچوں  کے  کردار پیش کیے  ہیں۔ اس سلسلے  میں  پریم چند کے  افسانے  رام لیلا، قزاقی، عیدگاہ، سوتیلی ماں، بوڑھی کاکی، تیور، ماں  کا دل، مہاتیرتھ، گلی ڈنڈا، دو بیل، مندر، چوری، بڑے  بھائی صاحب، دودھ کی قیمت بھی ان کی نظر سے  گزرے  ہیں۔ 
ان میں  بچوں  کے  کرداروں  کا نفسیاتی تجزیہ قابل تعریف ہے۔ مثلاً بچوں  کے  اذہان پر سب سے  بڑا  اور  پہلا اثر ان کے  والدین کا ہوتا ہے۔ خاص طور پر والد کو اپنا آئیڈیل تصور کرتے  ہیں  یا ناقابل تسخیر شخصیات کی جگہ اپنا تصور کرتے  ہیں۔ لیکن  اگر  یہ آئیڈیل شخصیات توقع پر پوری نہ اتریں  تو ان کو گہرا صدمہ ہوتا ہے۔ ذہن الجھنوں  کا شکار ہو جاتا ہے اور بچے  ذہن کے  فطری تصادم میں  مبتلا ہو جاتے  ہیں۔ شکیل الرحمن نے  بات یہیں  ختم نہیں کی بلکہ آگے  چل کر اس فطری تصادم سے  نفسیاتی رد عمل کا ہونا بھی بتاتے  ہیں۔ 
اس طرح کے  متعدد واقعات کے  رد عمل کا تجزیہ انہوں نے  بڑی فنی چابک دستی سے  کیا ہے  لیکن شکیل صاحب کا یہ تجزیہ پریم چند کے  افسانے  ’’سوتیلی ماں‘‘ میں  ایک بالکل نئے  انداز سے  ظاہر ہوتا ہے۔ گویا ان کی نباض انگلیاں  پریم چند کی شہ رگ پر ہی تھیں۔ 
جب منو کی سوتیلی ماں آئی تو وہ اسے  سگی ماں  کی طرح پیار کر نے  لگی لیکن وہ اس پیار سے  اس لیے  خوف زدہ ہے  کہ کہیں  سوتیلی ماں  بھی اسے  چھوڑ کر چلی نہ جائے۔ وہ لکھتے  ہیں  کہ یہ ایک قسم کی نفسیاتی الجھن ہے۔ ایسے  اندیشے  نفسیاتی زندگی میں  انتشار پیدا کر سکتے  ہیں۔ اسی کے  ساتھ ایک دوسری نفسیاتی کیفیت اس وقت رونما ہوتی ہے  جب سگی ماں  سے  زیادہ محبت کر نے  والی سوتیلی ماں  کا بھی انتقال ہو جاتا ہے اور بچہ یاس میں  ڈوب کر خاموش رہتا ہے۔ ممتا کی نعمت کھو کر یہ دوسری کیفیت ہر طرح کے  اندیشے  سے  بری کر دیتی ہے۔ نفسیاتی سکون کا یہ پہلو تلاش کرنا بھی شکیل الرحمن کا ہی کام دکھائی دیتا ہے۔ اتنی باریکی سے  مطالعہ کرنا ہی دراصل نقد و تبصرے  کا حق ادا کرنا ہے۔ 
ایک  اور  افسانے  ’’بوڑھی کاکی‘‘ میں  ایک بچی کا کردار ہے  جو بوڑھی کاکی کے  ساتھ کیے  گئے  خاندان کے  غلط رویے  سے  پریشان ہے۔ لوگ کاکی کو کھانا نہیں  دیتے  لیکن بچی اپنے  حصے  کی پوریاں  رات کو چھپا بچا کر کاکی کے  پاس لے  جاتی ہے۔ بظاہر بات صرف اتنی سی ہے  مگر شکیل الرحمن نے  اس کے  پس منظر میں  ابھر نے  والی بہت سی باتیں  اخذ کی ہیں۔ 
مثلاً کاکی نے  پوچھا کہ کیا یہ پوریاں  تمہاری ماں  نے  دی ہیں۔ تو لاڈلی فخر سے  کہتی ہے  کہ نہیں  یہ میرے  حصے  کی ہیں۔ بچی کا یہ فخر منفرد حیثیت رکھتا ہے۔ پوریاں  کھلا کر وہ سکون پاتی ہے۔ یہی نہیں  شکیل الرحمن کہتے  ہیں  کہ اس کہانی میں  لاڈلی کی وجہ سے  تحرک پیدا ہوتا ہے۔ بے  ہوش کاکی ہوش میں  آتی ہے۔ لاڈلی ایک غیر محسوس قوت ہے۔ وہ صرف کاکی کو پوریاں  نہیں  کھلاتی بلکہ گھر کے  اندھیرے  ماحول کو روشنی میں  لے  آتی ہے۔ 
پریم چند کے  افسانے  ’’مہاتیرتھ‘‘ میں  ایک معصوم بچے  کا کردار ہے۔ جس کو اپنی آیا (انّا) سے  بے  حد محبت ہے۔ اس وقت ماں  باپ آیا کو الگ کر کے  دوسری آیا رکھ لیتے  ہیں۔ مگر بچہ کو اپنی پرانی آیا کی کمی بری طرح محسوس ہوتی ہے۔ شکیل الرحمن نے  اس موقع پر بچے  کی ذہنی کیفیت کو پڑھنے  کی کوشش کی ہے اور بتایا ہے  کہ آیا (انّا) کے  بغیر بچے  کو دنیا میں  تاریکی دکھائی دیتی ہے۔ ماں  باپ، کھلونے، مٹھائی، نئی آیا کسی سے  دل نہیں  بہلتا۔ اصولِ لذت یا اصول انبساط کی راہ میں  الجھن، ناکامی  اور  مایوسی حائل ہے۔ 
دراصل شکیل الرحمن نے  مختلف بچوں  کے  جذبات و احساسات  اور  عمل ورد عمل کا مطالعہ کر کے  ان کے  ذہنی رشتوں  کے  سہارے  ان کہانیوں   اور  کرداروں  کو پرکھا ہے۔ ویسے  یہ تمام باتیں  بچوں  کے  ساتھ مخصوص نہیں  ہیں۔ سماج میں  رہنے  والے  تمام افراد کو اپنے  ماحول افراد  اور  اشیاء سے  محبت ہو جاتی ہے اور پھر جب لوگوں  سے  روز مرہ کی سہولیات چھین لی جائیں  یاآرام میں  خلل ڈال دیا جائے  تو لازمی طور پر ان کی ذہنی کیفیت پر اثر پڑتا ہے۔ کہیں  ہلکا کہیں  تیز وتند  اور  پھر جب سہولیات لوٹا دی جائیں  یا ان کی شکلیں  بدل دی جائیں  تو ان پر اثرات بھی تبدیل ہوتے  ہیں۔ ان حالات میں  ذہن کی کیفیت غصہ سے  بدل کر خوشی و انبساط میں  بدل جاتی ہے۔ 
المیہ کردار 
پریم چند نے  کچھ المیہ کردار بھی پیش کیے  ہیں۔ افسانہ کفن کے  گھیسو  اور  مادھو دونوں  باپ بیٹے  ہیں۔ بدھیا مادھو کی بیوی کھیتوں  میں  محنت کرتی ہے اور گھیسو مادھو چوری کر کے  گزارا کرتے  ہیں۔ بھولے  بھٹکے  کچھ پیسے  مل بھی گئے  تو دونوں  شراب پی لیتے  ہیں۔ بدھیا مر جاتی ہے  تو گاؤں  والے  کفن کے  لیے  ۵ روپے  کا چندہ کرتے  ہیں۔ گھیسو کہتا ہے  کہ جیتے  جی تن ڈھانکنے  کے  چتھڑے  نہ ملے  مر نے  پر نیا کفن کیا کرے  گی۔ لاش تو جل ہی جائے  گی۔ یہ کہہ کر دونوں  شراب پی کر مست ہو جاتے  ہیں۔ 
اس کہانی میں  شکیل الرحمن کی نظر میں  دونوں  کردار طبقاتی زندگی کا المیہ ہیں  جن میں  نفسیاتی کیفیتوں  کا اظہار ہے۔ شراب پی کر مادھو بدھیا کے  لیے  روتا ہے  پھر بھی دونوں  ناچتے  ہیں۔ پریم چند نے  بدھیا کی لاش وکفن کا افسانہ لکھا ہے  مگر دراصل یہ مادھو گھیسو کی زندہ لاشیں  ہیں۔ شکیل الرحمن لکھتے  ہیں  کہ جذباتی آسودگی کا یہ انداز اردو فکشن میں  غیر معمولی ہے۔ 
شکیل الرحمن نے  یہاں  یہ نکتہ پیدا کیا ہے  کہ مادھو  اور  گھیسو کی سائیکی جو اس المیہ کے  جوہر کو نمایاں  کرتی ہے  جتنی گہری ہے  اتنی ہی تاریک بھی ہے  پھر بھی دونوں  کردار اپنے  زوال کے  مکمل ذمہ دار نہیں۔ ان کی ذمہ داری معاشرہ  اور  اقدار پر بھی ہے۔ 
اسلوب
شکیل الرحمن نے  پریم چند کے  فن میں  اسلوب کی مختلف جہتوں  کا سراغ لگایا ہے۔ وہ فرماتے  ہیں  کہ کچھ افسانوں  میں  تجربہ  اور  تکنیک کی ہم آہنگی و جذبی کیفیت سے  اسلوب میں  تیکھا پن  اور  بلندی پیدا ہوتی ہے اور کچھ افسانوں  میں  علامتی سطحوں  کے  تصادم سے  علامتی اسلوب خلق ہوا ہے اور نقطۂ نگاہ کے  تصادم سے  اشاریت کا اسلوب تخلیق ہوا ہے۔ یہ تمام اسلوبیات اپنی جگہ نہایت اہم ہیں۔ شکیل الرحمن نے  متعدد مثالوں  سے  ان اسلوبیات کا فرق واضح کیا ہے۔ افسانہ ’’بڑے  بابو‘‘ میں  پریم چند فرماتے  ہیں :
’’کرۂ خاکی نے  کرۂ آتشیں  کا طواف پورا کر لیا۔ 
’’بڑے  بابو‘‘ میں  مہر نیم روز کی تابش، تجلی  اور  حرارت تھی۔‘‘ 
اسی طرح دوسرے  افسانوں  سے  متعدد مثالیں  دی گئی ہیں۔ خانہ داماد کا یہ جملہ نقل کرتے  ہیں :
’’اس کی بچپن کی یاد روشن ستاروں  کی طرح جگمگا اٹھی۔‘‘ 
غرض پریم چند کے  افسانوں  میں  موجود اسالیب بیان پر مکمل تبصرہ  اور  توضیح کی گئی ہے  جن میں  مختلف تشبیہیں، استعارے اور لطیف اشارے  پائے  جاتے  ہیں۔ یہی نہیں  بلکہ ان الفاظ میں  شکیل الرحمن نے  فضا نگاری  اور  منظر نگاری کا علامتی رنگ محسوس کیا ہے  لیکن مجموعی طور پر ان کو محاورات کی کمی معلوم ہوتی ہے  حالانکہ محاورات سے  خصوصاً ہندی کے  برمحل استعمال سے  نثر ی اسلوب میں  بے  ساختگی کا ادراک ہوا ہے۔ 


شخصیت
اپنی زندگی کے  بارے  میں  پریم چند نے  لکھا تھا کہ میری زندگی ہموار میدان کی طرح ہے  مگر شکیل الرحمن تجزیہ کرتے  ہوئے  کہتے  ہیں  کہ یہ دعویٰ غلط ہے۔ چونکہ بچپن میں  ماں  سے  محرومی، غربت  اور  سوتیلی ماں  کی آمد، پہلی ناپسند شادی، گھر کا المیہ تنگ دستی، بیوی کی موجودگی میں  کسی سے  ناکام محبت، امتحان میں  ناکامی، نوکری سے  استعفیٰ یہ تمام باتیں  تھیں  جن کی تشریح کے  ذریعہ شکیل الرحمن نے  ثابت کیا ہے  کہ ان کی زندگی ہموار تو کبھی تھی ہی نہیں۔ چنانچہ تنہائی کا احساس، ہیرو پسندی، گریز، تشنگی وغیرہ کے  عنوانات کے  تحت انہوں نے  اپنے  خیال کی تائید کر دی ہے  بلکہ پوری زندگی کا تجزیہ بھی پیش کیا ہے۔ 
عام طور پر پریم چند کو دیہات کی زندگی کا عکاس بلکہ علم بردار سمجھا جاتا ہے  لیکن شکیل الرحمن نے  اس حقیقت کی طرف واضح اشارہ کیا ہے  کہ ان کی زندگی دوران ملازمت گورکھ پور، کان پور، بنارس، الہ آباد  اور  واردھا وغیرہ میں  گزری۔ ڈپٹی انسپکٹر مدارس مہوبہ (ضلع ہمیر پور) بھی رہے۔ اس وقت دیہات جانے اور وہاں  کے  غریب کسانوں  کے  قریب رہنے  کا موقع ملا لہٰذا بچپن  اور  شعور دونوں  وقتوں  کے  اشتراک سے  ان کے  ذہن کی تخلیق ہوئی۔ اس طرح کی وضاحتوں اور نتائج کے  ذریعے  شکیل الرحمن نے  پریم چند شناسی کی ایک نئی  اور  منفرد دنیا بسائی ہے۔ ان کے  افکار  اور  نتائج یقیناً نئے اور اہم ہیں۔ ہم انہیں  محض تاثراتی تنقید کہہ کر سبک دوش نہیں  ہو سکتے  بلکہ ایک محقق کی طرح انہوں نے  دلائل و براہین سے  اپنے  نتائج و خیالات کو مستحکم کیا ہے۔ ویسے  بھی پریم چند جیسے  بڑے  فن کار  اور  ادیب پر جتنی خامہ فرسائی  اور  تحقیق و تنقید ہونا چاہئے  تھی، وہ اردو تو کیا ہندی میں  بھی نہیں  ہو سکی۔ اس کی وجہ کچھ بھی رہی ہو لیکن یہ حقیقت ہے  کہ پریم چند پر خاطر خواہ کام نہ ہونے  سے  خود اردو ہندی دونوں  زبانوں  کا زبردست نقصان ہوا۔ اب شکیل الرحمن کا یہ تنقیدی کارنامہ نئے  محققین  اور  نقادوں اور ادب کے  سنجیدہ طالب علموں  کے  لیے  مشعل راہ کا کام دے  گا۔ 
٭٭٭


٭٭٭
مصنف کے تشکر کے ساتھ جنہوں نے فائل عنایت کی
ان پیج سے تبدیلی، تدوین، اور ای بک کی تخلیق: اعجاز عبید
اردو لائبریری ڈاٹ آرگ اور کتابیں ڈاٹ آئی فاسٹ نیٹ ڈاٹ کام کی مشترکہ پیشکش
http://urdulibrary.org, http://kitaben.ifastnet.com

1 ترتیب سے  پہلے، ص نمبر درج نہیں۔
2 آلِ احمدسرور،’’تنقید کیا ہے ؟‘‘ ص۲۰،دہلی
3 ایضاً،’’نئے   اور  پرانے  چراغ‘‘ ،ص۱۴
4 آل احمد سرور،’’تنقید کیا ہے ؟،ص۲۰
5 الطاف حسین حالی
6 انتساب، فکشن کے  فنکار: پریم چند
---------------

------------------------------------------------------------

---------------

------------------------------------------------------------

