










تیرے نام کی آہٹ





ناہید ورک






تیرے نام کی آہٹ

ناہید ورک


فہرست

پیلی دھوپ
رہنا تھا مجھ کو تیری نظر کے کمال میں
جی رہی تھی جسے اک جہاں کی طرح
تھک گئے ہیں ہم تیرے روز کے ستانے سے
تری یاد میں رہے دل مرا بے قرار کب تک
ہوا میں اڑتے ہوئے بادباں نہیں گزرے
ردائے تن پہ میری داغِ رُسوائی تو دیکھو
زندگی تجھ کو مناؤں کب تلک
میرے اندر خاموشی بولتی ہے
مجھے زندگی کی صدا کہہ رہے ہو
بہار آمیز یہ موجِ صبا کچھ اور کہتی ہے
پھر بہانے پرانے بناتے ہوئے
بکھرتے ہی گئے سب خواہشوں کے ساز، کیا کرتے
جب تلک میری زندگی باقی
رہِ الفت کی ہر منزل ترے دم سے ہی سر ہو گی
اے ہم نفس بتا تو۔ ۔ ۔
ابرِ ریشم کی طرح مجھ پہ وہ چھانے والا
تیری ہر بات رلاتی ہے مجھے رہِ رہِ کر
کیا کہا، ۔۔’’یہ دل مرا نا قابلِ تسخیر ہے؟‘‘
دل کے ارماں روتے تھے بام و در کی یاد میں
امّی اور ابا جی کے لیے
ابا جی کے لیے
خواہشیں ہوتی ہیں کیا کیا بارشوں کی رات میں
روز و شب اک ایک پل زخمِ جُدائی دیکھئے
سوال
مرے ہم نشیں
کبھی سمجھ میں نہ آئیں گی چاہتیں میری
دردِ دل زبان چاہتا ہے
کڑی دھوپ کا جو سفر یاد آیا
تفسیر مرے سوال کا تھا
محبت کا کوئی اشارہ تو دے
دردِ دل ایسا بڑھا خود اپنا درماں ہو گیا
ہو فرقتوں میں وصال کیسے
یہ جو لمحے گلاب جیسے ہیں
شام اُسے بتانا
تیری تصویر سے کروں باتیں
آپ کے دل سے نسبت سی ہونے لگی
چاندنی بن کے جب اُس چاند کا سایہ نکلے
آنکھ سے غم نہاں نہیں ہوتے
تیرا احساس پانیوں میں رہے
دل میں مچلتی ہے انجان خواہش
ہر خزاں کو بہار کرتی ہوں
بے بسی
تجھ کو اک نغمہ بنانا چاہتی ہوں
میرے دل میں شور تیرا جب سے ہے
آنکھ میں نمی کیوں ہے
تارِ مژگاں جو یوں نم سا ہے
میرے احساس کے آنگن میں اُتر جانے کا
آنکھوں میں تیرتے ہیں جو خواب شبنمی سے
پچھلی رُت کے شوخ زمانے یاد آئے
فیصلہ
سایۂ گُل میں رہوں محوِ خراماں ہمدم
سنتے تھے بیوفائیاں تیری
ہمیں تیری محبت میں کمی اچھی نہیں لگتی
ہوئی ہیں گویا گلاب آنکھیں
تمام عمر ہمی کیوں رہے وفا کرتے؟
یاد
گر دل سے بھلائی مری چاہت نہیں جاتی
جب سے ادراک و ہُنر کا مجھ پہ در وا ہو گیا
سماعتوں کا یہ اعجاز دیکھتی ہوں میں
تعبیر کچھ تو ہو کبھی میرے بھی خواب کی
تیرے ہوتے ہوئے اکیلی ہے
ہم جہاں بھی جدھر بھی جائیں گے
میں خود کی خواہش میں رہنا چاہتی ہوں
نغمہ بن کے ہونٹوں پر اُن کے جو بکھر جاتے
وہ نہیں جانتے جب وفا، کیا کریں
سوچتے رہتے ہیں ہر دم جو ضرر کی باتیں
بد گمانی کا ذرا پردہ ہٹا کر دیکھیئے
اگر مل سکے تو وفا چاہیے
ہوا چپ ہے صدا چپ ہے
اے طلب زاد
میری صبح میری رات رہنے دیتے
کب ہمیں تمنّا تھی آنکھ میں بسانے کی
بے شک گزر رہی ہے مسلسل عذاب میں
رشتۂ جاں ٹوٹنے پر۔ ۔ ۔
جسم و جاں کے زنداں میں روشنی کی خواہش کی
گر ہے تو لمحہ لمحہ یہی اک ملال ہے
اُس کے حصارِ خواب کو مت کربِ ذات کر
بے مہر رفاقت
تیری راہ میں رکھ کر اپنی شام کی آہٹ

انتساب
(امی اور ابّا جی کے نام)



٭
مجھ میں بستے سارے سناٹوں کی لَے اُس سے بنی
پتھّروں کے درمیاں تھی، نغمہ گر اُس نے کیا
)پروین شاکر)

پیلی دھوپ

 لفظ کبھی کبھی اتنے امیر ہوتے ہیں کہ اپنے معانی خود ہی تخلیق کر لیتے ہیں اور کبھی کبھی اتنے ضرورت مند ہو جاتے ہیں کہ تھکن سے چور طویل راستوں پر گرتے پڑتے کشکولِ سخن اٹھا کر مفہوم کی بھیک مانگتے نظر آتے ہیں۔ کبھی ایک ’حرفِ اقرار‘‘ زندگی میں بہاروں کی روشنیاں قطار اندر قطار سجاتا چلا جاتا ہے تو کبھی ایک ’’لفظِ انکار‘‘ پلک جھپکنے کی ساعت میں دھڑکتی ہوئی زندگی میں جلتی بجھتی سانسوں کی حرارت سے ہی راکھ کے انبار لگا دیتا ہے۔ 
 کہیں پر ہَوا  راہ بھٹکے ہوئے جگنوؤں کو راستہ دکھاتی ہے تو کہیں منزلیں آ آ کر مسافروں کے قدموں پر لوٹتی ہیں، کہیں راستہ کھو بھی جائے تو منزل ہاتھوں میں نظر آتی ہے اور کہیں ’’صحیح‘‘ راہ پر چلتے ہوئے بھی قدموں سے تھکن کی آواز آنے لگتی ہے مگر پھر بھی منزلوں کے نشاں نہیں ملتے۔ کبھی یوں بھی ہُوا کہ کسی ’’اور‘‘ کی سوچ کے جلتے ہوئے دئیے کے آس پاس سے بھی اگر ہَوا کا جھونکا گزر ا اور اس کی لَو ٹمٹمانے لگی تو اُس ’’فنا‘‘ کے کرب کو میں نے خود میں محسوس کیا اور کبھی ایسا ہوا کہ میرا اپنا آپ کسی انجانے موسم کی ضرب سے چُور چُور بھی ہوا تو اس کو خود میرا اپنا بدن نہیں سن سکا۔
 آگہی کے اس سفر میں مَیں نے ہوا سے باتیں بھی کیں اور بادلوں کے کندھوں پر اپنے دکھ بھی رکھے۔ کبھی کبھی مجھے یہ بھی محسوس ہُوا جیسے میرے تمام دکھ بادلوں نے اوڑھ لیے ہیں ۔ اور کبھی میں نے دکھ کے احساس سے نجات کے لیے بے شمار دعائیں بھی کیں مگر ہمیشہ کی طرح میں خسارے میں رہی کہ مجھے لب ہلا کر خُدا سے مانگنا ہی آ سکا اور نہ ہی اپنی سوچ کو دعاؤں کی تسبیح میں ڈھالنا آ سکا۔ میں نے اپنے اندر کے زرد موسموں کے سبز ہونے کی بڑی خواہش کی، بڑی تگ و دو بھی کی مگر سفر کے آغاز میں ہی جب حالات کی سنگینی کی جلتی دھوپ جھلسانے لگے تو اُنگلیوں کی پوروں پر لمحے شمار کرتے ہوئے زندگی کرنا ممکن نہیں رہتا ۔ زندگی ۔ ۔ ۔  زندگی کو مگر کون بتائے کہ اُس کے نشتر سہہ سہہ کر اب روح کی شفّاف چاندنی میلی پڑ گئی ہے اور ناکامی کی پازیبیں ہمہ وقت پیروں میں بجتی رہتی ہیں جن کی گونج سے میری روح مزید لرز اٹھتی ہے اور میرے اندر شور مچاتی آہٹیں میری آنکھوں میں مچلنے لگتی ہیں، میری پلکوں پہ بکھرنے لگتی ہیں۔ 
 اکثر میں سوچتی ہوں کہ یہ کس کا احساس ہے جو مجھ سے لکھواتا ہے، کبھی ایسا ہوتا ہے چاہ کر بھی نہیں لکھ پاتی ہوں اور کبھی ایسا ہوتا ہے نہ چاہتے ہوئے بھی بہت کچھ لکھ لیتی ہوں۔
 کبھی یوں بھی ہُوا کہ کسی احساس نے سوتے سے جھنجھوڑ کر اٹھا دیا تو وہ احساس میرے وجود میں زندگی بن کر بول اُٹھا۔ مجھے یاد ہے وہ رات کہ جب اک کاغذ پر میں کھردرے قلم کی نوک سے آڑھی ترچھی لکیریں کھینچ رہی تھی تو نجانے کب نیند کے دامن پر پھول پتیاں کاڑھنے لگی اور رات کے پچھلے پہر کسی خواب کی آہٹ سے آنکھ کھلی تو دیکھا اسی کاغذ پر انہی لکیروں کے درمیان آنسوؤں سے نہائے ہوئے کچھ لفظ بھی بکھرے پڑے تھے۔ 
 یہ لفظ کچھ بھی نہیں ہیں صرف میرے کھُلے ہاتھوں پر دھری ہوئی چند آہٹیں ہیں جو پیلی دھوپ کی مانند مجھے نرغے میں لیے ہوئے ہیں۔ پیلی دھوپ کی آمد غروب کی آمد ہوتی ہے اور میں سُرمئی شام کے کنارے لگی انہی آہٹوں کے درمیان جی رہی ہوں کہیں غزل کی صورت تو کہیں نظم کا لباس پہن کر۔
  جس طرح بادل آسمان کا تازہ حال بتاتے ہیں اُسی طرح خواب ذہن کے موسم کا پتہ دیتے ہیں اور پیلی دھوپ کے نرغے میں یہ آہٹیں جہاں ’’میری ‘‘ ترجمان ہیں وہیں کئی بجھتی ہوئی آنکھوں میں لرزتے ہوئے آنسوؤں کی ردا اوڑھے بہتی ہوئی خواہشوں اور حسرتوں کی عکاسی کرتی ہیں،اور کہیں جگمگاتے ہوئی روشن دن کے چہرے پر سجے کٹے پھٹے اجالوں پر بکھرے رات کے زخموں کی کہانی سناتی ہیں۔ انہی آہٹوں سے اُلجھ کر میری سانسوں کا ریشم اتنا پھیل گیا ہے کہ اب سمیٹنا ممکن نہیں رہا ۔ یہ آہٹیں دیمک لگی خواہشوں کے وہ پنّے ہیں جن پر میری زندگی کا دیا ٹمٹما رہا ہے۔ کالی ہواؤں کا شور بڑھ رہا ہے اور پیلی دھوپ گہری سُرمئی ہو گئی ہے اور میں آہٹوں کے نرغے میں ، لہذا میں گہری سرمئی شام کے کنارے لگی یہ ’’ تیرے نام کی آہٹ ‘‘ زندگی کی خواہشوں سے ہوتے ہوئے حسرتوں کے پنّوں پر لکھ کر آپ کے حوالے کرتی ہوں کہ یہی احساس میرے ہونے کی گواہی ہے۔
 ہونے سے نا ہونے تک 
ناہید ورک



پھر تیرے خواب ٹانک دیے ہیں پلک پلک 
مہکے گلاب ٹانک دیے ہیں پلک پلک
پھر دھڑکنوں میں شور اُٹھا تیرے نام کا
پھر اضطراب ٹانک دیے ہیں پلک پلک
اے زندگی بتا تو مجھے تُو نے کس لیے؟
اتنے چناب ٹانک دیے ہیں پلک پلک
میں نے تو بات کی تھی ستاروں کی، چاند کی
اُس نے سراب ٹانک دیے ہیں پلک پلک
کیسے کہوں کہ تیری رفاقت نے جانِ جاں
کتنے عذاب ٹانک دیے ہیں پلک پلک
اُس نے کتابِ زیست سے مجھ کو نکال کر
فُرقت کے باب ٹانک دیے ہیں پلک پلک




رہنا تھا مجھ کو تیری نظر کے کمال میں 
لیکن میں دن گزار رہی ہوں زوال میں
گھیرا ہے اس طرح مجھے وحشت کے جال نے
سب خواب میرے ڈوب گئے اس ملال میں
مجھ سے نظر چرا کے گزرنے لگی ہوا
آنے لگی جو ہجر کی خوشبو وصال میں
ہوں ساعتِ عذاب میں کیوں میں ابھی تلک؟
اک عمر سے گھِری ہوں اسی اک سوال میں
بے چینیاں تمام ہی میں اُس کی اوڑھ لوں 
شامل مجھے کرے تو کبھی اپنے حال میں
میں سُن رہی ہوں پھر سے جدائی کی آہٹیں
جینا پڑے نہ پھر سے اُنہی ماہ و سال میں
قسمت سے راہ میں جو جزیرے ہمیں ملے
تیرے گمان میں تھے، نہ میرے خیال میں




جی رہی تھی جسے اک جہاں کی طرح
ساتھ ہے خواہشِ رائیگاں کی طرح
سارے احساس میرے بکھرتے گئے
ایک اجڑے ہوئے آشیاں کی طرح
بارشیں ہوتی رہتی ہیں دل میں مرے
اور آنکھیں ہیں اُجڑے مکاں کی طرح
دل ہتھیلی پہ رکھ کر دکھایا اُسے
وہ رہا پھر بھی اک بد گماں کی طرح!
سانحہ کوئی ایسا بڑا بھی نہیں
بس ہر اک لمحہ ہے امتحاں کی طرح
میری سنگت میں گزری ہوئی ساعتیں
تُو کرے یاد شاید گماں کی طرح
ایک مدّت سے ہوں میں سنبھالے ہوئے 
رحلِ دل میں تری یاد جاں کی طرح
کس کی خوشبو سے اُلجھی ہیں راتیں مری؟
کون دل میں بسا دردِ جاں کی طرح؟
کب تلک خود کو میں مانگتی آپ سے؟
کب تلک جیتی میں گم نشاں کی طرح؟



تھک گئے ہیں ہم تیرے روز کے ستانے سے
توڑ دے تعلّق کو اس طرح نبھانے سے
اب کے ہم گئے تو پھر لوٹ کر نہ آئیں گے
باز آ ہمیں تُو ہر وقت آزمانے سے
لہر بد گمانی کی پھر کوئی جکڑ لے گی
پھر وہ روٹھ جائے گا، فائدہ منانے سے؟
پوچھتے ہو کیا میرا شغلِ شامِ تنہائی؟
ملتی ہی نہیں فرصت اشکِ غم بہانے سے
ہر طرف فضاؤں میں ایک ہی فسانہ ہے
کیا ملا ہواؤں کو راز داں بنانے سے
کیوں سُلگتی رہتی ہو غم میں اے مری ناہید
تیرگی نہیں مٹتی خود کو یوں جلانے سے




تری یاد میں رہے دل مرا بے قرار کب تک
مری منزلوں کی رہ میں تری رہ گزار کب تک
ترے وعدے پر کروں میں بھلا اعتبار کب تک
’’تری بات کا بھروسا ترا انتظار کب تک‘‘
نہ کوئی رفیقِ غم ہے، نہ ہی کوئی راز داں ہے
مرا چارہ گر رہے گا مرا قلبِ زار کب تک
مری عمر کٹ گئی پر ترا غم ٹلا نہیں ہے
مری روح پر رہے گا یہ سیہ غبار کب تک
مجھے دکھ تو ہے یقیناً ترا ساتھ چھوٹنے پر
تری نام کی رفاقت کے میں سہتی وار کب تک




ہوا میں اڑتے ہوئے بادباں نہیں گزرے
برستے بادلوں کے کارواں نہیں گزرے
وہ بد گمانی کی پرچھائیوں میں رہتا ہے
اُدھر یقیں کے کبھی سائباں نہیں گزرے
میں جن کی آنکھوں میں سب اپنے خواب رکھ دیتی
مری نگاہ سے وہ مہرباں نہیں گزرے
محبتوں کے سفر میں یہ کون کہتا ہے
کہ دشتِ چشم سے آبِ ر واں نہیں گزرے؟
جہاں بھی چاہے اُڑا کر مجھے وہ لے جائے
صدا کی لہر سے ایسے گماں نہیں گزرے!
مئے حیات کی تلخی سبھی کا حصّہ تھی 
جو میرے جیسے تھے تشنہ لباں ، نہیں گزرے
تری صدائے مسلسل کی گونج تھی، پھر بھی
’’ترے خیال پہ کیا کیا گماں نہیں گزرے‘‘




ردائے تن پہ میری داغِ رُسوائی تو دیکھو
لرزتے ہیں یہ پاؤں جادہ پیمائی تو دیکھو
کھُلی ہے آنکھ پر خوابوں کی رعنائی تو دیکھو
شبِ ہجراں میں یہ قُربت کی شہنائی تو دیکھو
سُخن کرتی ہے تم سے رات کی خاموشی بھی اب
دُعا جو دل نے کی تھی، اُس کی گہرائی تو دیکھو
پروتی ہے مری پلکوں پہ شبنم سے یہ موتی
کہاں لے جاتی ہے یادوں کی پُروائی تو دیکھو
چمکتی آنکھ میں، مسکاتے ہونٹوں پر مرے تم
بسا ہے آ کے غم جو اُس کی رعنائی تو دیکھو
گزر جاتا ہے ہر لمحہ تمہیں ہی یاد کرتے
کبھی تم میری سانسوں کی یہ تنہائی تو دیکھو
مِلاتا ہے یہ لَے اُس کے نفَس کے زیر و بم سے
خدارا دل کی میرے طرزِ گویائی تو دیکھو




زندگی تجھ کو مناؤں کب تلک
یہ بتا تجھ سے نبھاؤں کب تلک
غم کو سینے سے لگاؤں کب تلک
ضبط اپنا آزماؤں کب تلک
تُو نہ خوشبو ہے نہ ہی رنگِ سحر
ناز تیرے میں اٹھاؤں کب تلک
تُو کبھی تو کوئی اور بھی ساز چھیڑ
ایک نغمہ گنگناؤں کب تلک
زندگی کی سخت راہوں پر بھلا
میں برہنہ پاؤں جاؤں کب تلک
پیار سے خالی در و دیوار پر
نام تیرا میں سجاؤں کب تلک
آنسوؤں سے یہ بتا ناہید میں
حدّتِ غم کو بجھاؤں کب تلک



میرے اندر خاموشی بولتی ہے
تیری ہم رہی میں بھی 
میں وصال لمحوں کو 
رات دن ترستی ہوں
اپنے دل کی سب باتیں 
پہلے بھی تو میں اپنی
خلوتوں سے کرتی تھی
اب بھی چادرِ شب کو
راز داں بناتی ہوں
اے مرے رفیقِ جاں 
 کیسے میں کہوں تجھ سے
تیری ہم رہی میں بھی
وصل آشنا لمحے
 ہجر آشنا سے ہیں
سانس سانس میں میری
ایک بے بسی سی ہے
(کیا عجب کمی سی ہے)
بیکراں سی تنہائی
کے یہ سلسلے آخر
کب تلک سنبھالوں گی؟
تیری ہم رہی میں بھی
 اجنبی فضائیں ہیں
خود سے تیرے لہجے میں 
گفتگو بھی کرتی ہوں
پر مرا ادھورا پن 
میرے ساتھ رہتا ہے
(ختم ہی نہیں ہوتا)
تیرے پیار کے جگنو 
ہاتھ ہی نہیں آتے!!!!






مجھے زندگی کی صدا کہہ رہے ہو
بہاروں کی شاید نوا کہہ رہے ہو
مرا دل دھڑکتا ہے آنکھوں میں میری
ہے چہرہ مرا آئینہ کہہ رہے ہو
ابھی تک بہاریں مجھے ڈھونڈتی ہیں
ابھی تک ہے رستہ سجا کہہ رہے ہو
ابھی تک مری خامشی کی صدائیں 
ہیں بکھری ہوئی جا بجا کہہ رہے ہو
کبھی یاد آئیں گی میری وفائیں
ابھی تو انھیں تم بُرا کہہ رہے ہو
یہ جو ہر طرف بے حسی چھا رہی ہے
زمانے کی اس کو ہوا کہہ رہے ہو
مجھے اپنے ہاتھوں سے خود قتل کر کے
مری موت کو سانحہ کہہ رہے ہو؟
ابھی زندگی کے بڑے امتحاں ہیں
ابھی سے اِسے تم سزا کہہ رہے ہو؟
چبھن یاد کی ہے یہ میری جسے تم
’’ہے کچھ آنکھ میں پڑ گیا‘‘ کہہ رہے ہو
تری قربتوں میں جو دن تھے گزارے
اُنہیں تم بدن کا نشہ کہہ رہے ہو؟
جو بے چین رکھتا ہے ناہید مجھ کو
وہ ہے ہجر کا سلسلہ کہہ رہے ہو





بہار آمیز یہ موجِ صبا کچھ اور کہتی ہے
مگر ہر سُو اداسی کی فضا کچھ اور کہتی ہے
خزاں کے موسموں کا زرد پتّہ ہو گیا ہے دل 
تو کیوں مجھ سے ہواؤں کی نوا کچھ اور کہتی ہے؟
دھنک کے رنگ بکھرے ہیں مرے چاروں طرف تو کیوں؟
مرے سوکھے گلابوں کی صدا کچھ اور کہتی ہے
مرے سر پر چمکتا آسماں ہے تیری قُربت کا 
ستاروں سے مگر خالی ردا کچھ اور کہتی ہے
یقیں سے بے یقینی کا سفر بھی طے کیا میں نے
مگر پھر بھی ترے دل کی رضا کچھ اور کہتی ہے
مرا بے ساختہ پن سب ادھورا رہ گیا ناہید
مری خاموشیوں کی اب صدا کچھ اور کہتی ہے




پھر بہانے پرانے بناتے ہوئے
وہ جُدا ہو گیا مسکراتے ہوئے
کب تلک میں سہوں بے وفائی تری
کیوں جیوں خود کو ایسے مٹاتے ہوئے؟
خواب میں بھی مرے خواب کل رات کو
ڈر رہے تھے تری سمت جاتے ہوئے
تیری یادوں کا ریلا گزرتا رہا
سب خد و خال میرے مٹاتے ہوئے
کل کھڑی تھی جہاں آج بھی ہوں وہیں
تیری یادوں کی شمّعیں جلاتے ہوئے
تُو کہاں رہ گئی اے مری زندگی؟
تھک گئی پاس تجھ کو بلاتے ہوئے
ہجر کی دھوپ سے میں جھلستی رہی
وصل کی آس میں جاں گنواتے ہوئے






بکھرتے ہی گئے سب خواہشوں کے ساز، کیا کرتے
تری لَے اور تھی کچھ اور تھی آواز، کیا کرتے
کمالِ ضبط پر میرے بھلا وہ ناز کیا کرتے
ستانے آئے تھے مجھ کو وہ چارہ ساز، کیا کرتے
جنھوں نے چادروں کو پھاڑ کر سینے چھُپائے ہوں
وہ اپنی مُفلسی میں اور پس انداز کیا کرتے
ہماری گفتگو کی جب دھنک بھی قید کر ڈالی
تو مجبوراً ہمیں کرنی پڑی پرواز، کیا کرتے
ضرورت تھی جنھیں تیری وفاؤں کے گھروندے کی
ترے وعدوں کی خالی سیپیوں پر ناز کیا کرتے




جب تلک میری زندگی باقی
بے کسی باقی، بے بسی باقی
ہے اگر تھوڑی آگہی باقی
آگہی کے عذاب بھی باقی
ٹوٹ جائے نہ دیکھ بندِ غم
میری آنکھوں میں ہے نمی باقی
لٹ گیا کاروانِ رنگ و بُو
ہیں تقاضے ترے ابھی باقی
بُجھ گئیں چاہتوں کی قَندیلیں
شامِ غم کی ہے برہمی باقی
میری آنکھوں میں اک سمندر ہے
اور مقدّر کی تشنگی باقی
آبلے پڑ گئے ہیں پیروں میں 
پر ہے سارا سفر ابھی باقی
زردی چھائی ہوئی ہے چہرے پر
حُسن باقی نہ دل کشی باقی
کون آیا تھا اس طرف ناہید
ہے فضاؤں میں نغمگی باقی



رہِ الفت کی ہر منزل ترے دم سے ہی سر ہو گی
نہ ہو گا تُو اگر تو یاد تیری ہم سفر ہو گی
رہے جس کے لیے بے تاب و مُضطر ہر گھڑی، اُس کو
گزر جائیں گے جب ہم جان سے، کیا پھر خبر ہو گی؟
کہیں سے خواہشوں کی بیل اُگ آئی تھی آنگن میں
مجھے معلوم کیا تھا میری ہر رُت بے ثمر ہو گی؟
وہی دن ہیں وہی راتیں، وہی نشتر بھری باتیں
خدارا یہ بتاؤ کب تلک ایسے بسر ہو گی؟
ہر اک پل جو نظر رکھتا ہے میرے حال پر ناہید
کبھی کیا اُس کی میرے حوصلے پر بھی نظر ہو گی؟



اے ہم نفس بتا تو۔ ۔ ۔ 
کب تلک بھلا میں
تیرے دھیان کی سرگوشیوں کو 
اپنی روح میں بسا کر
تجھ سے گفتگو کرتی رہوں گی ؟
اب تو تتلی کے پروں سے ہار بُنتے بُنتے 
ہاتھ تھک گئے ہیں
جو دُعا کے موسم تھے ، گزر گئے ہیں
اب جو فاصلوں کے
 گہرے کالے بادل درمیاں ہیں
 یہ آنکھوں میں چبھتے رہتے ہیں
شکست اوڑھے قربتوں کے پل
اب دھڑکنوں کو ڈستے رہتے ہیں
لبوں نے ساری سسکیاں 
مری آنکھوں کو سونپ دیں ہیں
خود کو کب تلک میں
آنسوؤں کی بارش میں ہرا رکھوں گی؟



ابرِ ریشم کی طرح مجھ پہ وہ چھانے والا
میرے حصّے کے غموں کو بھی اٹھانے والا
جانے کیوں شہرِ خموشی میں وہ رہتا ہے اب؟
اپنی آنکھوں سے مرے آنسو بہانے والا
اب سنا ہے وہ اندھیروں میں رہا کرتا ہے
طاقِ مژگاں پہ دیے روز جلانے والا
۔ ۔ ۔ ۔ ۔ ۔ 

تیری ہر بات رلاتی ہے مجھے رہِ رہِ کر
زندگی تیرا نہیں لہجہ بھلانے والا
کیوں وہ آنکھوں میں سمندر لیے پھرتا ہے اب؟
خود ہی جو ہجر کی سوغات تھا لانے والا
دوستی راس نہیں آئی ہمیں اے ناہید
ہم چراغوں کو جلانے وہ بجھانے والا
دستکیں دیتی رہی میرے دریچوں پہ ہوا
کوئی اندر نہیں تھا اُس کو بلانے والا
اشک بہتے ہیں تو بہتے ہی چلے جاتے ہیں
کوئی مجھ کو نہیں خاموش کرانے والا
جانے کیوں ختم نہیں ہونے کو آتا ناہید
زندگی کا یہ کٹھن رستہ تھکانے والا



کیا کہا، ۔۔’’یہ دل مرا نا قابلِ تسخیر ہے؟‘‘
اب تجھے پانا ہی میرے خواب کی تعبیر ہے
اک ظالم دل کے ہاتھوں سب یہاں مجبور ہیں 
ہے کوئی رانجھا یہاں پر اور کوئی ہیر ہے
منتظر ہوں کب سے تیرے فیصلے کی ہم سفر
اب بتا بھی دے خدارا کیا مری تقدیر ہے!
یوں تو کہنے کو ہمارا ساتھ ہے اک عمر کا 
لیکن اپنا ساتھ بھی جیسے کوئی زنجیر ہے؟
چُپ رہو اور خامشی سے بات بس اُسی کی سُنو 
زندگی کرنے کی اب تو اک یہی تدبیر ہے
تیرے دل کا حال سب میں جانتی ہوں،ہاں مگر
پڑھ کبھی تُو بھی وہ، جو دل میں مرے تحریر ہے
ذات سے باہر نکل کر جاؤں تو جاؤں کہاں 
تیرے غم کی ہر طرف پھیلی ہوئی زنجیر ہے
شام تیری سُرخیوں کی ہے قسم، اُس کے بغیر 
سانس لینا بھی مجھے اب جیسے اک تعزیر ہے


دل کے ارماں روتے تھے بام و در کی یاد میں
آ گئے سو لوٹ کر اپنے گھر کی یاد میں
دھڑکنوں کے شور میں، آہٹوں کی چاپ میں
رو رہے ہیں درد بھی چارہ گر کی یاد میں
دُور تک جاتی ہے پھر لوٹ آتی ہے نظر
خواب زاروں کی نئی راہ گزر کی یاد میں
زخم سینے کے مرے اور بھی کچھ بڑھ گئے
جب کبھی ہم روئے اُس ہم سفر کی یاد میں
دقّتوں سے رات کو نیند آئی تھی مگر
کھُل گئی پھر آنکھ اُس بے خبر کی یاد میں
کیسے ہونٹوں پر مرے سب لپٹ کر سو گئے
کپکپاتے لفظ بابِ اثر کی یاد میں
یاد تھی دل کو وہ شبنم سو میں نے آنکھ میں
اِک سمندر بھر لیا چشمِ تر کی یاد میں



امّی اور ابا جی کے لیے
 
کر لیا تم نے کنارا ہم سے
کس طرح ہو گا گزارا ہم سے
خود بھی دنیا سے گئے اور اُس پر
لے گئے چین ہمارا ہم سے
زندگی میں ہے اندھیرا ہر سُو
جب سے روٹھا وہ ستارہ ہم سے
کس سفر پر ہو کہ چاہ کر بھی اب
تم کو جائے نہ پکارا ہم سے
چاہ کر بھی نہ کبھی، ہر گِز، ہاں
حق ادا ہو گا تمہارا ہم سے


ابا جی کے لیے


کڑی تھی دھوپ اور بے سائباں وہ کر گیا مجھ کو
بھری دنیا تھی لیکن بے جہاں وہ کر گیا مجھ کو
کہاں کے رنج دے کر نیم جاں وہ کر گیا مجھ کو
کہ خود میرے لیے ہی رائیگاں وہ کر گیا مجھ کو
ضرورت تھی جہاں سب سے زیادہ ساتھ کی اُس کے
اُسی اک موڑ پر خالی مکاں وہ کر گیا مجھ کو
مرے سارے یقیں جھوٹے، مرے سارے گماں دھوکہ
ہر اک جائے اماں میں بے اماں وہ کر گیا مجھ کو
کھلے ہیں پھول اُس کی یاد کے ہر سمت آنگن میں
بہاروں میں ہی کیوں وقفِ خزاں وہ کر گیا مجھ کو؟





خواہشیں ہوتی ہیں کیا کیا بارشوں کی رات میں
میں ہوں اور ہے لمس تیرا بارشوں کی رات میں
مانگتے ہیں بھیگی رُت کے سارے منظر تیرا قُرب
اب میں سمجھاؤں اُنہیں کیا بارشوں کی رات میں
تیرگی میں غم کی سایہ بھی کہاں ہوتا ہے ساتھ
میں اگر ہوتی ہوں تنہا بارشوں کی رات میں
میں یہ سمجھی یہ بھی مارا ہے کسی کے ہجر کا
پھوٹ کر بادل جو رویا بارشوں کی رات میں
دن تو جیسے تیسے دنیا کے جھمیلوں میں کٹا
ہجر نے تیرے رُلایا بارشوں کی رات میں
منہ چھپائے ایک کونے میں پڑی تھی دم بخود
میری تنہائی بھی تنہا بارشوں کی رات میں
دامنِ قاتل پہ کوئی چھینٹ تک آئی نہیں
یوں ہُوا خونِ تمنّا بارشوں کی رات میں





روز و شب اک ایک پل زخمِ جُدائی دیکھئے
آرزو کے ساتھ دردِ نارسائی دیکھئے
وقت کے ٹھہرے ہوئے پانی میں پتھر یاد کا
دائرہ در دائرہ کاٹے گا کائی دیکھئے
میرا لہجہ ہے خزاں آثار، دل خاموش ہے
گلشنِ ہستی میں میری کم نوائی دیکھیئے
وہ اگر سورج ہے اُسکی دھوپ بن جاؤں گی میں
مجھ میں بھی یعنی وہی جلوہ نمائی دیکھئے
عشق کی جلوہ گری کے واسطے کم ہے یہ دہر
اک جہانِ تازہ کیا ساری خدائی دیکھیئے


سوال

گلابی کلائی میں چوڑی کھنکتی ہے
اک داستاں سی کہیں پر اٹکتی ہے
اک حرف آنکھوں کے اندر تڑپتا ہے
 ہونٹوں پہ آ کر مچلتا ہے
سانسوں کی بے تابی کچھ پوچھتی ہے
کہیں چہرے پر اُس کے کچھ ڈھونڈتی ہے
بسا اک سوال آنکھ میں یوں ہے شاید
رچا اک ملال آنکھ میں یوں ہے شاید


مرے ہم نشیں

’’میں تیری سانسوں کی تاروں میں ہوں
آسماں پر چمکتے ہوئے سب ستاروں میں ہوں
میں ۔ ۔ ۔  سمندر کی ہر اک لہر میں 
ترے گزرے ہر پہر میں ہوں
تری آنکھ میں تیرتی سب گلابی
مرے نام کی ہے
ترے لہجے کی سب تھکن 
میری ہی یاد کی ہے ‘‘
 مرے ہم نشیں
تُو یہ کہتا ہے
’’بن تیرے ہر سانس گھائل ہے
پر کیا کروں 
بیچ میں زمانہ یہ حائل ہے‘‘
اے ہم نشیں سچ بتا
کیا ترا دل بھی قائل ہے
کہ بیچ اپنے زمانہ ہی حائل ہے؟






کبھی سمجھ میں نہ آئیں گی چاہتیں میری
مگر یہ دھیان میں رکھنا محبتیں میری
تم اِس کو نام دے دینا مری محبت کا
کہ خود میں پاؤ گے اکثر شباہتیں میری
رفاقتیں مری آباد تم کو رکھیں گی
یہ صرف یاد نہیں، ہیں کرامتیں میری
ترا ہی ذکر مرا دائمی وظیفہ ہے
تری ہی یادیں بنی ہیں ضرورتیں میری
کلی کو اپنے تبسّم سے خوف آتا ہے 
ہوئی ہیں جب سے خزاں بار نکہتیں میری
میں اُسکو سوچ کے خوش ہوں تو ملنے پر ناہید
مجھے سنبھال نہ پائیں گی حسرتیں میری


دردِ دل زبان چاہتا ہے
وسعتِ بیان چاہتا ہے
عمر کی گلی میں یہ مرا دل
پختہ اک مکان چاہتا ہے
کیوں مجھے وہ آزمائے ہر پل
کیوں وہ امتحان چاہتا ہے؟
کیوں اُداس پھرتی ہیں گھٹائیں 
کیا یہ آسمان چاہتا ہے؟
لوٹ آئے گا وہ پھر سے شاید
عشق پھر گمان چاہتا ہے
بھولنا تجھے نہیں ہے ممکن
دل ترا ہی دھیان چاہتا ہے
دوریاں سہی نہ جا سکیں اب
دل تری امان چاہتا ہے
جاں بہ لب ہوں ایسے میں ترے بن
جیسے کوئی جان چاہتا ہے


کڑی دھوپ کا جو سفر یاد آیا
ترے سائے کا وہ شجر یاد آیا
مکیں تھے جہاں پر ہنسی سے خوشی سے
مجھے یاد آیا وہ گھر یاد آیا
اُسے بھولنے کا کیا تو ہے وعدہ
کروں گی میں کیا وہ اگر یاد آیا
بسا ہی رہا وہ تصوّر میں میرے
جدھر بھی گئی میں اُدھر یاد آیا
مری وحشتیں جو بڑھاتا رہا تھا
وہ تنہائیوں کا سفر یاد آیا
نکلتے ہی وہ چاند کا آسماں پر
وہ آنا ترا بام پر یاد آیا
خدا سے اُسے مانگنے میں لگی تو
دعاؤں کا اپنی اثر یاد آیا
مجھے درد کی بارشوں میں بہا کر
وہ رہنا ترا بے خبر یاد آیا
میں بھولی رہی تھی جسے عمر ساری
وہی مشکلوں میں مگر یاد آیا 
کبھی سِل نہ پائے مرے زخم ناہید
’’مجھے کوئی شام و سحر یاد آیا



تفسیر مرے سوال کا تھا
ہر پل جو شبِ وصال کا تھا
الفاظ کو میرے شکل دے دی
بُت گر وہ بڑے کمال کا تھا
کل شب جو تمام روشنی تھی
وہ نور ترے جمال کا تھا
مشکل ہے بہت مگر بھلانا
وہ غم جو ترے خیال کا تھا
مجھ سے وہ نہیں ملا بچھڑ کر 
قصّہ یہ مرے زوال کا تھا




محبت کا کوئی اشارہ تو دے
مری جاں مجھے تُو سہارا تو دے
نشے میں محبت کے ڈوبی رہوں
ان آنکھوں کو ایسا نظارہ تو دے
چمکتی رہوں میں زمیں پر سدا
مجھے یاد کا وہ ستارہ تو دے
مرا ہاتھ ہاتھوں میں تُو تھام لے
میں کشتی ہوں بڑھ کر سہارا تو دے
ہوائیں رُکیں، چاند بھی سو گیا
جگانے کا تُو استعارہ تو دے



دردِ دل ایسا بڑھا خود اپنا درماں ہو گیا
زندگی کا پھر مری پیدا اک امکاں ہو گیا
فاصلے ایسے پڑے ہیں درمیاں اپنے کہ دل
انتہائے ہم رہی کے بھی بیاباں ہو گیا
اوڑھ کر میں ضبط کی چادر چلی تھی تیرے ساتھ
پھر بھی ہر اک درد آنکھوں سے نمایاں ہو گیا
جھلملاتا تھا جو آنسو میری آنکھوں میں وہ اب
شدّتِ غم سے نکل کر تارِ مژگاں ہو گیا
دل کے آنگن میں دیا میں نے جلایا ہی نہیں
تیری آمد پر مگر پھر بھی چراغاں ہو گیا
 جھٹپٹے کی ساعتوں کا ذکر اب ہم کیا کریں
دیکھتے ہی دیکھتے غم موسمِ جاں ہو گیا




ہو فرقتوں میں وصال کیسے
یہ خواہشوں کے ہیں جال کیسے
جب اپنی منزل پہ آ گئے ہم
پھر آ رہے ہیں خیال کیسے
جو چھین کر لے گیا ہے سب کچھ 
وہ لوٹ آئے گا سال کیسے
بکھر گئے ہیں جو ٹوٹ کر ہم 
تو بن گئے بے مثال کیسے
یہ ہر گھڑی ٹوٹ پھوٹ سے ہم 
رکھیں گے خود کو بحال کیسے
جواب سُن تو لیے ہیں اُس کے 
پھر آنکھ میں ہیں سوال کیسے؟
جو ٹوٹ جائے اگر تعلّق
کریں پھر اُس کو بحال کیسے
یہ دیکھ سنگت میں تیری آ کر 
ہوئے ہیں ہم تو نڈھال کیسے



یہ جو لمحے گلاب جیسے ہیں
آ کہ تجھ بن عذاب جیسے ہیں
تو نہیں ہے تو ایسا لگتا ہے
سارے منظر سراب جیسے ہیں
یہ جو سپنے ادھر نہیں آتے
میرے خط کے جواب جیسے ہیں
پاس جائیں تو ہم پہ کھلتا ہے
لوگ سارے سراب جیسے ہیں
گیت ناہید کیا سناؤں میں
سُر سبھی اضطراب جیسے ہیں


شام اُسے بتانا

اے شام اُسے بتانا
سراب اُس کی جستجو کے
نصاب اُس کی آرزو کے
چہار سُو بکھرے ہوئے ہیں
کسک رُتوں کی داستانیں
ہر لفظ میں بند ہیں
میری آنکھیں سائے کی مانند چُپ ہیں
مگر اِن میں بسا انتظار
اب بھی زندہ ہے
اے شام اُسے بتانا
اُسے اپنے اندر زندہ رکھتے رکھتے
میرے سارے جذبے جھُلس گئے ہیں
پاسِ وفا کے بھرم میں
میرا سُکوں جل چکا ہے
میری آنکھوں میں بس
راکھ ہی راکھ ہے
جن میں ہر لمحہ
اُس کی محبت کی چنگاری 
بھڑکتی رہتی ہے
اے شام اُسے بتانا
پہلے بھی پانیوں میں رہتے تھے
اب بھی سمندر میں گھر بنایا ہے
ڈوبتے سورج کی زرد روشنی سے
خود کو اضطراب کے سنگھار سے سجایا ہے
ڈھلتی شام سے لے کر
ڈھلتی شام تک
لہو نے اُسی کا ریاض کیا ہے
جس سے
میری خلوتیں، میری جلوتیں
ہر گھڑی آباد ہیں
اے شام اُس سے پوچھنا
کیا میری ساری راتیں
فراق کی رُت میں بسر ہوں گی؟
اور مجھے بتانا کہ
میں خود کو کیسے سمجھاؤں
کہ ادھوری خواہش
ہونٹوں کو خشک
اور آنکھوں کو نم رکھتی ہے
اے شام اُسے بتانا
کہ اِس برباد ، گیلے نگر میں
میں ہی نہیں
وہ بھی رہتا ہے
اُس سے کہنا
کہ میرے اندر وہ اس طرح ہے
جس طرح عشا میں وِتر
میرے ساتھ ساتھ بھی 
مجھ سے جُدا بھی
اے شام اُسے بتانا۔ ۔ ۔



تیری تصویر سے کروں باتیں
ہائے ممکن نہیں ملاقاتیں
کوئی بھی رُت ہو میری آنکھوں میں
بیٹھ جاتی ہیں آ کے برساتیں
میرے ہر دن پہ چھائی رہتی ہیں
تیری دوری کی دُکھ بھری راتیں
بات مقسوم تھی یہی ورنہ
پیار میں ہے نَسَب نہ ہی ذاتیں
جیت تو میں گئی مگر ہمدم
اِس سے منسوب ہیں کئی ماتیں
ہارنے کو بچا نہیں کچھ اب
پھر بھی ہیں میری تاک میں گھاتیں




آپ کے دل سے نسبت سی ہونے لگی
ہم کو شاید محبّت سی ہونے لگی
اِک نظر اِس طرف بھی خُدا کے لئے
دل کو تیری ضرورت سی ہونے لگی
دل میں تم کو بٹھایا ہی تھا، دیکھنا
ذہن و دل میں عداوت سی ہونے لگی
اے مہِ نیم شب دیکھ میری غزل
دل پہ تیری سیادت سی ہونے لگی
دل ہی جب دے دیا اُس کو ناہید تو
زخم پر کیوں شکایت سی ہونے لگی






چاندنی بن کے جب اُس چاند کا سایہ نکلے
گُلشنِ جاں سے مرے خوشبو کا جھونکا نکلے
بند ہوں پلکیں تو احساس کی خوشبو جاگے
اور وا ہوں تو تصوّر کا کرشمہ نکلے
تیرے آتے ہی اندھیروں سے اُجالے جاگیں
تیرے جاتے ہی اُجالوں سے اندھیرا نکلے
کانپتا ہے مرے ہاتھوں پہ ترے ہاتھ کا لمس
پھر یقیں پر وہی انداز گماں کا نکلے
میں ہوں بجھتے ہوئے سورج کی کوئی زرد لکیر
جاگے تو دن ڈھلے سوئے تو اندھیرا نکلے
اپنے ہی ہاتھوں کہاں تک یونہی مرتی رہوں میں
اپنے ہی کندھوں پہ کب تک یہ جنازہ نکلے
کوئی اندھا، کوئی بہرا، کوئی گونگا ناہید
صنم اِس خانۂ  دل کے مرے کیا کیا نکلے



آنکھ سے غم نہاں نہیں ہوتے
پھر بھی آنسو رواں نہیں ہوتے
ہم کلام اُن سے ہیں تصوّر میں
اصل میں یہ سماں نہیں ہوتے
یوں تو کہنے کو ہم نہیں موجود
پر یہ سوچو کہاں نہیں ہوتے
عمر بھر کا ہے تیرا میرا ساتھ
اس قدر بدگماں نہیں ہوتے
پیار ہوتا ہے یا نہیں ہوتا
اس میں وہم و گماں نہیں ہوتے





تیرا احساس پانیوں میں رہے
بارشوں کی روانیوں میں رہے
ربط تجھ سے نہ کوئی بندھن ہے
اور دل خوش گمانیوں میں رہے
جب وہ میرے نصیب میں ہی نہیں
پھر یہ دل کیوں گرانیوں میں رہے؟
وصل کی داستاں ختم ہوئی
ہجر کی ہم کہانیوں میں رہے!
تُو مقدّر مرا، نصیب مرا
پھر بھی تُو بد گمانیوں میں رہے؟




دل میں مچلتی ہے انجان خواہش
آباد بدن کی ہے ویران خواہش 
چوکھٹ پہ دل کی جدائی کے وقت
کیسے کھڑی تھی وہ حیران خواہش
جاتے ہی تیرے روانہ ہوئی یہ
شاید کہ دل میں تھی مہمان خواہش
میں ہوں وہی تیری ناہید خواہش
مجھ کو کبھی تُو بھی پہچان خواہش
قسمت کا لکھا بدل جائے پھر سے
اس کا کہاں اب ہے امکان خواہش
رشتے کہاں ہیں وہ اک عمر بھر کے
ہوئی ایک پل میں ہی سنسان خواہش
ترکِ تعلق ہے ناہید مشکل
ہوتی نہیں ہے یہ آسان خواہش




ہر خزاں کو بہار کرتی ہوں
اس طرح تجھ کو پیار کرتی ہوں
ہے ندامت لہو نہ رو پائی
دل کو خوں بار بار کرتی ہوں
رونقیں جس سے دل کی بڑھ پائیں
دُکھ وہی یاد گار کرتی ہوں
راہ غم کی ہے خود ہی طے کرنی
کیوں ترا انتظار کرتی ہوں
دلِ ناہید کی بساط ہے کیا
’جان تم پر نثار کرتی ہوں‘



بے بسی

بے رنگ دن
بے موج شامِ ذات ہے
میری طلب کے سب نشاں
دل بن کے میرے گرد بکھرے ہیں مگر
دھڑکن سے ہر اک سانس تک
آزار بڑھتا جا رہا ہے
(حبس گھٹتا ہی نہیں)
سب حادثے 
جو دل کی تہہ میں ہوتے ہیں
ان کو بھلائیں کس طرح؟
میری خموشی 
دھڑکنوں میں
گونجتی رہتی ہے لیکن 
آرزو کے نرد بانوں پر قدم
چلتے ہوئے رکتے نہیں!!





تجھ کو اک نغمہ بنانا چاہتی ہوں
زندگی کو گنگنانا چاہتی ہوں
روشنی جو تیری آنکھوں میں بسی ہے
ہر کرن اُس کی چرانا چاہتی ہوں
سُن کسی دن تُو مرے غم کی کہانی
تجھ کو دردِ دل بتانا چاہتی ہوں
رہنے دے ہاتھوں میں میرے ہاتھ اپنا
لاج اُلفت کی بچانا چاہتی ہوں
میں عبث روٹھی رہی ناہید خود سے
اب ذرا ہنسنا ہنسانا چاہتی ہوں





میرے دل میں شور تیرا جب سے ہے
میرے ہونٹوں کو لگی چُپ تب سے ہے
آنکھ میں جگنو چمکتے تھے کبھی
زرد اب چہرہ نہ جانے کب سے ہے
ہے گلہ تم سے نہ شکوہ زیست سے
تیرگی کی تو شکایت شب سے ہے
تیری آنکھیں مسکراتی ہی رہیں
بس یہی میری دُعا رب سے ہے
ہو گزر تیرا ادھر سے بھی کبھی
منتظر ناہید تیری کب سے ہے




آنکھ میں نمی کیوں ہے
اتنی بے کلی کیوں ہے
چاہتوں کی ہر گاگر
درد سے بھری کیوں ہے
تیری سوچ پر ناہید
گرد سی جمی کیوں ہے 
تیرے وصل کی ہر چھاؤں
ہجر سے سجی کیوں ہے
بے کلی جو دیتی ہے
ایسی آگہی کیوں ہے
نبض وقت کی ناہید
آج یوں تھمی کیوں ہے 




تارِ مژگاں جو یوں نم سا ہے
پھر کوئی رستہ ہُوا غم سا ہے
بات میں مری جو اِک رم سا ہے
دامنِ خواب مرا نم سا ہے
بے سبب جو کوئی برہم سا ہے
آنکھ میں ٹھہرا ہُوا دم سا ہے
کیا رفاقت کی فضا ہے جس میں
شک بہت اور یقیں کم سا ہے
ہے عجب اِس کی طَرَب انگیزی
دل کی نگری میں جو موسم سا ہے
منتظر آج بھی ہم ہیں اُس کے
ملنا جس سے ذرا کم کم سا ہے
بے کلی دل کی کہاں لے آئی
دوست ہے کوئی، نہ ہمدم سا ہے
سل گئے زخمِ جگر سب ہی میرے
درد ہی اب مجھے مرہم سا ہے
کون ہم سا ہے یہاں اے ناہید
جل بجھا عشق میں جو، ہم سا ہے



میرے احساس کے آنگن میں اُتر جانے کا
غم کو آتا ہے ہنر دل مرا بہلانے کا
فائدہ کچھ بھی نہیں زخموں کو دکھلانے کا
اعتبار اُس کو کبھی ہم پہ نہیں آنے کا
بات دل کی میں بھلا کیسے ترے ساتھ کروں
ہر گھڑی تجھ پہ گماں ہے کسی بیگانے کا
تیرا قصّہ بھی نئے موڑ پہ آیا شاید
رُخ بدلنے کو ہے اب میرے بھی افسانے کا
خود کو سمجھا تو لیا میں نے مگر اے ہمدم
کچھ سبب تو ہو ترے روٹھ کے یوں جانے کا
اپنی سوچوں کے دریچوں کو کھُلا رکھ ناہید
اک یہی راستہ ہے تازہ ہوا آنے کا


آنکھوں میں تیرتے ہیں جو خواب شبنمی سے
ہر پل دمک رہی ہوں میں اُن کی روشنی سے
ہونٹوں پہ میرے کیسے ہیں راگ سرمدی سے
جھرنے سے پھوٹتے ہیں لہجے کی نغمگی سے
تُو درد بھی دعا بھی، تُو زخم بھی دوا بھی
شکوے بھی ہیں تجھی سے اور پیار بھی تجھی سے
مجھ سے کبھی ملو تو، چپکے سے پوچھنا تم
منظر سے ہٹ گئی کیوں ناہید خامشی سے
کیسے تجھے بتائیں، کیسے تجھے دکھائیں
دل زخم زخم کتنا ہے تیری دوستی سے
تُو شام بن کے آیا، تُو رات بن کے چھایا
وہ بے خودی ہے مجھ پر، ہوں دُور زندگی سے
اوراقِ زندگی پر سب داستاں رقم ہے
کیوں ایسے جی رہی ہے ناہید بے دلی سے




پچھلی رُت کے شوخ زمانے یاد آئے
دل میں چبھتے خار سہانے یاد آئے
آج پھر ہم کو ترا ملنا یاد آیا
آج پھر کیا کیا نہ فسانے یاد آئے
شوخ ہواؤں کے آنچل میں تھم تھم کر
شام سے ہی درد پرانے یاد آئے
بات چھڑی جب مے خانے کی محفل میں
اُن کی آنکھوں کے پیمانے یاد آئے
ایک تیرے نہ ہونے سے اس وقت ہم کو
نجانے کتنے زخم پُرانے یاد آئے
برکھا رُت میں پچھلے پہر ناہید تجھے
کس کے بھولے لہجے سہانے یاد آئے


فیصلہ

بارشوں کی زد میں ہوں 
تو اس قدر تُو 
 مضطرب کیوں؟
میں نے تو اپنی
ہر اک خواہش کا موسم 
تجھ کو سونپا تھا
ترے ہاتھوں میں تھا
مجھ کو ہنسی پہناتے
یا آنسو ۔ ۔ ۔




سایۂ گُل میں رہوں محوِ خراماں ہمدم
رنگ سرمایہ ہے خوشبو مرا ساماں ہمدم
خامشی چیختی رہتی ہے مرے اندر ہی
کر نہیں پاتی سخن تجھ سے مری جاں ہمدم
میں تری راہ بھی دیکھوں تو کہاں تک دیکھوں؟
نہ کوئی وعدہ مرے پاس نہ پیماں ہمدم؟
ہاں! کبھی تجھ کو بتائیں گے ہمیں دکھ کیا ہے
ہاں! دکھا دیں گے کبھی زخمِ دل و جاں ہمدم
میرے دل کی یہ زمیں خشک نہ ہو جائے کہیں
اس لیے رکھتی ہوں تر دیدۂ و داماں ہمدم
رازِ ہستی میں سمجھ ہی نہیں پائی اب تک
کس طرح پھر میں کروں خود کو نمایاں ہمدم؟
مجھ کو مرغوب ہیں تنہائیاں میری ناہید
مجھ کو بھاتا نہیں اب مجمعِ یاراں ہمدم






سنتے تھے بیوفائیاں تیری
ہر طرف آشنائیاں تیری
ضبط کی انتہا ہے اور وہ ہے
جس نے جھیلی جدائیاں تیری
تجھ سے یہ دل کلام کیا کرتا؟
یاد تھیں خود نمائیاں تیری
غم نہیں ہے اگر بچھڑنے کا
کیوں پھر آنکھیں بھر آئیاں تیری؟
دل یہ ناہید بھولتا ہی نہیں
لاکھ باتیں بھلائیاں تیری




ہمیں تیری محبت میں کمی اچھی نہیں لگتی
نہ اب اتنی ستا، اتنی بے رُخی اچھی نہیں لگتی
بھلا میں آنسوؤں کو کب تلک روکوں پسِ مژگاں
دلِ مجبور تیری بے کسی اچھی نہیں لگتی
شبِ مہتاب آئی ہے، مگر تاریک آنگن ہے
ترے بن دم بخود یہ چاندنی اچھی نہیں لگتی
بھلا کیوں آس کے دروازے پر ہے اب تلک بیٹھا؟
دلِ خوش فہم، تیری بے بسی اچھی نہیں لگتی
ہوا! تُو گر ملے اُس سے تو یہ کہنا کہ تیرے بن
تری ناہید تیری باؤلی اچھی نہیں لگتی




ہوئی ہیں گویا گلاب آنکھیں
ہیں مانگیں مجھ سے حساب آنکھیں
ہیں دھانی جذبوں کی تانے چادر
بسی ہیں مجھ میں جو خواب آنکھیں
روانیِ بحر بھول جاؤ!
جو دیکھ لو یہ چناب آنکھیں!
عجب ہے یہ دورِ آگہی بھی
سراب سورج سراب آنکھیں
یہی ہے تکمیلِ حُسن ناہید
کہ زرد عارض، پُر آب آنکھیں



تمام عمر ہمی کیوں رہے وفا کرتے؟
کبھی تو وہ بھی محبت کا حق ادا کرتے
گرہیں پڑی تھیں جو دل میں سبھی وہ کھُل جاتیں
دل و نظر کی اگر نرم تم فضا کرتے
مرے سکوت سے جن کو گِلے رہے برسوں
وہ میری بولتی آنکھوں سے رابطہ کرتے
ترا ہی نام ہے جو بس گیا ہے سانسوں میں
کسی کو تیرے سِوا اور کیا خدا کرتے
کسی کی یاد کے موسم بُلا رہے تھے اُسے
وداع نہ کرتے اُسے ہم تو اور کیا کرتے
تُو جانتی ہے مجھے بھی بتا کبھی ناہید
وہ یاد میں مری کیا اب بھی ہیں جگا کرتے؟


یاد

 بے یقیں شاموں کی تنہائی میں اب بھی
بے صدا صبحوں کی پہنائی میں اب بھی
میرے اندر سے کوئی تجھ کو
تسلسل سے بلاتا ہے
مگر فرقت کی سِل ہٹتی نہیں ہے
(دھند چھٹتی ہی نہیں ہے)
اپنے دل کی بے بسی
کب رو سکوں، کب کہہ سکوں میں
منتظر آنکھوں میں اکثر
اشک چبھنے لگتے ہیں
ان میں گلابی رنگ سجنے لگتے ہیں
تیرے لیے ہم پھر 
بکھرنے لگتے ہیں !!!





گر دل سے بھلائی مری چاہت نہیں جاتی
کیوں پھر تری انکار کی عادت نہیں جاتی
پھر اوڑھ لی ہے ہم نے ترے نام کی چادر
پھر دل سے وہی گھر کی ضرورت نہیں جاتی!
برسوں سے مسلط ہے ترا طرزِ تغافل
اک پل میں بھلائی یہ اذیّت نہیں جاتی
کیسی ہے تری انجمن آرائی مرے دل؟
تنہا سفرِ شوق کی عادت نہیں جاتی!
کیوں رات کے پردے میں چھپا دن نہیں آتا؟
کیوں آنکھ سے لپٹی یہ مسافت نہیں جاتی؟
کیوں وقت رُکا ہے مری آنکھوں میں ابھی تک؟
کیوں لمس کی تیرے وہ تمازت نہیں جاتی؟
کیوں وصل کی بارش نہیں ہوتی مرے آنگن؟
کیوں ہجر کی ناہید یہ حدّت نہیں جاتی؟


جب سے ادراک و ہُنر کا مجھ پہ در وا ہو گیا
زندگی کا اور بھی کچھ راز افشا ہو گیا
بجھ گئے ہیں شام ہی سے میری آنکھوں کے دئیے
شام ہی سے ہر طرف گہرا اندھیرا ہو گیا
میرے دل سے مٹ گیا ہے نام بھی اب تو ترا
اب تری چاہت کا قصّہ بھی پُرانا ہو گیا
چل رہی ہے پھر ہوائے ہجر میرے ساتھ ساتھ
دیکھتے ہی دیکھتے دل میرا صحرا ہو گیا
پیار کے دو بول میری جھولی میں وہ ڈال کر
کیا سمجھتے ہیں ادا حق چاہتوں کا ہو گیا؟





سماعتوں کا یہ اعجاز دیکھتی ہوں میں
نہیں ہے تُو تری آواز دیکھتی ہوں میں
شبِ الم ترے انداز دیکھتی ہوں میں
بنا ہے غم مرا دم ساز دیکھتی ہوں میں
بسا ہے آن کے مجھ میں وہ بن کے سایہ میرا
اُٹھائے گا وہ مرے ناز، دیکھتی ہوں میں
سکوں ملا مجھے آ کر تری اسیری میں
نئے یہ غم کا ہے آغاز، دیکھتی ہوں میں
جو نغمہ زن تھی ترے دم سے اُس حیات کے اب
بکھر گئے ہیں سبھی ساز دیکھتی ہوں میں




تعبیر کچھ تو ہو کبھی میرے بھی خواب کی
بیٹھی ہوں منتظر میں تو کب سے جواب کی
یوں روح پر ہے چھائی ہوئی رُت عذاب کی
آنکھوں کی میری ہو گئی رنگت گلاب کی
پانی ہی پانی تھا زمیں سے آسماں تلک
آنکھیں تھیں میری یا تھی روانی چناب کی؟
میں سُن رہی ہوں وقت کی سرگوشیاں سبھی
میری بہار پر گھڑی آئی عذاب کی!
آنکھوں میں میری ہے چمک تیرے ہی پیار کی
اور تجھ کو لگ رہی ہے یہ صورت سراب کی!
اُلجھی ہے میری زندگی ناہید اس طرح
جیسے کہانی ہو کوئی غمگیں کتاب کی





تیرے ہوتے ہوئے اکیلی ہے
جو مرے دل کی یہ حویلی ہے
دل کی باتیں میں جس سے کرتی ہوں
خامشی میری وہ سہیلی ہے
کیا مجھے جان پائے تُو کہ تری
پھیکی احساس کی ہتھیلی ہے
میری ہستی بھی اک معمّہ ہے
ذات تیری بھی اک پہیلی ہے
زندگی کہتے ہیں جسے ناہید
ہم نے بن زندگی کے جھیلی ہے


ہم جہاں بھی جدھر بھی جائیں گے
ہر طرف آپ ہی کو پائیں گے
جو سمجھ ہی نہ پائے دل کی بات
اُس کو ہم دل کی کیا سنائیں گے
زرد عارض ہیں سرخ ہیں آنکھیں
دل کے غم کب تلک چھپائیں گے
چھوڑیے میرے قصۂ غم کو
آپ اس کو سمجھ نہ پائیں گے
جتنے بھی دُور ہم چلے جائیں
خود کو تجھ سے جدا نہ پائیں گے
تیرے زانو پہ مرنے کی خواہش
ہائے! ہم کس طرح بھُلائیں گے
عمر تو ہم گزار لیں گے مگر
تیرے بن زندگی نہ پائیں گے
پیار ہی پیار ہو جہاں ناہید
ایک ایسا بھی گھر بنائیں گے




رہتا ہے مری تاک میں آزار کا موسم
دیکھے ہے تری راہ ثمن زار کا موسم
ہر خواہشِ دل مر چکی، اب اپنی بلا سے
آئے نہ ترے وعدۂ دیدار کا موسم
ہر شاخ پہ دستار سجے پھولوں کی، اُس دم
ہوتا ہے ترے وعدہ و اقرار کا موسم
مجبور ہے دل کتنا ترے ہجر کے ہاتھوں
ڈھونڈھے ہے تری یادوں کے اُس پار کا موسم
دل ہے میرا ناہید عجب آئینہ خانہ
موسم ہے ہر اک بس ترے دیدار کا موسم


میں خود کی خواہش میں رہنا چاہتی ہوں 

میں تیری سنگت میں بھی تنہا تھی
میں تیرے ہجر میں بھی اب اکیلی ہوں
بھلے بے مائیگی آزار کی صورت
مری آنکھوں سے رستی رہتی ہے
لیکن تجھے اب چاہنے والا
وہ دل ہی نہ رہا
ورنہ تو سانسوں کے سبھی سُر
آج بھی شاید
 تجھے ہم سونپ دیتے
گو کہ حدِ آسماں، حدِ نظر 
اب صرف تنہائی ہی ساتھی ہے
مگر
دریا میں لہریں اُلٹی کب چلتی ہیں؟
رستے لوٹ کر واپس ہی کب آتے ہیں؟
اب میں خود کی خواہش میں ہی رہنا چاہتی ہوں
زندگی کو خود ہی جینا چاہتی ہوں۔ ۔ ۔ 




نغمہ بن کے ہونٹوں پر اُن کے جو بکھر جاتے
زندگی! ترے در سے ہم بھی معتبر جاتے
یاد کے دریچوں سے گر ہوا نہیں آتی 
حبسِ ہجر میں گُھٹ کر ہم کبھی کے مر جاتے
ساعتِ وصال آئی ہی نہیں ادھر ورنہ
خواہشوں کے دامن میں پھول کتنے بھر جاتے 



وہ نہیں جانتے جب وفا، کیا کریں
بات اتنی سی ہے، دل بُرا کیا کریں
ایک مدّت سے اُس کی نہیں ہے خبر
دل ہمارا ہُوا لا پتہ، کیا کریں
جب نہیں حوصلہ بن تیرے جینے کا
پھر بھلا زندگی کی دعا کیا کریں
بھولنا تجھ کو اتنا بھی آساں نہیں
سخت مشکل ہے، تُو ہی بتا کیا کریں
گَرد ہی گَرد تھی ہجر کی چار سُو
دشتِ غم پھیلتا ہی گیا، کیا کریں
سسکیاں سی کہیں دل میں ہیں گونجتیں
لا دوا درد کی ہم دوا کیا کریں
ہے عجب کس قدر عشق کی داستاں
اُن سے ہم، وہ ہیں ہم سے خفا، کیا کریں
کس اذیّت سے دو چار ہیں رات دن
کچھ بتا تُو ہی بہرِ خُدا، کیا کریں
ضبط ٹوٹا نہیں ہے ابھی تک، مگر
غم سے بوجھل ہیں سانسیں، بتا کیا کریں
بُجھ چکے ہوں جب اپنے ہی گھر کے دئیے
تیرگی کا کسی سے گلہ کیا کریں



سوچتے رہتے ہیں ہر دم جو ضرر کی باتیں
یا خُدا اُن کو سکھا علم و ہنر کی باتیں
وہ سمجھ ہی نہ سکے میر ی نظر کی باتیں
کھول دیں میں نے تو سب قلب و جگر کی باتیں
اب بچھڑنا تو مقدّر ہے، مگر کچھ لمحے
دل سے تُو سُن لے مرے دیدۂ تر کی باتیں
آزما اور مرے ضبط کو تُو اے دنیا
گھر میں رہنا بھی ہُوا، راہ گزر کی باتیں
میری آہوں کا تو احساس نہیں ہے تم کو
کرتے ہو عشق کی، قربت کی، قدر کی باتیں
دلِ خوش فہم کو کیا اور بھی ہیں اُمّیدیں
شہرِ آشوب میں کرتا ہے جو گھر کی باتیں
حسرتیں دل کی مٹانے کے لئے اے ہم دم
ہم تو کرتے ہیں اِدھر اور اُدھر کی باتیں
ایسا کم بخت ہے دل، باز جو آتا ہی نہیں 
ہجر کی رات ہے اور چاند نگر کی باتیں




بد گمانی کا ذرا پردہ ہٹا کر دیکھیئے
چاہتوں کو آپ میری آزما کر دیکھیے
چھوڑیے بھی چھوٹی چھوٹی رنجشوں پر بے رُخی
مختصر سی زندگی ہے مُسکرا کر دیکھیئے
میرا غم بھی آپ پر کھُل جائے گا بس اک ذرا
اپنی پلکوں پر مرے آنسو سجا کر دیکھیئے
جگمگاتی ہے مرے چاروں طرف جو شامِ غم
زخمِ دل کی روشنی ہے، زخم کھا کر دیکھیئے
زعم کیوں ہے آپ کو اپنی وفاؤں پر حضور
بے نیازی کی یہ اپنی خُو مٹا کر دیکھیئے
کس قیامت کے سجے ہیں دکھ مری پلکوں پر آج
درد کی اس لَے کو دل سے تو ملا کر دیکھیئے
عشق کے تپتے ہوئے صحرا میں میری زندگی
آبلہ پا ہے اُسے اپنا بنا کر دیکھیئے



اگر مل سکے تو وفا چاہیے
ہمیں کچھ نہ اس کے سِوا چاہیے
بہت بے سکوں ہے وہ میرے بِنا
اُسے زندگی کی دُعا چاہیے
کہیں بھی میں جاؤں پلٹ آؤں گی 
مجھے بس تری اک صدا چاہیے
ہو تکمیل جس سے مری ذات کی
بہاروں کی ایسی نوا چاہیے
مجھے تیرے قدموں میں اے ہم نوا
اگر مل سکے تو جگہ چاہیے
کہاں تک بھلا میں نبھاؤں وفا 
کبھی تو مجھے بھی صلہ چاہیے
سمندر سمندر مری زندگی 
کنارا مجھے اے خدا چاہیے
کبھی شام ہے تو کبھی رات ہے 
مجھے روشنی اے خدا چاہیے
پلٹنے کا مجھ میں نہیں حوصلہ 
ترے در پہ ہی اب قضا چاہیے




ہوا چپ ہے صدا چپ ہے
مری طرزِ نوا چُپ ہے
کوئی مجھ کو بتائے تو
یہ کیوں ساری فضا چپ ہے
اُسی سے مانگنا ہے سب
مگر میری دُعا چپ ہے
ہے اک دریا اِن آنکھوں میں
پہ رونے کی ادا چپ ہے 
دریچے تو کھُلے ہیں سب
مگر پھر بھی ہوا چپ ہے
مرے دکھ درد جو سمجھے
وہی میرا خُدا چپ ہے


اے طلب زاد

 غم رسیدہ روح کی زنجیر 
گر تم توڑ بھی ڈالو
مری چپ کے قفل
 گر کھول بھی ڈالو
تو آنکھوں کی نمی جو
میری سانسوں میں جمی ہے
اُس کی بوندیں
کب تلک چنتے رہو گے؟
بے صدا صبحوں کو آخر
کب تلک سنتے رہو گے؟




میری صبح میری رات رہنے دیتے
میرے ساتھ میری ذات رہنے دیتے
عمر بھر کا اپنا ساتھ تھا یہ ہمدم
عمر بھر کا اپنا سات رہنے دیتے
میری سوچ کا سب حُسن تم ہی رکھتے
اک ہنسی کا سوکھا پات رہنے دیتے
واہموں کو تم نے کیوں زبان دے دی؟
کچھ تو اپنے دل میں بات رہنے دیتے
جان بوجھ کر جو میرے نام لکھ دی
اپنے نام کی وہ مات رہنے دیتے
گر بگڑ گئی تھی بات، بن بھی جاتی
ہاتھ میں مرے تم ہات رہنے دیتے
عمر میں تمہارے ساتھ کاٹ لیتی
زندگی کو میرے سات رہنے دیتے




کب ہمیں تمنّا تھی آنکھ میں بسانے کی
اک تھکن رفاقت کی اک تھکن زمانے کی
تم سے گر میں روٹھی تھی مان بھی تو جاتی میں
کاش کرتے اک کوشش تم مجھے منانے کی!
ٹوٹتی گئیں کڑیاں اور بڑھ گئی دوری
راہ مٹ گئی اک اک بات کو نبھانے کی
شام ہو سویرا ہو، دھوپ ہو اندھیرا ہو
کھائی ہے قسم تیری یاد نے ستانے کی!
آج پھر ہواؤں نے تذکرہ کیا تیرا
بات پھر نکل آئی شامِ غم منانے کی
سُرخ ہیں مری آنکھیں زرد ہے مرا چہرہ
رائیگاں ہوئی کوشش سب اُسے بھلانے کی
کیا سبب بتاؤں میں دل کی اس اُداسی کا
بس رہی نہیں عادت مجھ کو مسکرانے کی
رات بھر مری آنکھیں نیم وا رہیں ناہید
آس تھی انہیں شاید اُس کے لوٹ آنے کی





بے شک گزر رہی ہے مسلسل عذاب میں
لیکن عجیب لطف ہے اس اضطراب میں
شامل کبھی نہیں تھی میں تیرے نصاب میں
پر خود کو ڈھونڈتی رہی چاہت کے باب میں
کتنی اُداسیاں تھیں مرے چار سُو بسی 
واپس پلٹ گئی مری تعبیر خواب میں
خوابوں کے ڈوب جانے کی اب فکر کیا کریں
جب ڈال بیٹھے کشتیِ دل ہم چناب میں
اُس نے بھی دردِ ہجر مقدر میں لکھ دیا
میں نے بھی بھیج دی ہے جدائی جواب میں





رشتۂ جاں ٹوٹنے پر۔ ۔ ۔ 

دلِ آئینہ کو ذرا غور سے دیکھنا تو
مری ذات کے رنگ اب تک
ترے گرد پھیلے ہوئے ہیں
ترے ہاتھ کی پشت پر
میری سانسیں رکھی ہیں
 مرے لمس کی سب تمازت
ابھی تک تری آنکھ میں ہے
مری حسرتیں، خواہشیں 
تیری پوروں پہ بکھری ہیں
مری شبنمی خوشبوئیں 
گھر کے آنگن میں ہی
راستہ بھول کر گر گئیں 
میرے آنسو بھی بستر کی 
کچھ سلوٹوں پر پڑے ہیں 
مرا لہجہ جو
 تیرے ہونٹوں کے نم سے کہیں کھو گیا تھا 
وہ بھی تو وہیں پر رکھا ہے
جہاں دھند کے بھاری پردے گرے ہیں
وہیں کھڑکیوں میں اکیلی
 مری شام بھی بیٹھی ہے
تیری مٹھی میں میری سحر
اب تلک سو رہی ہے
ابھی تک ترے آئینوں میں
مرا عکس زندہ ہے۔ ۔ ۔ 





جسم و جاں کے زنداں میں روشنی کی خواہش کی
ہم بھی کیسے ناداں تھے کس خوشی کی خواہش کی
ہر طرف سکوں سا ہے دل ہے بے سکوں لیکن
ہم نے کب بھلا ایسی بے کلی کی خواہش کی
بد گمانیاں جس کے دل پہ چھائی ہیں ہر دم
ہم نے کیوں بھلا اُس سے دوستی کی خواہش کی
تم نے کیوں جدائی کو لکھ دیا مقدّر میں
ہم نے کب تمہارے بن زندگی کی خواہش کی
کیسے تجھ کو سمجھاؤں دل نے کیوں مرے ناہید
ڈوبتے ستارے سے روشنی کی خواہش کی




گر ہے تو لمحہ لمحہ یہی اک ملال ہے
وہ ہم مزاج ہے نہ مرا ہم خیال ہے
وہ ہجر آشنا نہیں، سمجھے وہ کس طرح؟
جو سانس سانس میں مری کربِ وصال ہے
خوشبو کی تتلیاں تو ہیں اُڑنے کی منتظر
پر چار سُو بچھی ہوئی گردِ زوال ہے
اُس بوئے خوش جمال کا ہی سب کمال ہے
سانسوں سے میرا اب بھی جو رشتہ بحال ہے
خاموش آئینے ہی دکھاتا ہے کیوں مجھے؟
اے دل! وہ عکس بھی کبھی، جو بے مثال ہے
پرچھائیوں کو میری ہی جو کاٹتا رہا
کیوں منتظر اُسی کی یہ راہِ وصال ہے؟
اک عمر سے میں رو رہی تھی اپنے وسوسے 
پھر بھی نہ جانے کیوں مجھے رنجِ مآل ہے؟






اُس کے حصارِ خواب کو مت کربِ ذات کر
اُس خوشبوئے خیال کو تُو کائنات کر
دل کب تلک جدائی کی شامیں منائے گا؟
میری طرف کبھی تو نسیمِ حیات کر!
میں اک طویل راستے پر ہوں کھڑی ہوئی
یا حبسِ تیرگی لے یا ہاتھوں میں ہات کر
پہلے تو کھول بند قبا زندگی کے تُو
پھر اوس میں بھگو کے اُسے پات پات کر
دھیمے سُروں میں چھیڑ کے پھر سازِ زندگی
تُو میرے لہجے میں بھی کبھی مجھ سے بات کر
وہ ہجرتیں ہوں، ہجر ہو یا قصّۂ وصال
آ پھر سے میرے نام سبھی واقعات کر
پیروں سے اُس کے نام کے رستے لپٹ گئے
اب تو یقیں کے شہر میں ناہید رات کر 





بے مہر رفاقت 


تیرے میرے تعلّق کی اب
آخری ساعتیں ہیں
چلو اب حسابِ زیاں کر ہی لیں
جیت کس کی ہوئی 
ہار کس کا مقدّر بنی
آرزوؤں کی بنجر زمیں پر کبھی
اک جو اُمید سی رینگتی رہتی تھی
(تیری چاہت کی، تیری وفاؤں کی امّید)
وہ ٹوٹنے کی گھڑی آ گئی ہے
 مگر دل ابھی تک تری چاہ میں
خواب آلود پھرتا ہے
(ٹوٹتا ہے، بکھرتا ہے، جڑتا نہیں)
اپنے اشکوں کی 
سرگوشیاں سنتی رہتی ہوں
پر خود کو اک چُپ کی چادر سے
ڈھانپے ہوئے بیٹھی ہوں
جانتی ہوں مرے خواب کا کوئی چہرہ نہیں
یہ زوالِ وفا کا ہی سب قصّہ ہے
(آرزو کا جو حصّہ ہے )
تُو جانتا ہے 
نہ میں جانتی ہوں
رفاقت کے اس کھیل میں 
 جیت کس کی ہوئی 
ہار کس کی ہوئی
پر مجھے تیری سنگت میں گزری ہوئی ساری
نا مہرباں ساعتوں کی قسم
میری سانسوں کی تاریں
تری دھڑکنوں سے ابھی تک جڑی ہوئی ہیں 
میرے احساس کی اُنگلیاں 
تیری دیوارِ جاں پر ابھی تک جمی ہوئی ہیں




تیری راہ میں رکھ کر اپنی شام کی آہٹ
دم بخود سی بیٹھی ہے میرے بام کی آہٹ
 کیوں ٹھہر گئی دل میں اُس قیام کی آہٹ
کیوں گزر نہیں جاتی اُس مقام کی آہٹ
ہاتھ کی لکیروں سے کس طرح نکالوں میں
تیری یاد کے موسم تیرے نام کی آہٹ
آنکھ میں مچلتی ہے روح میں تڑپتی ہے
اُس پیام کی آواز اُس قیام کی آہٹ
جب یہ دل رفاقت کی کچی نیند سے جاگا
ہر طرف سنائی دی اختتام کی آہٹ
فرقتوں کے بوسیدہ ساحلوں پہ اُتری تو
ہر طرف تھی بس تیرے صبح و شام کی آہٹ
رات کے اُترتے ہی دل کی سُونی گلیوں میں
جاگ اُٹھتی ہے پھر سے تیرے نام کی آہٹ
بیٹھ جاتی ہے آ کر در پہ کیوں مرے ناہید
تیرے ساتھ کی خوشبو، تیرے گام کی آہٹ

٭٭٭






۔۔۔۔۔۔۔۔۔۔۔۔۔۔۔۔۔۔۔۔
مصنف کی اجازت سے، تشکر مصنف جن سے کتاب کی کمپوزنگ فائل کا حصول ہوا
ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

