



سائبان ہاتھوں کا


پرویز اختر






فہرست

غزلیات	8
مری سمت چلنے لگی ہوا کہ چراغ تھا مرے ہاتھ میں	8
رات بھر لکھا گیا شہر کی دیواروں پر	9
تحفّظ کا ٹھکانہ پُر خطر کیوں لگ رہا ہے	10
خدشہ شکار ہونے کا رہتا ہے دھیان میں	11
پہلے بٹھا دیے گئے پہرے زبان پر	12
اِسی لیے تو ہر اِک ہم زبان اُس کا تھا	13
ہم میں رنجش تھی وہ حیران سا کیوں لگتا تھا	14
کِس نے چوما میرا ماتھا	15
جس کو طلب پانی کی نہیں تھی	15
اُس کے آنگن میں دریا تھا	15
دیواروں پر کالک مَل دی	15
شب بھر گھر میں دیپ جلا تھا	15
اُس نے مجبوراً بچّے کا	15
ایک کھلونا بیچ دیا تھا	15
آنکھوں میں مقتول کی پرویزؔ	15
قاتل کا چہرہ دیکھا تھا	15
شور قدموں کا پہنچ جاتا ہے دروازے تک	16
اِسی ڈر سے نہیں دونوں ہوئے اِک بار جدا	17
یوں تو میں شام سے کچھ پہلے ہی گھر جاتا ہوں	18
جالا بُنا گیا تھا پتا ہی نہیں چلا	19
بیٹوں کے سر سے باپ کا سایہ جو ہٹ گیا	20
نہ سوچ کیا ہیں یہ لکڑی کے چند دروازے	21
احتجاج اِس دفعہ بھر پور بھی ہو سکتا ہے	22
وہ جو بچّے کو مِلے ماں کے نظر آتے ہی	23
وہ تحفّظ ہمیں مِل جاتا ہے گھر آتے ہی	23
عین ممکن ہے کہ منزل پہ پہنچ کر نہ مِلے	23
جو خوشی مِلتی ہے منزل کے نظر آتے ہی	23
کیسے دن بھر کی تھکن پل میں اُتر جاتی ہے	23
بچّے سینے سے جو لگ جاتے ہیں گھر آتے ہی	23
دھُوپ ہی دھُوپ تھی، سر گرمِ سفر تھا کوئی	23
حوصلہ ٹوٹ گیا رہ میں شجر آتے ہی	23
سب پریشاں ہیں کہ کس خوف سے میں نے پرویزؔ	23
در دریچوں کو مقفّل کیا گھر آتے ہی	23
ہیں ایک جیسے مسائل سبھی کے ساتھ لگے	24
اتنے محدود نہ تھے پہلے وسائل میرے	25
وہ بے یقینی ، وہی وحشتوں کے منظر کیوں	26
ہم اب بھی شہر میں ہیں شہر سے نکل کر کیوں	26
تو کیا پرندہ زمیں سے فرار چاہتا ہے	26
پروں کے کھُلتے ہی جاتا ہے آسماں پر کیوں	26
اُسے ابھی سے نہیں ہے پسند پابندی	26
وہ لڑکا لکھتا نہیں حاشیے کے اندر کیوں	26
لباس شیشے کا پہنا گئے تھے جو مجھ کو	26
وہ لوگ مجھ پہ ہی برسانے آئے پتھر کیوں	26
گھر آیا رات گئے تو لگا ہے دھڑکا سا	26
کہ بچّے سوئے ہیں یوں چھوڑ کر کھُلا در کیوں	26
ڈوبنے والوں کو کوئی نہیں رونے والا	27
اب پشیمان ہے کشتی کو ڈبونے والا	27
منصفِ وقت ہے خود میرے گناہوں میں شریک	27
جُرم ثابت کوئی مجھ پر نہیں ہونے والا	27
تم نہیں جاؤ گے کیا اپنے وطن اب کے برس	27
پوچھتا ہے مجھے اکثر یہ کھلونے والا	27
نرم بستر ہی ضروری نہیں خوابوں کے لیے	27
باخبر اِس سے ہے فٹ پاتھ پہ سونے والا	27
تھا یہ تنہائی پسندی کا تقاضا پرویزؔ	27
میں نے دانستہ مکاں بھی لیا کونے والا	27
تمام شہر کے منہ میں زبان چھوڑ گیا	28
وہ ایک رات اچانک مکان چھوڑ گیا	28
وہ راہزن بھی عجب تھا کہ چھین کر پتورا	28
ہماری ناؤ میں اِک بادبان چھوڑ گیا	28
مری کہانی لکھی جا رہی ہے چہرے پر	28
گُزرنے والا پل اپنا نشان چھوڑ گیا	28
وہ میرے واسطے سورج سے لڑ نہیں پایا	28
پر اپنے حصّے کا اِک سائبان چھوڑ گیا	28
فرشتہ لے گیا یوں جاں نکال کر پرویزؔ	28
کہ جیسے پھول لیا پھولدان چھوڑ گیا	28
شہر میں مجھ سا کہیں بے سر و سامان نہیں	29
پھول لے آیا ہوں گھر میں کوئی گلدان نہیں	29
ہار جانے کا یقیں آ ہی گیا دونوں کو	29
مطمئن وہ بھی ہوا میں بھی پریشان نہیں	29
کھیلتے ہیں جو یہاں بچّے محلّے بھر کے	29
اِن کے دم سے ہی تو آنگن مرا ویران نہیں	29
بن گئی اُونچی حویلی مرے گھر کے آگے	29
صحن میں تازہ ہوا آنے کا اِمکان نہیں	29
نئی تعمیروں نے نقشہ جو بدل ڈالا ہے	29
اپنے ہی شہر کی اب تو مجھے پہچان نہیں	29
ترا چراغ جلے یا مرا چراغ جلے	30
ہمارے ہاتھ سے روز اِک نیا چراغ جلے	30
جلا کے اپنا چراغ اب یہ اُس کی کوشش ہے	30
نہ شہر بھر میں کوئی دوسرا چراغ جلے	30
سجی ہوئی تھی حنا اِس طرح ہتھیلی پر	30
کہ جیسے ہاتھ پہ رکھا ہوا چراغ جلے	30
ہوائیں بھی تو ضروری ہیں روشنی کی طرح	30
مگر میں کھول دوں کھڑکی تو کیا چراغ جلے	30
یہی رہا مرا معمول عمر بھر پرویزؔ	30
گیا چراغ بُجھے آ گیا چراغ جلے	30
وہ بد دعائیں دے کے گیا کِس زبان سے	31
میں آج تک نکل نہ سکا امتحان سے	31
کہتے ہیں اِس زمیں پہ تھا ویراں کھنڈر کوئی	31
وحشت سی ہو نہ کیوں مجھے اپنے مکان سے	31
لہجہ کرخت سہنا پڑا قرض خواہ کا	31
نکلا نہ ایک لفظ بھی میری زبان سے	31
میں اپنی دھُن میں لکھ چکا لکھنا جو تھا مگر	31
کاغذ پہ کیا ہیں دائرے،دھبّے، نشان سے	31
منظر زمین کے تو ہیں نظروں کے سامنے	31
پرویزؔ مطمئن رہو نیچی اُڑان سے	31
جس کے حق میں ہیں جو بہتر وہ فضائیں دے گا	32
گالوں پہ تل نہ آنکھ میں کاجل دکھائی دے	33
پرندہ مر گیا ہے میرے گھر میں	34
آسمانی فیصلہ آنے کو ہے	35
لباس مانگ کے پہنا تو جچ رہا ہے بہت	36
اجنبی شہر میں ایسا بھی تو ہو سکتا ہے	37
دل پر کھائے ہوئے زخموں کا قرض چکانے والے ہیں	38
لے چلوں اپنی ضرورت سے زیادہ پانی	39
بیچ سمندر لے آیا سیلاب اُسے	40
میں بند کیے بیٹھا ہوں در شام سے پہلے	41
کبھی زباں ، کبھی لہجہ بدلنے والا تھا	42
شہر میں کیا بُجھ گیا اُس کا چراغ	43
ہم وطن سے دور خواب کی زد میں آ گئے ہیں	44
کام ناجائز کوئی مجھ سے کرایا جائے گا	45
خود کو زخمی کرنے کا الزام مجھی پر آیا تھا	46
اِک جیسے دکھ جھیلے ہم نے تپتے ہوئے صحراؤں میں	47
مرا چہرہ ہی کیا ٹوٹا ہوا ہے	48
کوئی دیوار ہے اِس میں نہ ہے در میرے حصّے کا	49
گھر والوں نے لکھا ہے کہ گھر پر نہ رہا جائے	50
گر جان بچانے کی ضرورت نہیں پڑتی	51
وہ جس نے ہم کو ہر اِک شخص کے خلاف کیا	52
ڈبوئے گا کہ نہیں آب کا بھروسہ کیا	53
اِس قدر کون پاس آیا ہے	54
انا اپنی بچانے کو بدلنا پڑ رہا ہے	55
تیرا چراغ جلتا رہے تجھ کو اِس سے کیا	56
فردیات	57



غزلیات


مری سمت چلنے لگی ہوا کہ چراغ تھا مرے ہاتھ میں
مر ا جُرم صرف یہی تو تھا کہ چراغ تھا مرے ہاتھ میں
وہاں آفتاب ہتھیلیوں پہ لیے ہوئے کئی لوگ تھے
مجھے اپنا آپ عجب لگا کہ چراغ تھا مرے ہاتھ میں
مجھے اپنے پیاروں کی صورتیں ذرا دیکھنی تھیں قریب سے
نہیں چاند تارے مِلے تو کیا کہ چراغ تھا مرے ہاتھ میں
نہیں دم گھٹا مرا حبس میں ،مجھے روشنی کی طلب جو تھی
میں ہوا کو کیسے پکارتا کہ چراغ تھا مرے ہاتھ میں
مرے اہلِ خانہ کو کیا خبر کسی آفتاب کی آس ہو
اِسی ڈر سے میں نہیں گھر گیا کہ چراغ تھا مرے ہاتھ میں




رات بھر لکھا گیا شہر کی دیواروں پر
اگلے دن کچھ بھی نہ تھا شہر کی دیواروں پر
وہ بھی دور آئے کہ ظالم کو عدالت سے مِلے
لوگ لکھیں جو سزا شہر کی دیواروں پر
خلقتِ شہر ترے بارے میں کیا کہتی ہے
اِک نظر ڈال ذرا شہر کی دیواروں پر
جس کو اخبار نہیں مصلحتاً چھاپ سکے
جا بجا ہم نے پڑھا شہر کی دیواروں پر
لوگ کیوں نقل مکانی پہ بضد ہیں پرویزؔ
جانے تحریر ہے کیا شہر کی دیواروں پر




تحفّظ کا ٹھکانہ پُر خطر کیوں لگ رہا ہے
نہ جانے اپنے گھر جانے سے ڈر کیوں لگ رہا ہے
اگر دیکھوں تو کل تک تھا جہاں اب بھی وہیں ہوں
مگر سوچوں تو طے ہوتا سفر کیوں لگ رہا ہے
وہ باہر قفل ڈالے گھر کے اندر بند کیوں ہے
اُسے باہر نکل آنے سے ڈر کیوں لگ رہا ہے
وہی اس وارداتِ قتل کا ہے عینی شاہد
وہی اِس سانحے سے بے خبر کیوں لگ رہا ہے
مجھے معلوم ہے یہ خون کے چھینٹے ہیں پرویزؔ
مگر لکھا ہوا کچھ خاک پر کیوں لگ رہا ہے



خدشہ شکار ہونے کا رہتا ہے دھیان میں
تنہا پرندہ اُڑتا نہیں آسمان میں
کچھ اتنے فاصلے ہیں مکینوں کے درمیاں
دیواریں کھینچنی نہ پڑیں گی مکان میں
ڈر تھا کہ پھٹ نہ جائے ہوا کے دباؤ سے 
دو ایک چھید رکھنے پڑے بادبان میں
پھر یوں کیا کہ خود کو نشانہ بنا لیا
باقی بچا تھا ایک ہی ناوک کمان میں
پرویزؔ کر رہا ہوں میں اوروں سے کچھ جُدا
کانٹے سجے ہوئے ہیں مرے پھولدان میں




پہلے بٹھا دیے گئے پہرے زبان پر
پھر دی گئی سزا مجھے میرے بیان پر
کچھ اور بات ہو یہ کوئی حادثہ نہ ہو
لوگوں کا اِک ہجوم ہے میرے مکان پر
پھرتا ہوں سر پہ ہاتھ رکھے تیز دھُوپ میں
کرتا ہو ں اکتفا میں اِسی سائبان پر
بچّوں سے کچھ چھُپی تو نہیں میری حیثیت
لے کر نہ جائیں گے کسی اُونچی دکان پر
پرویزؔ بن رہے ہیں جو نقش و نگار سے
حال اپنا لکھ کے جاتی ہیں لہریں چٹان پر



اِسی لیے تو ہر اِک ہم زبان اُس کا تھا
کہ گاؤں میں جو تھا پختہ مکان، اُس کا تھا
اب اُس کے حکم پہ بھی راستے بدلنے تھے
کہ ناؤ میری تھی اور بادبان اُس کا تھا
جبھی تو چھاؤں میں اِک دھُوپ سی تمازت تھی
کہ میرے سر پہ جو تھا سائبان ،اُس کا تھا
بتاؤ بچّوں کو کالی کریں نہ دیواریں
وہ کہہ بھی سکتا تھا آخر مکان اُس کا تھا
اسی طرح سے سجایا تھا اپنا گھر پرویزؔ
میں پھول لایا مگر پھول دان اُس کا تھا




ہم میں رنجش تھی وہ حیران سا کیوں لگتا تھا
رات بھر بیٹا پریشان سا کیوں لگتا تھا
دن پھِرے ہیں جو ہمارے تو خیال آیا ہے
آشنا ہو کے وہ انجان سا کیوں لگتا تھا
تیز قدموں سے ہی کیوں چلنا پڑا گھر کی طرف
جسم اپنا مجھے بے جان سا کیوں لگتا تھا
خواب میں لینے کو جب آئے تھے مرحوم احباب
اپنے مر جانے کا امکان سا کیوں لگتا تھا
کھا کے سو جاتا تھا پرویزؔ میں رُوکھی سُوکھی
وہ زمانہ مجھے آسان سا کیوں لگتا تھا




کتنی دعائیں لے کے چلا تھا
کِس نے چوما میرا ماتھا
جس کو طلب پانی کی نہیں تھی
اُس کے آنگن میں دریا تھا
دیواروں پر کالک مَل دی
شب بھر گھر میں دیپ جلا تھا
اُس نے مجبوراً بچّے کا
ایک کھلونا بیچ دیا تھا
آنکھوں میں مقتول کی پرویزؔ
قاتل کا چہرہ دیکھا تھا




شور قدموں کا پہنچ جاتا ہے دروازے تک
مجھ سے کچھ پہلے ہی وہ آتا ہے دروازے تک
یوں بھی ہوتا ہے کہ جب لمبے سفر پر نکلوں
ہر قدم پر کوئی سمجھاتا ہے دروازے تک
کھٹکھٹائے کوئی دروازہ اگر رات گئے
میرا دل صحن سے گھبراتا ہے دروازے تک
جانی پہچانی سی دستک میں کشش ہے کتنی
آدمی کھنچتا چلا آتا ہے دروازے تک
اہلِ خانہ سے جو ہو جاتی ہے رنجش پرویزؔ
چھوڑنے کوئی نہیں آتا ہے دروازے تک



اِسی ڈر سے نہیں دونوں ہوئے اِک بار جدا
کیا بنے گا جو ہوئے ناؤ سے پتوار جدا
یہی بہتر ہے کہ مضبوط ہوں رشتے ورنہ
کون بچ سکتا ہے گر چھت سے ہو دیوار جدا
پانیوں سے تھا گُزر میرا ، ہوا سے تیرا
کیا عجب ہے جو رہی دونوں کی رفتار جدا
گھر کا دروازہ مقفّل بھی نہیں کر کے گیا
اُس کے جانے کا ارادہ ہی تھا اِس بار جدا
جانے پرویزؔ حقائق کی خبر ہے کِس کو
ایک سے لگتا ہے کیوں دوسرا اخبار جدا





یوں تو میں شام سے کچھ پہلے ہی گھر جاتا ہوں
گھر میں ہوتے ہوئے پر جانے کدھر جاتا ہوں
میرے بچّوں کے تحفظ کی ضمانت جو نہیں
نام قاتل کا بتاتے ہوئے ڈر جاتا ہوں
میری اُنگلی نہیں پکڑے ہوئے کوئی پھر کیوں
میں کھلونوں کی دکانوں پہ ٹھہر جاتا ہوں
مجھ سے رسماً بھی کوئی بات نہیں کرتا ہے
خالی ہاتھوں سے اگر لوٹ کے گھر جاتا ہوں
موت اور نیند میں کچھ فرق نہیں ہے پرویزؔ
صبح جی اُٹھتا ہوں اور رات کو مر جاتا ہوں




جالا بُنا گیا تھا پتا ہی نہیں چلا
مکڑی نے کچھ لکھا تھا پتا ہی نہیں چلا
سوتا نہیں تھا میں تو کبھی فرشِ سنگ پر
آج اتنا تھک چکا تھا پتا ہی نہیں چلا
تھے سب ہی سوگوار پتا چل گیا مگر
کِس کِس کو دکھ ہوا تھا پتا ہی نہیں چلا
منصف نے بس سزائیں بتائیں، سبب نہیں
مجرم وہ کیوں بنا تھا پتا ہی نہیں چلا
پرویزؔ سب کے ساتھ بُجھاتا رہا میں آگ
میرا ہی گھر جلا تھا پتا ہی نہیں چلا




بیٹوں کے سر سے باپ کا سایہ جو ہٹ گیا
اتنا بڑا مکان تھا حصّوں میں بٹ گیا
کہتے ہیں نقشِ پا کہ رُکا تھا وہ دیر تک
دستک دیے بغیر جو در سے پلٹ گیا
میں خود ڈرا ہوا تھا پہ ہمّت سی آ گئی
جب بچّہ ڈر کے میرے گلے سے لپٹ گیا
ثابت ہوا کہ میری زمیں مجھ کو راس تھی
آ کر بلندیوں میں مرا وزن گھٹ گیا
سب اہلِ خانہ کے ہیں تقاضے جدا جدا
پرویزؔ میرا پیار تو ٹکڑوں میں بٹ گیا



نہ سوچ کیا ہیں یہ لکڑی کے چند دروازے
تُو اُس سے پوچھ ہوئے جس پہ بند دروازے
مکیں نہیں ہیں تو پھر کیا بچا مکانوں میں
یہ کھڑکیاں، چھتیں،دیواریں،چند دروازے
دلوں پہ چھائے ہوئے ڈر کا کر لو اندازہ
کہ لوگ دن میں بھی رکھتے ہیں بند دروازے
جھُکا کے سر کو گُزرنا تو اُس کی عادت ہے
وگرنہ ہوتے ہیں قد سے بلند دروازے
ضرور کوئی چھپا ہے کواڑ کے پیچھے
کہ خود بخود نہیں کھُل جاتے بند دروازے



احتجاج اِس دفعہ بھر پور بھی ہو سکتا ہے
بات سننے پہ وہ مجبور بھی ہو سکتا ہے
چل رہا ہے جو مری اُنگلی پکڑ کر،سُن لے
باپ اُس کا کبھی معذور بھی ہو سکتا ہے
کتنا دشوار ہے ہر اِک سے مراسم رکھنا
یہ جو پاس آئے تو وہ دُور بھی ہو سکتا ہے
جاگتے رہتے ہیں اُس کے لیے بچّے، اب وہ
جلد گھر آنے پہ مجبور بھی ہو سکتا ہے
مجھ کو آرام طلب کہنا مناسب تو نہیں
جسم ہے،تھک کے کبھی چُور بھی ہو سکتا ہے



وہ جو بچّے کو مِلے ماں کے نظر آتے ہی
وہ تحفّظ ہمیں مِل جاتا ہے گھر آتے ہی
عین ممکن ہے کہ منزل پہ پہنچ کر نہ مِلے
جو خوشی مِلتی ہے منزل کے نظر آتے ہی
کیسے دن بھر کی تھکن پل میں اُتر جاتی ہے
بچّے سینے سے جو لگ جاتے ہیں گھر آتے ہی
دھُوپ ہی دھُوپ تھی، سر گرمِ سفر تھا کوئی
حوصلہ ٹوٹ گیا رہ میں شجر آتے ہی
سب پریشاں ہیں کہ کس خوف سے میں نے پرویزؔ 
در دریچوں کو مقفّل کیا گھر آتے ہی





ہیں ایک جیسے مسائل سبھی کے ساتھ لگے 
کسی کی بات ہو اپنے ہی گھر کی بات لگے
جو غیر ہوتے تو پہلے مجھے جگا لیتے
یہ میرا قتل تو اپنوں کی واردات لگے
نہیں پہنتا وہ میری پسند کے کپڑے
یہ اِک علامتِ ترکِ تعلقات لگے
کسی دباؤ میں آ کر وہ تم سے ہارا تھا
تمہاری جیت مجھے کس لیے نہ مات لگے
نہ بوند بوند کو ترسے مری زمیں پرویزؔ
مرا مزاج اگر بادلوں کے ہاتھ لگے



تنے محدود نہ تھے پہلے وسائل میرے
عین ممکن ہے کہ بڑھ جائیں مسائل میرے
مجھ کو اخبار سے کیا کام کہ دن چڑھتے ہی
گھیر لیتے ہیں مجھے اپنے مسائل میرے
رزق اُس کا بھی مرے رزق میں شامل ہے کہیں
یونہی بیٹھا نہیں دروازے پہ سائل میرے
اِن کے چہروں سے نہ سنجیدگی ٹپکے کیوں کر
میرے بچّوں کو ہیں معلوم مسائل میرے
فیصلہ پہلے سے محفوظ جہاں ہو پرویزؔ
اُس عدالت میں سنے کون دلائل میرے



وہ بے یقینی ، وہی وحشتوں کے منظر کیوں
ہم اب بھی شہر میں ہیں شہر سے نکل کر کیوں
تو کیا پرندہ زمیں سے فرار چاہتا ہے
پروں کے کھُلتے ہی جاتا ہے آسماں پر کیوں
اُسے ابھی سے نہیں ہے پسند پابندی
وہ لڑکا لکھتا نہیں حاشیے کے اندر کیوں
لباس شیشے کا پہنا گئے تھے جو مجھ کو
وہ لوگ مجھ پہ ہی برسانے آئے پتھر کیوں
گھر آیا رات گئے تو لگا ہے دھڑکا سا
کہ بچّے سوئے ہیں یوں چھوڑ کر کھُلا در کیوں




ڈوبنے والوں کو کوئی نہیں رونے والا
اب پشیمان ہے کشتی کو ڈبونے والا
منصفِ وقت ہے خود میرے گناہوں میں شریک
جُرم ثابت کوئی مجھ پر نہیں ہونے والا
تم نہیں جاؤ گے کیا اپنے وطن اب کے برس
پوچھتا ہے مجھے اکثر یہ کھلونے والا
نرم بستر ہی ضروری نہیں خوابوں کے لیے
باخبر اِس سے ہے فٹ پاتھ پہ سونے والا
تھا یہ تنہائی پسندی کا تقاضا پرویزؔ
میں نے دانستہ مکاں بھی لیا کونے والا



تمام شہر کے منہ میں زبان چھوڑ گیا
وہ ایک رات اچانک مکان چھوڑ گیا
وہ راہزن بھی عجب تھا کہ چھین کر پتورا
ہماری ناؤ میں اِک بادبان چھوڑ گیا
مری کہانی لکھی جا رہی ہے چہرے پر
گُزرنے والا پل اپنا نشان چھوڑ گیا
وہ میرے واسطے سورج سے لڑ نہیں پایا
پر اپنے حصّے کا اِک سائبان چھوڑ گیا
فرشتہ لے گیا یوں جاں نکال کر پرویزؔ
کہ جیسے پھول لیا پھولدان چھوڑ گیا




شہر میں مجھ سا کہیں بے سر و سامان نہیں
پھول لے آیا ہوں گھر میں کوئی گلدان نہیں
ہار جانے کا یقیں آ ہی گیا دونوں کو
مطمئن وہ بھی ہوا میں بھی پریشان نہیں
کھیلتے ہیں جو یہاں بچّے محلّے بھر کے
اِن کے دم سے ہی تو آنگن مرا ویران نہیں
بن گئی اُونچی حویلی مرے گھر کے آگے
صحن میں تازہ ہوا آنے کا اِمکان نہیں
نئی تعمیروں نے نقشہ جو بدل ڈالا ہے
اپنے ہی شہر کی اب تو مجھے پہچان نہیں




ترا چراغ جلے یا مرا چراغ جلے
ہمارے ہاتھ سے روز اِک نیا چراغ جلے
جلا کے اپنا چراغ اب یہ اُس کی کوشش ہے
نہ شہر بھر میں کوئی دوسرا چراغ جلے
سجی ہوئی تھی حنا اِس طرح ہتھیلی پر
کہ جیسے ہاتھ پہ رکھا ہوا چراغ جلے
ہوائیں بھی تو ضروری ہیں روشنی کی طرح
مگر میں کھول دوں کھڑکی تو کیا چراغ جلے
یہی رہا مرا معمول عمر بھر پرویزؔ
گیا چراغ بُجھے آ گیا چراغ جلے



وہ بد دعائیں دے کے گیا کِس زبان سے
میں آج تک نکل نہ سکا امتحان سے
کہتے ہیں اِس زمیں پہ تھا ویراں کھنڈر کوئی
 وحشت سی ہو نہ کیوں مجھے اپنے مکان سے
لہجہ کرخت سہنا پڑا قرض خواہ کا
نکلا نہ ایک لفظ بھی میری زبان سے
میں اپنی دھُن میں لکھ چکا لکھنا جو تھا مگر
کاغذ پہ کیا ہیں دائرے،دھبّے، نشان سے
منظر زمین کے تو ہیں نظروں کے سامنے
پرویزؔ مطمئن رہو نیچی اُڑان سے





جس کے حق میں ہیں جو بہتر وہ فضائیں دے گا
تجھ کو برسات مجھے صرف گھٹائیں دے گا
کوئی چاہے تو سمجھ سکتا ہے حکمت اُس کی 
حبس بڑھ جائے گا حد سے تو ہوائیں دے گا
جس نے جھُلسایا ہے جلتے ہوئے سورج کے تلے
وہی سر ڈھانپے گا جسموں کو قبائیں دے گا
جانتا ہے کہ چراغاں ہے ہمارے گھر میں
اب وہ بِن مانگے ہمیں تیز ہوائیں دے گا
پاس آؤں تو نہ رکھے گا تعلق پرویزؔ
دُور جاؤں گا تو پھر مجھ کو صدائیں دے گا




گالوں پہ تل نہ آنکھ میں کاجل دکھائی دے
پھر بھی مجھے وہ حسن مکمل دکھائی دے
بارش کی آس نے اُسے دیوانہ کر دیا
گرد و غبار بھی اُسے بادل دکھائی دے
اندر سے بولنے کی صدا کِس کی آئی تھی
باہر سے وہ مکاں تو مقفّل دکھائی دے
دھنستے ہیں لوگ اپنے مسائل کے بوجھ سے
ہر اِک مکاں کے صحن میں دلدل دکھائی دے
پرویزؔ سب شریک ہیں نوٹوں کی دوڑ میں
کاغذ کے پیچھے آدمی پاگل دکھائی دے



پرندہ مر گیا ہے میرے گھر میں
اور اب اِک وہم سا ہے میرے گھر میں
نہ لایا روشنی کی اِک کرن بھی
ستارا آ گِرا ہے میرے گھر میں
پڑی ہے سب کو اپنے مسئلوں کی
یہی تو مسئلہ ہے میرے گھر میں
وہ مجھ سے کچھ الگ رہنے لگا ہے
نیا گھر بن رہا ہے میرے گھر میں
بڑا ہے مجھ سے میرا عکس پرویزؔ
یہ کیسا آئینہ ہے میرے گھر میں





آسمانی فیصلہ آنے کو ہے
شہر میں کوئی وبا آنے کو ہے
ختم ہوتا ہے جو اِک دیوار پر
آگے وہ بھی راستہ آنے کو ہے
احتیاطاً شہر میں ہے فوجِ شاہ
حُکم درباروں سے کیا آنے کو ہے
چھوڑنے ہیں ہم کو اِک دُوجے کے ہاتھ
ایسا بھی اِک مرحلہ آنے کو ہے
کس نے رکھا ہے مرے شانے پہ ہاتھ
مجھ میں کتنا حوصلہ آنے کو ہے





لباس مانگ کے پہنا تو جچ رہا ہے بہت
پر احتجاج مرے جسم نے کیا ہے بہت
ہمارا گھر نہیں کچھ بھی بجُز در و دیوار
مگر اِسی نے تحفّظ ہمیں دیا ہے بہت
بُرے دنوں میں کسی کی خبر نہیں لیتے
وہ لوگ جن کا کہ آپس میں رابطہ ہے بہت
اگر ہو مِلنا تو میلوں نہیں ہیں گنتی میں
وگرنہ چار قدم کا بھی فاصلہ ہے بہت
مرے مکاں کو جو روشن نہ کر سکا پرویزؔ
کسی محل کے جلانے کو وہ دیا ہے بہت





اجنبی شہر میں ایسا بھی تو ہو سکتا ہے
آدمی بھیڑ میں تنہا بھی تو ہو سکتا ہے
جس پہ اُٹھتے چلے جاتے ہیں قدم آپ ہی آپ
وہ مرا روز کا رستہ بھی تو ہو سکتا ہے
لڑکھڑانے کا فقط ایک ہی مطلب تو نہیں
وہ کوئی نیند کا مارا بھی تو ہو سکتا ہے
اِس میں دن بھر کی تھکاوٹ کا بھی کچھ ہو گا اثر
تلخ میرا کبھی لہجہ بھی تو ہو سکتا ہے
جس نے پرویزؔ مرے منہ سے نوالہ چھینا
وہ کئی روز کا بھوکا بھی تو ہو سکتا ہے



دل پر کھائے ہوئے زخموں کا قرض چکانے والے ہیں
دیس نکالا جن کو دیا تھا لوٹ کے آنے والے ہیں
یاد رہے اک روز وہیں پر تیرے جسم کو جلنا ہے
لوگ جہاں تیرے پُتلے کو آگ لگانے والے ہیں
شائد تپتی دھُوپ میں تیرا یاں سے گُزرنا مشکل ہو
بچّے لیکن تیرے استقبال کو آنے والے ہیں
اُن کو کیا غم جن کے اشاروں پر یہ سب کچھ ہوتا ہے
قحط پڑا تو صرف ہمیں فاقوں مر جانے والے ہیں
گھر کے مکینوں سے خطرہ ہے گھر کے تحفّظ کو پرویزؔ
ہم تو ناحق چاروں طرف دیوار اُٹھانے والے ہیں




لے چلوں اپنی ضرورت سے زیادہ پانی
کیا خبر راہ میں مانگے کوئی پیاسا پانی
صرف اُس کو نظر آئیں گے ہمارے آنسو
دیکھ سکتا ہے جو بہتا ہوا سُوکھا پانی
آنکھ سے گال پہ پھر آ کے گِرا دامن پر
راستہ اپنا بنا لیتا ہے بہتا پانی
اِن مکانات کے ڈھ جانے پہ حیرت کیسی
کئی دن سے مری گلیوں میں بھرا تھا پانی
اپنے رب کی کسی نعمت کو نہ جھٹلائے گا
جس نے پرویزؔ پیا ہو کبھی ٹھنڈا پانی



بیچ سمندر لے آیا سیلاب اُسے
اب لینے آ جائیں گے گِرداب اُسے
میرا بیٹا میری آنکھ سے دیکھے گا
میں دے دُوں گا اپنے سارے خواب اُسے
اُس کے نام کی تختی دروازے پہ نہیں
آج مرا کل بھول گئے احباب اُسے
اپنوں میں رہ کر آیا ہے وہ ، کچھ دن
لگنی ہے تنہائی ایک عذاب اُسے
شہر کی رونق سے گھبرا کر لوٹے تو
خالی گھر کر دیتا ہے بے تاب اُسے





میں بند کیے بیٹھا ہوں در شام سے پہلے
بڑھ جاتا ہے بے نام سا ڈر شام سے پہلے
اُن کو ہی میسّر تھے دیے ، جگنو ، ستارے
اور کٹ گئے اُن کے ہی سفر شام سے پہلے
کچھ لانے کی فرمائشیں کرتے نہیں بچّے
کہتے ہیں کہ بس لوٹنا گھر شام سے پہلے
کل دینے نہیں دے گا عدالت میں گواہی
کر دے گا مجھے شہر بدر شام سے پہلے
دن بھر میں کہیں خاک اُڑاتا رہوں پرویزؔ
پر لوٹ کے آ جاتا ہوں گھر شام سے پہلے





کبھی زباں ، کبھی لہجہ بدلنے والا تھا
کسی طرح وہ ارادہ بدلنے والا تھا
اِسی گمان میں خوابیدہ گاؤں ڈوب گیا
کہ سیلِ آب تو رستہ بدلنے والا تھا
خود اُس نے کر لیا اپنے گناہ کو تسلیم
وگرنہ شہر کا نعرہ بدلنے والا تھا
پھر اُس کے پُتلے کو چوراہے میں جلایا گیا
تو کیا وہ یوں ہی رویہّ بدلنے والا تھا
بدل دیا مجھے بچّوں کے پیار نے پرویزؔ
وگرنہ میں کہاں ایسا بدلنے والا تھا




شہر میں کیا بُجھ گیا اُس کا چراغ
پھر جلا تیرا نہ ہی میرا چراغ
میں نے ہمسائے سے بانٹی روشنی
بیچ کی دیوار پر رکھا چراغ
جب کسی نے بھیک میں سورج لیا
اور بھی اچھا لگا اپنا چراغ
ماں نے بیٹے کو دعا جینے کی دی
ہاتھ سے گِرتے ہی جب ٹوٹا چراغ
میں اسے ہاتھوں کے ہالے میں رکھوں
تم ہتھیلی پر ذرا رکھنا چراغ



ہم وطن سے دور خواب کی زد میں آ گئے ہیں
ہم سے کتنے اِس عذاب کی زد میں آ گئے ہیں
میں نے جب سے سر برہنہ لوگوں میں سائے بانٹے
کتنے سورج اضطراب کی زد میں آ گئے ہیں
بارشوں میں پیاس خشک مٹی کی تو بُجھی ہے
کچّے گھر بھی سیلِ آب کی زد میں آ گئے ہیں
بچّے بھی اب گھر کے سب مسائل پہ سوچتے ہیں
ہم بڑے بھی احتساب کی زد میں آ گئے ہیں
وہ جو آئے انقلاب لانے کا نام لے کر
خُود بھی پرویزؔ انقلاب کی زد میں آ گئے ہیں




کام ناجائز کوئی مجھ سے کرایا جائے گا
میرے بیٹے کو اگر تحفہ دلایا جائے گا
وہ نہیں چھوڑے گا اِک جلتا دیا بھی شہر میں
جانتا ہے ایک سے سو کو جلایا جائے گا
اپنے حق میں بولنے کا دیں گے ہر موقع تجھے
فیصلہ کوئی نہ یک طرفہ سنایا جائے گا
اِن کے پیچھے چھُپ گئی ہیں جانے کتنی بستیاں
پہلے اِن محلوں کو منظر سے ہٹایا جائے گا
اُس کی کوشش تھی نہ میں لے جا سکوں پرویزؔ کچھ
دے دیا اتنا نہ جو مجھ سے اُٹھایا جائے گا



خود کو زخمی کرنے کا الزام مجھی پر آیا تھا
میرے ہاتھ میں کیسے خُوں آلودہ خنجر آیا تھا
میری نظریں تاروں پر تھیں مجھ کو کچھ معلوم نہیں
میری راہ میں کب خشکی ، کب کوئی سمندر آیا تھا
مجھ کو غمگیں پا کر گھر والے رنجیدہ ہو جاتے
اچھا کیا جو اپنے مسائل چھوڑ کے باہر آیا تھا
اِک بادل کے ٹکڑے نے آنکھوں سے کیا اوجھل اُس کو
خود کو کیا سمجھا اُس نے جو سورج بن کر آیا تھا
اب کے نہیں کی نقل مکانی لوگوں نے ورنہ پرویزؔ
آنے کو سیلاب تو کتنی بار یہاں پر آیا تھا





اِک جیسے دکھ جھیلے ہم نے تپتے ہوئے صحراؤں میں
اُس کے سر پر سورج تھا اور ریت تھی میرے پاؤں میں
اپنی نفرت کے جذبات کی آگ بُجھاتا رہتا ہے
میرے نام کے ایک دیے کو رکھ کر تیز ہواؤں میں
کوئی دیارِ غیر میں رہ کر کیسے بھولے اپنا وطن
فرق تو ہے دیوار کے سائے اور شجر کی چھاؤں میں
لوگ اپنے خط لکھوانے ، پڑھوانے اُسی سے آتے تھے
ایک وہی تو لکھا پڑھا تھا میرے سارے گاؤں میں
اپنے اپنے حصّے کا پانی نہریں لے جاتی ہیں
رفتہ رفتہ رہ جاتی ہے ریت فقط دریاؤں میں




مرا چہرہ ہی کیا ٹوٹا ہوا ہے
کہ ہر اِک آئینہ ٹوٹا ہوا ہے
تمہیں اتنا ہے کیوں احساس میرا
تمہارا دل بھی کیا ٹوٹا ہوا ہے
میں اُس کو گود سے کیسے اُتاروں
کہ اُس کا پالنا ٹوٹا ہوا ہے
مکاں اپنا ہے تو پھر سوچنا کیا
کہ چھوٹا ہے ذرا ٹوٹا ہوا ہے
خبر ملتی تھی جس سے دوستوں کی
اُسی سے رابطہ ٹوٹا ہوا ہے




کوئی دیوار ہے اِس میں نہ ہے در میرے حصّے کا
بنایا جا رہا ہے گھر میں اِک گھر میرے حصّے کا
لکیریں کھینچنے پایا نہ سطحِ آب پر ورنہ
وہ دینا چاہتا تو تھا سمندر میرے حصّے کا
بناتے ہی سپہ سالار مجھ کو جنگ پر بھیجا
مگر شہ نے کیا ہمرہ نہ لشکر میرے حصّے کا
میں اُن کو دن میں بھی تنہا کہیں جانے نہیں دیتا 
مرے بچّوں میں بھی آ جائے گا ڈر میرے حصّے کا
یہ بارش پتھروں کی کیا ڈرائے گی مجھے پرویزؔ
اگر ہے تو گِرے گا سر پہ پتھر میرے حصّے کا




گھر والوں نے لکھا ہے کہ گھر پر نہ رہا جائے
تنہا ہوں تو اچھا ہے کہ گھر پر نہ رہا جائے
قاتل کو خبر ہے نہیں رہ سکتا میں گھر بِن
اس واسطے سوچا ہے کہ گھر پر نہ رہا جائے
دشمن کے نشانے پہ عمارات ہیں ساری
ہر شخص کا کہنا ہے کہ گھر پر نہ رہا جائے
اوقات کو تقسیم تو فطرت نے کیا ہے
شب کو کہاں لکھا ہے کہ گھر پر نہ رہا جائے
بچّوں کی تمنّا ہے رہوں گھر میں ہی پرویزؔ
روزی کا تقاضا ہے کہ گھر پر نہ رہا جائے






گر جان بچانے کی ضرورت نہیں پڑتی
پردیس میں آنے کی ضرورت نہیں پڑتی
ہیں شہر کے حالات سے سہمے ہوئے بچّے
ماؤں کو ڈرانے کی ضرورت نہیں پڑتی
تیر اتنے چلا بیٹھا ہوں میں ایک نشاں پر
اب مجھ کو نشانے کی ضرورت نہیں پڑتی
سونا بھی تو انسان کی مجبوری ہے ورنہ
گھر لوٹ کے آنے کی ضرورت نہیں پڑتی
پانی کے بہاؤ پہ مری ناؤ ہے پرویزؔ
پتوار چلانے کی ضرورت نہیں پڑتی




وہ جس نے ہم کو ہر اِک شخص کے خلاف کیا
 ہمارا کب تھا، خود اُس نے یہ اِنکشاف کیا
وہ جھرّیاں مرے چہرے پہ تھیں مگر پھر بھی
نہ جانے کتنی دفعہ آئینے کو صاف کیا
عجب نہ تھا اِسے پانی بہا کے لے جاتا
یہی تو خوف تھا جو بند میں شگاف کیا
میں لے کے خون بہا کیسے چھوڑ دُوں اُس کو
مری خطاؤں پہ کِس نے مجھے معاف کیا
مرے لہو سے بھی نفرت تھی میرے قاتل کو
کہ خنجر اُس نے مرے پیرہن سے صاف کی







ڈبوئے گا کہ نہیں آب کا بھروسہ کیا
میں سوچتا ہوں کہ گِرداب کا بھروسہ کیا
میں لکھ کے رکھ لوں وصیّت بھی شام سے پہلے
کہ ہو بھی سکتا ہے سچ ،خواب کا بھروسہ کیا
یہ اپنا رُخ نہ کرے کچّی بستیوں کی طرف
بس اِک خیال ہے ، سیلاب کا بھروسہ کیا
جبھی تو پالا نہیں شوقِ بزم آرائی
کب آئیں کب نہیں احباب کا بھروسہ کیا
اُتار سر سے نہ ساماں ذرا ٹھہر پرویزؔ
کھُلے،کھُلے نہ کھُلے، باب کا بھروسہ کیا




اِس قدر کون پاس آیا ہے
جسم دو ہیں پر ایک سایہ ہے
چہرہ گُم ہو رہا ہے روز بروز
آئینے نے مجھے بتایا ہے
شہر کو جا رہا تھا سیلِ آب
گاؤں کی سمت کیسے آیا ہے
گھر میں کوئی نہیں تو میں نے کیوں
اپنا دروازہ کھٹکھٹایا ہے؟
اُس نے پرویزؔ زرد رنگ کا پھول
میرے کالر پہ کیوں سجایا ہے




انا اپنی بچانے کو بدلنا پڑ رہا ہے
مجھے اپنے ٹھکانے کو بدلنا پڑ رہا ہے
نیا عنوان میرے ذہن میں آیا ہے کیسا
رقم کردہ فسانے کو بدلنا پڑ رہا ہے
بدل کر بھیس میں پہچان اپنی کھو رہا ہوں 
مگر یہ جاں بچانے کو بدلنا پڑ رہا ہے
وہ ہر قیمت پہ اپنا قد بڑھانا چاہتا تھا
جسے اپنے گھرانے کو بدلنا پڑ رہا ہے
نیا گھر لینا اتنا بھی نہیں آسان پرویزؔ
پرانے سے پرانے کو بدلنا پڑ رہا ہے




تیرا چراغ جلتا رہے تجھ کو اِس سے کیا
کس کا چراغ جل نہ سکا،کس کا بُجھ گیا 
ڈوبا تو اپنی روشنی دی اُس نے چاند کو
وہ شخص اپنی ذات میں اِک آفتاب تھا
آتا درونِ شہر کوئی اجنبی نہیں
جانے فصیلِ شہر پہ لکھا ہوا ہے کیا
باہر تھے لوگ ہاتھ میں پتھر لیے ہوئے
جلتے ہوئے مکاں سے وہ باہر نہ آ سکا
بچّوں کے دم سے دونوں رہے ایک چھت تلے
پرویزؔ ورنہ ہم میں بلا کا تضاد تھا




فردیات

یہاں پر لوگ کچھ مخصوص آوازیں سمجھتے ہیں
یہاں پر اپنے لہجے میں صدا دینے سے کیا ہو گا

کیا جانے کیا بات ہوئی ہے کیا کھویا کیا پایا ہے
رات گئے گھر آنے والا ، شام ڈھلے گھر آیا ہے

رات گھر دیر سے آ کر کروں باتیں کِس سے
شور کر کے مرے بیٹے کو جگا دے کوئی

میں اپنی ہار کے سارے نشاں مِٹا دوں گا
جو چھت نہ بن سکی دیوار و در گِرا دوں گا


گیلے کاغذ سے زیادہ نہ تھی وقعت میری
اس لیے تو مجھے جلنے میں ذرا دیر لگی
کچھ تو لوگ ایسے تھے ملنا تھا ضروری جن سے
شہر سے مجھ کو نکلنے میں ذرا دیر لگی

ہر اِک کو خبر ہے کہ نہیں دل کا بُرا وہ
لہجے میں اگر اُس کے چبھن ہو بھی تو کیا ہے
گھر سے تو نکلتا نہیں دن بھر کوئی پرویزؔ
اس شہر میں کچھ اور گھٹن ہو بھی تو کیا ہے

کچّے رنگوں سے ہے بیٹے نے بنائی تصویر
کہہ دو بارش سے نہ آئے مری دیوار کے پاس

وہ جو سیلاب گلی میں ہے وہی صحن میں ہے
کیا خبر کون سی جانب مری دیوار گِرے



جُڑی ہوئی تھیں کچھ ایسے چھتیں مکانوں کی
کہ اِک مکان گِرا تو کئی مکان گِرے

بیٹھا تھا رہ میں لوٹنا گھر کو محال تھا
کچھ اور بات تھی کہ تھکن سے نڈھال تھا

فقط چابی نہیں مالک کے کتنے ہی تقاضے تھے
کرائے کا مکاں کر کے مقفّل چھوڑ آیا ہوں

خفا ہے مجھ سے مرا بیٹا کِس قدر پرویزؔ
مرے دلائے کھلونے کو دیکھتا بھی نہیں

اُن کو تکتی رہ گئی بچّوں کی للچائی نظر
جو غبارے تیرے استقبال پر چھوڑے گئے

جو گلی سے گیا آنگن میں نظر ڈال گیا
پیسہ آئے تو وہ اُونچا کرے دیواروں کو

میں وہی ہوں کہ پلاتے ہی جسے آبِ حیات
لوگ اِک قحط زدہ شہر میں چھوڑ آئے تھے

دن میں نے گزارا ہے کڑی دھُوپ میں پھرتے
آنگن میں اگر میرے شجر ہے تو مجھے کیا
میرے لیے زنداں میں ہیں دن رات برابر
دنیا میں اگر شام و سحر ہے تو مجھے کیا


۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔
مصنف کی اجازت سے شکریے کے ساتھ
انپیج سے تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

