


لفظ لفظ خوشبو
شعری مجموعہ
(  نظمیں  )
اطیبؔ اعجاز



اطیبؔ اعجاز

نام			:  محمد محبوب شریف
عرف			:  محمد اعجاز
قلمی نام			:  اَطْیَبؔ اعجاز
تاریخ پیدائش		:  ۱۶/ جولائی  ۱۹۶۷ء
ولد			:  غلام رفیع الدین
تعلیم			:  بی . اے  (اُردو)
مقام پیدائش		:  حیدرآباد ۔آندھرا پردیش۔انڈیا
پیشہ			:  کمپیوٹر آپریٹر( اردو)۔   پبلشر  ( اردو بکس)
تصنیفات			:  ’’لمس کی خوشبو‘‘ (پہلا شعری مجموعہ)
		 پہلا ایڈیشن  ۲۰۰۱ء ‘ دوسرا ایڈیشن ۲۰۰۲ء‘تیسرا ایڈیشن ۲۰۰۳ء
دوسرا شعری مجموعہ		:  ’’ رفاقتوں کے درمیاں ‘‘
			 (اردو / رومن انگریزی)  (مارچ  ۲۰۰۴ء)
مرتبہ			: ’’عالمی نعتیہ انتخاب‘‘ 
			۱۷ ممالک کے منتخب ۱۳۷  شعراء کا نعتیہ کلام 
			اور نعت شریف کی اہمیت پر مضامین (۲۰۰۴ء)
زیر ترتیب			: نعتیہ مجموعہ
			: نثر  ’’ کشف العشق‘‘
			: افسانوں کا مجموعہ
ایوارڈ		:آندھرا پردیش  اور  اتر پردیش اردو اکیڈمی  (لمس کی خوشبو)
		:  آندھرا پردیش اردو اکیڈمی  (رفاقتوں کے درمیاں )
مشاغل		:  موسیقی سننا، کتابیں پڑھنا، 
آڈیو البمس/سی ڈی		:  خاکپائے رسولؐ(نعتیں )
			 دلبر(رومائنٹک سانگس)  سانسیں (غزلیں ) 
		:  نئے سال/۱۵/ اگست/۲۶/ جنوری/عیدوں /تہواروں پر گیت/ نظم  دور درشن۔ای ٹی وی ۔ریڈیو۔پر ساز کے ساتھ کئی گلو کار پیش کر چکے ہیں ۔
٭	ہندوستان کے علاوہ دیگر ممالک کے رسائل و روز ناموں میں شاعری،	افسانے، مضامین،ڈرامے وغیرہ شائع ہو تے رہتے ہیں ۔
٭	کل ہند مشا عرے پڑھنے کے علاوہ  ریڈیو اور ٹی . وی . سے اکثر کلام سنانے کا موقع ملتا ہے۔
٭	کئی گلو کار کلام ساز پر ریڈیو اور ٹی .وی . کے علاوہ محفلوں میں پیش کرتے  رہتے ہیں ۔

مکمل پتہ: 
9-10-241  رسالہ بازار،
قلعہ گولکنڈہ ،  حیدرآباد 500 008   اے. پی. انڈیا 
سیل فون:09849339588 



ترتیب و تزئین
٭	محمد حافظ شریف
		محمد حامد شریف
			مہ ناز
				محمد حاجی شریف
٭	فرح ناز
		شفا ناز
			محمد مصطفےٰ شریف
٭	ادیبہ ناز
		محمد عبداللہ شریف
٭	روحی ناز
		ہما ناز
			یاسر مسعود




اطیبؔ اعجاز کی شاعری
ڈاکٹروزیر آغا۔ مدیر ’’ اوراق‘‘  پاکستان

	اطیبؔ اعجاز کی شاعری محبت کی کہانی ہے ......محبت  ،  جس کے کئی رنگ روپ ہیں ۔اُن کی غزل میں سب سے سندر  محبت کا  روپ ہے جو مرد اور عورت کے تعلقات میں پروان چڑھتا ہے۔یوں بھی غزل کے بارے میں عام خیال یہ ہے کہ یہ عورت سے باتیں کر نے کا نام ہے ۔ مگر محض باتیں کر نا محبت کے اس دائرے کو مکمل نہیں کرتا ۔ بے شک لاگ اور لگاوٹ میں باتیں کرنا اور عشوہ و ناز کا مظاہرہ کرنا غزل کے مزاج کا حصہ رہا ہے اور ممکن ہے اس میں اُس ادارے کا حصہ بھی ہو جہاں قدیم زمانے کے رؤسا اپنے بیٹوں کو گُل افشانی گفتار کی تربیت حاصل کر نے کے لئے بھیجا کرتے تھے، مگر اُس زمانے میں عورت ابھی پردے میں تھی اور شرم و حیا نے اُس کے ہونٹوں پر چُپ کی مہر لگا رکھی تھی ۔پھر جب زمانہ بدلا ، تعلیم عام ہوئی اور بنت غم سے پیار کی روایت مضبوط ہوئی ، جس کے شواہد ’’ وہ ترا کوٹھے پہ ننگے پاؤں آنا یاد ہے‘‘ ایسے مصرعوں میں ملاحظہ کئے جا سکتے ہیں ، تو غزل میں بھی عورت اور مرد کی محبت ایک نئے بانکپن سے سامنے آئی جو محض روایت کا حصہ نہیں تھی۔ یہ محبت ، تجربے اور روایات سے عبارت تھی، اسی لئے اس میں خلوص اور اپنائیت کی فراوانی تھی۔ اطیبؔ اعجاز کی غزلوں کے یہ اشعار دیکھئے جو اس خلوص اور اپنائیت کے مظہر ہیں :

سر چُھپا کر ترے ڈوپٹے میں 
خوشبوؤں نے تھکن اتاری ہے 
ایسی بھینی مہک ہے باتوں میں 
جیسے تازہ گلوں کی کیاری ہے
تم آئے اور نہ کوئی تمہاری خبر ملی
تا عمر انتظار کا اک سلسلہ رہا
اطیبؔ نہ جانے کون تھا وہ اجنبی سا شخص
دھڑکن میں رقص کرتا مجھی میں چھپا رہا

	اطیبؔ اعجاز کی شاعری میں محبت کا دوسرا روپ ’’ مامتا‘‘ کے تقدس میں اُبھرا ہے۔ یہ ایک انوکھا جذبہ ہے جو جذب اور وابستگی کی ایک حیرت انگیز مثال ہے۔ مامتا کا ارفع تریں روپ ہے۔ جس نے پوری کائنات کو جوڑ رکھا ہے۔ انسانی روابط میں مامتا وہ گوند ہے جو گھر کو جوڑے رکھتا ہے۔اطیبؔ اعجاز نے مامتا کی کشش کو بہت قریب سے محسوس کیا ہے۔ ماں کے ساتھ شاعر کا سمبندھ اس قسم کے شعری ٹکراؤ میں بخوبی دیکھا جا سکتا ہے:

ماں کے اک تبسم سے 
وہ
خوشی ملی مجھ کو
جس خوشی کے صدقے میں 
کائنات
پلتی ہے

	ایک اور مثال دیکھئے:

ہر غم کا مداوا ہے
ماں کا تبسم تو
قدرت کا کرشمہ ہے
	ایک اور مثال:
چومتا ہوں پلکوں سے
جب بھی ماں کے قدموں کو
چپکے سے دبے پاؤں 
چومنے مرے پاؤں 
کامیابی آتی ہے
	یہ مثال بھی دیکھیں :
سارے سبزہ زاروں سے
چاند سے ستاروں سے
سرمئی اجالوں سے
مخملی سویروں سے
اَن چھوئے چناروں سے
خوشنما پھوہاروں سے
برفیلے کناروں سے
جو دکھائی دیتے ہیں 
جو نظر سے اوجھل ہیں 
سب حسیں نظاروں سے
جو حسین ہے سب سے
ماں کا اک تبسم ہے

	اطیبؔ اعجاز کے ہاں محبت کا تیسرا روپ ’’ شفقت ‘‘ کی صورت میں سامنے آیا ہے۔جہاں ماں کے تبسم میں تقدس ہے، وہاں بچے کے تبسم میں بہ پناہ معصومیت ہے جو دیکھنے والے کا دل موہ لیتی ہے ۔ یہ مثال دیکھئے:

بچوں کے تبسم پر
مرتی ہے یہ دنیا
ننھے سے ترنم پر

	یوں گویا اطیبؔ اعجاز کے ہاں محبوبہ سے محبت، مامتا سے قربت اور بچے کے لئے شفقت نے ایک خوبصورت تثلیث کو جنم دیا ہے ۔ اُن کی شاعری کے اور بھی بہت سے زاویے اور رنگ ہیں جن کے مطالعے سے قارئین لطف اندوز ہو سکتے ہیں مگر میری رائے میں محبت اُن کی شاعری کا لطیف ترین رنگ ہے۔
٭٭٭




اطیبؔ اعجاز کا فن

شاہد شیدائی۔مدیر  ماہنامہ ’’کاغذی پیرہن‘‘۔پاکستان

شاعری ، خالص محسوسات کی دنیا کا نام ہے اور شاعر اس دنیا کا ازلی باسی !اس کی آنکھ اپنے ارد گرد جو کچھ دیکھتی ہے، شاعر کے دل پر اس کا عکس منکشف کر دیتی ہے اور وہ خیال کی روشنی میں ، احساس کی سطح پر، اس کی قلب ماہیت کر کے، نرم رو جذبے کے ذریعے، ہر واردات کو الفاظ کے تصویری پیکروں میں ڈھال دیتا ہے۔ اس عمل میں ، شاعر کے دل پر کیا گزرتی ہے اور اسے کن دشوار گزار راستوں میں سے گزرنا پڑتا ہے، اس کے لیے کسی شاعر کے مجموعہ کلام میں بکھرے اشعار کا مطالعہ گہری نظر سے کیا جائے تو سب کچھ واضح ہو جاتا ہے کہ اس نے کس خیال کو، کیسی حسی سطح تفویض کرتے ہوئے، کس کو مل جذبے سے، کن الفاظ کا سہارا لیتے ہوئے، کیسے لطیف پیرا یے اور فنی اسلوب سے، شعری پیکروں میں ڈھالا ہے! 
	آج کے جدید دور میں شاعر کے لیے ضروری ہے کہ وہ عام بول چال کی زبان میں شعر کہے مگریوں نہیں کہ وہ خالص نثر کے ٹکڑوں میں تبدیل ہو جائیں ۔ اس کے لیے شاعر کو اپنی آنکھ کھلی رکھتے ہوئے شعریات کا دامن ہاتھ سے چھوڑنا نہیں چاہیے۔ وہ لکیر جہاں نثر اور نظم آپس میں گھل مل جاتی ہیں ، شاعر کا کمال یہی ہے کہ وہ اپنے فن کو اس لکیرسے بلند رکھے اور سادہ زبان میں ایسی پرکاری کے کمال دکھائے کہ اس کے شعری پیکر نثر سے اوپر اٹھ کر خود اپنی پہچان کرا دیں ۔ یہی وہ کمال ہے جو ایک معتبر شاعر کو کسی عامیانہ پن رکھنے والے شاعر سے متمیز کرتا ہے اور اس کی شاعری میں استعمال شدہ مواد، الفاظ اور اسلوب اس کی پہچان بن کر اس کی شعری پرواز کو تھکنے سے روکتے ہیں اور وہ نہ صرف اپنی زبان میں بلکہ دنیا میں بسنے والے شاعری کے ہر طالب کو اپنی طرف متوجہ کر لیتا ہے۔
	اطیب اعجازؔ کی شاعری کا مطالعہ کریں تو ہمیں اس میں بھی ایسے شعری ٹکڑے جا بجا ملتے ہیں جو درج بالا فنی محاسن پر پوار اترتے ہوئے، قاری کی توجہ اپنی جانب مبذول کراتے ہیں ۔ تا ہم ان کے سامنے ابھی بہت بڑا میدان اور مستقبل پڑا ہے  اور وہ دن دور نہیں جب ان کی شاعری ،شاعری ان کی پہچان بن جائے گی۔ وہ عام بول چال کی زبان میں شعر کہنے کو ترجیح دیتے ہیں کہ یہی جدید شاعری کا خاصہ ہے۔ یہاں مجھے یہ بات کہنے میں کوئی باک نہیں کہ اطیبؔ اعجاز ، خیال و احساس کو جذبے کی غیر شورش زدہ کیفیت سے ہم کنار کر کے ، الفاظ کو تصویری پیکروں میں ڈھالنے کی عموماً کامیاب کوشش کرتے ہیں ۔
	اطیب اعجاز اب اُس مقام اور مرتبے پر پہنچ چکے ہیں جہاں کسی شاعر کے فنی کام کو سراہنے اور اُسے خراجِ تحسین پیش کر نے سے اس کی صلاحیتیں اور بھی نکھر کر سامنے آتی ہیں ۔
٭٭٭





آفاقی جذبے کا شاعر......اطیبؔ اعجاز
توقیر عباس۔پاکستان
	شاعری سچائی ، کشف، جستجو اور خوشبو بھرا جادہ ہے جس پر چلنے کے لئے صدق، خلوص اور محبت ایسے تہذیب و تطہیر شدہ جذبے نا گزیر ہیں جن کے بغیر شعر کا جادو نہیں جاگتا۔ شعر سے معطر خوشبو پھوٹتی ہے، رنگ جھلملاتے ہیں ...یہ جادو  ،  یہ خوشبو  اور  یہ  رنگ ، تخلیق کا کرشمہ ہوتے ہیں ۔ اطیبؔ اعجاز کی شاعری میں یہ سب کچھ شامل ہے۔ اس کی وجہ شائد ان کا اندازِ تفکر اور بھرپور فنی جہات سے عبارت ان کی طبیعت ہے جو ان کے شعری وفور میں ساتھ ساتھ رہتا ہے اور انہیں کہیں ڈگمگانے نہیں دیتا، اور نہ ہی ان کے فن پر تشکیک کا سایہ پڑنے دیتا ہے۔
	اطیبؔ اعجاز کا شمار اُن شعرا میں نہیں ہوتا جو بھاری بھرکم الفاظ اور ادق تراکیب سے غزل سجاتے ہیں اور بڑی بڑی باتیں لغات کے مشکل الفاظ سے متشکل کرتے ہیں ۔اب وہ زمانے لد چکے یہ دور تو سہل نگاری کا دور ہے ، چیزوں کو آسان اور روشناس کنے کا دور ہے ۔ جدید شاعری، تراکیب اور بوجھل الفاظ کی متحمل نہیں رہی۔ کفایتِ لفظی ، نئی شاعری کا امتیاز ہے ۔ اطیبؔ اعجاز ان باتوں سے بخوبی آگاہ ہیں ، ثبوت یہ کہ اُن کے مصرعے سہل، لطیف اور نثر کے قریب ہوتے ہیں ، اُن کی زبان سادہ اور پر معنی ہے۔ مثال کے طور پر یہ نظم دیکھئے۔
اک عجب تماشہ سا
آئینہ دکھاتا ہے
جب بھی دیکھتا ہوں میں 
اس میں ہو بہو مجھ سا
شخص اک نظر آئے
ہاں ! چھبی تو میری ہے
پر  !  میں نہیں ہوں وہ
میں تو ایک ننھا سا
چلبلا سا لڑکا ہوں 
آج بھی مجھے امی
جب پکارتی ہیں تو
مامتا چھلکتی ہے
	اطیبؔ اعجاز کے ہاں جس جذبے کی شدت ہے ، وہ محبت کا جذبہ ہے ۔ محبت ایک آفاقی جذبہ ہے ، اس کی حدوں کا تعین نا ممکن ہے اور اطیبؔ اعجاز کی محبت میں تو خدا آن بیٹھا ہے، وہ ماں کی محبت سے سرشار ہیں ، ان کی سرشاری اور محبت کی کیفیت کو تو کسی طرح بھی نا پا نہیں جا سکتا۔ یہی توانا جذبہ پورے شعری وفور کے ساتھ ان کی غزلوں ، نظموں اور ماہیوں میں اظہار پایا گیا ہے اور یوں ان کی شاعری روشن فکر اور لطیف ترین کیفیات کی سطح پر اُٹھ آئی ہے:

چومتا ہوں پلکوں سے 
جب بھی ماں کے قدموں کو
چپکے سے دبے پاؤں 
چومنے مرے پاؤں 
کامیابی آتی ہے ...کامیابی آتی ہے

رحمت سے شفاعت سے
تمثیلیں اللہ نے
دیں ماں کی محبت سے

اک نور کی وادی ہے
ماں کی دعاؤں نے
 فردوس سجادی ہے
	اطیبؔ اعجاز کئی حوالوں سے خوش نصیب ہیں ۔ روشن خیالی کے اس دور میں اُن کی ضیا کا ماخذ، ماں سے اُن کی شدید محبت ہے۔ یہی محبت اُن کی تخلیقی شدت میں اضافہ کرتی ہے۔وہ اس روشنی میں اشیا کا مشاہدہ نہایت عمیق نگاہی سے کرتے ہیں ، ان کی آنکھ سے کوئی چیز شاید ہی اوجھل رہتی ہے اور وہ خود بھی اس روشنی میں نہا کر لوگوں کی قریبی آنکھوں میں اجا گر ہو جاتے ہیں :
آنکھ دیکھتی بھی ہے
یہ بھی اک حقیقت ہے
اُن فریبی آنکھو کو
ہم دکھائی دیتے ہیں 
		یہ نظم دیکھئے:
خوش نصیب انساں ہوں 
اس جہان بھر میں ، میں 
بینک میں نہیں کچھ بھی
جیب میں نہیں کچھ بھی
ذاتی گھر نہیں میرا
گاڑی بھی نہیں کوئی
پھر بھی خوش نصیبوں میں 
ہے شمار میرا بھی
کیوں کہ پاس میرے ہے
اور مجھ سے راضی ہے
کون ہے بتاؤں میں 
وہ ہے میری امی جاں 
	خالص اور سچے جذبات کی کشیدہ کاری ، اطیبؔ اعجاز کا وصف خاص ہے۔ یہ دور تو کھوٹ اور ملاوٹ کا دور ہے ، پوتر جذبات سے آراستہ شاعری پڑھنے کو کم ہی ملتی ہے ۔ صد شکر کہ میں نے اطیبؔ اعجاز کی شاعری کے ساتھ کچھ راتیں بسر کی ہیں اور ان کے فن تک رسائی حاصل کی ہے۔ 
٭٭٭




مرے پاسباں مِرے مہرباں 

مرے پاسباں مِرے مہرباں 
ترے نور سے ہے یہ روشنی
یہ نَفَس نَفَس تری دین ہے
ترے واسطے مری بندگی
تری آیتوں نے دی آگہی
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 

ترے قہر سے تُو پناہ دے
تو رحیم ہے تُو کریم ہے
ترے حکم پر مرا سر نگوں 
تُو شفیق ہے تُو عظیم ہے
تری ذات سب سے قدیم ہے
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 
تجھے سوچنا مری جیت ہے
تجھے بھولنا مری ہار ہے
مری لاج رکھ لے جہان میں 
مری ذات تیرا وقار ہے
مری ذات تجھ پہ نثار ہے
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 

بڑھی جا رہی ہیں جو ظلمتیں 
کہ پنپ رہی ہیں جو نفرتیں 
کہ چمک رہی ہیں کدورتیں 
کہ اُبھر رہی ہیں عداوتیں 
ہمیں ڈس نہ لیں یہ قیامتیں 
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 
تُو کبیر ہے تُو بشیر ہے
تو امیر ہے تو کبیر ہے
تو سمیع ہے تو بصیر ہے
تو نعیم ہے تو نظیر ہے
یہ زمانہ تیرا فقیر ہے
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 

ہمیں تُو شعورِ ایاز دے
نگہہ بلند نواز دے
ہمیں سوجھ بوجھ سمجھ بھی دے
جو نہ فاش ہو تو وہ راز دے
ہمیں بندگی کا تُو ساز دے
یہی وقت ہے کہ تُو بھیج دے
کوئی معجزہ  کوئی معجزہ
مرے پاسباں مرے مہرباں 



شد
چہرہ چہرہ
تیرا چہرہ
چہرہ چہرہ
تیرا جلوہ
چہرہ چہرہ
تیرا  پردہ
چہرے چہرے میں تجھ کو
دیکھنے والی آنکھیں بھی
اِن آنکھوں میں بسنے والا اُجلا نور بھی
نور کو بینا کر نے والی قوت بھی
اور دل کو دھڑکانے والی سانسیں بھی
سب کچھ تیرا
قادرِ مطلق مالکِ کُل
امیدوں کا مرکز تُو
ارمانوں کا محور تُو
ناز تجھی پر کرتا ہوں 
مانگ رہا ہوں میں تجھ سے
دے توفیق بھلائی کی
نیکی کی سچائی کی 
جب تک رکھ آباد یہاں 
سب کو رکھ شاداب یہاں 



محمد ﷺ
مکمل اگر ہے کوئی ذاتِ عالی 
تو بس ہیں محمدؐ
وہی ہیں ازل سے 
رہیں گے ابد تک
حقیقت،  شریعت
طریقت، امامت
شجاعت،  نفاست
سخاوت، عبادت
عنایت  ،  مروت
ہیں سب میں وہ یکتا
وہ اول تا آخر
وہ آخر  تا  اول
خدا کو پتہ ہے 
حقیقت میں کیا ہیں محمدؐ
ہے شکرِ خدا کہ 
ہوں امت میں اُنؐ  کی
ہے نسبت اُنہیں سے



مالک

پُر فریب اندھیارے
روشنی کے طالب ہیں 
جھلملاتے تاروں کو
چاندنی کے چہرے کو
آس اور امیدوں سے
روز تکتے رہتے ہیں 
ان اندھیرے لمحوں کو
یہ بھی تو پتہ ہوگا
ہر اجالے کا خالق
ایک ہی تو خالق ہے
جس کو ساری دنیا کے
لوگ کہتے ہیں ’’ مالک‘‘





ماں 

ماں 
تمہاری سوگند ہے
تم نے ہار مانی 
تو
میں بھی 
ہار جاؤں گا
جیت میں تمہاری ہی
جیت میری مضمر ہے



ماں 
ماں کے اک تبسم سے
وہ
خوشی ملی مجھ کو
جس خوشی کے صدقے میں 
کائنات
پلتی ہے

کامیابی

چومتا ہوں پلکوں سے
جب بھی ماں کے قدموں کو
چپکے سے دبے پاؤں 
چومنے مرے پاؤں 
کامیابی آتی ہے



خیال

ہر خیال کے آگے
ہر خیال کے پیچھے
تم ہی تم ہو نکتہ اک
یعنی تم ہی محور ہو
ہر خیال کا میرے

بھوک

یہ زمیں لرزتی ہے
آسمان ہلتا ہے
جب
یتیم بچے کو
بھوک
ڈسنے آتی ہے




سچ

سارے سبزہ زاروں سے
چاند سے ستاروں سے
سرمئی اجالوں سے
مخملی سویروں سے
اَن چھوئے چناروں سے
خوشنما پھواروں سے
برفیلے کناروں سے
جو دکھائی دیتے ہیں 
جو نظر سے اوجھل ہیں 
سب حسیں نظاروں سے
جو حسین ہے سب سے
ماں کا اک تبسم ہے



حقوقِ انسانی

یہ تو لازم ہے کہ انساں کو
درس
انسانیت کا دیں 
لیکن
اس سے پہلے ہمیں 
درد کی تہہ میں اُتر نا ہوگا
اس سے پہلے کہ انسانیت پہ بات کریں 
احساس کو  ادراک کو  فہم کو  سمجھنا ہوگا
چہرۂ کرب سے 
دھول ہٹانی ہوگی
درد احساس میں سمونا ہوگا
ہر اُجالے کے بعد اک اندھیرا ہے
ہر اندھیرے کے بعد اک اُجالا ہے
ہر خوشی ، خوشی نہیں ہوتی
ہر خوشی فاصلہ ہے دو غموں کے بیچ
جب درد محسوس کر نے کی
صلاحیت سلب ہوتی ہے
تب
انسان ، انسان کے حقوق چھین لیتا ہے
ایسے حالات میں 
حقوقِ انسانی کی طرف
انسانوں کو متوجہ کرنا
اک علامت ہے 
زندہ ہونے کی
اے خدا  !
یہ پڑاؤ
کڑی دھوپ کی زد پر ہے
حکم دے
کسی شفاف ابر کے ٹکڑے کو
کہ وہ اس پڑاؤ پر
سایہ فگن ہو کر
فرحت بخش احساس سے
ہمکنار کرے
اے  خدا  !
وہ راستہ بتا کہ
انسان ، انسان کو پہچانے
انسان ، انسان کو سمجھے
انسان ، انسان کو
انسانیت کے حوالے سے جانیں 
حقوق کا اک راستہ بھی
 استوار کر
جہاں ’’ حقوقِ انسانی‘‘
کبھی نہ پامال ہو سکیں 
اے  خدا  !
دلوں کو درد مندی
نگاہوں کو پاکیزگی
احساس کو آگہی
آگہی کو اونچائی دے
بس پھر اس کے بعد
انسانوں کے 
اس جنگل میں 
انسانیت کا راج ہو
ہر کوئی بادشاہ بے تاج ہو
اِس آباد جنگل میں 
وہ فضا ہموار کر
کہ انساں 
خود کو انساں کہتے ہوئے 
فخر محسوس کرے
اور انسانیت کی جیت ہو
انسانیت کی جیت ہو
صرف انسانیت کی جیت ہو


فریب

ہر فریب سچا ہے
ہم ہی بھول جاتے ہیں 
سچ کی آنکھ ہوتی ہے
آنکھ دیکھتی بھی ہے
یہ بھی اک حقیقت ہے
کہ فریبی آنکھوں کو
ہم دکھائی دیتے ہیں 



چہرہ

میں ہوں اور کمپیوٹر
لکھ رہا ہوں اک نغمہ 
اسکرین ساکت ہے
حرف حرف نغمے کا
پھول سا لگے مجھ کو
حرف حرف میں تم ہو
حرف حرف چہرہ ہے
بس تمہارا چہرہ ہے





حیرت

دیکھتا تو ہے لیکن
کچھ بتا نہیں پاتا
میرے سچ سے واقف ہے
اور جھوٹ کو بھی وہ
خوب جانتا ہوگا
میں یہی سمجھتا تھا
کچھ نہیں بتا پاتا
آج مجھ کو حیرت ہے
آئینہ بتا تا ہے



اکیلا پن

آ ج میں 
اکیلا ہوں 
یہ اکیلا پن بھی تو
سب کو مل نہیں سکتا
کل کی کیا خبر ہم کو
یہ اکیلا پن کل پھر
ساتھ ہو نہ ہو میرے
آج یہ اکیلا پن
ساتھ ساتھ ہے میرے
شکریہ
اکیلے پن
کل بھی ساتھ میرے تھا
آج بھی ہے میرے سنگ
آنے والے کل میں بھی
ساتھ ساتھ رہنا تو
شکریہ  ! اکیلے پن

خوش نصیب انساں 

خوش نصیب انساں ہوں 
اس جہان بھر میں ، میں 
بینک میں نہیں کچھ بھی
جیب میں نہیں کچھ بھی
ذاتی گھر نہیں میرا
گاڑی بھی نہیں کوئی
پھر بھی خوش نصیبوں میں 
ہے شمار میرا بھی
کیوں کہ پاس میرے ہے
اور مجھ سے راضی ہے
کون ہے بتاؤں میں 
وہ ہے میری امی جان




تماشہ

اک عجب تماشہ سا
آئینہ دکھاتا ہے
جب بھی دیکھتا ہوں میں 
اس میں ہو بہو مجھ سا
شخص اک نظر آئے
ہاں ! چھبی تو میری ہے
پر  وہ میں نہیں قطعاً
میں تو ایک ننھا سا
چلبلا سا لڑکا ہوں 
آج بھی مجھے امی
جب پکارتی ہیں تو
مامتا چھلکتی ہے
میں تو ماں کا بیٹا ہوں 
اب سوال یہ ہے کہ
آئینے میں جو ابھری
وہ شبیہ کس کی ہے
میں تو ماں کا بیٹا ہوں 
عکس کس کا ہوگا وہ
میں تو ماں کا بیٹا ہوں 
اپنی ماں کا بیٹا ہوں 
آئینے میں جو ابھرا
کیا کرخت چہرا ہے 
گرد سے اٹا چہرا
کیا یہ میرا چہرا ہے
میں تو ماں کا بیٹا ہوں 


لایقِ سجدہ

آج بعد مدت کے
روح سے مخاطب ہوں 
گفتگو کے دوراں اک
ایسا آگیا نکتہ
ٹھن گئی ہے دونوں میں 
میں وفا کا قائل ہوں 
وہ انا کی قائل ہے
کہتی ہے سدا مجھ سے 
سَر ترا امانت ہے
اِس کی تُو حفاظت کر
مت جھکا اِسے در در
سرَ ترا امانت ہے
بس حقیقی مالک کے
آگے ہی جھکے یہ سر
ہاں !  مگر  رہے یہ یاد
مت نکالنا اس کا
تُو کوئی غلط مفہوم
احترام لازم ہے
سب بڑوں کا بھی تجھ پر
اور چھوٹے بچوں سے 
پیار بھی برابر کر
میں نے یہ کہا اُس سے
سُن چکا بہت کچھ میں 
اب  تو سن لے میری بھی
جب بھی میں جھُکاتا ہوں 
اپنے سر کو تعظیماً
مت سمجھ لے تو سجدہ
سجدہ صرف خالق کو
ہاں حقیقی مالک کو
کرتا ہوں فقط سجدہ
ہے وہ لایقِ سجدہ




کیا دن تھے وہ بھی

دن گزرا تو
تجھ کو سونچا
یاد آئیں سب 
پچھلی باتیں 
تجھ سے ملنا اور بچھڑنا
یاد ہیں مجھ کو اب تک وہ دن
اک دوجے کی راہیں تکنا
آنکھیں بچھانا راہوں میں وہ
سپنے بننا
سپنے بن کر
خود شرمانا
جانے کیسے دن تھے وہ بھی
پل پل باتیں ، باتیں تیری
رات ہوئی تو یادیں تیری
کیا ہے اسی کا نام محبت
مجھ کو خبر تھی اور نہ تجھ کو
اک دوجے سے پیار کا اپنے
ہم اظہار بھی کر نہیں پائے
اس سے پہلے میں کچھ کہتا
ہاتھ تم اپنے پیلے کر کے
دوجے دیس میں جا پہنچی تھیں 
آج میں من ہی من میں ہنس کر
سونچ رہا ہوں کیا دن تھے وہ بھی!

وہ دن ہو کہ شب ہو
چلو کھیل کھلیں 
وہی کھیل اپنا
جسے کھیلتے تھے
کبھی بارشوں میں 
کبھی سردیوں میں 
کبھی گرمیوں میں 
مجھے ڈھونڈنے تم
دبے پاؤں آ کر
مری چار پائی کے نیچے سے مجھ کو
چبھوتی تھیں کانٹا وہ زلفوں کا اپنی
مری چیخ سن کر اچھل کر مچل کر
عجب شور کر تی تھیں آنکھیں تمہاری
تمہارے لبوں پر یہی اک صدا تھی
تمہیں دیکھ لی میں !
تمہیں دیکھ لی میں !
وہ بچپن کے دن بھی عجب دن تھے جاناں 
مجھے ڈھونڈنے تم
کبھی بارشوں میں 
کبھی سردیوں میں 
کبھی گرمیوں میں 
مرے پاس آ کر
مرے ساتھ پہروں 
جو کھیلا تھا تم نے
چلو آج پھر سے وہی کھیل کھیلیں 
اچانک نواسے کی آہٹ نے مجھ کو
جگایا تو جانا
کہ اک خواب کی بھی بڑی اہمیت ہے
وہ دن ہو کہ شب ہو

علامت یہی ہے
مری الجھنوں کا
سبب ڈھونڈتا ہے
مرا دھیان کیوں یہ کرم کر رہا ہے
مرا گیان کیوں یہ ستم کر رہا ہے
میں کیسے بتاؤں 
سبب الجھنوں کا
کہ خود مجھ کو ان کا
پتہ ہی نہیں ہے
میں کن الجھنوں میں 
الجھتا رہا ہوں 
مرے حال پر اب
مجھے چھوڑ دو تم
میں الجھا ہوا ہوں 
میں الجھا رہوں گا
 انہی الجھنوں نے
رکھا مجھ کو زندہ
مری زندگی کی
علامت یہی ہے



کہاں رہ گئے تھے؟
عجب الجھنیں ہیں 
عجب ہیں تقاضے
تمہیں یاد کرنا بھی مشکل ہوا ہے
تمہاری ہتھیلی کی خوشبو نے ایسا
مدہوش مجھ کو کیا ، کیا کہوں میں 
جو جھونکے ہوا کے چلے آ رہے ہیں 
تمہارے بدن کی
وہ خوشبو لیے آ رہے ہیں 
عجب لمس دیکھا ہواؤں کا میں نے
ہواؤں کی صورت میں 
 تم آ رہی ہو
مرے پاس آ رہی ہو
مرے پاس آ کے
مجھے چھو کے تم نے
بس اتنا کہا ہے
کہاں رہ گئے تھے
مجھے چھوڑ کے تم
کہاں رہ گئے تھے



تیری یاد

جب بھی گزروں 
اس چوراہے سے
تیری یاد ستاتی ہے
آ آ کر یادیں تیری
پلکوں پر رک جاتی ہیں 
جیسے آنکھوں کے رستے سے آ کر
میرے دل میں گھر بنانے کی
اجازت مانگ رہی ہوں مجھ سے



انتظار

اُس کے
ایک وعدے نے
روشنی وہ پھیلائی
ہر قدم اجالا تھا
زندگی سلونی تھی
لیکن
اس نے وعدے کو
گر وفا کیا ہوتا
کاش
وہ سمجھ پاتا
اک عذاب ہوتے ہیں 
انتظار کے لمحے





فٹ پاتھ


وہ اونچی عمارت سے تا کے ہے مجھ کو
میں فٹ پاتھ پر ہی مگن سا رہا ہوں 
اُسے چاہ میری  !
مری چاہ  دولت  !
بھلا میل کیسا!  ہیں ہم دو کنارے
میں دولت کو چاہوں 
وہ چاہے مجھی کو
مگر بیچ میں ہے جو اک فاصلہ سا
اُسے پاٹنے کو وہ نیچے نہ آئے
مجھے بوجھ لگتی ہیں اونچی اڑانیں 
بھلا میل کیسا ہمارا تمہارا
مبارک تمہیں ہو یہ اونچی عمارت
مجھے چھوڑ دو تم مرے حال پر اب
نہ بھائے گا آنکھوں کو دامن تمہارا
نہ بھائے گا نیندوں کو سپنا تمہارا
مجھے چھوڑ دو تم مرے حال پر اب
میں فٹ پاتھ کا تھا
میں فٹ پاتھ کا ہوں 
میں فٹ پاتھ پر ہی رہوں گا ہمیشہ

کتابِ دل

اُس کتاب کے پنّے
آ ج بھی ہیں 
 کورے سے
جس کتاب کو 
میں نے
آنسوؤں سے
لکھا تھا




انٹر نیٹ

ہے کرشمہ ’’ یا ہو‘‘ yahoo  کا
آن لائن انٹر نیٹ
آج اُس سے 
مل کر میں 
خوش ہوا ہوں کتنا خوش
کیا بتاؤں میں تم کو
جیسے کوئی ننھا سا
پھول مسکراکر یہ
کہہ رہا ہے مجھ سے ہی
آپ ہی ہیں 
اطیبؔ جی  ؟؟؟



خدا حافظ

دن بھر محنت کر کے میں 
رات گئے جب گھر جاؤں 
جاگ جاتے ہیں بچے
پا کے ان کی اک مسکان
دور تھکن ہو جاتی ہے
نیند بھی میٹھی آتی ہے
صبح کو اٹھتے ہی پہلے
دیکھ کے صورت بچوں کی
شاد بہت ہو جاتا ہوں 
میرے بچے بھی کتنا
پیار کرے ہیں مجھ سے
جب جانے لگتے ہیں اسکول
کہتے ہیں بابا ’’  خدا حافظ  ‘‘
تب ایسا لگتا ہے
یہ ساری دنیا 
امن کا گہوارہ ہے 




وہ لمحہ

جانے کیوں یہ لگتا ہے 
جیسے پہلے بھی  تومیں 
ان لمحوں سے گزرا ہوں 
اس لمحے کے بعد جو ہوگا
اندازہ ہوتا ہے مجھ کو
اور یہ اندازہ بھی 
سچ میں بدل ہی جاتا ہے 
تب مجھ کو لگتا ہے 
اس لمحے سے میں 
پہلے بھی تو گزرا ہوں 



رات دن

صبح اٹھتے ہی بچے
دودھ مانگتے ہیں تو
اک شکن ابھرتی ہے
میرے چوڑے ماتھے پر
اک خیال ابھر تا ہے
احساسِ کمتریں مجھ میں 
محنت مزدوری کر کے
جو کچھ بھی کماتا ہوں 
محنت کی کمائی سے
گھر کا خرچ نکل جائے
شکرِ خدا کہ اُس نے
رزقِ حلال بخشا ہے
بچوں کی اِس فرمائش پر
گہری سونچ میں ڈوبا ہوں 
دودھ اگر میں لا دوں تو
گھر کا خرچ نہ رُک جائے
ایک تذبذب ہے اب بھی
آٹا بھی تو لانا ہے
ایسے میں آتا ہے خیال
آٹا یا پھر دودھ تو میں 
لے کر آسکتا ہوں 
اپنے بچوں کو دے سکتا ہوں 
غور کرو  اُن لوگوں پر
جو اپنے ننھے بچوں کو
دودھ اور آٹا دور کی بات
بسکٹ بھی نہیں دے پاتے
شکرِ خدا کہ میں پھر بھی
کچھ نہ کچھ تو دیتا ہوں 
ختم ہوا پھر آج کا دن
شام بھی گزری رات آئی
بستر پر میں لیٹ چکا ہوں 
صبح کی پلاننگ میں 
آنکھ لگ ہی جاتی ہے


گاؤں خوبصورت ہے

آنکھ آنکھ ٹھنڈک ہے 
قلب قلب راحت ہے
دھول گرد سے ہے پاک
صاف ستھرا موسم یہ
دل کو تازگی بخشے
ٹوہ میں نہیں کوئی 
کون کیا کماتا ہے
کون کیا گنواتا ہے
فکر ایک سب کو ہے
لہلہاتی کھیتی ہو
وقت پر ہو بارش بھی
چل پڑیں سبھی کے ہل
بیل بھی ہوں فربہ سے
بس یہی تمنا ہے 
گاؤں بھر کے لوگوں کی!
گاؤں خوبصورت ہے


 یہ بھی اک دھماکہ ہے
دہشت گردوں سے خطاب


ہر طرف دھماکے ہیں 
جا بجا تماشے ہیں 
چیتھڑے ہیں انساں کے
کام سارے حیواں کے
خون سے لدی لاشیں 
اور امن کی باتیں 
بوڑھے ‘بچے‘ نسواں کے
کیا یہی ہے انساں کے
ہاتھ کی لکیروں میں 
شب گزند تیروں میں 
ہر طرف ترقی کے
ہیں شرف ترقی کے
سائنسی ترقی کے
آہنی ترقی کے
شور اور شرابے ہیں 
کیسے یہ خرابے ہیں 
کیا یہی ترقی ہے
یہ ترقی کیسی ہے
غور کر اے ظالم اب
ڈر رہے ہیں تجھ سے سب
تُو بھی ایک انساں ہے
دل ترا کیا ویراں ہے
مر نے والا بھی انساں 
مار نے والا بھی انساں 
پھر تجھے یہ کیا سوجھی ؟
لاج رکھ تو انساں کی
تھوکتے ہیں تجھ پر سب
بن گیا ہے کیوں کر اب
موت کا تُو سودائی
سُن ذرا  اے ہرجائی
موت کے تماشے میں 
اِس بھرے زمانے میں 
دوڑ تو لگاتا ہے
سب کو کیوں ستاتا ہے
جیت آج تیری ہے
کل تو ہارنا ہی ہے
صرف ہارنا ہی ہے
ہار ہی یقینی ہے
کونسی ہے مجبوری؟
اپنے آپ سے دوری؟
کونسا ہے غم تجھ کو
آ بتا ذرا مجھ کو
کون ہے وہ  ظالم جو
لا کھڑا کیا تجھ کو
اس خراب رستے پہ
بِک رہا ہے پیسے پہ
وہ تو ایک جاہل ہے
تُو تو ایک فاضل ہے
کون ہے بتا اب تو
لا کھڑا کیا تجھ کو
اس اندھیرے رستے پہ
موت کے دہانے پہ
کیا تجھے خبر بھی ہے
سچ کی جیت ہوتی ہے
جھوٹ ہارتا ہی ہے
اِس کوہار نا ہی ہے
پھر سے ایسا مت کرنا
پھر تماشہ مت کرنا 
موت کا تماشہ تُو
موت کا سر غنہ تُو
اس بُرے تماشے کا
اس اندھیرے رستے کا
اب ہے تُو تماشائی
ہے یقینی رسوائی
کل اسی خرابے کا
کل اسی تماشے کا
ہو گا تو مداری بھی
آئے تیری باری بھی
دیکھ  !  ا س  تماشے کا
دیکھ ! اس اندھیرے کا
بس برا نتیجہ ہے
ہاں برا نتیجہ ہے
لوٹ آ برے انساں 
بن بھلا  ،  برے انساں 
کل نہیں ملے گا یہ
کل نہیں رہے گا یہ
آج تجھ کو موقع ہے
تیرے آگے رستہ ہے
اچھے اچھے کاموں پر
نیکیوں کے کاموں پر
کچھ دکھا تُو اہلیت
صَرف کر صلاحیت
باز  آ  تماشوں سے
باز آ اندھیروں سے
موت دینے آتا ہے 
موت دے کے جاتا ہے
موت کے تماشائی
ہوگی تیری رسوائی
نیند موت کی دینا
خود کو سورما کہنا
صرف اک حماقت ہے
کیا یہی شرافت ہے؟
کیا تجھے پتہ بھی ہے؟
یہ گماں ہوا بھی ہے؟ 
مر نے والے کا بیٹا
مرنے والے کا بابا
مرنے والے کی بیٹی 
مرنے والے کی بیوی
اقرباء عزیزوں کے 
سارے رشتے داروں کے
دل پہ کیا گزرتی ہے
رات کیسے کٹتی ہے
کیا تجھے پتہ بھی ہے؟ 
کچھ تجھے ہَوا بھی ہے؟  
مرنے والے انساں نے 
اپنی چشمِ بینا سے
کیا کیا خواب دیکھے تھے
دیکھے کیا کیا تھے سپنے
ان ادھورے خوابوں کو
ان ادھورے سپنوں کو
کون اب کرے پورا  ؟ 
ہے پرت پرت بکھرا
آؤ امن والو اب
مل کے آج بیٹھیں سب
مار دیں اُسے پہلے
ظلم کا جو موجد ہے
ظالموں کو ظلمت کی
بے کسوں کو نفرت کی
راہ جو دکھاتا ہے
چلتا اور چلاتا ہے
گر تجھے دھماکوں کا
موت کے تماشوں کا
شوق ہی ستاتا ہے
کیوں کسے رُلاتا ہے
آج سے تُو ایسا کر
آدمی کی رکھشا کر
نیکیوں کا رستہ ہے
یہ بھی اک دھماکہ ہے



لہو لہان ہے سارا منظر

تنہا ئی میں اک دن میں نے
اپنے اندر جھانک کے اپنے
دل سے پوچھا
سچ سچ کہنا بھائی !
کس کے غم میں ڈوبے رہتے ہو؟
اتنا کہنا تھا کہ
دل نے آنکھیں مل کر
مجھ کو دیکھا اور یہ بولا
اک غم ہو تا تو کہہ دیتا
میری کایا
اک بے انت ندی ہے دکھوں کی
جس کی اک اک لہر میں اک ساگر لہرائے
ہر ساگر میں تیر رہا ہے
انسانی لاشوں کا منظر
کتنی معصوم ابلاؤ ں کی سہمی آنکھیں 
بھنور بھنور سے جھانک رہی ہیں 
میں اپنے محبوب کی
 یادوں کے ساحل کو ڈھونڈ رہا ہوں 
پر.....وہ ساحل
شاید لاشوں کے جھر مٹ میں 
کھو بیٹھا ہوں 
لہولہان ہے سارا منظر
اب تم بولو
کس کس کا میں رونا روؤں ؟
میں یہ سن کر تڑپ اٹھا
پھر دل سے کبھی بات نہیں کی.....!




چمن

ائے رفیقانِ چمن
آؤ ذرا دیکھو تو
اپنے پرکھوں کا چمن سوکھ رہا ہے
آؤ
ہم فرض نبھائیں اپنا
اِس چمن کو ہے بچانا ہم کو
جانے کب سے یہ میں یونہی چیخ رہا تھا
یکلخت !
سانس لینے کو رُکا تو 
کوئی آہٹ سی ہوئی
میں یہ سمجھا کہ کوئی آیا ہے
میں نے دیکھا تو وہاں کوئی دکھائی نہ دیا
یک بہ یک
ایک اُجالا سا ہوا
میرے ماتھے پہ پسینے کی شعاعیں پھوٹیں 
آہٹیں اور بڑھیں 
چند سائے سے نظر آنے لگے
میں نے دیکھا کئی اُجلے سائے
میرے اطراف میں لہراتے ہیں 
میں نے سوچا
یہ میرے پرکھوں کی روحیں ہوں گی
پر تعجب یہ ہوا
پیر ان لوگوں نے کندھوں پہ اٹھا رکھے تھے
تھے خلا میں وہ معلق
نہیں اترے نیچے
ان میں سے ایک نے آگے بڑھ کر
مجھ سے پوچھا کہ بتا
کس چمن کو ہے بچانا تجھ کو ؟
کیا تجھے اپنا وطن اب بھی چمن لگتا ہے 
یا کوئی اور چمن بھی ہے یہاں ؟
میں نے حیرانی سے دیکھا اُس کو
یہ چمن ہی تو ہے 
ہم جس میں رہا کرتے ہیں 
اِس چمن میں ہیں کئی طرح کے پھول
اور ہر پھول کا اک مذہب ہے
کوئی بیلا، کوئی چمپا، کوئی نیلوفر ہے
چند شاخوں نے وہ تقدیر بھی لائی ہے یہاں 
بوجھ پتوں کا اٹھانے سے بھی قاصر ہیں 
کوئی ٹہنی یہاں پتوں کو ترستی بھی ہے برساتوں میں 
اور تو اور چمن میں میرے
پیڑ پھولوں کے علاقے بھی ہوا کرتے ہیں 
غالباً جڑ ہے فسادوں کی یہی
کوئی اجلا ، کوئی میلا
 بس  یہی
رنگ اور نسل کے اس فرق نے
ساری دنیا میں 
ایک ہلچل سی مچا رکھی ہے
روح نے تلخ ہنسی ہنس کے کہا
مجھ کو معلوم ہے سب
تم نے جو دیکھا ہے
اور وہ بھی
جو تم دیکھ نہ پائے
خون کے گھونٹ پئیے
تم پہ ملامت بھی کی
مجھ کو خفگی سی ہوئی
پھر بھی ڈھٹائی سے کہا
کچھ نہ کچھ تم بھی تو کر سکتے ہو
اُس نے ہنس کر یہ کہا
میں نے دیکھی ہے چمن والوں کی فطرت بھائی
تم بھی تو اپنی دوکانوں کو سجا رکھتے ہو
دوسرا آگے بڑھے یہ تمہیں منظور نہیں 
سامنے ایسے رہا کرتے ہو
اُس کی خوش حالی پہ خوش ہو جیسے
وقت آئے تو گلا کاٹ کے رکھ دیتے ہو
وقت آئے تو گلے سے بھی لگا لیتے ہو
تم کو انسان بھی کہتے ہوئے
گِھن آتی ہے
جانور مفت میں بدنام ہوئے
تم تو اُن سے بھی بڑے وحشی ہو
اب تو تم لوگوں سے
شیطان بھی گھبراتا ہے 
اب تم انسان بھی کہلانے کے
 حقدار نہیں 
سُن کے اس روح کی باتیں 
مجھے احساس ہوا
واقعی بات تو سچ ہے
میں پشیمان ہوا
اور پھر کوفت سے منہ پھیر لیا
روح سے بات بدلنے کے لئے یہ پوچھا
ماجرا کیا ہے جو تم لوگوں نے
اپنے پیروں کو اٹھا رکھا ہے  
یوں کندھوں پر
کیا زمیں راس نہیں آئی ہے
روح نے طنز سے ہنس کر یہ کہا
تم نے ہر چیز کو 
نا پاک بنا رکھا ہے
خون سے تر ہے زمیں 
پاؤں رکھتے ہی پھسل جاتا ہے
کتنے معصوموں کا 
مظلوموں کا خون
پاؤں سے ایسے چمٹ جاتا ہے
جیسے فریاد کناں ہو ہم سے
اس لئے پاؤں زمیں پر
 نہیں رکھتے ہم لوگ...




کیا تم نے یہ سوچا ہے ؟

لڑنے اور لڑانے والو کیا تم نے یہ سوچا ہے
قتل ہو کوئی بچہ لیکن خون تو ماں کا بہتا ہے

تم اپنے مطلب کی سولی پر جنتا کو چڑھا تے ہو
سیدھے سادے انسانوں کو اُلٹا پاٹھ پڑھاتے ہو
رنگ کے خون کی ہولی سے تم اپنی آشا کا دامن
لاشوں کی سیڑھی پر چڑھ کر آگے قدم بڑھاتے ہو
ترشولوں ، تلواروں کا یہ کھیل تمہیں کیوں بھاتا ہے
قتل ہو کوئی بچہ لیکن خون تو ماں کا بہتا ہے

مجبوروں ، لا چاروں ، بھوکوں ، مظلوموں کی آہوں سے
پھٹتا ہے دھرتی کا کلیجہ ابلاؤں کی چیخوں سے
کیوں نفرت کی آگ میں جھونکا جاتا ہے معصوم کوئی
رو  رو کر یہ پوچھ رہی ہے ماتا اپنے بیٹوں سے
روکو یہ تکرار ، مرا دل  خون کے آنسو روتا ہے
قتل ہو کوئی بچہ لیکن خون تو ماں کا بہتا ہے
جنتا کے جذبات سے اب تک کھیل کے تم تو شاد رہے
بھاشن لچھے دار تمہارا سن کر ہم بر باد رہے
بیت چکے دن گونگی، بہری جنتا کو پھسلانے کے
جس کی لاٹھی اُس کی بھینس کا  دور نہیں اب یاد رہے
جاگ چکے ہیں بھارت واسی بچہ بچہ کہتا ہے
قتل ہو کوئی بچہ لیکن خون تو ماں کا بہتا ہے

جلتی بستی، جلتا گھر اور جلتی کوکھ کسی ماں کی
ویرانے سے بد تر حالت ہے اب میرے گلستاں کی
دے کر قربانی اپنے پیارے انمول اصولوں کی
بولی بول رہے ہیں انساں ہندو اور مسلماں کی
اطیبؔ اس ماحول میں خود آزادی کا دم گُھٹتا ہے
قتل ہو کوئی بچہ لیکن خون تو ماں کا بہتا ہے



تُو  بد لے  تو  موسم  بد لے

چندا سورج اور ستارے
تیری ٹھوکر میں ہیں سارے
بول ترے گُڑ مصری جیسے
میٹھے میٹھے پیارے پیارے
تیرا جو بن ہے رس کی گنگا رے

تو بولے تو سورج نکلے
چُپ ہو تو دل شام کا مچلے
تجھ پر قرباں وقت کی گردش
تو بدلے تو موسم بدلے
مسکائے تو ٹھنڈے ہوں انگارے
دل میں تیری یاد جو چمکے
سُونے بن میں سونا کھنکے
صحرا بن جائے پھلواری
ڈالی ڈالی جیون چہکے
تن من لگتا ہے بھیگا بھیگا رے

چہرہ تکتا ہے درپن کو
پھول کی حسرت ہے گلشن کو
آنکھوں کے رستے دل میں آ
روح ترستی ہے درشن کو
میں تیرا ہوں تُو میرا بن جا رے



اے وطن

اے وطن تیری قسم تجھ سا وطن کوئی نہیں 
آسمانوں کو لبھاتی ہے تری پیاری زمیں 

تیرے گلشن میں محبت کے کنول کھلتے تھے
پیار کی دھن پہ دھڑکتے ہوئے دل ملتے تھے
روپ تیرا تھا فقط سارے زمانے میں حسیں 
اے وطن تیری قسم تجھ سا وطن کوئی نہیں 

تیرے پہلو سے اٹھے لعل و جواہر کتنے
ہائے ہوتے تھے تیرے پیڑ ثمر ور کتنے
تیری تصویر سی اب بھی کوئی تصویر نہیں 
اے وطن تیری قسم تجھ سا وطن کوئی نہیں 
تیرے پنگھٹ کی فضا آج بھی رومانی ہے
رنگ سوہنی کے ڈوپٹے کا وہی دھانی ہے
ٹھیر کر ماہیۓ گا تا ہے مہیوال وہیں 
اے وطن تیری قسم تجھ سا وطن کوئی نہیں 

کیا ہوا آج محبت بھرے مئے خانوں کو
کیا کہے کوئی چھلکتے ہوئے پیمانوں کو
خون سے سرخ ہوئی جاتی ہے متوالی زمیں 
اے وطن تیری قسم تجھ سا وطن کوئی نہیں 

جس کا ایماں تھا محبت وہی حیوان بنا
اک درندے سے بھی بد تر یہاں انسان بنا
آدمیت کا نگہبان یہاں کوئی نہیں 
اے وطن تیری قسم تجھ سا وطن کوئی نہیں 

میرے سنسار میں گھس آئی ہے یہ کیسی بلا
بھائی کاٹے ہے یہاں اپنے ہی بھائی کا گلا
ہے مچی لوٹ کہیں ، قتل کا بازار کہیں 
اے وطن تیری قسم تجھ سا وطن کوئی نہیں 

دل سے چاہی ہوئی چاہت یہاں محفوظ نہیں 
ماؤں بہنوں کی بھی عصمت یہاں محفوظ نہیں 
اور تو اور محبت یہاں محفوظ نہیں 
اے وطن تیری قسم تجھ سا وطن کوئی نہیں 

تھا کبھی سونے کی چڑیا یہ مرا پیارا وطن
آج سڑکوں پہ اُگا ہے جہاں لاشوں کا چمن
کو ن کرسکتا ہے اس بات پہ ائے دوست یقیں 
اے وطن تیری قسم تجھ سا وطن کوئی نہیں 

 وہ بھی دن آئے کہ ہو امن و اماں ہر جانب
پیار کی روشنی لہرائے یہاں ہر جانب
عرش کے سامنے شرمندہ نہ ہو فرشِ زمیں 
اے وطن تیری قسم تجھ سا وطن کوئی نہیں 

وقت کو چوٹ لگاتا ہوا اک ہنگامہ
لوگ دیکھیں گے بدلتا ہوا منظر نامہ
یعنی پستی کے مکیں ہوں گے بلندی کے مکیں 
اے وطن تیری قسم تجھ سا وطن کوئی نہیں 

میں نے دیکھا ہے ترقی کا ٹھکانہ اطیبؔؔؔؔؔ
جگمگاتا ہوا رنگین زمانہ اطیبؔ
مادرِ ہند حقیقت ہے کوئی خواب نہیں 
اے وطن تیری قسم تجھ سا وطن کوئی نہیں 




چلے چلو

چلے چلو 
 او ساتھی چلے چلو
 چلے چلو
چلے چلو  مری جاں 
  چلے چلو چلے چلو
کبھی امبر پہ چمکتے ہوئے 
تاروں میں جا بسیں 
کبھی مٹی کی مہک والی
 بہاروں میں جا بسیں 
نئی دنیا کے اُجالوں میں 
نہائیں گے رات دن
نئے سپنوں سے نگاہوں کو
 سجائیں گے رات دن
کبھی امبر پر پاؤں دھریں 
کبھی سورج سے بات کریں 
کبھی گھنگھرو بن کر بجیں 
کبھی تتلی بن کر اُڑیں 
یہ  بلندیاں ہیں ہماری ہی 
آشاؤں کی کھوج میں ہے
 سمندرروں کی نگاہ بھی
 دریاؤں کی کھوج میں 
ہمیں کیا مطلب دنیا سے
ہم آزادی کے ہیں پیاسے
یہی اپنا دین دھرم ہے
جو کچھ ہے صرف بھرم ہے
یہاں صرف اپنے یقین کا ہی
 دیا جگمگائے گا
کوئی آسمان
 زمیں کا خدا  بن نہ پائے گا




پیار کا رشتہ

کس نے سمجھا ہے پیار کا رشتہ
دل کا رشتہ ہے پیار کا رشتہ

ساری دنیا کا درد سہتا ہے
عمر بھر ساتھ ساتھ رہتا ہے
ایسا رشتہ ہے پیار کا رشتہ
کس نے سمجھا ہے پیار کا رشتہ

کشتیوں میں بھی ساحلوں میں بھی
اور ٹوٹے ہوئے دلوں میں بھی
سانس لیتا ہے پیار کا رشتہ
کس نے سمجھا ہے پیار کا رشتہ
جب کوئی ساتھ چھوڑ دیتا ہے 
آئینہ دل کا توڑ دیتا ہے
دل بڑھاتا ہے پیار کا رشتہ
کس نے سمجھا ہے پیار کا رشتہ

ہر کوئی بے وفا ہے دنیا میں 
کون کس کا ہوا ہے دنیا میں 
صرف سچا ہے پیار کا رشتہ
کس نے سمجھا ہے پیار کا رشتہ
پاؤں اس کے کبھی نہیں تھکتے
ہم اسے روک بھی نہیں سکتے
ساتھ چلتا ہے پیار کا رشتہ
کس نے سمجھا ہے پیار کا رشتہ




دوستو پیار کرو 

دوستو پیار کرو پیار بڑی دولت ہے
پیار جس میں ہو وہ سنسار بڑی دولت ہے

بوجھ نفرت کا اٹھاؤ گے کہاں تک یارو
یہ ہے پرچھائیں تمہاری ہی اسے مت مارو
یار سے دور نہ ہو یار بڑی دولت ہے
دوستو پیار کرو پیار بڑی دولت ہے

چاہنے والوں سے دوری نہ گوارا کر نا
چاہنے والوں کا ہر وقت نظارا کر نا
چاہنے والوں کا دیدار بڑی دولت ہے
دوستو پیار کرو پیار بڑی دولت ہے
دھڑکنیں پھول سی ہیں پھول بچھائے رکھنا
دل کو دلدار کی آنکھوں میں بسائے رکھنا
دل بڑی چیز ہے دلدار بڑی دولت ہے
دوستو پیار کرو پیار بڑی دولت ہے

جتنا بڑھتے ہیں بڑھیں ظلم و ستم کے سائے
اپنے کردار پہ کچھ حرف نہ آنے پائے
آدمی کے لئے کردار بڑی دولت ہے
دوستو پیار کرو پیار بڑی دولت ہے

بات حق کی ہو تو پھر حق کو نہیں کھونا تم
ظالموں سے نہ کبھی خوفزدہ ہو نا تم
دوستو جرأتِ اظہار بڑی دولت ہے
دوستو پیار کرو پیار بڑی دولت ہے

بے گناہوں کو کوئی ظلم نہ  سہنے دیں گے
کر لو اقرار کہ اب خون نہ بہنے دیں گے
اطیبؔ اعجاز یہ اقرار بڑی دولت ہے
دوستو پیار کرو پیار بڑی دولت ہے



واہ  !    اُردو 
کنگناتی ہوئی 
مسکراتی ہوئی
جگمگاتی ہوئی
لہلہاتی ہوئی
کھا کے بل  لے کے اٹھکھیلیاں 
شوخ چنچل حسیں 
دلربا دل نشیں 
دل میں بس جائے ہے
دل کو ترسائے ہے
جو بھی سونچے اُسے
جو بھی دیکھے اُسے
جو بھی چاہے اُسے
جو بھی پرکھے اُسے
سب کو بھائے ہے وہ
اور لبھائے ہے وہ
دھوم صحراؤں میں 
دھوم گلزاروں میں 
شور اپنوں میں ہے
شور غیروں میں ہے
شور شہروں میں ہے
گاؤں میں بھی کرے، حکمرانی یہی
جو بھی دیکھے کہے
واہ  !  کیا بات ہے
کیا ملاقات ہے
کتنی الھڑ ہے وہ
شوخ ہے نازنیں 
جتنے اشخاص ہیں ،  بزم میں آج کی
اُس سے واقف ہیں سب
آپ بھی آپ بھی
آپ بھی آپ بھی
چونکئے گا نہیں ،  ہے مری آرزو
بولئے کون ہے ؟
کیجئے گا ذرا  ،  جستجو جستجو
سچ کہا آپ نے
مادرِ مہرباں 
یعنی اردو زباں 




زبانِ اُردو

میرؔ و غالبؔ کی وجاہت ہے زبانِ اُردو
دورِ حاضر کی امانت ہے زبانِ اُردو
کل بھی تھی آج بھی ہے اور رہے گی کل بھی
یعنی ہر دور کی حاجت ہے زبانِ اُردو
در حقیقت یہ محبت کی نمائندہ ہے
کون کہتا ہے تجارت ہے زبانِ اُردو
دودھ سے اجلی ہے مصری سے زیادہ میٹھی
ایک زندہ سی حلاوت ہے زبانِ اُردو
پیار اخلاص کے جذبوں کی تشفی کے لئے
ایک انمول حرارت ہے زبانِ اُردو
چاہنے والے ہیں اردو کے جہاں بھر میں مگر
ہند میں کرتی سخاوت ہے زبانِ اُردو
یوں تو دنیا میں زبانیں ہیں ہزاروں لیکن
اطیبؔ اک زندہ علامت ہے زبانِ اُردو



مہاتما گاندھی


وفا کی بولتی مورت مہاتما گاندھی
مثالِ مہر و مروت مہاتما گاندھی

وطن کی خاک میں خوشبو بسی رہے تیری
ہماری آنکھوں میں روشن چھبی رہے تیری
زمین پر تیرے آدرش مسکراتے رہیں 
ہر ایک ذرے میں پنہاں ہنسی رہے تیری
دلوں میں ہو تیری چاہت مہاتما گاندھی
مثالِ مہر و مروت مہاتما گاندھی

فرنگیوں کے لئے تھا تو خوف کا سایا
ہمارے حق میں تھا مہرو وفا کا سر مایا
تو کیوں نا تیرے عزائم پہ ہند ناز کرے
کہ تو نے اَمن کا پر چم فضا میں لہرایا
تھی نرم تیری طبعیت مہاتما گاندھی
مثالِ مہر و مروت مہاتما گاندھی
اسی لئے تُو ہے زندہ ہر ایک دھڑکن میں 
ہے تیرا ذکر تو صحرا میں اور گلشن میں 
سکھایا تو نے اِنہیں اتحاد کا جذبہ
جو نقش بکھرے ہوئے ہیں وطن کے دامن میں 
بنی ہے تب کوئی صورت مہاتما گاندھی
مثالِ مہر و مروت مہاتما گاندھی

گواہی دیں گے زمین اور آسماں تیری
بھلا نہ پائے گی تاریخ داستاں تیری
محبت اور عقیدت کی روشنی بن کر
ہر ایک دل میں رہیں گی تجلیاں تیری
نہ لٹ سکے گی یہ دولت مہاتما گاندھی
مثالِ مہر و مروت مہاتما گاندھی
یگانگت کے جو دھارے وطن میں بہتے ہیں 
نشاں ترقی کے پنہاں اِنہیں میں رہتے ہیں 
ملی ہے ہم کو تری رہبری میں آزادی
8تبھی تو ہم تجھے ’’بابائے قوم‘‘ کہتے ہیں 
تو عزم کی ہے علامت مہاتما گاندھی
مثالِ مہر و مروت مہاتما گاندھی

تو زندگی کا نشاں آگہی کا پیکر تھا
تیرا وجود کئی خوبیوں کا مظہر تھا
سمجھ میں یہ نہیں آتا میں کیا لکھوں اطیبؔ
تو آدمی تھا کہ اک بے کراں سمندر تھا
تھا جیتا جاگتا بھارت مہاتما گاندھی
مثالِ مہر و مروت مہاتما گاندھی





گاندھی جی

بیش قیمت رتن ہیں گاندھی جی
آبروئے وطن ہیں گاندھی جی
وہ پجاری ہیں اک اہنسا کے
امن کا بانکپن ہیں گاندھی جی
جس پہ پلتی ہے قومی یکجہتی
اُس زمیں کا گگن ہیں گاندھی جی
آج آزاد ہے جو ہندوستاں 
اُس کا تن اور من ہیں گاندھی جی
بچے بوڑھے جواں کی قید ہی کیا
انجمن انجمن ہیں گاندھی جی
سبز و شاداب ہے جو دھرتی ماں 
وہ مہکتا چمن ہیں گاندھی جی
لفظ شبنم تو نرم لہجہ ہے
گویا شیریں سخن ہیں گاندھی جی
پیار شفقت وفا محبت کے
مہکے پھولوں کا بن ہیں گاندھی جی
لے کے آئے پیامِ آزادی
ایک اجلی کرن ہیں گاندھی جی
اک خزانہ ہے اپنی آزادی
اس خزانے کا دھن ہیں گاندھی جی
اپنا بھارت مہان ہے اطیبؔ
اِس کا تن اور بدن ہیں گاندھی جی



 نئے سال پر

خوشی مل گئی زندگی مل گئی 
نئے سال کی روشنی مل گئی 

دلوں میں کھلے چاہتوں کے کنول 
مہکنے لگے جسم و جاں آج کل 
لرزتے لہو کو ہنسی مل گئی

بدن میں اُجالے اُترنے لگے 
کہ ارماں ہمارے سنورنے لگے 
اندھیرے میں تھے چاندنی ملی گئی 

جو بچھڑے ہوئے یار تھے پھر ملے 
دفا کی ڈگر کے مسافر ملے
ملن کی سہانی گھڑی مل گئی

خزاں اب نہ آئے چمن میں مرے
صبا مسکرائے چمن میں مرے 
ہر اک پھول کو تازگی مل گئی

****
شاعر کی اجازت کے ساتھ۔۔ مواد بتشکر شاعر خود۔
انپیج سے تبدیلی، پروف ریڈنگ، ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

