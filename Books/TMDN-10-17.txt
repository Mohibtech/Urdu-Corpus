
تفسیر المدنی

حصہ سوم

سورۃ ۱۰ تا ۱۷



(سورۃ یونس ۔ سورہ نمبر ۱۰ ۔ تعداد آیات ۱۰۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     الرٰ، یہ آیتیں ہیں حکمت سے لبریز اس کتاب کی
۲۔۔۔      کیا لوگوں کو اس بات پر تعجب ہے کہ ہم نے انہی میں سے ایک شخص پر یہ وحی کر دی کہ تم خبردار کرو لوگوں کو (ان کے انجامِ بد سے) اور خوشخبری سنا دو ان (خوش نصیبوں) کو جو مشرف ہو جائیں (دولتِ) ایمان سے ، کہ ان کے لئے بڑا اونچا مرتبہ ہے ، ان کے رب کے یہاں  (تو کیا اسی بات پر) ان کافروں نے کہا کہ یہ شخص تو قطعی طور پر ایک کھلا جادوگر ہے ، 
۳۔۔۔      بے شک رب تم سب کا (اے لوگو) وہی اللہ ہے جس نے پیدا فرمایا آسمانوں اور زمین کو چھ دنوں کے اندر، پھر وہ جلوہ فرما ہوا عرش پر، (جیسا کہ اس کی شان کے لائق ہے) وہی تدبیر فرماتا ہے ہر کام کی، (اس کے یہاں) کسی کو بھی سفارش کا یار انہیں ، مگر اس کے اذن کے بعد، یہی اللہ رب ہے تم سب کا، پس تم اسی کی بندگی کرو، تو کیا تم لوگ سبق نہیں لیتے ؟ 
۴۔۔۔      اسی کی طرف لوٹ کر جانا ہے تم سب کو، اللہ کا اٹل وعدہ ہے ، بلاشبہ وہی ہے جو پہلی مرتبہ پیدا کرتا ہے ، پھر وہی دوبارہ پیدا کرے گا تاکہ وہ بدلہ دے ان کو جو ایمان لائے ، اور انہوں نے (اس کے مطابق) کام بھی نیک کئے انصاف کے ساتھ، اور (اس کے مقابلے میں) جو لوگ اڑے رہے اپنے کفر (و باطل) پر، ان کے پینے کے لئے کھولتا ہوا پانی ہو گا، اور ایک بڑا ہی دردناک عذاب، اس کفر کی پاداش میں جو کہ وہ کرتے رہے تھے ،
۵۔۔۔     وہ (اللہ) وہی ہے جس نے پیدا کیا سورج کو جگمگاتا، اور چاند کو چمکتا ہوا اور اس نے اس کی منزلیں مقرر کر دیں ، تاکہ تم لوگ معلوم کر سکو سالوں کی گنتی، اور حساب، اللہ (تعالیٰ) نے یہ سب کچھ نہیں پیدا فرمایا مگر حق کے ساتھ، وہ کھول کر بیان کرتا ہے اپنی نشانیوں کو ان لوگوں کے لئے جو علم رکھتے ہیں (حق اور حقیقت کا)
۶۔۔۔      بے شک رات اور دن کے ادلنے بدلنے میں ، اور ان سب چیزوں میں جن کو پیدا فرمایا ہے اللہ نے آسمانوں اور زمین (کی اس عظیم الشان کائنات) میں ، بڑی بھاری نشانیاں ہیں ان لوگوں کے لئے جو ڈرتے ہیں ، 
۷۔۔۔      بے شک جو لوگ امید نہیں رکھتے ہمارے یہاں پیشی (و حاضری) کی، اور وہ راضی ہو گئے دنیاوی زندگی سے ، اور مطمئن ہو گئے اس (کی عارضی لذتوں) سے ، اور جو غافل (و بے خبر) ہیں ہماری آیتوں سے 
۸۔۔۔     ان سب کا ٹھکانا دوزخ ہے ان کی اپنی اس کمائی کے بدلے میں جو یہ لوگ کرتے رہے تھے 
۹۔۔۔      (اس کے برعکس جو لوگ ایمان لائے اور (اس کے مطابق) انہوں نے نیک کام بھی کئے ، بے شک ان کا رب ان کو نوازے گا ہدایت (کے نور) سے ، ان کے ایمان (و یقین) کی بناء پر بہہ رہی ہوں گی ان کے نیچے سے طرح طرح کی نہریں ،  نعمتوں بھری جنتوں میں 
۱۰۔۔۔     وہاں ان کی صدا ہو گی کہ پاک ہے تو اے اللہ، اور وہاں ان کی آپس کی دعا ہو گی سلامتی ہو، اور ان کی ہر بات کا خاتمہ اس پر ہو گا کہ سب تعریفیں اللہ ہی کے لئے ہیں جو پروردگار ہے سب جہانوں کا،
۱۱۔۔۔      اور اگر کہیں اللہ (پاک) لوگوں کو برائی پہنچانے میں بھی اسی طرح جلدی سے کام لیتا، جیسا کہ یہ لوگ اپنی بھلائی چاہنے میں جلدی مچاتے ہیں ، تو یقیناً ان کی مہلتِ عمل کبھی کی ختم کر دی گئی ہوتی، پر ہم چھوٹ دیے جا رہے ہیں ان لوگوں کو جو امید نہیں رکھتے ہمارے یہاں پیشی (اور حاضری) کی، کہ وہ اپنی سرکشی میں (پڑے) بھٹکتے رہیں ، 
۱۲۔۔۔      اور انسان (کی تنگ ظرفی اور ناشکری) کا عالم یہ ہے کہ جب چھو جاتی ہے اس کو کوئی تکلیف، تو یہ (رہ رہ کر) ہم کو پکارتا ہے ، لیٹے ، بیٹھے اور کھڑے ، (ہر حال میں) لیکن جب ہم دور کر دیتے ہیں ، اس سے تکلیف کو، تو یہ (اپنے غرور میں) ایسے چل دیتا ہے کہ گویا اس نے کبھی ہم کو پکارا ہی نہیں تھا، کسی ایسی تکلیف کے لئے جو اس کو پہنچی تھی، اسی طرح خوشنما بنا دیے جاتے ہیں حد سے بڑھنے والوں کے لئے ان کے وہ کرتوت جو وہ کر رہے ہوتے ہیں 
۱۳۔۔۔      اور کتنی ہی قوموں کو ہم ہلاک کر چکے ہیں تم سے پہلے ، جب کہ وہ لوگ اڑے رہے تھے اپنے ظلم پر، حالانکہ ان کے پاس آ چکے تھے ان کے رسول کھلے دلائل لے کر، مگر وہ (اپنے بغض و عناد کی وجہ سے) ایسے نہ تھے کہ ایمان لے آتے ، اسی طرح ہم بدلہ دیتے ہیں مجرم لوگوں کو، 
۱۴۔۔۔      پھر ہم نے تم کو (ان کا) جانشین بنایا اس زمین میں ان (کی ہلاکت) کے بعد، تاکہ ہم دیکھیں کہ تم لوگ کیسا عمل کرتے ہو،
۱۵۔۔۔     اور جب ان کو پڑھ کر سنائی جاتی ہیں ہماری (کھلی اور) صاف صاف آیتیں ، تو وہ لوگ جو امید نہیں رکھتے ہمارے حضور پیشی (اور ملاقات) کی، (بگڑ اور بپھر کر) کہتے ہیں کہ لے آؤ کوئی اور قرآن ان کے سوا، یا کچھ رد و بدل کر دو اس میں ، کہو مجھے کیا حق پہنچتا ہے کہ میں اس کو بدل دوں اپنی طرف سے ، میرا کام تو بس پیروی کرنا ہے اس وحی کی جو میری طرف بھیجی جاتی ہے ، میں تو سخت ڈرتا ہوں اگر میں نافرمانی کروں اپنے رب کی، ایک بڑے ہی ہولناک دن کے عذاب سے 
۱۶۔۔۔     کہو کہ اگر اللہ چاہتا تو نہ میں یہ قرآن تمہیں پڑھ کر سناتا اور نہ ہی اللہ تمہیں اس کی خبر تک کرتا آخر میں تو اس سے پہلے بھی ایک عمر تمہارے درمیان گزار چکا ہوں ، تو کیا تم لوگ اتنا بھی نہیں سوچتے ؟
۱۷۔۔۔     سو اس سے بڑھ کر ظالم اور کون ہو سکتا ہے ، جو جھوٹ باندھے اللہ پر؟ یا جھٹلائے اس کی آیتوں کو؟ بے شک مجرم فلاح نہیں پا سکتے (کسی بھی قیمت پر) 
۱۸۔۔۔      اور (اس سب کے باوجود) یہ لوگ پوجا کرتے ہیں اللہ کے سوا ایسی چیزوں کی جو نہ ان کو کوئی نقصان پہنچا سکتی ہیں ، اور نہ کوئی نفع دے سکتی ہیں ، اور کہتے ہیں کہ یہ ہمارے سفارشی ہیں اللہ کے یہاں ،  (ان سے) کہو کہ کیا تم لوگ اللہ کو ایسی خبر دیتے ہو، جس کو وہ نہیں جانتا نہ آسمانوں میں اور نہ زمین میں ؟ پاک ہے وہ ذات اور بالا و برتر، اس شرک سے جو یہ لوگ کرتے ہیں ، 
۱۹۔۔۔     اور لوگ سب کے سب (شروع میں) ایک ہی طریقے پر تھے (یعنی عقیدہ توحید پر) پھر وہ (مختلف اغراض و مقاصد کی بناء پر) اختلاف میں پڑ گئے ، اور اگر ایک بات طے نہ ہو چکی ہوتی تمہارے رب کی طرف سے تو یقیناً ان کے درمیان فیصلہ کر دیا گیا ہوتا ان تمام باتوں کا جن میں یہ اختلاف کر رہے ہیں
۲۰۔۔۔      اور کہتے ہیں کہ کیوں نہ اتاری گئی ان پر کوئی نشانی ان کے رب کی جانب سے ، تو کہو کہ غیب تو اللہ ہی کے اختیار میں ہے ، پس تم لوگ انتظار کرو میں بھی تمہارے ساتھ منتظر ہوں 
۲۱۔۔۔     اور لوگوں (کی ناس پاسی و سرکشی) کا یہ عالم ہے کہ جب ہم ان کو چکھا دیں کوئی رحمت، کسی ایسی تکلیف (و مصیبت) کے بعد، جو ان کو پہنچ چکی ہوتی ہے تو یہ چھوٹتے ہی چالبازیاں کرنے لگتے ہیں ہماری آیتوں کے بارے میں ، کہو کہ اللہ کی چال اس سے کہیں زیادہ تیز (اور کارگر) ہے ، بے شک ہمارے فرشتے دیکھ رہے ہیں وہ سب مکاریاں جو تم لوگ کرتے ہو،
۲۲۔۔۔      وہ (اللہ) وہی تو ہے جو تم کو چلاتا (پھراتا) ہے خشکی میں کبھی، اور تری میں بھی، یہاں تک کہ جب تک تم لوگ بیٹھے ہوتے ہو کشتیوں میں ، اور وہ کشتیاں اپنی سواریوں (یعنی تم) کو لے کر بادِ موافق کے ذریعے رواں دواں ہوتی ہیں ، اور یہ لوگ ان (کی رفتار) سے شاداں و فرحاں ہوتے ہیں ، تو یکایک آ دبوچتا ہے ان کو ایک جھونکا زور دار ہوا کا، اور لگنے لگتے ہیں ان کو موجوں کے تھپیڑے ہر طرف سے ، اور ان کو یقین ہو جاتا ہے کہ یہ پوری طرح گھر گئے ہیں ، تو اس وقت یہ پکارنے لگتے ہیں اللہ کو، خالص کر کے اس کے لئے اپنے دین کو کہ (مالک!) اگر تو نے ہم کو نجات دے دی اس بلا سے ، تو ہم یقیناً شکر گزار بن جائیں گے تیرے 
۲۳۔۔۔     مگر جب اس نے نجات دے دی ان کو، تو یہ چھوٹتے ہی سرکشی کرنے لگتے ہیں زمین میں ناحق طور پر،  اے لوگو! سوائے اس کے نہیں کہ تمہاری اس سرکشی کا وبال خود تم ہی پر ہے ، دنیا کی زندگی کا یہ چند روزہ نفع تو تم اٹھا لو ، مگر آخرکار پھر تم سب کو لوٹ کر بہرحال ہمارے ہی پاس آنا ہے ، تب ہم تم کو بتا دیں گے وہ سب کچھ جو تم کرتے رہے تھے (اپنی زندگیوں میں) 
۲۴۔۔۔      دنیاوی زندگی کی مثال تو بس ایسے ہے جیسے ہم نے آسمان سے پانی اتارا، پھر اس کے ذریعے خوب گھنی (اور گنجان) ہو کر نکلی وہ پیداوار، جس سے انسان ہی کھاتے ہیں اور جانور بھی، (اور وہ پیداوار بڑھتی اور پھیلتی رہی) یہاں تک کہ جب پہنچ گئی وہ زمین اپنی بہار (اور جوبن) کو، اور خوب بن سنور گئیں ان کھیتیاں ، اور یقین کر لیا اس کے مالکوں نے کہ اب وہ قادر ہو گئے اس (سے فائدہ اٹھانے) پر، تو یکا یک آ پہنچا اس پر ہمارا حکم، رات یا دن کے کسی حصے میں تو ہم نے ان کا ایک طرف صفایا کر کے رکھ دیا کہ گو یا کل وہاں کچھ تھا ہی نہیں ، اسی طرح کھول کر بیان کرتے ہیں ہم اپنی نشانیاں ان لوگوں کے لئے جو غور و فکر سے کام لیتے ہیں ،
۲۵۔۔۔      اور اللہ بلاتا ہے (لوگوں کو اپنے کرم بے پایاں سے) سلامتی کے گھر کی طرف،  اور وہ ہدایت (کے طور) سے نوازتا ہے جس کو چاہتا ہے سیدھے راستے کی طرف،
۲۶۔۔۔      جن لوگوں نے بھلائی کی، ان کے لئے بھلائی بھی ہے اور مزید (کرم و احسان) بھی، ان کے چہروں پر نہ کسی سیاہی کا کوئی اثر ہو گا، اور نہ ہی کسی ذلت کا کوئی سوال، یہی لوگ ہیں جنت والے جو ہمیشہ (ہمیش) اسی میں رہیں گے 
۲۷۔۔۔      اور (اس کے برعکس) جن لوگوں نے برائیاں کمائیں ان کو برائی کا بدلہ اسی کے برابر ملے گا، اور چھا رہی ہو گی ان پر ایک (ہولناک) ذلت، ان کے لئے کوئی اللہ سے بچانے والا نہیں ہو گا (ان کی حالت یہ ہو گی کہ) گویا ڈھانک دیا گیا ان کے چہروں کو اندھیری رات کے ٹکڑوں سے ، یہ ہیں یار دوزخ کے ، جنہوں نے ہمیشہ رہنا ہو گا اس (ہولناک آگ) میں 
۲۸۔۔۔     اور (یاد کروائیں ہولناک دن کو اے لوگو! کہ) جس دن ہم ان سب کو ایک ساتھ اکٹھا کر لائیں گے (اپنی عدالت میں) پھر ان لوگوں سے کہ جنہوں نے شریک کیا ہو گا ہم کہیں گے کہ اپنی جگہ پر ٹھہر جاؤ تم بھی، اور تمہارے ٹھہرائے ہوئے شریک بھی، پھر ہم جدائی ڈال دیں گے ان کے درمیان، اور ان کے وہ شرکاء (اس انتہائی مشکل وقت میں) ان سے کہیں گے کہ تم لوگ تو ہماری پوجا کرتے ہی نہیں تھے ،
۲۹۔۔۔      سو کافی ہے اللہ گواہی دینے کو ہمارے اور تمہارے درمیان، ہم قطعی طور پر غافل (و بے خبر) تھے تمہاری اس عبادت (و بندگی) سے ،
۳۰۔۔۔      اس موقع پر جانچ لے گا ہر کوئی اپنے زندگی بھر کے کئے کرائے (کی قدرو قیمت) کو، لوٹا دیا گیا ہو گا ان سب کو اللہ کی طرف، جو کہ مالکِ حقیقی ہے ان سب کا، اور کھو چکا ہو گا ان سے وہ سب کچھ جو کہ یہ لوگ گھڑا کرتے تھے ، 
۳۱۔۔۔     (ان سے) کہو کہ کون ہے وہ جو تمہیں روزی دیتا ہے آسمان سے اور زمین سے ؟ یا کون ہے وہ جو مالک ہے تمہارے کانوں اور تمہاری آنکھوں کا؟ اور کون ہے وہ جو زندہ کو نکالتا ہے مردہ سے اور مردہ کو نکالتا ہے زندہ سے ؟ اور کون ہے وہ جو تدبیر فرماتا ہے ہر معاملہ کی؟ تو اس سب کے جواب میں یہ لوگ کہیں گے کہ اللہ ہی (کرتا ہی یہ سب کام) تو کہو کہ کیا پھر بھی تم لوگ بچتے (اور ڈرتے) نہیں ہو؟ (اس کی نافرمانی سے) 
۳۲۔۔۔     سو یہی اللہ ہے رب (اور مالک) حقیقی تم سب کا (اے لوگو) تو پھر کیا باقی رہ جاتا ہے اس حق کے بعد سوائے گمراہی کے ؟ پھر کہاں پھیرا (اور بھٹکایا) جاتا ہے تم لوگوں کو؟ (راہِ حق و صواب سے ؟)
۳۳۔۔۔      اسی طرح پکی ہو گئی آپ کے رب کی (قضا و قدر کی) یہ بات، کہ ان لوگوں نے ایمان نہیں لانا،
۳۴۔۔۔     (ان سے) پوچھو کہ کیا ہے کوئی تمہارے ان (خود ساختہ اور من گھڑت) شریکوں میں سے کوئی ایسا جو پہلی مرتبہ پیدا کرتا ہو؟ پھر وہ دوبارہ پیدا کرے ؟ کہو وہ اللہ ہی ہے جو پہلی مرتبہ پیدا کرتا ہے ، پھر وہی دوبارہ پیدا فرمائے گا پھر کہاں (اور کیسے) اوندھے ہوئے جا رہے ہو تم لوگ؟
۳۵۔۔۔      کہو، کیا ہے کوئی ایسا تمہارے ان (خود ساختہ) شریکوں میں سے ، جو راہنمائی کر سکے حق (و صواب) کی طرف؟ کہو کہ اللہ ہی ہے جو راہنمائی فرماتا ہے حق (و صواب) کی طرف، تو کیا جو راہنمائی کرتے ہیں (و صواب) کی طرف، وہ زیادہ حقدار ہے اس بات کا کہ اس (کے حکم و ارشاد) کی پیروی کی جائے یا وہ جو خود ہی راہ نہ پا سکے اِلا یہ کہ اسے راہ بتائی جائے آخر تمہیں کیا ہو گیا (اے منکرو!) تم کیسے فیصلے کرتے ہو؟ 
۳۶۔۔۔      اور ان کی اکثریت کا حال یہ ہے کہ وہ پیروی نہیں کرتے مگر ظن (و گمان) کی، حالانکہ یہ قطعی بات ہے کہ ظن (و گمان) حق کی طرف سے کچھ بھی کام نہیں آ سکتے ، بے شک اللہ پوری طرح جانتا ان سب کاموں کو جو یہ لوگ کر رہے ہیں ، 
۳۷۔۔۔     اور یہ قرآن کوئی ایسی کتاب نہیں جسے اللہ کی وحی کے بغیر یونہی گھڑ لیا جائے بلکہ یہ تصدیق ہے ان کتابوں کی جو اس سے پہلے آ چکی ہیں ، اور یہ تفصیل ہے ان احکام کی جو تم پر لکھ دئیے گئے ہیں ، (تمہارے رب کی طرف سے) جس میں کسی شک کی کوئی گنجائش نہیں ، (اور یہ) پروردگارِ عالم کی طرف سے ہے ،
۳۸۔۔۔      کیا یہ لوگ کہتے ہیں کہ پیغمبر نے اسے خود ہی تصنیف کر لیا ہے (تو ان سے) کہو کہ اچھا تو پھر تم لوگ اس جیسی کوئی ایک سورت ہی بنا کر لے آؤ، اور بلا لو (اس غرض کے لئے) جس کو بھی تم بلا سکتے ہو اللہ کے سوا اگر تم سچے ہو (اپنے اس الزام میں)
۳۹۔۔۔     بلکہ اصل بات یہ ہے کہ انہوں نے جھٹلایا اس چیز کو جس کے علم کا یہ احاطہ نہ کر سکے ، اور جس کی حقیقت (اور آخری انجام) ابھی تک پہنچی نہیں ان لوگوں کے پاس اسی طرح جھٹلایا ان لوگوں نے (حق اور حقیقت کو) جو گزر چکے ہیں ان سے پہلے ، سو دیکھ لو کیسا ہوا انجام ایسے ظالموں کا، 
۴۰۔۔۔      اور ان میں سے کچھ تو اس پر ایمان لے آئیں گے اور کچھ نہیں لائیں گے ، اور تمہارا رب خوب جانتا ہے فساد مچانے والوں کو،
۴۱۔۔۔      اور اگر یہ لوگ (ان دلائل کے بعد بھی) آپ کو جھٹلاتے ہی جائیں تو آپ ان سے (آخری بات کے طور پر) کہہ دیں کہ میرے لئے میرا عمل ہے اور تمہارے لئے تمہارا عمل نہ تم میرے کسی عمل کے جواب دہ ہو اور نہ ہی میں تمہارے کسی عمل کا،
۴۲۔۔۔      اور ان میں سے کچھ ایسے بھی ہیں جو سنتے ہیں آپ کی طرف کان لگا کر، (مگر اپنی بدنیتی کی بناء پر وہ بہرے ہیں) تو کیا آپ بہروں کو سنا سکتے ہیں اگرچہ وہ کچھ سمجھتے بھی نہ ہوں ؟ 
۴۳۔۔۔      اور ان میں سے کچھ ایسے بھی ہیں جو دیکھتے ہیں آپ کی طرف (ٹکٹکی باندھ کر، اے پیغمبر! مگر اپنے خبث باطن کی بناء پر اوندھے ہیں) تو کیا آپ ایسے اندھوں کو راہ دکھا سکتے ہیں ، اگرچہ وہ (نور) بصیرت سے بھی محروم ہوں ؟ 
۴۴۔۔۔     بے شک اللہ لوگوں پر کوئی ظلم نہیں کرتا لیکن لوگ ہیں کہ خود ہی اپنی جانوں پر ظلم کرتے ہیں ، 
۴۵۔۔۔      اور (آج تو یہ لوگ جلدی مچاتے ہیں پر) جس دن اللہ ان کو اکٹھا کر لائے گا (تو اس دن ان کو یوں محسوس ہو گا کہ) گویا کہ وہ نہیں ٹھہرے تھے (دنیا میں) مگر ایک گھڑی دن کی اور بس، یہ پہچانتے ہونگے آپس میں ایک دوسرے کو، (تب واضح ہو جائے گا کہ) بڑے ہی خسارے میں رہے وہ لوگ جنہوں نے جھٹلایا اللہ کی ملاقات کو اور وہ راہ راست پر نہ تھے ،
۴۶۔۔۔      اور اگر ہم دکھا دیں آپ کو (اے پیغمبر!) کچھ حصہ اس عذاب کا جس سے ہم ان لوگوں کو ڈرا رہے ہیں ، یا اس سے پہلے ہی ہم اٹھا لیں آپ صلی اللہ علیہ و سلم کو تو (اس سے کچھ فرق نہیں پڑتا کہ) ان سب نے تو بہرحال لوٹ کر ہمارے ہی پاس آنا ہے ، پھر اللہ گواہ ہے ان تمام کاموں پر جو یہ لوگ کر رہے ہیں 
۴۷۔۔۔      اور ہر امت کے لئے ایک پیغام رساں رہا ہے ، پھر جب ان کا وہ رسول آگیا (اور اس نے انکو اس کا پیغام پہنچا دیا اور انہوں نے نہ مانا) تو ان کے درمیان فیصلہ چکا دیا گیا، پورے انصاف کے ساتھ، اور ایسوں پر کوئی ظلم نہیں کیا جاتا،
۴۸۔۔۔     اور کہتے ہیں کہ کب پوری ہو گی تمہاری یہ دھمکی اگر تم سچے ہو؟
۴۹۔۔۔      کہو (مجھے کیا خبر) میں تو خود اپنے لئے بھی اختیار نہیں رکھتا نہ کسی نقصان کا، اور نہ کسی نفع کا، مگر جو اللہ چاہے ،  امت کے لئے ایک وقت بہر حال مقرر ہے ، (پھر) جب آ پہنچتا ہے ان کا وقتِ مقرر، تو وہ نہ لمحہ بھر کے لئے پیچھے ہٹ سکتے ہیں نہ آگے بڑھ سکتے ہیں ،
۵۰۔۔۔      (ان سے) کہو کہ تم لوگ اتنا تو سوچو کہ اگر (اچانک) ٹوٹ پڑے تم پر اس کا عذاب رات یا دن کے کسی بھی حصے میں ، تو (تم لوگ کیا کرو گے ؟) آخر اس میں وہ کون سی چیز ہے جس کی جلدی مچا رہے ہیں یہ مجرم؟
۵۱۔۔۔      تو کیا جب وہ آ پڑے گا تو اسی وقت تم اس کا یقین کرو گے (اس وقت تم سے کہا جائے گا کہ) اب ایمان لاتے ہو، حالانکہ اس سے پہلے تم لوگ اس کی جلدی مچایا کرتے تھے ؟ 
۵۲۔۔۔     پھر کہا جائے گا ان لوگوں سے جنہوں نے ظلم کیا ہو گا کہ اب چکھو تم عذاب ہمیشہ کا، تمہیں تو صرف انہی اعمال کا بدلہ دیا جا رہا ہے ، جو تم خود کما رہے تھے 
۵۳۔۔۔     اور پوچھتے ہیں آپ سے کہ کیا واقعی یہ حق ہے ؟ تو کہو، ہاں قسم ہے میرے رب کی، یہ قطعی طور پر حق ہے ، اور تم عاجز کر دینے والے نہیں ہو، 
۵۴۔۔۔     اور اگر اس شخص کے لئے جس نے ظلم کیا ہو گا (اس روز) روئے زمین کی دولت بھی ہو جائے تو وہ یقیناً اس سب کو اپنے بدلے میں دے ڈالے ، اور یہ لوگ رہ رہ کر چھپا رہے ہوں گے اپنی ندامت (و پشیمانی) کو، جب یہ دیکھیں گے اس (ہولناک) عذاب کو، اور فیصلہ چکا دیا جائے گا ان کے درمیان (پورے عدل و) انصاف کے ساتھ، اور ان پر کوئی ظلم نہیں ہو گا،
۵۵۔۔۔      آگاہ رہو (اے لوگو!) کہ قطعی طور پر اللہ ہی کے لئے ہے وہ سب کچھ جو کہ آسمانوں اور زمین میں ہے ، یاد رکھو کہ اللہ کا وعدہ قطعی طور پر سچا ہے لیکن اکثر لوگ جانتے نہیں ، 
۵۶۔۔۔      وہی زندگی بخشتا ہے ، اور اسی کی (صفت و) شان ہے موت دینا، اور اسی کی طرف لوٹایا جائے گا تم سب کو،
۵۷۔۔۔     اے لوگو! بلاشبہ پہنچ چکی تمہارے پاس ایک عظیم الشان نصیحت تمہارے رب کی جانب سے ، اور شفاء دلوں کی بیماریوں کی، اور سراسر ہدایت اور عین رحمت، ایمان والوں کے لئے ، 
۵۸۔۔۔      (ان سے) کہو کہ اللہ کے اس فضل اور اس کی رحمت پر خوش ہونا چاہیے ان لوگوں کو، کہ یہ اس سے کہیں بہتر ہے جس کو یہ جمع کرنے میں لگے ہوئے ہیں ،
۵۹۔۔۔      (ان سے) پوچھو کہ بھلا یہ تو بتاؤ کہ اللہ کے اتارے ہوئے رزق میں سے تم لوگ جواز خود کچھ کو حلال ٹھہراتے ہو، اور کچھ کو حرام، تو کیا تم لوگوں کو اللہ نے اس کی اجازت دی ہے یا تم یونہی اللہ پر جھوٹا افتراء باندھتے ہو؟
۶۰۔۔۔      اور کیا خیال ہے ان لوگوں کا قیامت کے بارے میں ، جو اللہ پر جھوٹ موٹ افتراء باندھتے ہیں ؟ بے شک اللہ بڑا ہی مہربان ہے لوگوں پر، لیکن لوگ ہیں کہ ان کی اکثریت شکر ادا نہیں کرتی، 
۶۱۔۔۔     اور آپ جس حال میں بھی ہوں ، یا کچھ قرآن پڑھ رہے ہوں ، اور تم سب لوگ جو بھی کوئی کام کرتے ہو، جب تم اس میں مصروف ہوتے ہو، اس سب کے دوران ہم تمہیں دیکھ رہے ہوتے ہیں ، اور تمہارے رب سے ذرہ برابر کوئی چیز پوشیدہ نہیں ، نہ زمین (کی تہوں) میں ، اور نہ آسمان (کی بلندیوں) میں ، اور نہ ہی اس سے کوئی چھوٹی چیز اور نہ بڑی، مگر (یہ سب کچھ ثبت ہے) ایک کھلی کتاب میں 
۶۲۔۔۔     آگاہ رہو کہ اللہ کے دوستوں پر نہ کوئی خوف ہوتا ہے ، اور نہ ہی وہ غمگین ہوتے ہیں ، 
۶۳۔۔۔      وہ جو ایمان لائے اور وہ پرہیز گاری کو اپنائے رکھتے ہیں ، 
۶۴۔۔۔     ان کے لئے خوشخبری ہے دنیاوی زندگی میں بھی، اور آخرت میں بھی، کوئی تبدیلی نہیں ہو سکتی، اللہ کی باتوں (اور اس کے وعدوں) میں ، یہی ہے بڑی کامیابی،
۶۵۔۔۔      اور غم میں نہ ڈالنے پائیں آپ کو (اے پیغمبر) ان لوگوں کی (یہ کفریہ) باتیں ، بے شک عزت (اور غلبہ) سب اللہ ہی کے لئے ہے ، وہی ہے سنتا (ہر کسی کی) جانتا (سب کچھ)
۶۶۔۔۔      آگاہ رہو کہ اللہ ہی کے لیے ہیں وہ سب جو کہ آسمانوں میں ہیں ، اور وہ سب بھی جو کہ زمین میں ہیں ، اور کاہے کی پیروی کر رہے ہیں وہ لوگ، جو پکارتے ہیں اللہ کے سوا (دوسرے خود ساختہ) شریکوں کو، یہ لوگ پیروی نہیں کرتے مگر ظن (و گمان) کی، اور یہ محض اٹکل پچو سے کام لیتے ہیں ،
۶۷۔۔۔      وہ (اللہ) وہی ہے جس نے تمہارے لئے رات بنائی تاکہ تم اس میں آرام و سکون حاصل کرو، اور دن بنایا روشنی بخشنے والا (تاکہ تم اس میں کام کر سکو)، بے شک اس میں بڑی بھاری نشانیاں ہیں ان لوگوں کے لئے جو سنتے ہیں ،
۶۸۔۔۔      کہتے ہیں کہ اللہ نے اولاد بنا لی، پاک ہے اس کی ذات، وہ غنی (و بے نیاز) ہے ، اسی کا ہے وہ سب کچھ جو کہ آسمانوں میں ہے ، اور وہ سب کچھ بھی جو کہ زمین میں ہے ، کیا تم لوگوں کے پاس کوئی سند ہے اس بات کی؟ یا تم لوگ اللہ پر ایسی بات کہتے ہو جس (کی حقیقت اور سنگینی) کو تم جانتے نہیں ؟ 
۶۹۔۔۔     کہو کہ بے شک جو لوگ اللہ پر جھوٹے افتراء باندھتے ہیں وہ کبھی فلاح نہیں پا سکیں گے 
۷۰۔۔۔      دنیا میں کچھ مزے کر لیں ، پھر ان سب کو بہرحال ہمارے ہی پاس آنا ہے لوٹ کر اس وقت ہم انہیں چکھائیں گے مزہ سخت عذاب کا اس کفر کے بدلے میں جس کا ارتکاب یہ لوگ کرتے رہے تھے ف
۷۱۔۔۔     ٢ اور ذرا انہیں نوح کا (عبرتوں بھرا) حال بھی سنا دو، کہ جب انہوں نے (بڑے درد بھرے انداز میں) اپنی قوم سے کہا کہ اے میری قوم! اگر تمہیں میرا یہاں رہنا، اور اللہ کی آیتوں کے ذریعے نصیحت کرنا بہت ناگوار ہو رہا ہے ، وہ (ہوا کرے کہ) میں نے تو بہرحال اللہ ہی پر بھروسہ کر رکھا ہے ،  پس تم سب مل کر میرے خلاف اپنی تدبیر پختہ کر لو، اور اپنے شریکوں کو بھی اپنے ساتھ شامل کر لو، پھر تمہاری چالبازی تم پر پوشیدہ بھی نہ رہے ، پھر چلا لو تم لوگ میرے خلاف اپنا داؤ، اور مجھے کوئی مہلت بھی نہ دینا،
۷۲۔۔۔      پھر (یہ بھی دیکھو کہ) اگر تم نے منہ موڑے ہی رکھا تو (اس میں میرا کیا نقصان؟ کہ) میں نے تو تم سے کوئی اجر نہیں مانگا، میرا اجر تو بس اللہ ہی پر ہے ، اور مجھے حکم دیا گیا ہے کہ میں بہر حال فرمانبرداروں سے رہوں ،
۷۳۔۔۔      پھر بھی وہ لوگ آپ کو جھٹلاتے ہی رہے ، آخرکار (عذاب آنے پر) ہم نے بچا لیا نوح کو بھی اور ان سب کو بھی جو آپ کے ساتھ تھے اس کشتی میں ، اور ان کو ہم نے جانشین بنا دیا، اور ہم نے غرق کر دیا ان سب کو جو جھٹلاتے رہے تھے ہماری آیتوں کو، پس دیکھ لو کہ کیسا ہوا انجام ان لوگوں کا جن کو خبردار کر دیا گیا تھا؟ 
۷۴۔۔۔      پھر نوح کے بعد ہم نے اور رسولوں کو بھی بھیجا ان کی قوموں کی طرف کھلے دلائل کے ساتھ، مگر جس چیز کو انہوں نے پہلے جھٹلا دیا تھا اسے انہوں نے مان کر نہ دیا اسی طرح ہم مہر لگا دیتے ہیں حد سے بڑھنے والوں کے دلوں پر، 
۷۵۔۔۔     پھر ان کے بعد ہم نے بھیجا موسیٰ اور ہارون کو فرعون اور اس کے سرداروں کی طرف، اپنی نشانیوں کے ساتھ مگر انہوں نے اپنی بڑائی کے گھمنڈ سے کام لیا (پیغامِ حق کے مقابلے میں) اور وہ تھے ہی مجرم لوگ 
۷۶۔۔۔     پھر جب پہنچ گیا ان کے پاس حق ہمارے یہاں سے ، تو انہوں نے (پوری ڈھٹائی سے) کہا کہ یہ تو یقینی طور پر ایک جادو ہے کھلم کھلا،
۷۷۔۔۔      موسیٰ نے (ان سے) کہا کہ کیا تم لوگ حق کے لئے ایسا کہتے ہو، جب کہ وہ پہنچ چکا تمہارے پاس؟ کیا جادو ایسا ہی ہوتا ہے ؟ اور جادوگر تو (اپنی جادو گری کے زور پر دعوائے نبوت کر کے) کبھی کامیاب نہیں ہو سکتے ،
۷۸۔۔۔      انہوں نے کہا کہ کیا تم ہمارے پاس اس لئے آئے ہو کہ پھیر دو ہمیں ان طور طریقوں سے جن پر پایا ہم نے اپنے باپ دادا کو؟ اور تم ہی دونوں کی بڑائی (اور سرداری) قائم ہو جائے اس سرزمین میں ، اور (سن لو کہ) ہم کبھی تمہاری بات ماننے والے نہیں ہیں 
۷۹۔۔۔      اور فرعون نے حکم کر دیا کہ لے آؤ تم میرے پاس ہر بڑے ماہر جادوگر کو،
۸۰۔۔۔      پھر جب وہ سب جادوگر آ پہنچے تو (مقابلے کے وقت) موسیٰ نے ان سے کہا کہ ڈال دو جو کچھ کہ تمہیں ڈالنا ہے ، 
۸۱۔۔۔     پس جب وہ ڈال چکے (جو کچھ کہ انہیں ڈالنا تھا) تو موسیٰ نے کہا کہ جو کچھ تم لائے ہو وہ جادو ہے ، یقیناً اللہ اسے ابھی درہم برہم کئے دیتا ہے ، بلاشبہ اللہ سدھرنے (اور سنورنے) نہیں دیتا فسادی لوگوں کے کام کو
۸۲۔۔۔      اور اللہ حق کو حق کر کے دکھاتا ہے اپنے فرامین (و ارشادات) کے ذریعے ، اگرچہ یہ برا لگے مجرموں کو 
۸۳۔۔۔      پھر بھی موسیٰ پر کوئی ایمان نہ لایا بجز آپ کی قوم کے کچھ نوجوانوں کے فرعون اور خود اپنی قوم کے بڑے سرداروں (اور کھڑ پینچوں) کے ڈر سے کہ کہیں وہ انہیں کسی مصیبت میں نہ ڈال دیں ، اور واقعی فرعون اس ملک میں تھا بھی بڑا زور دار اور وہ یقینی (اور قطعی) طور پر حد سے نکل جانے والوں میں سے تھا،
۸۴۔۔۔      اور موسیٰ نے اپنی قوم سے کہا کہ اگر تم لوگ (سچے دل سے) ایمان رکھتے ہو اللہ پر، تو اسی پر بھروسہ کرو اگر تم واقعی فرمانبردار ہو 
۸۵۔۔۔      اس پر انہوں نے کہا کہ ہم نے اللہ ہی پر بھروسہ کر رکھا ہے ، اے ہمارے رب ہمیں فتنہ (اور ذریعہ آزمائش) نہ بنانا ظالم لوگوں کے لئے ،
۸۶۔۔۔     اور ہمیں نجات دے دے اپنی رحمت (و عنایت) سے ان کافر لوگوں (کے ظلم و ستم) سے
۸۷۔۔۔      اور ہم نے وحی بھیجی موسیٰ اور اس کے بھائی کی طرف، کہ اپنی قسم کے لئے مصر میں کچھ گھر بنا لو، اور اپنے گھروں کو مسجد قرار دے دو، اور نماز کی پابندی کرو، اور خوشخبری سنا دو ایمان والوں کو، 
۸۸۔۔۔      اور موسیٰ نے (بڑے ہی دو بھرے انداز میں اپنے رب کے حضور) عرض کیا کہ اے ہمارے رب تو نے جو فرعون اور اس کے سرداروں کو دنیاوی زندگی میں سامانِ زیب و زینت اور طرح طرح کے مال و دولت سے نوازا ہے ، (تو کیا یہ سب کچھ ان کو اسی لئے دیا ہے کہ) کہ تاکہ یہ لوگ بہکائیں (بھٹکائیں لوگوں کو) تیری راہ سے ؟ اے ہمارے رب، غارت کر دے ان کے مال (دولت) کو، اور ایسا سخت کر دے ان کے دلوں کو کہ یہ ایمان نہ لانے پائیں ، یہاں تک کہ یہ دیکھ لیں اس دردناک عذاب کو (جس کے یہ مستحق ہو چکے ہیں) 
۸۹۔۔۔     جواب ملا کہ قبول کر لی گئی دعاء تم دونوں کی پس تم دونوں ثابت قدم رہنا اور پیروی نہیں کرنا ان لوگوں کے راستے کی جو علم نہیں رکھتے (حق اور حقیقت کا) 
۹۰۔۔۔     اور پار کر دیا ہم نے بنی اسرائیل کو سمندر سے ، پھر پیچھا کیا ان کا، فرعون اور اس کے لشکر نے ظلم اور زیادتی کی بناء پر، یہاں تک کہ جب آ پکڑا اس کو غرقابی نے تو وہ پکارا اٹھا کہ میں ایمان لے آیا اس حقیقت پر کہ کوئی معبود نہیں سوائے اس کے ، جس پر ایمان لائے ہیں بنی اسرائیل، اور میں بھی فرمانبرداروں میں سے ہوں ،
۹۱۔۔۔      (جواب ملا کہ) تو اب ایمان لاتا ہے حالانکہ اس سے پہلے تو نافرمانی ہی پر کمر بستہ رہا، اور فساد برپا کرنے والوں ہی میں شامل رہا
۹۲۔۔۔      پس اب تو ہم تیری لاش ہی کو بچائیں گے ، تاکہ تو نشان عبرت بن جائے اپنے پیچھے آنے والوں کے لئے ، اور حقیقت یہ ہے کہ بہت سے لوگ ہماری آیتوں سے بالکل غافل ہیں ، 
۹۳۔۔۔     اور بلاشبہ ہم نے بنی اسرائیل کو بہت عمدہ ٹھکانا دیا اور انہیں طرح طرح کی پاکیزہ چیزیں عطا کیں ، پھر انہوں نے اختلاف نہیں کیا یہاں تک کہ ان کے پاس پہنچ گیا علم (حق اور حقیقت کا) یقیناً تمہارا رب (قطعی اور عملی طور پر) فیصلہ فرما دے گا ان کے درمیان ان تمام باتوں کا جن میں یہ لوگ اختلاف کرتے رہے تھے ، 
۹۴۔۔۔      سو اگر آپ کو کوئی شک (و شبہ) ہو اس (وحی و کتاب) کے بارے میں جس کو ہم نے اتارا ہے آپ کی طرف، تو آپ پوچھ لیں ان لوگوں سے جو کتاب پڑھتے ہیں آپ سے پہلے بلاشبہ آ چکا آپ کے پاس حق آپ کے رب کی طرف سے ، پس آپ کبھی شک کرنے والوں میں سے نہ ہونا،
۹۵۔۔۔      اور نہ ہی ان لوگوں میں سے ہونا جنہوں نے جھٹلایا اللہ کی آیتوں کو، کہ اس کے نتیجے میں آپ ہو جائیں خسارہ اٹھانے والوں میں سے ،
۹۶۔۔۔      بے شک جن لوگوں پر پکی ہو گئی بات آپ کے رب کی، وہ کبھی ایمان نہیں لائیں گے 
۹۷۔۔۔     اگرچہ ان کے پاس آ جائے ہر نشانی یہاں تک کہ وہ دیکھ لیں اس بڑے دردناک عذاب کو
۹۸۔۔۔      سو کیوں نہ ہوئی کوئی ایسی بستی جو ایمان لاتی پھر اس کو اس کا ایمان فائدہ دیتا، سوائے قوم یونس کے ، کہ جب وہ ایمان لے آئے تو ہم نے ٹال دیا ان سے رسوائی کا عذاب دنیا کی زندگی میں ، اور ان کو فائدہ اٹھانے دیا متاع دنیا سے ایک خاص وقت تک 
۹۹۔۔۔      اور اگر تمہارا رب چاہتا تو جتنے بھی لوگ روئے زمین پر آباد ہیں وہ سب کے سب ایمان لے آتے ایک ساتھ، تو کیا آپ مجبور کریں گے لوگوں کو کہ وہ مسلمان ہو جائیں ؟ 
۱۰۰۔۔۔     اور کسی شخص کے بس میں نہیں کہ وہ ایمان لے آئے مگر ان کے اذن سے ، اور اللہ ڈال دیتا ہے گندگی (کفر و شرک اور الحاد و بے دینی کی) ان لوگوں پر جو عقل سے کام نہیں لیتے 
۱۰۱۔۔۔     ان سے کہو کہ ذرا دیکھو تم لوگ کہ کیا کچھ (سامانِ عبرت و بصیرت) ہے آسمانوں اور زمین میں ؟ مگر نشانیاں اور تنبیہات ان لوگوں کے کچھ کام نہیں آ سکتیں جو ایمان لانا چاہتے ہی نہیں ،
۱۰۲۔۔۔     تو کیا اب یہ لوگ ان لوگوں کے برے دنوں جیسے دنوں کی انتظار میں ہیں ؟ جو گزر چکے ان سے پہلے ؟ ان سے کہو کہ اچھا تو پھر تم انتظار کرو میں بھی تمہارے ساتھ منتظر ہوں 
۱۰۳۔۔۔      پھر (جب ایسا وقت آ جاتا ہے تو) ہم بچا لیتے ہیں اپنے رسولوں اور ان لوگوں کو جو ان پر ایمان لے آئے ہوتے ہیں اسی طرح ہمارے ذمے ہے ، کہ ہم بچا لیں ایمان والوں کو،
۱۰۴۔۔۔      کہو اے لوگو، اگر تمہیں کوئی شک (و شبہ) ہے میرے دین کے بارے میں تو (تم اچھی طرح سن لو کہ) میں کبھی بندگی نہیں کر سکتا ان کی جن کی بندگی تم لوگ کرتے ہو اللہ کے سوا، بلکہ میں تو بہر حال بندگی اس اللہ (وحدہٗ لاشریک) ہی کی کرتا رہوں گا جو تمہاری جان قبض کرتا ہے ، اور مجھے حکم دیا گیا ہے کہ میں رہوں ایمان والوں میں سے 
۱۰۵۔۔۔      اور (مجھے یہ بھی فرمایا گیا کہ) تم سیدھا رکھو اپنا رخ اس دین (حق) کے لئے یکسو ہو کر، اور کسی بھی طور مشرکوں میں سے نہ ہو جانا
۱۰۶۔۔۔      اور کبھی نہیں پکارنا اللہ کے سوا کسی ایسی ہستی کو جو نہ تمہیں کوئی نفع پہنچا سکے ، نہ نقصان، سو اگر تم نے ایسا کر لیا تو یقیناً تم ہو جاؤ گے ظالموں میں سے ، 
۱۰۷۔۔۔     اور اگر اللہ تمہیں کوئی تکلیف پہنچانے پر آ جائے تو کوئی نہیں جو اسے ٹال سکے سوائے اس کے ، اور اگر وہ تم سے کوئی بھلائی کرنا چاہے تو کوئی نہیں جو روک سکتا ہو اس کے فضل کو وہ اپنے بندوں میں سے جسے چاہتا ہے نوازتا ہے ، اپنے فضل (و کرم) سے اور وہی ہے بڑا بخشنے والا، نہایت مہربان 
۱۰۸۔۔۔     (اعلانِ عام کے طور پر) کہہ دو کہ اے لوگو، بے شک آ چکا تمہارے پاس حق تمہارے رب کی جانب سے ، پس اب جو کوئی سیدھی راہ اختیار کرے گا تو وہ اپنے ہی لئے کرے گا، اور جو کوئی گمراہی کو اپنائے گا تو اس کی گمراہی کا وبال بھی خود اسی پر ہو گا، اور میں تم پر کوئی مختار کار نہیں ہوں ،
۱۰۹۔۔۔     اور پیروی کئے جاؤ تم اس (ہدایت وحی) کی جو بھیجی جاتی ہے آپ کی طرف، اور صبر ہی سے کام لیتے رہو، یہاں تک کہ فیصلہ فرما دے اللہ اور وہی ہے سب سے اچھا (اور صحیح) فیصلہ فرمانے والا ۔


تفسیر
۱۔۔۔ 	 سو اس کی ہر بات حکمت کی آئینہ دار، اور عقل سلیم اور فطرت مستقیم کے تقاضوں کے عین مطابق ہے اور یہی اور صرف کتاب حکیم ہے جس سے سِرِّ کائنات اور اس کے مقصد تخلیق کی وضاحت ہوتی ہے۔ اور انسان کو اپنے آغاز و انجام، اور اپنے مقصد وجود اور زندگی کے نصب العین سے آگہی نصیب ہوتی ہے۔ ورنہ اندھیرے ہی اندھیرے ہیں والعیاذ باللہ العظیم بکل حالٍ من الاحوال
۲۔۔۔ 		۱: استفہام یہاں پر انکاری ہے۔ یعنی یہ بات تعجب اور انکار کی نہیں، بلکہ عین تقاضائے عقل و فطرت ہے، کہ لوگوں کی ہدایت و راہنمائی اور ان کی تعلیم و تلقین کے لئے خود انہی میں سے ایک شخص کو مبعوث فرمایا جائے جس کا ماضی اور حاضر ان کے سامنے ہو۔ اور جس کے اخلاق و کردار، اور نشیب و فراز، سے وہ خود واقف و آگاہ ہوں۔ اور وہ انہی کی زبان اور انہی کے لب و لہجہ، میں انکو سمجھائے۔ اور ان کو عالم غیب کے ان دیکھے حقائق سے آگہی بخشے۔ اور پھر ان کے سامنے وہ زندگی کے ہر گوشے سے متعلق اپنا عملی نمونہ پیش کرے، تاکہ یہ اس کی اتباع کر سکیں۔ اور پھر مزید یہ کہ وہ ان کو جو پیغام دے رہا ہے وہ بھی کوئی استعجاب یا انکار کی چیز نہیں، بلکہ ایک حقیقت اور اہم اور بنیادی حقیقت ہے کہ لوگوں کو ان کے اس مصیر موعود اور انجام محتوم سے آگاہ کیا جائے جس نے اپنے وقت مقرر پر بہرحال اور بہر صورت پیش آ کر رہنا ہے۔ اس سے کسی کے لئے بھی کسی طرح کے گریز و فرار کی کوئی صورت ممکن نہیں، اور جس سے غفلت و لاپرواہی سب سے بڑا اور انتہائی ہولناک خسارہ ہے۔ والعیاذُ باللہ جل وعلا
  ۲: ایسا بڑا اور اسقدر اونچا مرتبہ جو حقیقی معنوں میں اونچا، بلند، اور لازوال سرفرازی کا ذریعہ و وسیلہ ہے۔ اور جو اس کتاب حکیم پر ایمان لائے بغیر اور اس کی مقدس تعلیمات پر عمل کئے بِدُوں ممکن ہی نہیں۔ کہ دارین کی سعادت و سرخروئی سے سرفرازی کا ذریعہ و وسیلہ یہی اور صرف یہی کتاب حکیم ہے۔
  ۳:  سو اس سے اس کتاب حکیم کے منگروں اور محروموں کی شقاوت اور ان کی بدبختی، محرومی و ناشکری اور انکے کفرانِ نعمت کا ایک نمونہ اور مظہر سامنے آتا ہے کہ یہ لوگ اس کتاب حکیم پر ایمان لا کر دارین کی سعادت و سرخروئی سے سرفرازی کی راہ کو اپنانے کے بجائے، الٹا اس کے کفر و انکار کی راہ کو اپنا کر اپنے لئے دائمی ہلاکت و تباہی، اور نہایت ہی ہولناک خسارے کا سامان کر رہے ہیں، اور اس کی بے مثال تاثیر کا احساس و ادراک رکھنے کے باوجود، یہ اس کو اس کی حقانیت کی علامت و دلیل سمجھنے کے بجائے الٹا یہ اس کو جادوگری کا کرشمہ قرار دیتے ہیں۔ اور یہ مزید ظلم یہ کہ اس کو پیش کرنے والے پیغمبر کو کھلا ہوا جادوگر قرار دیتے ہیں، سو اس سے بڑھ کر محرومی اور بدبختی کی مثال اور کیا ہو سکتی ہے؟ والعیاذُ باللہ العظیم
۳۔۔۔ 	اور کائنات کی اس کھلی اور عظیم الشان کتاب میں غور و فکر سے کام نہیں لیتے؟ یعنی تم لوگوں کو ایسا کرنا چاہیے کہ کائنات کی اس کھلی کتاب میں صحیح طریقے سے غور و فکر سے کام لینے سے تمہارے سامنے یہ حقیقت واضح ہو جائے گی کہ جس چیز کی دعوت دنیا کو یہ قرآن دے رہا ہے۔ اور جس راہِ حق و ہدایت کی طرف یہ کتاب حکیم دنیا کو بلا رہی ہے، اس کی تائید و تصدیق اس پوری کائنات سے اور اس کی ایک ایک چیز سے ہو رہی ہے۔ کہ یہ کائنات اور اس کے اندر جو بھی کچھ ہے وہ اس سب خالق و مالک کا کام ہے۔ اور یہ کتاب حکیم اس وحدہٗ لاشریک کا کلام ہے، مگر مشکل یہ ہے کہ لوگ سوچتے ہی نہیں۔ الا ماشاء اللہ
۴۔۔۔ 	۱: سو اس سے یہ حقیقت واضح ہو جاتی ہے کہ قیام قیامت کا اصل مقصد اہل ایمان کو ان کے بدلے اور جزاء سے نوازنا ہے۔ اہل کفر و باطل کو جو سزا ملے گی وہ اصل مقصد نہیں، بلکہ وہ اس کے لوازم و توابع میں سے ہے۔ والعیاذُ باللہ جل وعلا۔
  ۲: سو اس سے اس جزا و سزا کو ذکر فرمایا گیا ہے جو اہل کفر و باطل کو آخرت کے اس جہان عدل و جزا میں ملے گی۔ سو ارشاد فرمایا گیا کہ ان کو وہاں پر پینے کو کھولتا ہوا پانی ملے گا۔ اس نارِ کفر و باطل کے بدلے میں اور اس کی جزاء کے طور پر جس کو انہوں نے دنیا میں اپنا رکھا تھا۔ اور جو حق اور اہل حق کے خلاف ان کے قلوب و بواطن میں جلتی رہتی ہے، سو کشف حقائق اور ظہور نتائج کے اس جہاں میں کفر و باطل کی وہ آگ ان کے سامنے بے نقاب ہو جائے گی، جو دنیا کے دارالعمل اور دارالابتلاء میں ان کے قلوب و بواطن کی بھٹیوں میں حق اور اہل حق کے خلاف بھڑکتی رہتی تھی۔ اور وہاں پر انکو جو کھولتا ہوا پانی پلایا جائے گا، وہ ایسا ہو گا کہ جب اس کو وہ اپنے مونہوں کے سامنے لے جائیں گے تو وہ ان کے چہروں کو بھون ڈالے گا۔ جیسا کہ سورہ کہف میں ارشاد فرمایا گیا کہ اگر وہ پانی مانگیں گے تو ان کو تیل کی تلچھٹ کی طرح کا ایسا پانی دیا جائے گا جو بھون کر رکھ دے گا، ان کے چہروں کو بڑا ہی برا پانی ہو گا، وہ اور بڑا ہی برا ٹھکانا ہو گا ان کا (الکہف۔ ۲٩) دوسرے مقام پر ارشاد فرمایا گیا کہ ان کو ایسا کھولتا ہوا پانی پلایا جائے گا جو ان کی انتڑیوں کو کاٹ کر رکھ دے گا۔ (محمد۔۱۵) والعیاذُ باللہ العظیم
۶۔۔۔   اور وہ اپنے اندر تقویٰ اور پرہیزگاری پیدا کرنا چاہتے ہیں۔ کہ ایسی نشانیوں سے مستفید و فیضیاب اسی طرح کے لوگ ہوتے ہیں۔ اور وہی مستفید و فیضیاب ہو سکتے ہیں۔ ورنہ یہ عظیم الشان نشانیاں سب کے لئے عام ہیں۔ سو دن رات کے اس ادلنے بدلنے میں، اور آسمانوں اور زمین کی اس عظیم الشان اور حکمتوں بھری کائنات میں پھیلی بکھری طرح طرح کی، اور گوناگوں مخلوق میں بڑی بھاری نشانیاں ہیں، ایسی نشانیاں جو انسان کے قلب و باطن کو نورِ حق و ہدایت سے روشن و منور کرنے والی نشانیاں ہیں، جو دلالت کرتی ہیں حضرت خالق جَلَّ مَجْدہٗ کے وجود باجود پر، اور اس کی عظیم الشان قدرت و حکمت، اور اس کی بے پایاں رحمت و عنایت پر، اور جو نشانیاں ہیں اس کی وحدانیت و یکتائی اور اس کی حاکمیت مطلقہ کی، نیز وہ دلالت کرتی ہیں، اس حقیقت صادقہ پر کہ دن رات کے اختلاف مزاج کے باوجود ان کے اندر پایا جانے والا یہ پُر حکمت توافق اس بات کا کھلا اور واضح ثبوت ہے کہ اس کائنات میں ایک ہی رحمتوں بھرا ارادہ کار فرما ہے۔ جس کی رحمت و عنایت سے، دن انسان کی معیشت و معاش کے لئے عمل کا یہ عظیم الشان میدان گرم کرتا ہے، اور رات اس کے لئے راحت و سکون کا بستر بچھاتی ہے، سو اس طرح کائنات کی مختلف اشیاء میں تضاد و منافات کے باوجود حیرت انگیز توافق کا پایا جانا، اس حقیقت کو واضح کرتا ہے کہ اس پوری کائنات میں ایک ہی خدائے قادر و قیوم کی حکومت اور اسی کا ارادہ کار فرما ہے، وہی ہے اللہ وحدہٗ لاشریک، جو کہ حاکم حقیقی مالک مطلق اور معبودِ برحق ہے سبحانہ و تعالی۔
۹۔۔۔ 	سو ایسے خوش نصیبوں کو انکی دولت ایمان کی برکت سے اور اسی کے نتیجے میں حق و ہدایت کی وہ سیدھی راہ نصیب ہو گی جو ان کو دنیا میں پاکیزہ زندگی کی نعمت سے بہرہ ور کرے گی، اور آخرت میں نعمتوں بھری ان عظیم الشان جنتوں سے سرفراز کرے گی جن کے نیچے سے طرح طرح کی عظیم الشان نہریں بہہ رہی ہونگی، اور جہاں ان خوش نصیبوں کو ہمیشہ ہمیشہ کے لئے رہنا نصیب ہو گا، جَعَلْنَا اللّٰہُ مِنْہُمْ بمحض مَنَہ وکرَمِہٖ وہو ارحم الرحمین، سبحانہ و تعالیٰ
۱۱۔۔۔ 	اس ارشاد سے ان لوگوں کو جواب دیا گیا ہے، جو عذاب الٰہی کے لئے جلدی مچاتے تھے۔ اور وہ بار بار کہتے تھے کہ وہ عذاب ہم پر آتا کیوں نہیں، جس کی دھمکی تم ہمیں دے رہے ہو سو اس کے جواب میں ارشاد فرمایا گیا، اور اس بارہ اللہ تعالیٰ کی سنت اور دستور کو واضح فرمایا گیا کہ اللہ تعالیٰ رحمت کرنے میں تو جلدی کرنا ہے، لیکن وہ عذاب بھیجنے میں جلدی نہیں کرتا۔ اس نے یہ دنیا چونکہ اپنی رحمت ہی کے لئے بنائی، اور مخلوق کو اپنی رحمت سے نواز نے ہی کے لئے پیدا فرمایا ہے، اس لئے وہ لوگوں پر رحمت نازل بھی فرماتا ہے، اور لوگوں سے چاہتا بھی یہی ہے کہ وہ اس کی رحمت ہی کے مستحق بنیں، اور اس سے فیضیاب ہوں، اس لئے وہ عذاب بھیجنے کے بجائے ان کو مہلت اور ڈھیل دیتا ہے۔ تاکہ یہ ہوش کے ناخن لیں۔ اور اپنی روش کو تبدیل کر کے اس کی رحمت ہی کے مستحق بنیں، نہ کہ اس کے عذاب کے، تاکہ اس طرح وہ دنیا اور آخرت دونوں میں اس کی رحمت و عنایت اور اس کے فضل و کرم سے سرفراز و فیضیاب ہوں، سو اس سنت الٰہی کا تقاضا یہ ہے کہ وہ ایسے لوگوں پر عذاب بھیجنے میں جلدی نہ کرے۔ جو اس کے آگے اکڑتے اور اس کے رسول کی تکذیب کرتے ہیں۔ ورنہ ایسے نا فرمانوں اور باغیوں پر اس کا عذاب بھیجنا اس کے لئے کوئی مشکل تھوڑا ہی ہے؟ اس کے لئے تو محض اس کے ایک ارادہ و ارشارہ کی ضرورت ہے اور بس، سبحانہ و تعالیٰ
۱۳۔۔۔ 	سو اس سے اللہ پاک سبحانہ و تعالیٰ کی ایک اور سنت اور اس کے دستور کا حوالہ دیا گیا ہے کہ جو لوگ حدود الٰہی کی پابندی کے بجائے ان کو پھلانگتے اور ان سے تجاوز کرتے ہیں، اور وہ بد اعمالیاں کرتے جاتے ہیں۔ ان کے ان برے اعمال ہی کو ان کی نگاہوں میں مزین اور خوشنما بنا دیا جاتا ہے، جس سے وہ ان کو اچھا سمجھنے لگتے ہیں۔ اور وہ ان کو چھوڑنے کے بجائے الٹا اس میں مزید آگے بڑھنے اور الجھنے لگتے ہیں۔ یہاں تک کہ ایسے لوگ اس آخری حد اور ہولناک انجام کو پہنچ کر رہتے ہیں جس کا مستحق انہوں نے اپنے آپ کو اپنے عمل و کردار کی بناء پر بنا لیتا ہوتا ہے۔ سو برے اعمال کو اچھا سمجھنا بڑے ہی ہولناک انجام کا پیش خیمہ ہوتا ہے۔ جیسا کہ دوسرے مقام پر ارشاد فرمایا گیا اَفَمَنْ زُیِّنَ لَہ سُوْءُ عَمَلِہٖ فَرَاٰہُ حَسَنًا الایۃ (فاطر۔ ٨) یعنی کیا اس شخص کی بدبختی کا کوئی ٹھکانا ہو سکتا ہے جس کے لئے اس کے بُرے عمل ہی کو خوشنما بنا دیا جائے جس سے وہ اس کو اچھا سمجھنے لگے؟ یعنی ایسے شخص کی بدبختی اور محرومی کا کوئی ٹھکانا نہیں ہو سکتا۔ کیونکہ ایسے میں وہ اس برائی کو کبھی چھوڑنے کے لئے تیار ہی نہیں ہو گا۔ یہاں تک کہ وہ محرومی ہی کی حالت میں اپنے آخری اور انتہائی ہولناک انجام سے دو چار ہو کر رہے گا، والعیاذُ باللہ العظیم،
۱۵۔۔۔ 	سو اس سے منکرین و مکذبین کی ذہنیت کا ایک اور نمونہ اور مظہر بھی سامنے آتا ہے، اور پیغمبر کے اصل مرتبہ و مقام کی تعیین و توضیح بھی، سو منکرین و مکذبین کی ذہنیت کا نمونہ یہ سامنے آتا ہے کہ بجائے اس کے کہ یہ لوگ اپنے آپ کو قرآن حکیم کی تعلیمات مقدسہ کے مطابق ڈھال کر اپنے آپ کو دارین کی سعادت و سرخروئی سے سرفرازی کا اہل بناتے انہوں نے الٹا یہ مطالبہ کیا کہ اس قرآن کے بجائے کوئی اور قرآن لے آؤ۔ یعنی ایسا قرآن جو ان کی خواہشات اور ان کی اہواء و اغراض کے مطابق ہو، یا اسی میں کچھ ایسی ترامیم کر لو جس سے یہ ہماری مرضی اور ہماری خواہشات کے مطابق ہو جائے۔ سو اصل مقصود حق کی اتباع اور پیروی نہیں، بلکہ اپنی خواہشات کی اتباع و پیروی ہے، البتہ اس پر لیبل دین کا لگا دیا جائے۔ تاکہ لوگوں کی آنکھوں میں دھول جھونکی جا سکے۔ اور رحمان بھی راضی اور شیطان بھی خوش کہ ابلیسی پالیسی کو رواج دیا جا سکے، سو یہی مرض لوگوں کے اندر جب سے ابتک موجود ہے، چنانچہ آج بھی کتنے ہی لوگ ایسے ہیں جو اسی شیطانی فکر کے مطابق، اور اسی کے زیر اثر، جوا، شراب، اور سود وغیرہ جیسی قطعی محرمات کے لئے دین حنیف کے اندر اسی طرح کی ترمیمات کے مطالبات کرتے ہیں۔ اور طرح طرح کے اسالیب و انداز میں کرتے ہیں۔ والعیاذُ باللہ جل وعلا، اور دوسری طرف اس بارہ حضرت پیغمبر علیہ الصلوٰۃ والسلام کی اصل حیثیت اور مرتبہ و مقام کو بھی واضح فرما دیا گیا چنانچہ آپ کو حکم و ارشاد فرمایا گیا کہ آپ ان سے کہیں کہ مجھے کیا حق پہنچتا ہے کہ میں اللہ کی بھیجی ہوئی اس کتاب کو اپنی طرف سے تبدیل کروں۔ یہ کوئی میری اپنی تالیف کردہ کتاب تھوڑی ہی ہے کہ میں اس میں کسی طرح کی کوئی ترمیم کروں، میرا کام تو اس وحی کی پیروی کرنا ہے جو میری طرف میرے رب کی طرف سے بھیجی جاتی ہے اور بس، سو یہاں پر نفی و اثبات کے اسلوب حصر سے واضح فرما دیا گیا کہ پیغمبر کا اصل کام اللہ تعالیٰ کی طرف سے اتاری ہوئی وحی کی پیروی کرنا ہے، اور بس، جیسا کہ دوسرے مختلف مقامات پر بھی اس کی تصریح فرمائی گئی ہے۔ اور جب پیغمبر کی شان اور ان کا کام بھی وحی کی اتباع و پیروی ہی ہے تو پھر اور کون ہو سکتا ہے جو اس سے آگے بڑھ کر کوئی اقدام کرے؟ والعیاذُ باللہ جل وعلا
۱۷۔۔۔ 	یعنی تم لوگ اگر حق کو ماننے اور قبول کرنے کے لئے تیار نہیں ہو تو تمہاری مرضی، لیکن یہ اہم اور بنیادی حقیقت بہرحال واضح رہنی چاہیے کہ مجرم لوگ کبھی فلاح نہیں پا سکتے، ان کو دنیا میں جتنی بھی ڈھیل اور مہلت ملے، انجام کار انہوں نے اپنے کئے کرائے کا بھگتان بہرحال بھگتنا ہے۔ اور بڑی ہی ہولناک شکل نہیں بھگتنا ہے۔ پس دنیا کی چند روزہ زندگی میں اگر ایسے لوگ عیش کر رہے ہیں، تو اس سے کسی کو دھوکے میں نہیں پڑنا چاہیئے، کہ مجرموں کا مآل و انجام بہرحال برا اور بہت برا ہے۔ اور سب سے بڑا جرم جو کہ ایسے مجرموں کا ہے وہ انکار و تکذیب حق کا جرم ہے۔ کہ اسی سے آگے ایسے ہولناک جرائم جنم لیتے ہیں جو پورے نظام حیات کو تہ و بالا کر کے رکھ دیتے ہیں۔ والعیاذُ باللہ العظیم
۱۸۔۔۔  	۱: یعنی حضرت حق جَلَّ مَجْدہٗ کی توحید اور اس کی وحدانیت و یکتائی کے بارے میں عقل و نقل کے سب دلائل کے ذکر، اور ان کی پوری وضاحت کے باوجود، ایسے لوگ اللہ وحدہٗ لاشریک کے سوا طرح طرح کی ایسی چیزوں کی پوجا کرتے ہیں، جو نہ ان کو کوئی نفع پہچا سکیں نہ نقصان سو ایسے لوگ کہیں خود ساختہ اور من گھڑت بتوں کی پوجا کرتے ہیں۔ کہیں کسی زندہ یا مردہ انسان کی کہیں کسی بنی ٹھنی قبر کی، اور کہیں کسی فرضی اور وہمی سرکار کی۔ اور کہیں کسی درخت اور پتھر کی، وغیرہ وغیرہ۔ چنانچہ ان تمام من گھڑت معبودوں کے آگے سجدہ ہو رہے ہیں ان کے طواف کئے جا رہے ہیں۔ ان کے لئے نذریں مانی جاتی ہیں۔ نیازیں دی جاتی ہیں۔ چادریں چڑھائی جاتی ہیں۔ دیگیں مانی اور پکائی جاتی ہیں لنگر تقسیم کئے جاتے ہیں وغیرہ وغیرہ، کہ اس سے ہمارے کام بن جائیں گے، اور ہماری سب حاجتیں پوری ہو جائیں گی وغیرہ وغیرہ۔ سو ایسے تمام مشرکوں نے آخرکار اپنے شرک اور اپنی بت پرستی کے اس گھناؤنے، اور انتہائی ہولناک جرم کا بھگتان بہرحال بھگتنا ہے والعیاذ باللہ العظیم
  ۲: دوسرا ترجمہ اس کا اس طرح بھی کیا جا سکتا ہے کہ اللہ پاک ہے ان تمام شریکوں سے جو ان لوگوں نے اس کے لئے گھڑ رکھے ہیں، مآل و مدعا دونوں کا بہرحال ایک ہی ہے کہ اللہ ہر قسم کے شرک اور اس کے ہر شائبہ سے پاک اور اس سے اعلیٰ و بالا ہے، سو اس ارشاد سے مشرکوں کے ضمیروں کو جھنجھوڑتے ہوئے ان سے فرمایا گیا کہ تم لوگ جو کہتے ہو کہ یہ لوگ معبود اور ہمارے سفارشی ہیں۔ تو کیا اس سے تم لوگ اللہ کو وہ کچھ بتانا چاہتے ہو جس کو وہ نہیں جانتا آسمانوں اور زمین کی اپنی پیدا کردہ اس کائنات میں؟ یعنی ایسا کوئی معبود اس کی اس کائنات میں سرے سے ہے ہی نہیں، کیونکہ اگر ایسی کوئی ہستی موجود ہوتی تو وہ ضرور اس کے علم میں ہوتی، کہ اس کی کائنات میں جو بھی کچھ ہے وہ بہرحال اور پوری طرح اس کے علم میں ہے، سو اس سے لازم کی نفی سے ملزوم کی نفی پر استدلال فرمایا گیا ہے۔ پس اس کا کوئی شریک نہ ہے نہ ہو سکتا ہے وہ ایسے ہر تصور اور اس کے جملہ شوائب سے پاک اور اعلیٰ و بالا ہے، سبحانہ و تعالیٰ
۱۹۔۔۔ 	سو چونکہ اللہ تعالیٰ کے علم و مشیت میں یہ بات طے ہے کہ اختلافات کا آخری اور عملی فیصلہ قیامت کے روز ہی ہو گا۔ اس لئے ایسے لوگوں کو چھوٹ ملی ہوئی ہے۔ ورنہ اگر یہ بات نہ ہوتی تو اللہ تعالیٰ ان لوگوں کے درمیان اختلافات کا فیصلہ کبھی کا کر دیتا۔ مگر اس نے اپنی حکمت و مشیت کے مطابق دنیا کے اس دارالامتحان میں لوگوں کو ڈھیل دے رکھی ہے۔ پس اس سے ایسے لوگوں کو کبھی دھوکے میں نہیں پڑنا چاہیے جن کو ان کے کفر و بغاوت کے باوجود ڈھیل اور چھوٹ ملی ہوئی ہے کہ انہوں نے اپنے آخری انجام کو بہرحال پہنچ کر رہنا ہے، والعیاذ باللہ العظیم
۲۲۔۔۔ 	سو اس سے واضح ہو جاتا ہے کہ عقیدہ توحید انسان کی فطرت میں پیوست ہے۔ اسی لئے سخت مصیبت اور مشکل کے موقع پر مشرک انسان بھی اپنے خود ساختہ اور من گھڑت خداؤں کو بھول کر ایک اللہ ہی کو پکار نے لگتا ہے۔ سو ارشاد فرمایا گیا کہ جب یہ لوگ کشتی اور بحری جہاز میں سوار ہو کر سمندر کے سفر پر روانہ ہوتے ہیں تو جب ہوا موافق ہوتی ہے۔ اور کشتی سکون کے ساتھ رواں دوا ہوتی ہے، تو یہ لوگ مست اور مگن ہوتے ہیں۔ اور سمجھتے ہیں کہ اب ان کی خوشی میں کوئی خلل انداز نہیں ہو سکتا، تو یکایک ان پر آ پہنچتا ہے کسی طوفانی ہوا کا کوئی جھونکا اور کشتی موجوں کے تھپڑوں سے ہچکولے کھانے لگتی ہے۔ اور یہ لوگ یوں سمجھنے لگتے ہیں کہ ان کی کشتی اب ڈوبی کہ جب ڈوبی، تو اس وقت یہ خداوند قدوس ہی سے فریاد کرنے لگتے ہیں اور اس سے عہد کرتے ہیں کہ اگر تو نے ہمیں بچا نکالا اس طوفان سے، تو ہم یقیناً اور ضرور بالضرور تیرے شکر گزار اور فرمانبردار بندے بن کر رہیں گے، سو اس نازک موقع پر مشرکوں کا اپنے خود ساختہ اور من گھڑت معبودوں کو بھول کر ایک اللہ کو پکارنا اس بات کا ثبوت ہے کہ عقیدہ توحید ان کی فطرت میں پیوست اور جاگزین ہے۔ والحمدللہ جل وعلا 
۲۳۔۔۔  	۱: سو اس سے مشرک اور گمراہ انسان کی عہد شکنی اور ناشکری کا ایک نمونہ و مظہر سامنے آتا ہے کہ جونہی اللہ تعالیٰ ان کو حفاظت سے نکال کر باہر لے آتا ہے تو یہ لوگ بگڑ اور بدل جاتے ہیں ناحق طور پر، اور اس طرح اکڑنے لگتے ہیں کہ گویا کہ خدا کی خدائی سے باہر ہو گئے۔ اور پھر اپنی خر مستی میں لگ جاتے ہیں۔ اور حسب سابق طرح طرح سے اپنے کفر و ناشکری کا اظہار کرنے سے۔ والعیاذ باللہ العظیم
  ۲:  سو اس ارشاد سے بگڑے ہوئے اور سرکش لوگوں کو خطاب کر کے ارشاد فرمایا گیا کہ تمہاری بغاوت اور سرکشی سے نہ اللہ کا کچھ بگڑے گا، نہ اس کے رسول کا۔ اور نہ ہی اس دین حق کا جس کو اللہ تعالیٰ نے اپنے بندوں کی ہدایت و راہنمائی کے لئے اتارا ہے، بلکہ اس سب کا وبال خود تم لوگوں کی اپنی ہی جانوں پر ہو گا، کہ اس سے تم لوگ نور حق و ہدایت سے مزید دور اور محروم ہوتے جاؤ گے، اور تمہاری بدبختی کی سیاہی مزید گہری اور پکی ہوتی جائے گی۔ اور تم لوگ اپنے تمرّد اور سرکشی کی بنا پر، راہ حق و ہدایت سے مزید محروم ہو کر ہلاکت و تباہی کی اس راہ پر گامزن ہو جاؤ گے کہ اس پر جتنے بھی قدم آگے بڑھاؤ گے۔ اتنے ہی تم خداوند قدوس کے فیصلہ کن عذاب کے قریب تر ہوتے جاؤ گے۔ اور دنیا کے جس سرو سامان پر تم لوگ ریجھے ہوئے ہو۔ وہ محض چند روزہ سامان عیش و عشرت ہے۔ اس سے چند روز کے لئے تم فائدہ اٹھا لو ۔ اس کے بعد آخرکار تم لوگوں کو ہماری ہی طرف لوٹ کر آنا ہے، تب ہم تمہیں ان تمام کاموں کی خبر کر دیں گے جو تم اپنی زندگی میں کرتے رہے تھے۔ یعنی تم لوگوں کو اس کا بھگتان بھگتنا ہو گا۔ اس وقت نہ تمہارا مال و دولت تمہیں کچھ کام آ سکے گا، اور نہ ہی تمہیں تمہارے خود ساختہ اور من گھڑت سفارشی تم لوگوں کو ہم سے چھڑا اور بچا سکیں گے، وقت آنے پر سب کچھ ہوا ہو جائے گا۔ پس تم لوگ اپنے انجام کے بارے میں خودسوچ اور دیکھ لو۔قبل اس سے کہ عمر رواں کی یہ فرصت محدود تمہارے ہاتھوں سے نکل جائے۔ اور تم لوگوں کو ہمیشہ ہمیش کے خسارے میں مبتلا ہونا پڑے۔ والعیاذُ باللہ العظیم، اللہ تعالیٰ ہمیشہ اور ہر حال میں اور ہر اعتبار سے اپنا ہی بنائے رکھے۔ آمین ثم آمین یا ربَّ العالمین
۲۵۔۔۔ 	جس میں ہر طرح کی اور ہر اعتبار سے سلامتی ہی سلامتی ہو گی، نہ کسی طرح کا کوئی غم نہ افسوس، یعنی نہ ماضی کا کوئی غم، اور نہ مستقبل کا کوئی فکر و اندیشہ، اور جہاں ہر طرف سلامتی ہی سلامتی کی دلنواز صدائیں سننے کو ملیں گی، جبکہ دنیا کا یہ دارالغرور جس پر ابنائے دنیا ریجھے ہوئے اور مست و مغرور ہیں آلام و مصائب کا گھر ہے۔ اس کی ہر نعمت بھی طرح طرح کے مصائب و آلام کے کانٹوں میں الجھی اور گھری ہوئی ہے، سو دنیا کا یہ دارالمحن تو ہر وقت خداوند قدوس کی برق غضب کی زد میں ہے۔ جبکہ اللہ تعالیٰ اپنے فضل و کرم سے اپنے بندوں کو جس گھر کی دعوت دے رہا ہے۔ یعنی جنت وہ سراسر عافیت اور سلامتی ہی سلامتی کا گھر ہے۔ سو کس قدر محروم اور کتنے بدبخت ہیں وہ لوگ جو جنت کے اس دارالسلام کو بھول کر دنیا کے اسی دارالغرور ہی کو اپنا اصل مقصد اور نصب العین بنائے بیٹھے ہیں۔ والعیاذُ باللہ۔ فَاِیَّاہُ نسأل التوفیق لما یُحِبُّ ویرضیٰ، بِکُلِّ حالٍ مِّنَ الاحوال وَفِیْ کُلِّ لَحْطَۃٍ مِّنَ اللَّحظات فی ہذہ الحیاۃ۔
۲۶۔۔۔ 	اس سے اللہ تعالیٰ کے اس معاملے کی تفصیل بیان فرمائی گئی ہے جو وہ سلامتی اور کرامت کے اس گھر میں اپنے ان خوش نصیب بندوں سے فرمائے گا۔ جن کو اس سے سرفرازی نصیب ہو گی۔ سو ارشاد فرمایا گیا کہ جن لوگوں نے دنیا میں نیکی اور احسان کی روش کو اپنائے رکھا ہو گا۔ ان کو اللہ تعالیٰ اس کے بڑے عمدہ بدلے سے بھی نوازے گا۔ اور ان کو اپنے مزید فضل سے بھی بہر مند و سرفراز فرمائے گا جس کی تفصیل دوسری مختلف نصوص میں اس طرح واضح فرمائی گئی ہے کہ نیکی کا بدلہ کم سے کم دس گنا، سو گنا، سات سو گنا، اور اس سے بھی زیادہ عطا فرمایا جائے گا۔ ان خوش نصیبوں کے چہروں پر کسی طرح کی سیاہی کا کوئی اثر نہیں ہو گا۔ بلکہ اس کے برعکس ان کے چہرے اس روز روشن و منور ہشاش بشاس اور چمکتے دمکتے ہونگے جَعَلْنَا اَللّٰہ مِنْہُمْ بمحض مَنّہٖ وَکَرَمِہٖ، وَہُوَ اَکْرَمُ الاکرمین، وَاَرْحم الراحمین۔
۲۷۔۔۔ 	سو اس سے ان لوگوں کے انجام بد اور ان کی بدحالی کا نقشہ پیش فرمایا گیا ہے۔ جو اس دارالسلام سے محروم ہو کر نقمت اور عذاب کے گھر یعنی دوزخ سے دو چار ہوں گے۔ والعیاذُ باللہ، اور اس کے ساتھ ہی حضرت حق جَلَّ مَجْدہٗ نے اپنی رحمت و عنایت کے اس پہلو کو بھی ذکر و بیان فرما دیا ہے کہ نیکی کا بدلہ تو کئی گنا بڑھا کر دیا جائے گا۔ لیکن برائی کا بدلہ اسی کے برابر ہی دیا جائے گا۔ سو ایسے محروم لوگوں پر ذلت و رسوائی چھا رہی ہو گی۔ اور ان کے لئے کوئی اللہ سے بچانے والا نہیں ہو گا۔ ان کا حال یہ ہو گا کہ گویا کہ ان کے چہروں کو اندھیری رات کے ٹکڑوں سے ڈھانک دیا گیا ہے، اور ان کو ہمیشہ دوزخ ہی میں رہنا ہو گا۔ والعیاذُ باللہ
۲۹۔۔۔ 	سو اس سے مشرکوں کی ذلت و رسوائی کا ایک اور منظر پیش فرمایا گیا ہے، کہ حشر کے روز جب سب کو اکٹھا کر دیا جائے گا۔ اور پھر مشرکوں اور ان کے خود ساختہ اور من گھڑت شرکاء کے درمیان جدائی ڈال دی جائے گی، تو پھر ان کے وہی شرکاء جن کی مدد پر یہ لوگ تکیہ کئے ہوئے تھے۔ اور زندگی بھر انہی کی پوجا پاٹ میں لگے رہے تھے، اس موقع پر تو وہ انکی مدد تو درکنار الٹا وہ سرے سے ان کی عبادت ہی کے منکر ہو جائیں گے۔ اور ان سے صاف کہہ دیں گے کہ اللہ گواہ ہے کہ ہم تمہاری اس پوجا پاٹ سے قطعی طور پر غافل و بے خبر تھے۔ سو اس وقت ان بدبختوں کی مایوسی اور انکی ذلت و رسوائی کا اندازہ ہی کون کر سکتا ہے؟ والعیاذ باللہ، کاش کہ یہ لوگ آج دنیا میں سمجھ جاتے اور اس کے نتیجے میں ہمیشہ کی اس ہولناک رسوائی سے بچ جاتے۔
۳۰۔۔۔ 	طرح طرح کے ناموں، اور قسما قسم کے حیلوں حوالوں، اور من گھڑت فلسفوں سے، کہ یہ لوگ ہمارے سفارشی اور حاجت روا و مشکل کشا ہیں۔ یہ ہماری بگڑی بنا دیں گے۔ ہماری ان کے آگے اور ان کی اس کے آگے، یہ ہمارے وسیلے اور واسطے ہیں۔ ہم نے ان کا دامن تھام رکھا ہے۔ اس لئے ہمیں کسی کی کوئی پرواہ نہیں۔ سو کشف حقائق اور ظہور نتائج کے اس جہاں غیب میں ان کے یہ سب ڈھکوسلے ہَبَائً مَّنْثُوْرًا ہو جائیں گے، اور دھوکے کا سامان ثابت ہوں گے اور یہ اپنے زندگی بھر کے کئے کرائے کا بدلہ اور پھل پانے کے لئے اپنے مالک حقیقی کے حضور اور اس کے سامنے یکہ و تنہا اور بے یار و مددگار کھڑے ہونگے۔ والعیاذُ باللہ العظیم
۳۱۔۔۔ 	یعنی جب تم لوگ اس اصل اور بنیادی حقیقت کو مانتے اور تسلیم کرتے ہو کہ یہ سب کچھ اللہ تعالیٰ ہی کی قدرت و حکمت کا نتیجہ و ثمرہ اور اسی کی رحمت و عنایت کے مختلف نمونے اور مظاہر ہیں۔ تو پھر تم اس کے لئے طرح طرح کے یہ شریک آخر کہاں سے، اور کس طرح گھڑتے اور ان کی پوجا پاٹ کرتے ہو؟ تمہاری عقلوں کو آخر کیا ہو گیا؟ اور تم لوگ آخر اپنے اس خالق و مالک کی گرفت و پکڑ سے ڈرتے اور اس سے بچنے کی فکر کیوں نہیں کرتے؟
۳۲۔۔۔ 	سو اس سے اس اہم اور بنیادی حقیقت کو واضح فرما دیا گیا کہ اللہ وحدہٗ لاشریک کی معرفت کے حصول اور اس سے سرفرازی کا حقیقی اور صحیح طریقہ یہ ہے کہ اس کی تخلیق فرمودہ اس کائنات میں غور و فکر سے کام لیا جائے۔ کہ جس خالق و مالک نے اس حکمتوں بھری کائنات کو پیدا فرمایا، اور اس کو وجود بخشا، اور جو اس کو اس قدر پُر حکمت اور منظم طریقے سے چلا رہا ہے۔ جو سب کے لئے آسمان سے روزی نازل فرماتا ہے اور جو سمع و بصر کی سب قوتوں کا خالق و مالک ہے اور جو زندہ کو مردہ سے نکالتا ہے اور مردہ کو زندہ سے اور جو ہر معاملے کی تدبیر فرماتا ہے۔ سو وہی ہے اللہ وحدہٗ لاشریک جو کہ معبود برحق ہے۔ اور کائنات کی یہ عظیم الشان اور کھلی کتاب اپنی زبان حال سے پکار پکار کر اس کی وحدانیت و یکتائی کی گواہی دے رہی ہے، سو وہی اللہ رب اور مالک حقیقی ہے تم سب لوگوں کا۔ اس کے سوا اور اس کے خلاف جو بھی کچھ ہے، وہ سب گمراہی اور باطل ہے۔ خواہ وہ کسی بھی نام سے اور کسی بھی شکل میں ہو۔ تو پھر تم لوگوں کو اے علمبرداران کفر و شرک کو آخر کہاں اور کس طرح پھیرا جا رہا ہے۔ اور تمہاری مت آخر کیوں اور کس طرح ماری جا رہی ہے؟ کہ تم اس سب کے باوجود طرح طرح کے کفر و شرک کا ارتکاب کرتے ہو؟
۳۵۔۔۔ 	۱: سو اس سے حضرت حق جَلَّ مَجْدہٗ کی اس سنت کا ذکر فرمایا گیا ہے کہ دولت حق و ہدایت سے سرفرازی انہی لوگوں کو نصیب ہوتی ہے جو صدق و اخلاص کے ساتھ اس کی طلب رکھتے ہیں۔ اور اس کے لئے وہ قدرت کے بخشے ہوئے قوائے فکر و ادراک سے صحیح طور پر فائدہ اٹھاتے ہیں، سو ایسے خوش نصیب ہی اس دولت سے مستفید و فیضیاب ہوتے ہیں۔ لیکن اس کے برعکس جو لوگ عقل و فطرت کے تقاضوں کو ٹھکرا کر خواہشات نفس ہی کے پیچھے لگ جاتے ہیں۔ اور انہی کے تقاضوں کی تکمیل کو زندگی کا اصل مقصد اور حقیقی نصیب العین بنا لیتے ہیں وہ حق اور ہدایت کی دولت سے محروم ہو کر رہ جاتے ہیں۔ اور ان کے سوء اختیار، اور خبث باطن کی بناء پر ان کی اپنی اختیار کردہ ضلالت و گمراہی کو ان پر مسلط کر دیا جاتا ہے جس سے ایسے لوگ ایمان لانے کی استعداد و صلاحیت ہی کھو بیٹھتے ہیں۔ وہ حق کو سمجھنے ہی سے قاصر ہو جاتے ہیں، اور دولت حق و ہدایت سے ہمیشہ کے لئے محروم ہو جاتے ہیں۔ سو اسی حقیقت کے اظہار و بیان کے لئے یہاں پر ارشاد فرمایا گیا کہ تمہارے رب کی بات ایسے بدکاروں پر پکی ہوئی کہ انہوں نے اب بہرحال ایمان نہیں لانا۔ والعیاذُ باللہ العظیم
  ۲:  یعنی مخلوق کی اپنے خالق اور اپنے معبود سے سب سے بڑی ضرورت یہی وابستہ ہوتی ہے کہ وہ ان کو راہ حق و ہدایت کی راہنمائی کرے۔ کہ حق کیا ہے اور باطل کیا؟ صحیح کیا ہے اور غلط کیا؟ نجات کی راہ کونسی ہے۔ اور ہلاکت کی راہ کونسی؟ اب تم لوگ بتاؤ۔ اے مشرکو! کہ کیا تمہیں اپنے ان خود ساختہ اور من گھڑت معبودوں سے اس طرح کی کوئی راہنمائی ملتی ہے یا مل سکتی ہے؟ اور اگر ان سے ایسی کوئی ہدایت اور راہنمائی تم لوگوں کو نہیں ملتی، اور نہیں مل سکتی، جیسا کہ ظاہر و واضح ہے، تو پھر تم ان کے پیچھے آخر کیوں لگے ہوئے ہو؟ اور ان کو اپنا معبود آخر کیوں مانتے ہو؟ تمہاری عقلوں کو آخر کیا ہو گیا اور تم کس طرح کے فیصلے کرتے ہو؟
۳۶۔۔۔ 	یعنی اکثر لوگ ایسے ہیں کہ علم حق و ہدایت کی کوئی روشنی ان کے پاس نہیں ہوتی وہ محض ظن و گمان کی پیروی کرتے ہیں، اور یہ حقیقت اپنی جگہ ایک واضح اور طے شدہ ہے کہ ظن و گمان کی پیروی حق کے مقابلے میں کچھ بھی کام نہیں آ سکتی، پس ظن و گمان کی پیروی کرنے والے بڑے دھوکے میں مبتلا اور سخت خسارے کے شکار ہیں۔ ابھی تو یہ ظن و تخمین اور خیال و گمان کے پیچھے چلتے ہیں۔ لیکن کل جب حقیقت کھلے گی۔ تو ان کو پتہ چل جائے گا، اور اچھی طرح معلوم ہو جائے گا کہ انہوں نے اپنی عمارت ریت پر کھڑی کر رکھی تھی، اور وہ سراسر دھوکے کا سامان تھا تب یہ رہ رہ کر افسوس کریں گے۔ مگر بے وقت کے اس افسوس کا ان کو کوئی فائدہ بہرحال نہیں ہو گا۔ والعیاذُ باللہ العظیم
۳۹۔۔۔ 	یعنی تم لوگ اگر اس کتاب حکیم کو پیغمبر کی من گھڑت اور خود ساختہ کتاب سمجھتے ہو۔ اور یہ الزام لگاتے ہو کہ انہوں نے اس کو از خود تصنیف کر کے خدا کی طرف منسوب کر دیا ہے۔ تو پھر اس کا جواب اور توڑ تو بہت آسان ہے کہ تم اس جیسی ایک ہی سورت بنا کر لے آؤ۔ اور اس کے لئے تم لوگ اپنے شاعروں، ادیبوں، ساحروں خطیبوں کاہنوں نجومیوں اور تمام جنوں اور شیطانوں کو بلا لاؤ۔ اور اپنے ان خود ساختہ معبودوں اور حاجت رواؤں و مشکل کشاؤں کو بھی بلا لاؤ جن کو تم خدا کا شریک سمجھتے ہو، اور پھر سب مل کر زور لگاؤ۔ اور اس کتاب حکیم کی ایک چھوٹی سی سورت جیسی کوئی سورت ہی بنا لاؤ۔ اگر تم اپنے اس دعوے میں سچے ہو کہ محمد اس کو خود بنا کر لائے ہیں، اور اگر تم سب لوگ مل کر اور پورا زور لگا کر اس کی ایک چھوٹی سے چھوٹی سورت بھی نہیں بنا سکتے۔ اور اس کا بھی مقابلہ نہیں کر سکتے۔ جبکہ اس نبی امی نے اس پوری کتاب کو دنیا کے سامنے پیش فرما دیا جس نے کبھی کسی انسان سے ایک حرف بھی نہیں پڑھا۔ اور اس پوری کتاب کو انہوں نے تن تنہا پیش فرما دیا، تو پھر اس سے بڑھ کر اس کی صداقت و حقانیت کا ثبوت اور کیا ہو سکتا ہے؟ اور اس کے باوجود تم لوگ اگر اس کتاب حکیم کے سامنے سر تسلیم نہیں کرتے، اور اس پر ایمان لانے کی بجائے تم اس کی تکذیب کرتے ہو تو تم سے بڑھ کر ظالم ہٹ دھرم بے انصاف اور بدبخت اور کون ہو سکتا ہے؟ سو منکرین و مخالفین کے لئے یہ تحدی اور چیلنج قرآن حکیم کی صداقت و حقانیت کا ایک ایسا واضح، منفرد، مسکت اور بے مثال ثبوت ہے۔ جو اس کتاب حکیم کے سوا دنیا کی اور کسی بھی کتاب کو نہ آج تک کبھی نصیب ہوا ہے اور نہ قیامت تک کبھی نصیب ہونا ممکن ہے نہ کسی انسانی کتاب کو، اور نہ کسی الہامی اور آسمانی کتاب کو، سوائے قرآن حکیم کے، سو یہ اس کتاب حکیم کا ایک منفراد اور بے مثال معجزہ ہے، والحمدللہ جل وعلا،
۴۲۔۔۔ 	استفہام یہاں پر ظاہر ہے کہ انکاری ہے، یعنی ایسے نہیں ہو سکتا، کیونکہ بہروں کو سنانا کسی کے بس میں نہیں ہو سکتا۔ سو اس سے یہ حقیقت واضح ہو جاتی ہے کہ ہٹ دھرم لوگ اپنی ہٹ دھرمی کی وجہ سے اپنے قوائے علم و ادراک کو ضائع کر کے اندھے بہرے بن جاتے ہیں، جس سے وہ حق کو سننے سمجھنے کی اہلیت اور صلاحیت ہی سے محروم ہو جاتے ہیں اور اس طرح وہ اپنے سُوئے اختیار کے نتیجے میں ہمیشہ کے خسارے میں مبتلا ہو جاتے ہیں۔ والعیاذُ باللہ العظیم
۴۳۔۔۔ 	یعنی ایک اندھا تو وہ ہوتا ہے جس کی ظاہری آنکھیں اگرچہ بندھ ہوتی ہیں لیکن اس کے دل کی آنکھیں کھلی ہوتی ہیں، جس سے وہ دل کی آنکھوں سے دیکھ کر صحیح راستے کو اپنا لیتا ہے۔ لیکن جس کی دل کی آنکھیں بھی اندھی ہو جائیں، تو پھر اس کے لئے نورِ حق و ہدایت سے سرفرازی آخر کیسے اور کیونکہ ممکن ہو سکتی ہے؟ سو دلوں کا اندھاپا ہی محرومیوں کی محرومی ہے۔ کیونکہ ظاہری آنکھوں کا نور بھی دراصل دل کے راستے ہی سے آتا ہے۔ ورنہ دل کے اندھاپے کے نتیجے میں ظاہری آنکھوں کا نور بھی بجھ کر رہ جاتا ہے۔ سو اصل اندھاپا جو کہ انسان کو ہر خیر سے محروم کر دیتا ہے، وہ بصارت کا نہیں بصیرت کا اندھاپا ہے، اسی لئے دوسرے مقام پر ارشاد فرمایا گیا فَاِنَّہَا لَا تَعْمُی الْاَبْصَارُ وَلٰکِنْ تَعْمُی الْقُلُوْبُ الَّتِیْ فِی الصُّدُوْرِ یعنی ظاہری آنکھیں اندھی نہیں ہوتیں۔ بلکہ وہ دل اندھے ہو جاتے ہیں جو سینوں کے اندر ہوتے ہیں۔ اللہ تعالیٰ اپنے فضل و کرم سے، اور محض اپنے فضل و کرم سے بصیرت اور بصارت دونوں کا نور ہمیشہ محفوظ اور بحال رکھے۔ آمین ثم آمین یا ربَّ العالمین
۴۴۔۔۔ 	سو راہ حق سے منہ موڑنے والے اور دعوتِ حق کو جھٹلانے والے۔ والعیاذُ باللہ، اس طرح کر کے حق اور دعوتِ حق کا کچھ نہیں بگاڑتے، بلکہ خود اپنی ہی جانوں پر ظلم کرتے ہیں، کہ حق سے محرومی دراصل دنیا و آخرت کی ہر خیر سے محرومی ہے والعیاذ باللہ سو اللہ تعالیٰ نے تو انسان کو اپنے فضل و کرم سے بہترین صلاحیتوں سے نوازا ہے اور ایسا اور اس طور پر کہ انسان اگر ان سے صحیح طریقے سے کام لے تو اس کو حضرات انبیاء ورسل کی بات اور ان کی دعوت اپنے دل کی آواز وپکار معلوم ہو۔ لیکن جو لوگ اپنی خواہشات کی پیروی میں اندھے اور بہرے بن جاتے ہیں، ان کو حق کی یہ آواز اجنبی لگنے لگتی ہے۔ اور وہ اس کو قبول کرنے کے بجائے الٹا اس سے بدکنے لگتے ہیں، اور اس کا انکار کر کے وہ محرومی اور خسارے کی راہ کو اپناتے اور خود اپنی جانوں پر ظلم کرتے ہیں۔ والعیاذُ باللہ العظیم
۴۵۔۔۔ 	سو اس سے منکرین قیامت کے حشر کے بارے میں ارشاد فرمایا گیا کہ آج تو ان لوگوں کو قیامت اور آخرت بہت دُور کی چیز معلوم ہوتی ہے۔ اس لئے یہ اس سے متعلق دعوت و ہدایت پر کان دھرنے کو تیار نہیں ہوتے۔ لیکن جس دن ان کو وہاں پر اکٹھا کیا جائے گا تو اس دن ان کا احساس اس دنیاوی زندگی کے بارے میں یہ ہو گا کہ گویا کہ وہ اس میں ایک گھڑی بھر رہے تھے اور بس، یہ آپس میں ایک دوسرے کو پہچانتے ہوں گے، اور اس طور پر کہ گویا کہ ان کی یہ باہمی ملاقات صبح شام کا قصہ ہے۔ ہر بات ان کے ذہنوں میں اس طرح تازہ ہو گی کہ گویا کہ اس پر کوئی زمانہ گزرا ہی نہیں، مطلب یہ کہ اصل چیز وہ احساس ہے جو آخرت میں ان کو اس دنیاوی سے متعلق لاحق ہو گا، سو ایسے میں یہ کس قدر محرومی اور نامرادی ہے کہ انسان اس دنیائے فانی کی محدود زندگی کو اصل اور سب کچھ سمجھنے لگے، اور اس کو طویل سمجھ کر آخرت کی اس حقیقی اور ابدی زندگی اور اس کے تقاضوں سے غافل اور لاپرواہ ہو جائے۔ اور بے فکری اور لاپرواہی سے کہنے لگے کہ وہ آتی کیوں نہیں؟ وغیرہ وغیرہ والعیاذُ باللہ، جل وعلا بکل حالٍ من الاحوال وفی کل موطنٍ من المواطن فی الحیاۃ
۴۹۔۔۔ 	کہ مشیت تو بہرحال اللہ تعالیٰ ہی کی مشیئت ہے، جو سب پر حاوی ہے، اس کی اس کائنات میں ہوتا وہی کچھ ہے جو اس کو منظور ہوتا ہے۔ اور میں جب اپنے لئے بھی نہ کسی نفع کا اختیار رکھتا ہوں، اور نہ کسی نقصان و عذاب کا، تو پھر کوئی عذاب لانے کا کیا سوال؟ میرا کام تو صرف انذار ہے۔ یعنی تم لوگوں کو اس عذاب سے خبردار کر دینا جو تمہارے کفر و انکار کے نتیجے اور اس کی پاداش میں تم لوگوں پر پہنچ کر رہے گا۔ تاکہ تم لوگ بچ سکو انتہائی ہولناک عذاب سے، قبل اس سے کہ تم اس کی گرفت میں آ کر ہمیشہ کے عذاب اور دائمی خسارے میں مبتلا ہو جاؤ۔ والعیاذُ باللہ، یہاں سے اس امر کی تصریح فرما دی گئی کہ پیغمبر مختارِ کل نہیں ہوتے جیسا کہ اہل بدعت کا کہنا اور ماننا ہے، کیونکہ یہاں پر پیغمبر کو صاف اور صریح طور پر اس امر کی ہدایت اور تعلیم و تلقین فرمائی جا رہی ہے کہ آپ ان لوگوں سے کہو کہ میں خود اپنے لئے بھی کسی نفع یا نقصان کا مالک نہیں مگر جو اللہ چاہے۔ یعنی ہوتا وہی ہے جو اس وحدہٗ لاشریک کو منظور ہوتا ہے کہ اس کی مشیت سب پر حاوی اور سب پر غالب ہے اور معاملہ سب کا سب بہرحال اسی کے قبضہ قدرت و اختیار میں ہے سبحانہ و تعالیٰ۔
۵۱۔۔۔ 	سو اس سے عذاب کے لئے جلدی مچانے والوں کے قلوب و ضمائر پر دستک دی گئی ہے کہ اللہ کا عذاب تو کسی بھی وقت اور کسی بھی طور پر آ سکتا ہے، خواہ وہ رات کی تاریکی اور اس کے سناٹے میں یکایک ٹوٹ پڑے، یا دن کے اُجالے اور اس کی بھرپور روشنی میں ڈنکے کی چوٹ آ دھمکے، جیسا کہ ہمیشہ اور بالفعل ہوتا بھی رہتا ہے۔ مختلف زلزلوں، سیلابوں، طوفانوں، آتش فشانوں، اور دوسرے طرح طرح کے حوادث کے ذریعے جس کے نتیجے میں منٹوں سیکنڈوں کے اندر کچھ سے کچھ ہو جاتا ہے۔ اور آئے دن کے اس کے مختلف اور طرح طرح کے نمونے یہاں اور وہاں جگہ جگہ پیش آتے رہتے ہیں، لیکن غفلت کا مارا انسان ہے کہ وہ اس کے باوجود نہ آنکھ کھولتا ہے۔ اور نہ کوئی درس لینے کو تیار ہوتا ہے۔ تم لوگ اے مجرمو! آخر کس بنیاد پر اس طنطنے کے ساتھ اس کا مطالبہ کر رہے ہو؟ اور جب وہ آ جائے تو تم نے اس کے دفاع اور مقابلے کے لئے آخر کیا سامان کر رکھا ہے؟ اور آخر اس میں تمہارے لئے خوشی اور مسرت کا کیا مقام و سامان ہو سکتا ہے؟
۵۳۔۔۔ 	سو منکرین کے اس سوال کے جواب میں کہ کیا واقعی روز قیامت کا بپا ہونا حق ہے؟ ارشاد فرمایا گیا کہ ان سے کہو کہ ہاں قسم ہے میرے رب کی وہ قطعی طور پر حق ہے، اور تم ایسے نہیں ہو کہ عاجز کر دو۔ سو اس سے پیغمبر کے ایمان و یقین اور اس کی عظمت شان کا ایک امتیازی پہلو بھی واضح ہو جاتا ہے، کہ ان کا ایمان و یقین حد درجہ قطعی اور یقینی ہوتا ہے، اور ایسا کہ جیسا کہ ایک آنکھوں دیکھی حقیقت ہوتی ہے۔ اسی لئے دوسرے مقام پر اس بارہ ارشاد فرمایا گیا اَفَتُمٰرُوْنَہ عَلیٰ مَا یَریٰ یعنی کیا تم لوگ ان سے اس چیز کے بارے میں جھگڑا کرتے ہو جس کو انہوں نے خود دیکھا؟ یعنی ایک آنکھوں دیکھی حقیقت کے بارے میں محض قیاسات اور عقلی و منطقی صغروں کبروں پر مبنی، اور فرضی اور من گھڑت ڈھکوسلوں کی بناء پر جھگڑنا اور الجھنا آخر کس طرح روا ہو سکتا ہے؟ سو یہیں سے پیغمبر اور فلسفی کے درمیان فرض واضح ہو جاتا ہے کہ فلسفی کا سارا معاملہ محض قیاسات پر مبنی ہوتا ہے، اور اس کا اعتقاد اس سے آگے نہیں بڑھ سکتا، کہ ایسا ہوتا ہے یا ہو سکتا ہے، اور بس، جبکہ پیغمبر کا ارشاد دو اور دو چار کی طرح قطعی اور یقینی ہوتا ہے۔ اور وہ قسم کھا کر کہہ رہ سکتا ہے اور کہتا ہے کہ یہ قطعی طور پر حق اور صدق ہے۔
۵۵۔۔۔ 	سو اس سے مسئلہ توحید کی مزید تاکید فرمائی گئی ہے اور اَلاَ کے حرفِ تنبیہ کے ساتھ ارشاد فرمایا گیا کہ تم لوگ کان کھول کر سن لو کہ آسمانوں اور زمین کی اس پوری کائنات میں جو بھی کچھ ہے وہ سب اللہ ہی کا ہے کہ اس سب کا خالق و مالک بھی وہی وحدہٗ لاشریک ہے، اور اس میں حکم و تصرف بھی اسی کا چلتا ہے۔ اس کا ہر وعدہ قطعی اور اس کی ہر وعید شدنی ہے۔ لیکن مشکل اور مشکلوں کی مشکل یہ ہے کہ اکثر لوگ جانتے نہیں، وہ حق اور حقیقت کے علم سے بے بہرہ اور محروم ہیں، اس لئے وہ دین کے تقاضوں سے بے خبر و لاپرواہ اور اندھیروں میں پڑے بھٹک رہے ہیں والعیاذُ باللہ العظیم بکُلِّ حَالٍ مِّنَ الاحوال
۵۷۔۔۔ 	سو اس آیت کریمہ میں قرآن حکیم کی عظمت شان کے بیان کے سلسلہ میں اس کی چار صفات کو ذکر فرمایا گیا ہے، اول یہ کہ یہ ایک عظیم الشان اور بے مثال نصیحت ہے، جو تمہارے رب کی طرف سے ہے، اس لئے اس جیسی دوسری کوئی نصیحت نہ ہوتی ہے نہ ہو سکتی ہے، اور یہ نصیحت ایسی ہے جو تم لوگوں کے لئے دارین کی سعادت کی ضامن و کفیل ہے، اور دوسری صفت اس کی یہ بیان فرمائی گئی کہ یہ سینوں کی بیماریوں کے لئے شفاء ہے۔ یعنی دل کی ان معنوی اور روحانی بیماریوں کے لئے جن کے سبب سے انسان تمام انسانی اوصاف کھو کر مختوم القلب بن جاتا ہے جس کے نتیجے میں وہ حیوان بلکہ تمام حیوانات سے گر کر اور بدترین حیوان بن کر رہ جاتا ہے سو ایسی تمام مہلک اور خطرناک بیماریوں کا علاج اس کتاب حکیم میں ہے اور ایسا علاج جو کہ اس مصدرِ فیض کے سوا اور کہیں سے ملنا ممکن ہی نہیں، اور تیسری صفت اس کی یہ بیان فرمائی گئی ہے کہ یہ سراسر ہدایت ہے، سو یہ انسان کو اس راہِ حق و ہدایت سے سرفراز کرتی ہے جو اس کو دارین کی سعادت و سرخروئی سے بہرہ ور کرتی ہے، اور چوتھی صفت اس کی یہ بیان فرمائی گئی ہے کہ یہ سراسر رحمت ہے۔ اسی سلسلے میں یہ حقیقت بھی واضح رہنی چاہیے کہ ہدایت اور رحمت کی یہ دونوں صفتیں آغاز و انجام کے دونوں پہلوؤں پر حاوی ہیں، سو یہ کتاب حکیم اس دنیا میں لوگوں کو اس راہ حق و صواب کی ہدایت و رہنمائی کرتی ہے جو انسانوں کو دارین کی سعادت و سرخروئی سے سرفراز کرنے والی واحد راہ ہے۔ پس جو لوگ صدق دل سے اس کی ہدایت کو اپنائیں گے ان کو یہ آخرت کی اس ابدی رحمت سے بھی سرفراز کرے گی جس کی نہ کوئی حد و انتہاء ہے، اور نہ اس کی عظمتوں کا کوئی کنارہ، وباللہ التوفیق لمایحب ویرید، وعلیٰ مایحب ویرید بکل حال من الاحوال۔ سو اس کے ذریعے انسان کو اس دنیا میں بھی عظیم الشان رحمت سے سرفرازی نصیب ہوتی ہے اور اس کے بعد آخرت کے اس حقیقی اور ابدی جہان میں اس ابدی اور کامل رحمت سے سرفرازی نصیب ہو گی جس کی کوئی حد و انتہا نہیں لیکن ان تمام خزانوں سے بہرہ مندی اور سرفرازی ان ہی کو نصیب ہو گی جو اس کتاب حکیم پر صدق دل سے ایمان رکھیں گے سو ایمان کی دولت سرفرازی دارین کے لئے شاہ کلید، اور اوّلین اساس و بنیاد ہے،
۶۰۔۔۔ 	یعنی ان لوگوں کے یہ جرائم اس قدر سنگین ہیں اور ان کے گھناؤنے پن کا تقاضا ہے کہ ان لوگوں کا قصہ فوری ہی تمام کر دیا جائے۔ لیکن اللہ تعالیٰ چونکہ بڑے ہی فضل والا، اور اپنے بندوں پر نہایت ہی مہربان ہے۔ سبحانہ و تعالیٰ اس لئے اس نے ان کو اس سب کے باوجود اس قدر ڈھیل دے رکھی ہے، تاکہ یہ اپنی اصلاح کر لیں۔ اور اپنے ہولناک انجام سے بچ جائیں۔ مگر یہ لوگ ہیں کہ الٹا اپنی شرارت اور شر انگیزی ہی میں بڑھے جا رہے ہیں۔ والعیاذ باللہ العظیم، اللہ تعالیٰ زیغ و ضلال کی ہر شکل سے محفوظ اور ہمیشہ اور ہر اعتبار سے اپنی حفاظت و پناہ میں رکھے، آمین ثم آمین
۶۱۔۔۔ 	سو اس ارشاد سے اس اہم اور بنیادی حقیقت کو واضح فرما دیا گیا کہ آسمان و زمین کی اس کائنات میں سے ذرہ برابر بھی کوئی چیز اللہ تعالیٰ سے مخفی اور اوجھل نہیں سب کچھ اس کے سامنے ہے۔ اور یہ سب ایک کھلی کتاب میں ثبت و مندرج ہے پس جو لوگ اللہ کی راہ میں اور اس کی رضا کے لئے تکلیفیں اٹھاتے اور قربانیاں دیتے ہیں۔ ان کا کوئی بھی عمل اور کوئی قربانی اس کی نگاہ سے اوجھل نہیں ہو سکتی، وہ ان کو اس کے اجر و ثواب اور صلہ و بدلہ سے ضرور نوازے گا۔ اور انکے مقابلے میں جو لوگ راہِ حق و ہدایت سے روکنے کے لئے طرح طرح کی چالیں چل رہے ہیں، وہ بھی اس سے مخفی نہیں۔ اس لئے ان کو بھی اپنے کئے کرائے کا بھگتان بہرحال بھگتنا ہو گا۔ سو اس میں اہل حق کے لئے تسکین و تسلیہ کا سامان ہے اور اہل کفر و باطل کے لئے تنبیہ و تہدید کہ ایسے لوگ باز آ جائیں۔ ورنہ ان کا انجام بہت برا ہو گا۔ والعیاذُ باللہ العظیم
۶۲۔۔۔ 	خوف و اندیشہ آئندہ اور مستقبل کے بارے میں ہوتا ہے، جبکہ غم اور افسوس ماضی سے متعلق ہوتا ہے سو اللہ والے اللہ تعالیٰ کے فضل و کرم سے اس دنیا میں بھی ان دونوں چیزوں سے آزاد اور محفوظ ہوتے ہیں۔ اپنے ایمان و یقین کی برکت۔ اور اپنی رضا بالقضاء کے نتیجے میں، سو وہ اگرچہ وہ اس دنیا میں بھی اس شان سے بہرہ مند ہوتے ہیں۔ لیکن اس کا کامل ظہور آخرت کے اس جہان ہی میں ہو گا جو کہ کشف حقائق اور ظہور نتائج کا جہان ہو گا۔ اور جہاں کی ہر خوشی و راحت ابدی اور حقیقی ہو گی۔ سو وہاں پر ایسے خوش نصیب اپنے ربّ مہربان کی عنایات کی بناء پر ایسے شاداں و فرحاں ہوں گے کہ نہ ان کو اپنے ماضی کا کوئی غم ہو گا۔ اور نہ مستقبل کا کوئی خوف و اندیشہ، بلکہ وہ اپنے ماضی، یعنی اپنی دنیاوی زندگی کے بارے میں خوش ہوں گے کہ انہوں نے اپنی وہ زندگی اپنے رب کی رضا و خوشنودی کے تقاضوں کے مطابق اور صحیح راستے پر گزاری ہو گی، اور وہ اپنے مستقبل کے بارے میں نہایت خوش و خرم ہوں گے۔ کہ ان کو جنت کی نعیم مقیم اور وہاں کی اَبَدی آرام و راحت سے سرفرازی کا بے مثال مژدہ جانفزا سنا دیا گیا ہو گا، جہاں ان کو ہمیشہ ہمیشہ کے لئے رہنا نصیب ہو گا،جَعَلْنَا اللّٰہُ مِنْہُمْ بمحضِ مَنِّہٖ وَکَرَمِہٖ
۶۳۔۔۔ 	سو آیت کریمہ کے ان دو جملوں سے اولیاء اللہ کی صاف و صریح طور پر اور نہایت جامع و مانع تعریف فرما دی گئی، کہ اللہ کے ولی وہ لوگ ہوتے ہیں جو ایمان اور تقوی کے دو اہم اور بنیادی و صفوں سے سرشار ہوتے ہیں۔ خواہ وہ کوئی بھی ہوں اور کہیں کے بھی ہوں، سو ایمان باللہ، اللہ تعالیٰ کی ولایت اور اس سے دوستی و تعلق کی اولیں اساس و بنیاد ہے۔ پس ہر مومن صادق اللہ کا ولی ہے جیسا کہ دوسرے مقام پر ارشاد فرمایا گیا۔ اَللّٰہُ وَلِیُّ الَّذِیْنَ اٰمَنُوْا یعنی اللہ ولی اور دوست ہے ان لوگوں کا جو ایمان لائے، آگے جتنا کسی کا ایمان پختہ اور اس کا تقوی کامل ہو گا اتنا ہی وہ ولایت میں ترقی کرتا جائے گا۔ پس اللہ کا ولی ہونا کسی خاص قوم قبیلے یا رنگ و نسل یا شکل و صورت وغیرہ پر موقوف نہیں۔ بلکہ اس کا مدار و انحصار ایمان و تقویٰ پر ہے، خواہ وہ کوئی بھی ہو اور کہیں کا بھی ہو، جس کا بھی ایمان پختہ اور تقویٰ زیادہ ہو گا وہ اتنا وہی ولایت میں ترقی کرتا جائے گا، خواہ اس کی شکل و صورت کوئی بھی ہو، وہ کوئی بھی لباس پہنتا ہو۔ اور کہیں بھی رہتا بستا ہو۔ اور کوئی بھی کام کرتا ہو۔ پس پیغمبر کے اسوہ حسنہ کا پیرو، اور شریعت مقدسہ کی تعلیماتِ مطہرہ اور اس کی مقرر فرمودہ حدود کا پابند ہو۔ وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال، وفی کل موطنٍ من الموطن فی الحیاۃ
۶۸۔۔۔ 	اس سے مشرکوں کے شرک کے ایک اور نمونے کا ذکر فرمایا گیا ہے، اور اس کی مؤکد طور پر تردید فرمائی گئی ہے۔ وَلَد کا لفظ عربی زبان میں مذکر و مؤنث اور واحد و تثنیہ سب کے لئے استعمال ہوتا ہے۔ اور مشرکوں نے اللہ کے لئے بیٹے بھی مانے اور بیٹیاں بھی۔ انہوں نے قرآن کی تصریح کے مطابق حضرت عُزَیز، اور حضرت عیسیٰ جیسی مقدس ہستیوں کو اللہ کے بیٹے قرار دیا۔ اور مشرکین مکہ نے فرشتوں کو اللہ کی بیٹیاں قرار دیا، اور سیاق و سباق کے اعتبار سے یہاں پر انہی کے اس شرک کا حوالہ و ذکر ہے۔ اور اس شرک کی تردید کے لئے پہلی بات تو یہ ارشاد فرمائی گئی، اللہ تعالیٰ کی ذات اقدس و اعلیٰ اس طرح کے ہر تصور سے پاک اور اعلیٰ و بالا ہے، اس لئے اس طرح کا ہر شرکیہ تصور باطل ہے اور دوسری بات یہ ارشاد فرمائی گئی کہ وہی وحدہٗ لاشریک ہے جو ہر کسی سے اور ہر طرح سے غنی اور بے نیاز ہے۔ جبکہ اولاد محتاجی کی علامت و نشانی ہوتی ہے، کہ انسان اولاد چاہتا ہے کہ تاکہ وہ اس کی خدمت کرے۔ اس کو کما کر لا کر دے۔ اور اس کے مرنے کے بعد اس کے نام اور اس کے کام اور اس کی نسل اور حسب و نسب کو باقی رکھے وغیرہ۔ اور اللہ تعالیٰ اس طرح کے ہر تصور اور اس کے جملہ شوائب سے پاک ہے۔ تیسری بات اس ضمن میں یہ ارشاد فرمائی گئی کہ وہ آسمانوں اور زمین کی اس ساری کائنات کا خالق و مالک، اور بلا شرکت غیرے خالق و مالک اور اس میں حاکم و متصرف ہے۔ تو ایسے میں اس کو کسی اولاد کی آخر ضرورت ہی کیا ہو سکتی ہے؟ اور آخر میں ایسے لوگوں کے قلوب و ضمائر پر دستک دینے اور ان کو جھنجھوڑنے کے لئے ان سے خطاب کر کے ان سے ارشاد فرمایا گیا کہ کیا تمہارے پاس ایسی باتوں کے لئے کوئی سند موجود ہے؟ اور جب نہیں اور یقیناً نہیں کہ شرک کے لئے کسی دلیل و سَنَد کا کوئی وجود ممکن ہی نہیں، تو پھر کیا تم لوگ اللہ پاک کے بارے میں ایسی باتیں کہتے ہو جن کی حقیقت اور انکی سنگینی کو تم لوگ جانتے نہیں؟ سو ایسے میں تم لوگ سوچ اور دیکھ لو کہ تمہارا انجام کیا ہونے والا ہے۔ اور تم کتنے سنگین جرم کا ارتکاب کرتے ہو؟ والعیاذ باللہ العظیم۔
۷۰۔۔۔ 	سو اس ارشاد سے بھی کئی اہم اور بنیادی حقائق کو واضح فرما دیا گیا، مثلاً یہ کہ ان لوگوں کے لئے بس دنیاوی زندگی میں چند روزہ نفع اٹھا لینے کی مہلت ہے اور بس، اس کے بعد ان کے لئے ہمیشہ کی محرومی اور دائمی عذاب ہے۔ والعیاذُ باللہ، دوسرے یہ کہ اس سے اس حقیقت کو بھی واضح فرما دیا گیا کہ ان لوگوں نے آخرکار اور بہرحال ہماری ہی طرف لوٹ کر آنا ہے نہ کہ کسی اور طرف، پس جو لوگ اس طرح کہتے ہیں کہ ہم مر مٹ کر یونہی ختم ہو جائیں گے اور ہم سے کوئی حساب کتاب نہیں لیا جائے گا۔ اور اسی طرح جو لوگ یہ کہتے ہیں کہ ہم مرنے کے بعد کسی اور جون میں آ جائیں گے، یا یہ کہ ہمارے شفعاء اور سفارشی ہمارا سب کام بنا دیں گے، وغیرہ وغیرہ، تو یہ سب کچھ غلط اور ان کی ایسی تمام باتیں بے بنیاد اور بے حقیقت ہیں، اور تیسری اہم حقیقت اس ضمن میں یہ بیان فرمائی گئی کہ ہم ان لوگوں کو ان کے کفر کے بدلے میں سخت عذاب چکھائیں گے والعیاذُ باللہ
۷۱۔۔۔ 	کہ بھروسہ کرنے کے لائق وہی وحدہٗ لاشریک ہے، اور سب کا حاجت روا و مشکل کشا بھی وہی ہے۔ حضرت انبیاء و رسل کا سہارا واعتماد بھی اسی پر ہے اور سب اسی کے محتاج اور دست نگر ہیں۔ اور حضرت نوح جیسے عظیم الشان اور جلیل القدر پیغمبر بھی اسی پر بھروسہ کرنے کا اعلان و اظہار فرما رہے ہیں۔ مگر آج کا جاہل مسلمان ہے کہ اس سب کے باوجود اس کا سہارا و اعتماد طرح طرح کی فرضی اور وہمی چیزوں پر ہے کہیں وہ کہتا ہے سہارا پنجتن دا اور کہیں وہ کسی اور من گھڑت اور فرضی، وہمی، اور خود ساختہ سرکار صلی اللہ علیہ و سلم کو پکارتا ہے، اور طرح طرح کے ناموں سے قسما قسم کی شرکیات کا ارتکاب کرتا ہے والعیاذُ باللہ العظیم، اللہ تعالیٰ ہمیشہ اور ہر طرح سے اپنی حفاظت و پناہ میں رکھے۔ آمین ثم آمین،
۷۳۔۔۔ 	اس آیت کریمہ میں پہلے تو حضرت نوح اور ان کے ایماندار ساتھیوں کی نجات کا ذکر فرمایا گیا اور اس کے بعد مکذبین کی غرقابی کا ذکر فرمایا گیا۔ اور یہ اس لئے کہ سنت الٰہی اور دستور خداوندی اصل میں یہی ہے کہ رسولوں کی تکذیب کرنے والوں پر جب عذاب آیا ہے تو اللہ تعالیٰ نے پہلے اہل ایمان کی حفاظت کا انتظام و اہتمام فرمایا ہے۔ اور ان کو ایسے ظالم معاشرے سے الگ کرنے کے بعد باقیوں کا بیڑا غرق کیا ہے۔ نیز یہاں سے اس بات کو بھی واضح فرما دیا گیا ہے کہ مکذبین کی غرقابی کے بعد ان کی جگہ حضرت نوح اور ان کے ساتھیوں ہی کو ان کا وارث اور جانشین بنایا گیا۔ سو آخری کامیابی حق والوں ہی کی ہے، پھر مخاطبین کے قلوب و ضمائر پر دستک دیتے ہوئے اور ان کو جھنجھوڑتے ہوئے ارشاد فرمایا گیا کہ تم دیکھ لو کہ کیسا ہوا انجام ان لوگوں کا جن کو خبردار کر دیا گیا تھا؟ یعنی ان کو خبردار کر دیا گیا تھا کفر و شرک کے نتیجہ و انجام سے۔ مگر ان لوگوں نے اپنی خر مستی کی بناء پر نہ اس کی کوئی پرواہ کی۔ اور نہ ہی اس پر کان دھرا۔ یہاں تک کہ وہ اپنے انتہائی ہولناک انجام کو پہنچ کر رہے۔ والعیاذُ باللہ۔ پس تم لوگ اے دور حاضر کے منکرو! اس سے درس عبرت و بصیرت لو، اور کفر و تکذیب کی روش سے باز آ جاؤ، ورنہ تمہارا انجام بھی وہی ہو گا جو کل کے ان منکروں اور باغیوں کا ہو چکا ہے، کہ اللہ تعالیٰ کا قانون بے لاگ اور سب کے لئے یکساں ہے۔ سبحانہ و تعالیٰ۔
۷۴۔۔۔ 	اس آیت کریمہ میں اللہ تعالیٰ کی طرف سے بھیجے گئے ان رسولوں کی طرف اجمالی اور سرسری اشارہ فرمایا گیا ہے جن کو حضرت نوح کے بعد مبعوث فرمایا گیا تھا۔ اور اس اجمال کی تفصیل اس کے بعد والی سورہ کریمہ میں فرمائی گئی ہے یعنی سورہ ہود میں جو کہ اس سورہ کریمہ کی مثنی کی حیثیت رکھتی ہے۔ چنانچہ اس میں حضرت ہود، صالح، لوط اور شعیب کا ذکر مفصل طور پر فرمایا گیا ہے۔ نیز اس آیت کریمہ میں اس سنت الٰہی اور دستور خداوندی کا ذکر بھی فرمایا گیا ہے، جو ایمان کے بارے میں اللہ تعالیٰ کی طرف سے مقرر ہے یعنی یہ کہ جو لوگ عقل و فطرت کے بدیہیات اور یقینیات کو جھٹلا دیتے ہیں، ان کو اللہ کے رسولوں کے انذار سے بھی کوئی فائدہ نہیں پہنچتا۔ اور وہ محروم کے محروم ہی رہتے ہیں۔ ایسے لوگوں پر رسولوں کی بعثت سے اتمامِ حجت ہو جاتا ہے اور اس کے بعد ان کے دلوں پر مہر لگ جاتی ہے۔ والعیاذُ باللہ العظیم، سو جو لوگ حضرت حق جَلَّ مَجْدہٗ کی مقرر فرمودہ حدوں کو پھلانگنے اور توڑتے ہیں ان کے بارے میں ارشاد فرمایا گیا کہ ان پر ہم اسی طرح مہر لگا دیتے ہیں۔ ان کے اِعْراض و انکار، اور ان کے کفر و بغاوت کے نتیجے میں، جس سے ایسے لوگ سننے سمجھنے کی اہلیت اور صلاحیت ہی سے محروم ہو جاتے ہیں، اور ہمیشہ کے خسارے میں مبتلا ہو کر رہے ہیں، والعیاذ باللہ العظیم
۷۵۔۔۔ 	یہاں پر وَکَانُوْا مُجْرِمِیْنَ سے اسی فسادِ قلب و عقل کی طرف اشارہ فرمایا گیا جس کا ذکر اوپر والی آیت کریمہ میں ہوا ہے۔ یعنی یہ لوگ چونکہ اپنے سُوئے اختیار، اور فساد طبع کی بناء پر اپنے قلب اور عقل کی آنکھوں کو پھوڑ چکے تھے اس لئے انہوں نے کسی چیز سے بھی فائدہ نہ اٹھایا۔ اور انہوں نے اللہ تعالیٰ کی ان آیتوں کے مقابلے میں استکبار یعنی اپنی بڑائی کے گھمنڈ سے کام لیا جن کے ساتھ حضرت موسیٰ اور ہارون کو بھیجا گیا تھا۔ جس کے نتیجے میں وہ محروم کے محروم رہے۔ سو استکبار محرومیوں کی محرومی ہے۔ والعیاذُ باللہ العظیم، اللہ تعالیٰ زیغ و ضلال کی ہر قسم اور اس کے ہر شائبے سے ہمیشہ محفوظ اور صراط مستقیم پر قائم اور ثابت قدم رکھے۔ اور ہمیشہ اور ہرحال میں اپنا ہی بنائے رکھے۔ آمین ثم آمین یا رب العالمین
۸۰۔۔۔ 	سو اس سے حضرت موسیٰ کے اپنے مشن پر غایت درجہ اعتماد کا پتہ چلتا ہے۔ آنجناب کو اللہ تعالیٰ کے وعدہ نصرت و امداد پر بھر پور بھروسہ اور اعتماد تھا کہ جادوگر خواہ کتنا ہی بڑا جادو دکھائیں۔ وہ ان کی ضرب حق کے سامنے ٹک نہیں سکے گا۔ اس لئے آپ نے کسی طرح کے تذبذب اور ہچکچاہٹ کے بغیر ان کو پہل کرنے کا موقع دے دیا۔ اور یہ گویا میدان مقابلہ میں پہلی جیت تھی جس سے حضرت موسیٰ کو سرفراز فرمایا گیا۔ کیونکہ اس کے بعد حریف کو جو شکست ہوئی وہ خود ان کے اپنے منتخب کردہ میدان میں ہوئی۔ والحمدللہ جل وعلا
۸۲۔۔۔ 	سو اس سے حضرت موسیٰ نے ان لوگوں کے سامنے واضح فرما دیا کہ تم لوگ جو میرے معجزے کو جادو کہتے تھے۔ وہ تم لوگوں کی اپنی مت ماری اور کوڑ مغزی کا نتیجہ تھا، کہ جادو وہ نہیں بلکہ یہ ہے جس کو تم لوگ لائے ہو۔ جس کی بے حقیقتی ابھی تمہاری آنکھوں کے سامنے واضح ہو جائے گی، اور تم اس کو خود دیکھ لو گے۔ اللہ تعالیٰ اس کو ابھی نیست و نابود کر دے گا۔ اس لئے کہ باطل اپنی چمک دمک اسی وقت تک دکھاتا ہے جب تک کہ اس کا مقابلہ حق سے نہیں ہوتا۔ جب حق ظاہر ہو جاتا ہے تو باطل اس کے مقابلے میں جھاگ کی طرح بیٹھ جایا کرتا ہے۔ جیسا کہ دوسرے مقام پر ارشاد فرمایا گیا۔ کہ حق آ گیا اور باطل مٹ گیا۔ بیشک باطل ہے ہی مٹنے والی چیز، سو اللہ تعالیٰ مصلحین کے مقابلے میں مفسدین کے عمل کو بار آور اور نتیجہ خیز نہیں ہونے دیتا، سبحانہ و تعالیٰ۔
۸۴۔۔۔ 	سو حضرت موسیٰ نے اپنی قوم کے ایماندار لوگوں کو اللہ پر توکل کے تقاضوں کی تذکیر و یاد دہانی کراتے ہوئے ان سے فرمایا کہ اگر تم لوگ واقعی اور سچے دل سے اللہ پر ایمان رکھتے ہو تو اسی پر بھروسہ کرو۔ اور راہِ حق میں تم لوگوں کو کسی کا ڈر یا لحاظ آڑے نہیں آنا چاہیئے۔ بلکہ تمہیں سب سے بے نیاز و بے پرواہ ہو کر اللہ کی راہ میں آگے بڑھنا چاہیئے۔ اور دل کا بھروسہ اللہ ہی پر رکھنا چاہیئے، کہ جس نے یہ راہ کھولی ہے وہی اس میں پیش آنے والی مشکلات میں ہمارا حامی و ناصر ہو گا۔ کہ سب کچھ اسی وحدہٗ لاشریک کے قبضہ قدرت و اختیار میں ہے۔ سو ایمان کا لازمی تقاضا توکل علی اللہ ہے۔ اور اس توکل کا تقاضا ہے کہ انسان بالکلیہ اپنے آپ کو اپنے رب کے حوالے کر دے۔ اور یہی حوالگی و سپردگی اصل ایمان ہے، لیکن افسوس کہ آج کے کلمہ گو مسلمان کا معاملہ اس سے یکسر مختلف اور دگرگوں ہے۔ الا ماشاء اللہ، اس کا سہارا اور بھروسہ و اعتماد طرح طرح کے من گھڑت اور خود ساختہ امور پر ہے۔ اور وہ اس ضمن میں طرح طرح کی شرکیات کا ارتکاب کرتا ہے، یہاں تک کہ وہ جگہ جگہ اور طرح طرح کی مخلوق کے آگے سر ٹیکتا اور سجدہ ریز ہوتا ہے۔ اور اسطرح وہ اپنی ہلاکت و تباہی اور ذلت ورسوائی کا سامان خود اپنے ہاتھوں کرتا ہے۔ والعیاذُ باللہ العظیم
۸۶۔۔۔ 	سو اس سے واضح فرما دیا گیا کہ حضرت موسیٰ کی اس تعلیم و تذکیر کے جواب میں آپ کے ایماندار ساتھیوں نے کہا کہ ہم نے اللہ ہی پر بھروسہ کیا ہے۔ لیکن ساتھ ہی راہِ حق کی مشکلات کے پیش نظر اللہ تعالیٰ کے حضور عرض کیا کہ اے ہمارے رب ہمیں ظالموں کے لئے فتنہ اور سامانِ ابتلاء اور آزمائش نہ بنانا۔ یعنی ان کو اتنی ڈھیل نہ دینا کہ وہ ہمیں راہِ حق سے پھیرنے کے لئے ہمیں تختہ مشق بنا لیں۔ سو اس سے یہ درس دیا گیا کہ توکل علی اللہ کے تقاضوں سے عہد برآ ہونے کے لئے ہر قدم پر اللہ تعالیٰ سے دعاء و استعانت کی بھی ضرورت ہے۔ سو اللہ تعالیٰ پر توکل اور بھروسہ و اعتماد کے تقاضے پورے کرنے کے لئے جس طرح بندہ مومن کے اندر عزم راسخ کا ہونا ضروری ہے۔ اسی طرح اس راستے میں ہر موقع و مقام پر اللہ تعالیٰ کی طرف رجوع، اور اس سے دعاء و استعانت کی بھی ضرورت ہے، کہ اسی کی توفیق و عنایت اور حفظ و امان سے بندہ اس راہ کے فتنوں سے محفوظ رہ سکتا ہے۔ وباللہ التوفیق لما یحب ویرید، وعلیٰ مایحب ویرید، وہو الہادی الی سواء السبیل،
۸۷۔۔۔ 	سو اس ارشاد سے صبر اور توکل کے اس اہم اور بنیادی مقصد کے حصول کی تدبیر ارشاد فرمائی گئی جس کی تعلیم و تلقین اوپر والی آیاتِ کریمات میں فرمائی گئی۔ یعنی یہ کہ حضرت موسیٰ اور ہارون کو حکم و ارشاد ہوا کہ تم دونوں اپنی قوم کے لئے مصر کے مختلف مقامات میں کچھ گھروں کو نماز با جماعت کے لئے مخصوص کر لو۔ جہاں بنی اسرائیل نماز کے لئے جمع ہوا کریں، سو ارشاد فرمایا گیا کہ ہم نے موسیٰ اور ان کے بھائی کی طرف وحی کی کہ تم مصر میں کچھ گھر بنا لو۔ اور اپنے گھروں کو مسجد قرار دے دو۔ تم لوگ نماز قائم کرو۔ اور ایمان والوں کی خوشخبری سنا دو۔ پس جو لوگ ایمان کی دولت سے سرفراز ہوں گے، راہ حق میں ثابت قدم رہیں گے اور اپنی نمازوں کا اہتمام کریں گے۔ ان کو اللہ تعالیٰ آزمائشوں میں بھی سرخرو کرے گا۔ اور ان کو دارین کی سعادت سے سرفرازی اور فوز و فلاح سے نوازے گا وباللہ التوفیق۔
۸۸۔۔۔ 	اللہ پاک سبحانہ و تعالیٰ نے اپنی اس کائنات کو حق کے لئے اور حق کے ساتھ ساتھ پیدا فرمایا ہے، اس لئے وہ چاہتا ہے کہ اس کے بندے اس میں حق کے ساتھ اور حق کے مطابق ہی رہیں۔ اسی لئے وہ حضرات انبیاء و رسل کی بعثت کے ذریعے ان کے لئے حق و ہدایت کی راہ کو واضح کرنے کا اہتمام فرماتا ہے، اور اس نے ہمیشہ اس کا اہتمام فرمایا ہے، اور بعثت رسول اتمام حجت کا آخری ذریعہ ہوتا ہے، اس کے بعد بھی اگر کوئی قوم ایمان نہیں لاتی تو اس کا مطلب یہ ہوتا ہے کہ اس کے اندر قبول حق کی کوئی صلاحیت موجود نہیں اس کا وجود اللہ کی زمین پر ایک ناروا بوجھ بن جاتا ہے وہ دوسروں کی گمراہی کا ذریعہ تو ہو سکتی ہے لیکن اس سے کسی خیر کی کوئی توقع نہیں کی جا سکتی۔ اس لئے سنت الٰہی اور دستور خداوندی ہمیشہ یہی رہا کہ جن قوموں پر رسول کی بعثت و تشریف آوری کے ذریعے اتمام حجت کر دیا گیا۔ تو اس کے بعد مکذبین کو ایک خاص حد تک مہلت دینے کے بعد ان کو تباہ کر دیا جاتا ہے اس دنیا میں قوموں کو زندگی کی جو مہلت ملتی ہے وہ اپنی صلاحیتوں کو اجاگر کرنے ہی کے لئے ملتی ہے۔ لیکن جب وہ اپنے عمل و کردار سے ثابت کر دیتی ہیں کہ اب ان کے اندر خیر کی کوئی رمق موجود نہیں ہے، تو ان کو مٹا دیا جاتا ہے۔ کہ شر محض کی بقاء اور اس کی پرورش اس کائنات کے مزاج کے خلاف ہے، سو اسی بناء پر جب حضرت موسیٰ پر یہ حقیقت واضح ہو گئی کہ اب یہ لوگ ایمان لانے والے نہیں ہیں تو آپ صلی اللہ علیہ و سلم نے ان کی ہلاکت و تباہی کے لئے یہ دعا فرمائی، جس کا ذکر یہاں فرمایا گیا ہے۔
۸۹۔۔۔ 	سو اس سے حضرت موسیٰ اور ہارون کو ان کی دعاء کی قبولیت کی بشارت سے بھی نوازا گیا۔ اور کچھ خاص ہدایات سے بھی، کیونکہ جو دعا صحیح وقت پر اور صحیح طریقے سے کی جاتی ہے۔ اس کی قبولیت میں دیر نہیں لگتی۔ پس حضرت موسیٰ اور حضرت ہارون پر دعوت و اصلاح اور انذار و تبلیغ کی جو ذمہ داری عائد ہوئی تھی، وہ چونکہ انہوں نے کما حقہ اداء کر دی تھی، اور ان کا ذمہ فارغ ہو گیا تھا۔ اس لئے اب ان کی طرف سے یہ دعا بالکل بروقت اور صحیح محل میں تھی۔ اس لئے اس کو فوری طور پر قبول فرما لیا گیا۔ اور اب اس کے بعد اللہ تعالیٰ ان سرکشوں کے ساتھ جو معاملہ فرمانے والا تھا وہ چونکہ فیصلہ کن اور بڑا سخت تھا۔ اس لئے ان دونوں حضرات کو ہدایت فرمائی گئی کہ اس کو جی کڑا کر کے دیکھنا، کہیں ان کی حالت کو دیکھ کر دل میں ان کے لئے کوئی رحمت و رافت پیدا نہ ہونے پائے، کہ ان کے لئے کوئی سفارش کرنے لگو۔ کہ اس کا اب بہرحال کوئی موقع باقی نہیں رہا۔ والعیاذُ باللہ العظیم
۹۲۔۔۔ 	اور اسی غفلت کی بناء پر ایسے لوگ نہ آنکھیں کھولتے ہیں۔ اور نہ کوئی درس عبرت لیتے ہیں اور محروم کے محروم ہی رہتے ہیں۔ ورنہ نشانہ عبرت و بصیرت سے تو یہ دنیا اٹی پڑی ہے، سو فرعون اور اس کے حواریوں درباریوں سے قدرت کے انتقام کے اندر ایک دوسری نشانی یہ ظاہر ہوئی کہ فرعون کی لاش کو سمندر نے قبول نہیں کیا، بلکہ اس کو اٹھا کر باہر پھینک دیا۔ جس سے ایک طرف تو سمندر کی غضبناکی کا پتہ چلتا ہے، اور دوسری طرف اس طرح قدرت کی طرف سے لوگوں کے لئے ایک نشانِ عبرت مہیا کرنا مقصود تھا۔ تاکہ لوگ اپنی آنکھوں سے دیکھ لیں کہ یہ اس شخص کا انجام ہے۔ جو خدائی کا دعویدار بنا ہوا تھا۔ پھر فرعون کی اس لاش کو اس وقت کے مصری رواج کے مطابق ممی کر کے محفوظ کر لیا گیا، جو قاہرہ کے عجائب خانے میں اب تک محفوظ ہے، اور آج سے چند ہی سال قبل اس کو یہاں دبی میں جہاں کہ راقم اٰثم اس وقت یہ سطور تحریر کر رہا ہے۔ یہاں کے سالانہ تجارتی میلہ (Dubai Annual Festival) میں فرعون کی اس لاش کو بھی لا کر رکھا گیا جس پر پانچ درہم کا ٹکٹ لگایا گیا تھا، سو قدرت کی طرف سے فرعون کی اس لاش کی حفاظت کا یہ انتظام کیا گیا، تاکہ وہ اپنی زبان بے زبانی سے ہر دور کے فرعونوں کو درسِ عبرت دیتی رہے۔ کہ دیکھو مجھے جو دیدہ عبرت نگاہ ہو۔ لیکن لوگوں کی اکثریت حضرت حق جَلَّ مَجْدہٗ کی طرف سے مہیا کردہ ایسے نشانہائے عبرت میں غور و فکر سے غافل اور محروم ہی رہتی ہے، اور عبرت نگاہی کا یہ گوہرِ مقصود ہی دنیا میں سب سے زیادہ ناپید اور کمیاب ہے وباللہ التوفق لما یُحِبُّ ویرید، وعلی ما یُحِبُّ ویرید۔
۹۳۔۔۔ 	سو اس سے بنی اسرائیل کے لئے اللہ تعالیٰ کی بعض عظیم الشان نوازشوں، اور ان پر قدرت کے بعض بڑے انعامات کا بھی ذکر فرمایا گیا ہے۔ اور ان کے جواب میں ان لوگوں کی بے قدری اور ناشکری کا بھی، تاکہ حضرت حق جَلَّ مَجْدہٗ کے انعام و احسان۔ اور ان لوگوں کی ناشکری و بے انصافی کے دونوں نمونے سامنے رہیں، سو ارشاد فرمایا گیا کہ اللہ تعالیٰ نے بنی اسرائیل کے دشمن کو غرقاب کیا۔ اور انکی آنکھوں کے سامنے اور ان کے دیکھتے دیکھتے غرقاب کیا۔ اور فرعون جیسے ظالم دشمن کو جو کہ اپنے تئیں خدائی کا دعویدار بنا ہوا تھا، اس کی لاش کو نشان عبرت بنانے کے لئے ہمیشہ کے لئے محفوظ کر دیا۔ پھر ان لوگوں کو اس نے ان کے اپنے منتخب کردہ علاقے میں اقتدار و استحکام بخشا، مراد ہے ارض شام و فلسطین، جس کو قرآن حکیم نے ارض مبارک اور ارضِ مقدس کے الفاظ سے ذکر فرمایا ہے، اور جس کو تورات میں ارض العسل واللبن یعنی شہد اور دودھ کی سرزمین کہا گیا ہے اور ان لوگوں کو اللہ تعالیٰ نے طرح طرح کی پاکیزہ چیزوں کی روزی سے سرفراز فرمایا۔ لیکن اس سب کے باوجود ان لوگوں نے ناشکری اور ناسپاسی ہی سے کام لیا۔ اللہ کے دین اور اس کی کتاب و شریعت کے بارے میں انہوں نے طرح طرح کے اختلافات سے کام لیا۔ اور ایسا اور اس حد تک کہ انہوں نے پائی ہوئی حقیقت کو گم کر دیا۔ اور اس کے نتیجے میں یہ اسی حیرانی اور سرگشتگی میں مبتلا ہو گئے جس سے قدرت نے ان کو اس قدر اہتمام سے نکالا تھا، اور یہ سب کچھ انہوں نے اس کے بعد کیا کہ ان کے پاس حق اور حقیقت کا علم آ گیا تھا۔ سو ان بدبختوں نے رات کی تاریکی میں نہیں، بلکہ دن کے اجالے میں ٹھوکر کھائی، اس لئے سارا بار الزام ان کے اپنے ہی کندھوں پر ہے جس کا صلہ اور بدلہ ان کو قیامت کے روز ملے گا۔ والعیاذُ باللہ جَلَّ وَعَلَا
۹۸۔۔۔ 	سو اس ارشاد سے ایک طرف تو پیغمبر کے لئے تسکین و تسلیہ کا سامان پیش فرمایا گیا ہے۔ اور دوسری طرف اس میں منکرین و مکذبین کے لئے ترہیب و ترغیب بھی ہے سو اس سے واضح فرما دیا گیا اور پیغمبر کو مخاطب کر کے واضح فرمایا گیا کہ آپ سے پہلے جتنے بھی رسول آئے ان میں سے کسی بھی رسول کی قوم اس پر اس وقت ایمان نہیں لائی جبکہ ایمان لانا نافع ہوتا ہے۔ بلکہ وہ لوگ عذاب دیکھنے کے بعد ہی ایمان لائے جو کہ نفع نہیں دیتا۔ کیونکہ عذاب دیکھنے کے بعد کا ایمان ایمان بالمشاہدہ ہوتا ہے، جو کہ نہ مفید ہوتا ہے نہ مطلوب کیونکہ مفید و مطلوب وہ ایمان ہوتا ہے جو کہ بالغیب یعنی بن دیکھے ہو۔ پس عذاب دیکھنے کے بعد ایمان لانا بےسود اور لا حاصل ہوتا ہے۔ صرف قوم یونس کی مثال اس سے مستثنیٰ ہے کہ اس قوم کے لوگ عذاب کی گھڑی کے ظہور سے پہلے متنبہ اور چوکنے ہو گئے۔ تو ان کو اللہ تعالیٰ کی طرف سے ایمان کی توفیق مل گئی، وہ ایمان لے آئے، اور اس کے نتیجے میں وہ لوگ اس عذاب سے بچ گئے جس کے ظہور میں اب زیادہ دیر باقی نہیں رہ گئی تھی۔ اس کے سوا دوسری کوئی قوم ایسی موجود نہیں جس کا عذاب دیکھنے کے بعد کا ایمان اس کے لئے نفع بخش ثابت ہوا ہو، پس اس میں منکرین و مکذبین کے لئے ترہیب و ترغیب ہے کہ تم لوگ ایمان لے آؤ قبل اس سے کہ تم پر وہ عذاب آ دھمکے جس کے بعد کا ایمان تمہارے کچھ کام نہ آ سکے۔
۹۹۔۔۔ 	اس ارشاد ربانی میں بھی پیغمبر کے لئے تسکین و تسلیہ کا سامان ہے۔ کہ آپ اپنی رحمت و شفقت کی بناء پر لوگوں کے ایمان نہ لانے سے اس قدر غمگین اور پریشان نہ ہوں۔ اللہ تعالیٰ کے یہاں وہی ایمان پسندیدہ اور مطلوب ہے جو اپنی رضا و رغبت سے لایا جائے۔ اور جو لوگوں کی اپنی عقل و ضمیر کی راہنمائی سے ہو۔ جبری ایمان نہ مفید ہے نہ مطلوب، اسی لئے اس نے ایمان کا معاملہ لوگوں کے اختیار اور مرضی پر چھوڑا ہے، ورنہ تمہارے رب کی مشیت اگر یہی ہوتی کہ سب لوگ خواہی نخواہی ایمان لے آئیں۔ تو پھر محض اس کے ایک ارادے اور اشارے سے ہی پوری روئے زمین کے تمام لوگ ایک ساتھ ایمان لے آتے۔ لیکن ایسا ایمان تو سرے سے مطلوب ہی نہیں۔ پس آپ اس امر کی خاطر اپنے آپ کو مشقت اور تکلیف میں نہ ڈالیں کہ سب لوگ مسلمان ہو جائیں گے، ایسا نہ ہو سکتا ہے، اور نہ ہی یہ مشیئت خداوندی کے تقاضوں کے مطابق ہے۔ اسی لئے آیت کریمہ میں استفہام انکاری کے طور پر ارشاد فرمایا گیا کہ کیا آپ لوگوں کو مجبور کریں گے کہ وہ سب ایماندار بن جائیں؟ یعنی نہیں ایسا نہ ہو سکتا ہے اور نہ ہی یہ مشیئت خداوندی کے مطابق ہے، سبحانہ و تعالیٰ،
۱۰۰۔۔۔ 	سو اس ارشاد ربانی سے اس سنت الٰہی اور دستور خداوندی کو ذکر و بیان فرمایا گیا ہے جو ایمان لانے نہ لانے کے سلسلہ میں اللہ تعالیٰ کی طرف سے مقرر ہے۔ اور وہ یہ ہے کہ نورِ ایمان و یقین کی دولت سے سرفرازی انہی لوگوں کو نصیب ہوتی ہے۔ جن کو اللہ تعالیٰ کی طرف سے توفیق ملتی ہے، اور یہ توفیق انہی لوگوں کو ملتی ہے جو اس کے لئے اپنے اندر طلب صادق رکھتے ہیں، اور وہ اللہ تعالیٰ کی بخشی ہوئی عقل و فکر کی صلاحیتوں سے صحیح طور پر کام لیتے ہیں۔ اور جو عقل و فکر سے صحیح طور پر کام نہیں لیتے۔ ان کی بصیرت پر اللہ تعالیٰ کی طرف سے ان کے اعمال بد کی نحوست مسلط کر دی جاتی ہے، جس سے وہ بالکل اندھے اور بہرے بن کر رہ جاتے ہیں، اور وہ اپنی خواہشات کی پیروی ہی کو اپنا مقصد بنا لیتے ہیں، اور ہمیشہ کی محرومی کا شکار ہو کر رہ جاتے ہیں۔ والعیاذُ باللہ العظیم، سو اس سے یہ اہم حقیقت واضح ہو جاتی ہے کہ انسان کی صلاح و فساد، اور اس کے بناؤ بگاڑ، کا اصل تعلق اس کے اپنے قلب و باطن اور ارادہ و اختیار سے ہے۔ وباللہ التوفیق لما یحب ویرید، وعلی مایحب ویرید، بکل حال من الاحوال وفی کل موطنٍ من المواطن فی الحیاۃ،
۱۰۴۔۔۔ 	سو اس ارشاد سے پیغمبر کو اس آخری اور فیصلہ کن اعلان کی ہدایت فرمائی گئی ہے تاکہ منکرین و مکذبین کے ذہن کے کسی گوشے میں اگر اس طرح کا کوئی طمع خام موجود ہو کہ پیغمبر پر دباؤ ڈال کر ان کو کچھ نرم کیا جا سکتا ہے۔ تو وہ اس کو اپنے ذہنوں سے کھرچ کر نکال دیں۔ اور اس کے بعد وہ جو کرنا چاہیں کر کے دیکھ لیں۔ اور اس طرح کے آخری اور فیصلہ کن اعلان کا ذکر سب ہی انبیائے کرام سے ماثور و منقول ہے۔ جو کہ دراصل پیغمبر کی طرف سے ان لوگوں سے براءت و بیزاری کا اعلان ہوتا ہے۔ جس کے بعد ہجرت کا مرحلہ آتا ہے، اور اس کے بعد منکرین کا صفایا کر دیا جاتا ہے، والعیاذُ باللہ العظیم اور الَّذِیْ یَتَوَفّٰکُمْ (جو تمہاری جانیں قبض کرتا ہے) کی صفت کا حوالہ و ذکر بطور تنبیہ و تذکیر ہے۔ یعنی میں بہرحال اسی اللہ کی عبادت و بندگی کرتا ہوں اور کرتا رہوں گا جو تمہاری جان قبض کرتا ہے۔ اور جس کے حضور تم لوگوں کو بہرحال حاضر ہونا اور اپنے زندگی بھر کے کئے کرائے کا صلہ و بدلہ پانا ہے۔ اور یہ ایک ایسی حقیقت ہے کہ اس سے کوئی انکار ممکن نہیں۔ پس تم لوگ جون سی روش چاہو اختیار کرو۔ مجھے تو بہرحال اسی بات کا حکم و ارشاد ہوا ہے کہ میں مومن اور موحد رہوں۔
۱۰۶۔۔۔ 	سو اس سے شرک کی خطورت و سنگینی کے بارے میں بتایا گیا کہ یہ ظلم ہے۔ سو یہ ظلم ہے حضرت حق جَلَّ مَجْدہٗ کے بارے میں کہ اس کے حق عبادت و بندگی میں دوسروں کو شریک ٹھہرایا گیا۔ نیز یہ ظلم ہے اس پوری کائنات کے حق میں کہ انسان رہے بسے تو اللہ تعالیٰ کی پیدا کردہ اس کائنات میں، مگر وہ شریک ٹھہرائے اس کا دوسروں کو، نیز یہ ظلم ہے خود مشرک کی اپنی جان کے حق میں۔ کہ اس طرح وہ اس کو دوزخ کا مستحق بناتا ہے۔ اسی لئے دوسرے مقام پر اس کو ظلم عظیم قرار دیا گیا ہے، اور اس کے بطلان پر اس آیت کریمہ میں دلیل یہ بیان فرمائی گئی کہ جب نفع و نقصان کے تمام اختیارات اللہ وحدہٗ لاشریک ہی کے قبضہ قدرت و اختیار میں ہیں۔ تو پھر اس کے سوا اور کسی کو پکارنے پوجنے کی آخر تُک ہی کیا ہو سکتی ہے؟ اور اس کو ظلم، بدبختی اور مت ماری کے سوا اور کیا کہا جا سکتا ہے؟ کہ یہ اللہ تعالیٰ کے سب سے بڑے حق کو تلف کرنا ہے والعیاذ باللہ العظیم۔
۱۰۷۔۔۔ 	سو اس سے اوپر والے مضمون کی تاکید و توثیق دوسرے انداز و اسلوب میں فرمائی گئی ہے۔ اور اس سے ان تمام تصورات کی نفی فرما دی گئی ہے جن کی بناء پر مشرک لوگ اپنے من گھڑت اور خود ساختہ شرکاء و شفعاء کی پوجا پاٹ کرتے ہیں۔ سو اس سے واضح فرما دیا گیا کہ نہ اللہ تعالیٰ کی طرف سے پہنچنے والے کسی نقصان کو کوئی ٹال سکتا ہے، اور نہ اس کی طرف سے ملنے والی کسی خیر اور بھلائی کو کوئی روک سکتا ہے، سوائے اسی وحدہٗ لاشریک کے، تو پھر اس کے سوا اوروں کو پُوجنے پکارنے کی تُک اور اس کی گنجائش ہی کیا ہو سکتی ہے؟ آیت کریمہ کے آخر میں حضرت حق جَلَّ مَجْدہٗ کی صفت غفور و رحیم کے حوالہ و ذکر سے اس حقیقت کو واضح فرما دیا گیا کہ شرک کا جرم و گناہ اگرچہ بڑا سنگین اور انتہائی ہولناک جرم ہے۔ لیکن سچی توبہ پر اللہ تعالیٰ اس کو بھی بخش دیتا ہے کہ وہ بڑا ہی غفور و رحیم ہے، نیز جب وہ غفور بھی ہے اور رحیم بھی، تو پھر کسی کو دوسروں کو سہارا بنانے کی ضرورت ہی کیا ہے؟ بلکہ بندوں کو براہ راست اس کے دامنِ رحمت میں پناہ لینی چاہئے، اور ہمیشہ اور ہر حال میں اور ہر اعتبار سے ہی کی طرف متوجہ رہنا چاہیے، وباللہ التوفیق لمایُحِبُّ ویرید، وعلیٰ مایُحِبُّ ویرید، وہ الہادی الی سواءِ السبیل
۱۰۹۔۔۔  سو اس سے اس سورہ کریمہ کے آخر میں پیغمبر کو ہدایت فرمائی گئی کہ آپ منکرین و مکذبین کے رویے سے قطع نظر اس وحی ہی کی پیروی کرتے رہیں جو آپ کی طرف بھیجی جاتی ہے۔ راہِ حق پر ڈٹے رہیں اور ہمیشہ صبر و استقامت ہی سے کام لیں۔ یہاں تک کہ اللہ فیصلہ فرما دے، اور وہی ہے سب سے اچھا اور صحیح فیصلہ کرنے والا، سبحانہ و تعالیٰ واٰخر دعوانا ان الحمد للہ رب العالمین، وبہٰذا قد تم التفسیر المختصرلسورۃ یونس، والحمد للہ جل وعلا والحمدللہ رب العالم



(سورۃ ھود ۔ سورہ نمبر ۱۱ ۔ تعداد آیات ۱۲۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     الر۔ یہ ایک ایسی (عظیم الشان) کتاب ہے جس کی آیتوں کو محکم کیا گیا پھر ان کی تفصیل کر دی گئی، ایک نہایت ہی حکمت والی اور بڑی ہی باخبر ذات کی طرف سے 
۲۔۔۔      (اس بنیادی اور مرکزی مضمون کے ساتھ) کہ تم لوگ بندگی نہ کرو مگر ایک اللہ کی،  بے شک میں تمہارے لئے (اے لوگو!) اس کی طرف سے خبردار کرنے والا اور خوشخبری سنانے والا ہوں ،
۳۔۔۔      اور یہ کہ تم لوگ معافی مانگو اپنے رب سے (اپنے گناہوں کی)، پھر لوٹ آؤ تم اس کی طرف (سچی توبہ کے ذریعے) تو وہ نوازے گا تم لوگوں کو اچھے سامانِ زندگی سے ، ایک مدت مقررہ تک، اور وہ عطا فرمائے گا ہر فضل والے کو اس کا فضل  اور اگر تم لوگ پھر گئے (اس راہِ حق و ہدایت سے) تو مجھے سخت اندیشہ ہے تمہارے بارے میں ایک بڑے ہی ہولناک دن کے عذاب کا،
۴۔۔۔      اللہ ہی کی طرف لوٹ کر جانا ہے تم سب کو، اور وہ ہر چیز پر پوری قدرت رکھتا ہے
۵۔۔۔      دیکھو! (حق اور داعی حق کی عداوت میں کس طرح) پھیرتے ہیں یہ لوگ اپنے سینوں کو، تاکہ یہ چھپ سکیں اس سے ، آگاہ رہو کہ (یہ سراسر ان کی حماقت اور بھول ہے ورنہ حقیقت تو یہ ہے کہ) جب یہ لوگ لپیٹے ہوئے ہوتے ہیں (اپنے اوپر) اپنے کپڑے ، اللہ ایک برابر جانتا ہے وہ سب کچھ جو کہ یہ لوگ چھپاتے ہیں ، اور جس کو یہ ظاہر کرتے ہیں ، بے شک وہ پوری طرح جانتا ہے سینوں کے بھیدوں کو
۶۔۔۔     اور زمین پر چلنے والا کوئی جاندار ایسا نہیں جس کی روزی اللہ کے ذمے نہ ہو، اور وہ جانتا ہے اس کی جائے سکونت کو بھی، اور جائے سپردگی کو بھی، یہ سب کچھ (موجود و مسطور) ہے ایک کھلی کتاب میں ، 
۷۔۔۔     اور وہ (اللہ) وہی ہے جس نے پیدا فرمایا آسمانوں اور زمین (کی اس عظیم الشان کائنات) کو چھ دنوں میں ، اور (اس سے پہلے) اس کا عرش پانی پر تھا،  (اور اس نے یہ سب کچھ پیدا اس لئے فرمایا کہ) تاکہ وہ تمہاری آزمائش کرے ، کہ تم میں کس کا کام سب سے اچھا ہے ،  اور اگر آپ صلی اللہ علیہ و سلم (اے پیغمبر! ان لوگوں سے) کہیں کہ تم سب یقیناً دوبارہ اٹھائے جاؤ گے اپنے مرنے کے بعد، تو فوراً بول اٹھتے ہیں یہ کافر لوگ کہ یہ (قرآن) تو محض ایک جادو ہے کھلم کھلا،
۸۔۔۔     اور اگر ہم ٹال دیں ان سے اس عذاب کو (جس کے یہ حق دار ہیں) ایک گنی چنی مدت (یعنی دنیاوی زندگی) تک کے لئے ، تو یہ لوگ (بڑے بے باکانہ اور مزاحیہ انداز میں) کہنے لگتے ہیں کہ آخر کس چیز نے روک رکھا ہے اس کو؟ (وہ آتا کیوں نہیں ؟) سو آگاہ رہو کہ جس دن وہ ان پر آن پہنچے گا تو اس کو ان سے پھیرا نہ جائے گا، اور اپنے گھیرے میں لے کر رہے گا ان کو وہی کچھ جس کا یہ مذاق اڑایا کرتے تھے 
۹۔۔۔     اور انسان (کی تنگ ظرفی کا عالم یہ ہے کہ اس) کو اگر ہم چکھا دیں اپنی طرف سے کوئی رحمت، پھر ہم اس کو چھین لیں اس سے ، تو یہ بالکل مایوس (و نا امید اور) سخت ناشکر ہو جاتا ہے ،
۱۰۔۔۔     اور اگر (اس کے برعکس) ہم اس کو چکھا دیں کوئی نعمت کسی ایسی تکلیف کے بعد جو اس کو پہنچ چکی ہو، تو یہ (پھول کر) کہنے لگتا ہے کہ دور ہو گئیں مجھ سے سب برائیاں ، بے شک یہ بڑا ہی اترانے والا اور شیخی باز ہے ،
۱۱۔۔۔     بجز ان لوگوں کے جو کام لیتے ہیں صبر (و استقامت) سے ، اور وہ کام بھی نیک کرتے ہیں سو ایسوں کے لئے ایک عظیم الشان بخشش بھی ہے ، اور بہت بڑا اجر بھی، 
۱۲۔۔۔     تو کیا آپ چھوڑ دیں گے کچھ حصہ اس وحی کا جو کچھ بھیجی جاتی ہے آپ کی طرف (اے پیغمبر!) اور تنگ ہوتا ہے اس کی بناء پر آپ کا سینہ، کہ (حق و ہدایت کا انکار کرنے والے) یہ لوگ یوں کہتے ہیں کہ کیوں نہیں اتار دیا گیا ان پر (آسمان سے) کوئی خزانہ، یا کیوں نہیں آگیا ان کے ساتھ (ان کی اردل میں رہنے والا) کوئی فرشتہ (سو ایسی باتوں سے آپ دل گیر نہ ہوں کہ آپ کا کام تو صرف خبردار کر دینا ہے اور بس، اور ہر چیز پر پورا اختیار رکھنا تو اللہ ہی کی شان ہے ،
۱۳۔۔۔     کیا یہ لوگ یوں کہتے ہیں کہ پیغمبر نے اس (کتاب حق) کو خود گھڑ لیا ہے ؟ تو (ان سے) کہو کہ اچھا تو پھر تم لوگ بھی بنا لاؤ اس جیسی دس ہی سورتیں من گھڑت، اور بلا لو تم (اپنی مدد کے لئے) جس کو بھی بلا سکتے ہو اللہ کے سوا، اگر تم لوگ سچے ہو (اپنے اعتراض و الزام میں)
۱۴۔۔۔     سو اگر پھر بھی یہ لوگ پورا نہ کر سکیں تمہارے اس چیلنج کو، تو (ان سے کہو کہ اب تو تم) یقین جان لو کہ اس (کتاب حکیم) کو اللہ ہی کے علم سے اتارا گیا ہے ، اور یہ بھی (یقین کر لو) کہ کوئی معبود نہیں سوائے ایک اللہ کے ، تو کیا اب تم لوگ سر تسلیم خم کرتے ہو؟ 
۱۵۔۔۔     جو کوئی (اپنے اعمال سے دنیا کی زندگی اور اس کی آرائش ہی چاہتا ہے ، تو ایسے لوگوں کو ہم ان کے اعمال کا پورا بدلہ اسی (دنیا) میں دے دیتے ہیں ، اور اس میں ان سے کوئی کمی نہیں کی جاتی،
۱۶۔۔۔     مگر آخرت میں ایسے لوگوں کے لئے آگ کے سوا کچھ نہیں ہو گا، برباد ہو گیا وہ سب کچھ جو انہوں نے دنیا میں بنایا تھا، اور نابود ہو گیا وہ سب کچھ جو یہ لوگ کرتے رہے تھے ،
۱۷۔۔۔     تو کیا وہ شخص جو قائم ہو ایک روشن دلیل پر اپنے رب کی طرف سے ، اس کے بعد (اس کی تائید و تصدیق میں) ایک گواہ بھی اس کے پاس آگیا ہو اس کے رب کی طرف سے ، اور اس سے پہلے موسیٰ کی کتاب بھی موجود ہے راہنما اور رحمت کے طور پر، (تو کیا ایسا شخص ان لوگوں کی طرح ہو سکتا ہے جو انکار کرتے ہیں حق کا؟) ایسے لوگ تو اس پر ایمان ہی لائیں گے ، اور ان سب گروہوں میں سے جو بھی کوئی اس (قرآن) کا انکار کرے گا، تو دوزخ ہی (اس کا ٹھکانا اور) اس کے وعدے کی جگہ ہے ، پس تم نے کسی شک میں نہیں پڑنا اس (کتاب) کے بارے میں ، بے شک یہ قطعی طور پر حق ہے تمہارے رب کی جانب سے ، لیکن اکثر لوگ مانتے نہیں ،
۱۸۔۔۔     اور اس سے بڑھ کر ظالم اور کون ہو سکتا ہے جو اللہ پر جھوٹ باندھے ؟ ایسے لوگوں کو (کل قیامت کے دن) پیش کیا جائے گا ان کے رب کے حضور، اور گواہ کہیں گے کہ یہی ہیں وہ لوگ جنہوں نے جھوٹ گھڑا تھا اپنے رب پر آگاہ رہو کہ اللہ کی لعنت (اور پھٹکار) ہے ایسے ظالموں پر،
۱۹۔۔۔     جو کہ روکتے ہیں اللہ کی راہ سے ، اور اس کی کجی تلاش کرتے ہیں اور وہ آخرت کے منکر ہیں 
۲۰۔۔۔     یہ لوگ ایسے نہیں کہ عاجز کر دیں (اللہ کو کہیں بھاگ کر) زمین میں ، اور نہ ہی ان کا کوئی حمایتی (اور مددگار) ہو سکتا ہے اللہ کے سوا، ان کو دوہرا عذاب دیا جائے (ان کے کئے کا) یہ لوگ (شدت عناد اور ہٹ دھرمی کی وجہ سے) نہ تو سن سکتے تھے (پیغام حق و ہدایت کو) اور نہ ہی ان کو خود کچھ سوجھتا (دکھتا) تھا،
۲۱۔۔۔     یہ وہ لوگ ہیں جنہوں نے خود خسارے میں ڈال دیا اپنے آپ کو، اور کھو گیا ان سے وہ سب کچھ جو یہ (زندگی بھر) گھڑتے رہے تھے (مختلف ناموں سے)
۲۲۔۔۔     لازمی (اور یقینی) بات ہے کہ یہ لوگ آخرت (کے اس حقیقی اور ابدی جہاں) میں سب سے زیادہ خسارے (اور گھاٹے) میں ہوں گے ، 
۲۳۔۔۔     اس کے برعکس جو لوگ ایمان لائے اور انہوں نے کام بھی نیک کئے ، اور وہ (زندگی بھر دل و جان سے) جھکے رہے اپنے رب کی طرف یہی لوگ ہیں جنتی، جہاں ان (خوش نصیبوں) کو ہمیشہ رہنا نصیب ہو گا 
۲۴۔۔۔     مثال ان دونوں فریقوں کی ایسے ہے ، جیسے ایک آدمی اندھا بہرہ ہو، اور دوسرا دیکھنے سننے والا، کیا یہ دونوں برابر ہو سکتے ہیں ؟ کیا پھر بھی تم لوگ سبق نہیں لیتے ؟
۲۵۔۔۔     اور بلاشبہ ہم ہی نے بھیجا نوح کو (رسول بنا کر) ان کی قوم کی طرف، (تو انہوں نے ان سے کہا کہ) بے شک میں تم لوگوں کے لئے خبردار کرنے والا ہوں کھول کر (حق اور حقیقت کو)
۲۶۔۔۔     کہ تم لوگ بندگی مت کرو مگر صرف ایک اللہ کی مجھے سخت اندیشہ ہے تمہارے بارے میں ایک بڑے ہی دردناک دن کے عذاب کا،
۲۷۔۔۔     اس کے جواب میں آپ کی قوم کے کافر سرداروں نے کہا کہ ہم تو تم کو اپنے ہی جیسا ایک بشیر (اور انسان) دیکھتے ہیں ، اور ہمیں تمہاری پیروی کرنے والے بھی بس وہی لوگ نظر آ رہے ہیں ، جو کہ ہم میں سب سے گھٹیا ہیں ، وہ بھی محض سرسری نظر سے ، اور ہمیں اپنے مقابلے میں تمہاری لئے کوئی بڑائی نظر نہیں آتی، بلکہ ہم تو تمہیں جھوٹا سمجھتے ہیں ، 
۲۸۔۔۔     نوح نے کہا کہ اے میری قوم، ذرا سوچو تو سہی، کہ اگر میں اپنے رب کی طرف سے ایک کھلی دلیل پر قائم ہوں ، اور اس نے مجھے اپنے یہاں سے ایک خاص رحمت بھی عنایت فرما رکھی ہو، مگر وہ تم کو نظر نہ آتی ہو، تو (اس میں میرا کیا قصور؟) کیا ہم اسے تم پر چپکا دیں گے ؟ جب کہ تم لوگ اس سے برابر نفرت ہی کئے جاؤ؟
۲۹۔۔۔     اور اے میری قوم، میں تم سے اس کام پر کوئی مال نہیں مانگتا، میرا اجر تو اللہ ہی کے ذمے ہے ، اور میں ان لوگوں کو دور کرنے سے بھی رہا جو ایمان لا چکے ہیں ، انہوں نے یقیناً اپنے رب سے ملنا ہے ، لیکن میں تمہیں ایسا دیکھتا ہوں کہ تم لوگ قطعی طور پر جہالت برت رہے ہو،
۳۰۔۔۔     اور اے میری قوم، کون میری مدد کرے گا اللہ کے مقابلے میں ، اگر میں ان کو دور کر دوں ؟ کیا تم لوگ اتنا بھی نہیں سمجھتے ،
۳۱۔۔۔     اور میں تم سے یہ نہیں کہتا کہ میرے پاس اللہ کے خزانے ہیں ، اور نہ ہی میں غیب جانتا ہوں ، اور نہ ہی میرا یہ دعویٰ ہے کہ میں کوئی فرشتہ ہوں ،  اور نہ ہی میں ان لوگوں کے بارے میں جن کو تمہاری نگاہیں حقارت سے دیکھتی ہیں ، یہ کہہ سکتا ہوں کہ اللہ ان کو کوئی بھلائی نہیں دے گا، اللہ خوب جانتا ہے اس چیز کو جو کہ ان لوگوں کے دلوں میں ہے ، بے شک ایسی صورت میں ، میں قطعی طور پر ظالموں میں سے ہو جاؤں گا، 
۳۲۔۔۔     اس کے جواب میں ان لوگوں نے کہا کہ اے نوح تم نے ہم سے جھگڑا کر لیا، پس اب تم لے آؤ ہم پر وہ عذاب جس کی دھمکی تم ہمیں دے رہے ہو اگر تم سچوں میں سے ہو
۳۳۔۔۔     تو اس پر نوح نے فرمایا کہ اس کو اللہ ہی لائے گا اگر (اور جب) اس نے چاہا، اور تم ایسے نہیں ہو کہ (اس کو) عاجز کر دو، 
۳۴۔۔۔     اور (تمہارے اس تکبر و عناد کی وجہ سے اب) میری نصیحت تمہیں کوئی فائدہ نہیں دے سکتی، خواہ میں تم کو کتنی ہی نصیحت کرنا چاہوں ، جب کہ اللہ کو تمہارا گمراہ کرنا ہی منظور ہو، وہی رب ہے تم سب کا، اور اسی کی طرف (بہرحال) لوٹ کر جانا ہے تم سب کو، 
۳۵۔۔۔     کیا یہ لوگ یوں کہتے ہیں کہ اس شخص نے اس (قرآن) کو خود ہی گھڑ لیا ہے ، تو (ان سے) کہو کہ اگر میں نے اس کو خود گھڑ لیا ہے تو میرے جرم کی ذمہ داری مجھ پر ہے اور میں اس جرم سے بری ہوں جو تم لوگ کر رہے ہو،
۳۶۔۔۔     اور وحی کر دی گئی نوح کی طرف اس بات کی کہ اب کوئی ایمان نہیں لائے گا آپ کی قوم میں سے مگر وہی جو ایمان لا چکے (اس سے پہلے) پس اب تم غم نہیں کھانا ان کے ان کرتوتوں پر جو یہ لوگ کرتے چلے آ رہے ہیں 
۳۷۔۔۔     اور تم بناؤ ایک (عظیم الشان) کشتی ہماری نگرانی میں ، اور ہماری وحی کے مطابق، اور ان لوگوں کے بارے میں مجھ سے کوئی بات نہ کرنا جو اڑے رہے اپنے ظلم (اور کفر و انکار) پر، کہ انہوں نے بہرحال غرق ہو کر رہنا ہے 
۳۸۔۔۔     اور (حسب ارشاد خداوندی) نوح اس کشتی کے بنانے میں لگ گئے ، تو ان کی قوم کے سرداروں میں سے کوئی ان کے پاس سے گزرتا تو ان کا مذاق اڑاتا، نوح کہتے کہ اگر (آج) تم ہمارا مذاق اڑاتے ہو تو (کوئی بات نہیں ، کہ کل) ہم بھی اسی طرح تمہارا مذاق اڑائیں گے جس طرح کہ تم ہمارا مذاق اڑا رہے ہو
۳۹۔۔۔     سو اس وقت تمہیں خود معلوم ہو جائے گا کہ کس پر آتا ہے وہ عذاب جو رسوا کر دے گا اس کو، اور کس پر اترتا ہے وہ عذاب جو ہمیشہ مسلط رہے گا اس کے سر پر،
۴۰۔۔۔      (یہ معاملہ اسی طرح چلتا رہا) یہاں تک کہ جب آ پہنچا ہمارا حکم اور ابل پڑا وہ تنور، تو ہم نے (نوح سے) کہا کہ رکھ دو اس (کشتی) میں ہر قسم کے جانوروں میں سے ایک ایک جوڑا، اور اپنے گھر والوں کو بھی، سوائے اس کے جن کے متعلق فیصلہ ہو چکا ہے ، اور ان سب لوگوں کو بھی (اس میں سوار کر دو) جو ایمان لا چکے ہیں ، اور ان پر ایمان بھی تھوڑے سے لوگ ہی لائے تھے ، 
۴۱۔۔۔     اور کہا نوح نے (اپنے پیروکاروں سے) کہ سوار ہو جاؤ تم سب اس کشتی میں ، اللہ ہی کے نام سے ہے اس کا چلنا بھی، اور اس کا ٹھہرنا بھی بلاشبہ میرا رب بڑا ہی بخشنے والا، نہایت ہی مہربان ہے 
۴۲۔۔۔     اور وہ (کشتی) چلی جا رہی تھی ان سب کو لے کر پہاڑوں جیسی موجوں کے درمیان، اور نوح نے اپنے بیٹے کو پکار کر کہا جب کہ وہ دور ایک فاصلے پر تھا کہ اے میرے بیٹے سوار ہو جا تو ہمارے ساتھ (اس کشتی میں) اور مت ساتھ رہ تو ان کافروں کے (جنہوں نے غرق ہونا ہے)
۴۳۔۔۔     تو اس نے جواب میں کہا کہ میں ابھی کسی ایسے پہاڑ کی پناہ لے لیتا ہوں ، جو مجھے بچا لے گا اس پانی سے نوح نے فرمایا آج کوئی بھی چیز اللہ کے حکم سے نہیں بچا سکے گی، مگر جس پر وہ خود ہی رحم فرما دے ، اتنے میں حائل ہو گئی ان دونوں کے درمیان ایک موج، جس سے وہ ہو گیا غرق ہونے والوں میں سے ، 
۴۴۔۔۔     اور (ان سب کفار کی غرقابی کے بعد) حکم ہوا کہ اے زمین تو نگل لے اپنا پانی اور اے آسمان تو تھم جا، چنانچہ خشک کر دیا گیا وہ پانی، اور چکا دیا گیا معاملہ، اور ٹک گئی وہ کشتی کوہ جودی پر، اور کہہ دیا گیا کہ بڑی دوری (اور پھٹکار) ہے ظالم لوگوں کے لئے ،
۴۵۔۔۔     اور (بیٹے کی غرقابی سے قبل) نوح نے اپنے رب کو پکار کر، عرض کیا کہ اے میرے رب میرا بیٹا میرے گھر والوں میں سے ہے اور یقیناً تیرا وعدہ بھی سچا ہے ، اور تو ہی ہے سب حاکموں سے بڑا حاکم، 
۴۶۔۔۔     جواب میں ارشاد ہوا کہ اے نوح، وہ تمہارے گھر والوں میں سے نہیں ہے ، کیونکہ اس کے عمل اچھے نہیں ہیں ، پس تم مجھ سے اس بات کی درخواست نہ کرو جس کی حقیقت کا تمہیں علم نہیں ، میں تمہیں نصیحت کرتا ہوں کہ مبادا کہیں تم جاہلوں میں سے ہو جاؤ، 
۴۷۔۔۔     عرض کیا، اے میرے رب، میں تیری پناہ مانگتا ہوں اس بات سے کہ میں تجھ سے وہ چیز مانگوں جس کا مجھے کوئی علم نہ ہو، اور اگر تو نے میری بخشش نہ فرمائی (اے میرے رب!) اور مجھ پر رحم نہ فرمایا، تو میں ہو جاؤں گا خسارہ (نقصان) اٹھانے والوں میں سے ،
۴۸۔۔۔     ارشاد ہوا، اے نوح، اتر جاؤ، تم اس حال میں کہ ہماری طرف سے سلامتی اور برکتیں ہوں تم پر بھی، اور ان سب گروہوں پر بھی جو تمہارے ساتھ ہیں ، اور تمہارے بعد والوں میں کچھ گروہ ایسے بھی ہوں گے کہ انہیں ہم کچھ مدت تک تو سامان زندگی برابر بخشتے رہیں گے ، مگر پھر (ان کے کفر و عناد کے سبب) ان کو پہنچ کر رہے گا ہماری طرف سے ایک بڑا ہی دردناک عذاب،
۴۹۔۔۔     یہ (قصہ) غیب کی ان خبروں میں سے ہے جن کی ہم وحی کرتے ہیں آپ کی طرف (اے پیغمبر! ورنہ) اس سے پہلے نہ تو آپ ان کو جانتے تھے اور نہ ہی آپ کی قوم، پس آپ صبر ہی سے کام لیتے رہیں کہ انجام کار (کامیابی) بہرحال پرہیزگاروں ہی کے لئے ہے ، 
۵۰۔۔۔     اور عاد کی طرف ان کے بھائی ہود کو بھی، (ہم نے رسول بنا کر بھیجا) انہوں نے بھی یہی کہا کہ اے میری قوم، اللہ ہی کی بندگی کرو تم سب، کہ اس کے سوا تمہارا کوئی معبود نہیں ، (اور غیر اللہ کی بندگی میں تو) تم لوگ محض جھوٹ گھڑنے والے ہو،
۵۱۔۔۔     اے میری قوم! میں (تبلیغ کے) اس کام پر تم سے کوئی اجر نہیں مانگتا، میرا اجر تو بس اسی ذات (اقدس) کے ذمے ہے جس نے مجھے پیدا فرمایا ہے ، کیا پھر بھی تم لوگ عقل سے کام نہیں لیتے ؟ 
۵۲۔۔۔     اور اے میری قوم کے لوگو! تم سب بخشش مانگو اپنے رب سے ، پھر (سچے دل سے) اس کی طرف رجوع کرو، وہ تم پر آسمان کے دھانے کھول دے گا (موسلا دھار بارش کے لئے) اور تمہاری موجودہ قوت میں مزید قوت کا اضافہ فرمائے گا، اور مت پھرو تم لوگ (اس پیغام حق سے) مجرم بن کر 
۵۳۔۔۔     ان لوگوں نے جواب دیا اے ھود، تم ہمارے پاس کوئی معجزہ لے کر نہیں آئے اور ہم محض تمہارے کہنے پر چھوڑنے والے نہیں ہیں اپنے معبودوں کو، اور نہ ہی ہم تمہاری بات ماننے والے ہیں 
۵۴۔۔۔     ہم تو یہی کہتے ہیں کہ تم پر مار پڑ گئی ہے ہمارے معبودوں میں سے کسی کی، ہود نے فرمایا میں اللہ کو گواہ بناتا ہوں اور خود تم سب بھی گواہ رہو کہ میں ان تمام چیزوں سے قطعی طور پر بری اور بیزار ہوں جن کو تم لوگ شریک ٹھہراتے ہو (اس وحدہٗ لاشریک کا)
۵۵۔۔۔     اس کے سوا، پس تم سب ملک کر مجھ پر اپنا داؤ چلا لو، اور مجھے ذرہ بھی مہلت مت دو،
۵۶۔۔۔     میں نے تو اس اللہ پر بھروسہ کر رکھا ہے جو رب ہے میرا بھی اور تمہارا بھی کوئی جاندار ایسا نہیں جس کی چوٹی اس کے ہاتھ میں نہ ہو ابے شک میرا رب سیدھے راستے پر (چلنے سے ہی مل سکتا) ہے 
۵۷۔۔۔     پھر بھی اگر تم لوگوں نے منہ پھیرے ہی رکھا تو (میں بری ہوں ، کیونکہ) میں نے پوری طرح پہنچا دیا تم لوگوں کو وہ پیغام جس کے ساتھ مجھے بھیجا گیا ہے تمہاری طرف، اور میرا رب لا بسائے گا تمہاری جگہ کسی اور قوم کو، اور تم لوگ اس کا کچھ بھی نہ بگاڑ سکو گے ، بلاشبہ میرا رب ہر چیز پر نگہبان ہے ،
۵۸۔۔۔     اور (آخر کار) جب آ پہنچا ہمارا حکم تو ہم نے بچا لیا ہود کو، اور ان سب لوگوں کو جو ایمان لائے تھے ، آپ کے ساتھ اپنی خاص رحمت سے ، اور بچا لیا ہم نے ان سب کو ایک بڑے ہی سخت عذاب سے 
۵۹۔۔۔     اور یہ عاد ہیں جنہوں نے کفر کیا اپنے رب کے ساتھ، اور انہوں نے نافرمانی کی اس کے رسولوں کی اور پیچھے لگے رہے وہ ہر بڑے ظالم ہٹ دھرم کے ،
۶۰۔۔۔     اور (اس کا نتیجہ یہ ہوا کہ) ان کے پیچھے لگا دی گئی لعنت اس دنیا میں بھی، اور قیامت کے روز بھی سن لو! عاد نے کفر کیا اپنے رب کے ساتھ، پھر سن لو! کہ عاد کو جو کہ ہود کی قوم تھی بہت دور پھینک دیا گیا اللہ تعالیٰ کی رحمت سے 
۶۱۔۔۔     اور (اسی طرح ہم نے بھیجا قوم ثمود کی طرف ان کے بھائی صالح کو، سو انہوں نے بھی یہی کیا کہ اے میری قوم کے لوگو! تم بندگی کرو اللہ ہی کی، کہ اس کے سوا تمہارا کوئی معبود نہیں ، اسی نے پیدا فرمایا تم سب کو زمین سے اور تم کو بسایا اس میں ، پس تم بخشش مانگو اس سے (اپنے کفر و شرک وغیرہ کی) اور لوٹ آؤ تم اس طرف (صدق دل سے ایمان لا کر) بے شک میرا رب بڑا قریب بھی ہے ، اور قبول کرنے والا بھی، 
۶۲۔۔۔     اس کے جواب میں ان لوگوں نے کہا اے صالح، تو تو اس سے پہلے ہمارے درمیان امیدوں کا مرکز تھا، کیا تم ہمیں ان چیزوں کی پوجا (و پرستش) سے روکتے ہو جن کی پوجا (و پرستش) ہمارے باپ دادا کرتے آئے ہیں ؟ بے شک ہم اس دین کے بارے میں ایک بڑے خلجان انگیز شک میں مبتلا ہیں ، جس کی طرف تم ہمیں بلا رہے ہو 
۶۳۔۔۔     صالح نے ان سے فرمایا اے میری قوم کے لوگو، ذرا سوچو تو سہی کہ اگر میں اپنے رب کی طرف سے ایک روشن دلیل پر قائم ہو ں ، اور (مزید یہ کہ) اس نے مجھے اپنی ایک خاص رحمت سے بھی نوازا ہو تو پھر (تم ہی بتاؤ کہ) مجھے کون بچا سکے گا اللہ (کی گرفت و پکڑ) سے اگر میں اس کی نافرمانی کروں ؟ پس تم لوگ تو میرے لئے خسارے (اور نقصان) کے سوا کسی چیز کا اضافہ نہیں کرتے 
۶۴۔۔۔     اور ہاں اے میری قوم! یہ اللہ کی اونٹنی ہے تمہارے لئے ایک بڑی نشانی کے طور پر، پس تم اسے چھوڑ دینا کہ یہ (آزادانہ) کھاتی (اور چرتی پھرتی) رہے اللہ کی زمین میں ، اور اسے کوئی تکلیف نہ پہنچانا کہ پھر تمہیں آ پکڑے قریب ہی کا ایک بڑا عذاب،
۶۵۔۔۔     مگر انہوں نے پھر بھی اس کے پاؤں کاٹ ڈالے ، اس پر صالح نے ان سے کہا کہ تم لوگ رہ بس لو اپنے گھروں میں تین دن (اور بس)، یہ ایک ایسا وعدہ ہے جس میں جھوٹ کا کوئی شائبہ نہیں ،
۶۶۔۔۔     پھر جب آ پہنچا ہمارا حکم، تو ہم نے بچا لیا صالح کو، اور ان سب کو جو ایمان لائے تھے ان کے ساتھ، اپنی خاص رحمت سے اور (محفوظ رکھا ان کو اس عذاب اور) اس دن کی رسوائی سے ، بے شک تمہارا رب ہی ہے قوت والا، سب پر غالب 
۶۷۔۔۔     اور دھر لیا ان سب لوگوں کو جو اڑے ہوئے تھے اپنے ظلم پر ایک ایسی ہولناک آواز نے جس سے وہ سب اپنے گھروں میں (ایسے بے حس و حرکت) اوندھے پڑے رہ گئے تھے 
۶۸۔۔۔     جیسے وہ کبھی ان میں رہے بسے ہی نہ تھے ، آگاہ رہو کہ ثمود نے کفر کیا اپنے رب سے ، آگاہ ہو کہ بڑی دوری (اور پھٹکار) ہے ثمود کے لئے ،
۶۹۔۔۔     اور بلاشبہ آ گئے ہمارے فرشتے ابراہیم کے پاس (بچے کی) وہ عظیم الشان خوشخبری لے کر، اور انہوں نے سلام کیا، ابراہیم نے جواب میں کہا کہ تم پر بھی سلام ہو، پھر کچھ دیر نہ گزری تھی کہ آپ لے آئے ایک بھنا ہوا بچھڑا (ان کی ضیافت کے لئے) 
۷۰۔۔۔     مگر جب آپ نے دیکھا کہ ان کے ہاتھ کھانے کی طرف نہیں بڑھ رہے ، تو آپ نے ان کو اجنبی سمجھ کر اپنے دل میں ایک خوف سا محسوس کیا، تب انہوں نے کہا ڈرو نہیں ، ہمیں تو دراصل (آپ کی طرف نہیں ، بلکہ) قوم لوط کی طرف (ان کو عذاب دینے کے لئے) بھیجا گیا ہے 
۷۱۔۔۔     اور ابراہیم کی بیوی بھی جو (پاس ہی کہیں) کھڑی تھیں اس پر ہنس پڑیں ، تو ہم نے انہیں خوشخبری دی اسحاق کی، اور اسحاق کے بعد یعقوب کی، 
۷۲۔۔۔     اس پر وہ (تعجب سے) بول اٹھیں ہائے میری کم بختی! کیا میں بوڑھی ہو کر بچہ جنوں گی؟ جب کہ میرے میاں بھی اتنے بوڑھے ہو چکے ہیں ، یہ تو واقعی ایک بڑی ہی عجیب سی بات ہے ،
۷۳۔۔۔     فرشتوں نے کہا کیا تم تعجب کرتی ہو اللہ کے حکم سے ؟ حالانکہ اللہ کی رحمت اور اس کی (طرح طرح کی) برکتیں تم پر، اے نبی کے گھر والو، (برابر برستی) رہتی ہیں ، بلاشبہ وہ تعریف کے لائق اور بڑی ہی اونچی شان والا ہے ،
۷۴۔۔۔     پھر جب جاتی رہی ابراہیم سے وہ گھبراہٹ، اور پہنچ گئی ان کے پاس یہ خوشخبری، تو انہوں نے ہم سے جھگڑنا شروع کر دیا قوم لوط کے بارے میں ،
۷۵۔۔۔     واقعی ابراہیم بڑے ہی بردبار، نرم دل، اور ہماری طرف رجوع رہنے والے تھے ،
۷۶۔۔۔      (فرشتوں نے ان سے کہا) اے ابراہیم، اب جانے دو اس قصے کو، کہ اب بہرحال آ کر رہنا ہے ان لوگوں پر ایک ایسے ہولناک عذاب نے جس کے ٹلنے کی اب کوئی صورت نہیں ، 
۷۷۔۔۔     اور جب پہنچ گئے ہمارے فرشتے لوط کے پاس (اپنی اصل مہم کی انجام دہی کے لئے) تو وہ بہت غمگین ہوئے ان کی (آمد کی) بناء پر، اور ان کا دل سخت تنگ ہو گیا ان کی وجہ سے ، اور انہوں نے کہا کہ یہ بڑا ہی سخت دن ہے 
۷۸۔۔۔     اور آ پہنچے ان کی قوم کے (بد اطوار) لوگ دوڑتے ہوئے رسیاں توڑ کر، اور وہ پہلے سے ہی ارتکاب کرتے تھے ایسی برائیوں کا، تو لوط نے (ان سے) کہا اے میری قوم (کے لوگو!) یہ میری بیٹیاں موجود ہیں ، جو تمہارے لئے ہر لحاظ سے پاکیزہ ہیں پس تم ڈرو اللہ سے ، اور مجھے رسوا مت کرو میرے مہمانوں کے بارے میں ، کیا تم میں کوئی بھی بھلا آدمی نہیں ؟
۷۹۔۔۔     ان لوگوں نے اس کے جواب میں کہا، آپ کو اچھی طرح معلوم ہے کہ ہمیں آپ کی بیٹیوں سے کوئی غرض نہیں ، اور آپ یہ بھی خوب جانتے ہیں کہ ہم کیا چاہتے ہیں ؟
۸۰۔۔۔     اس پر لوط نے کہا، کاش کہ میرے پاس تمہارے مقابلے کی طاقت ہوتی یا ایسا کوئی مضبوط سہارا ہوتا، جس کی پناہ لے لیتا
۸۱۔۔۔     تب فرشتوں نے (اپنی حقیقت ظاہر کرتے ہوئے) کہا کہ اے لوط ہم تو تیرے رب کے بھیجے ہوئے فرشتے ہیں ، یہ لوگ (ہمارا کیا بگاڑتے یہ تو) آپ تک بھی پہنچنے نہیں پائیں گے ، پس آپ رات کا کچھ حصہ رہتے اپنے لوگوں کو لے کر (یہاں سے اس طرح) نکل جائیں ، کہ تم میں سے کوئی پیچھے مڑ کر بھی نہ دیکھے ، سوائے تمہاری بیوی کے ، کہ اس پر بھی وہی بلا آنے والی ہے جو کہ ان لوگوں پر آنے والی ہے ، ان کی تباہی کا وقت صبح ہے ، کیا صبح کا وقت نزدیک نہیں ہے ؟ 
۸۲۔۔۔     پھر جب (حسب وعدہ) آ پہنچا ہمارا حکم تو ہم نے پلٹ کر کے رکھ دیا اس بستی کو، اور تابڑ توڑ برسا دئے اس پر ایسے پتھر کھنگر کے 
۸۳۔۔۔     جن پر خاص نشان لگے ہوئے تھے تمہارے رب کے یہاں سے ، اور وہ بستیاں (دور حاضر کے) ان ظالموں سے کچھ زیادہ دور نہیں ہیں ، 
۸۴۔۔۔     اور مدین والوں کی طرف ان کے بھائی شعیب کو (بھی ہم نے رسول بنا کر بھیجا)، انہوں نے بھی یہی کہا کہ اے میری قوم، اللہ کی بندگی کرو کہ اس کے سوا تمہارا کوئی معبود نہیں ، اور یہ کہ تم لوگ کمی نہ کرو ناپ اور تول میں ، بے شک میں تم کو بڑے اچھے حال میں دیکھ رہا ہوں (پھر اس دھوکہ بازی کی تمہیں کیا ضرورت؟) مجھے تمہارے بارے میں ایک ایسے دن کے عذاب کا ڈر ہے ، جو (تمہیں ہر طرف سے) گھیر لے گا،
۸۵۔۔۔     اور اے میری قوم کے لوگوں ! پورا کرو تم ناپ اور تول کو انصاف کے ساتھ، اور کم کر کے مت دو تم لوگوں کو ان کی چیزیں ، اور مت پھرو تم لوگ (اللہ کی) زمین میں فساد مچاتے ہوئے ،
۸۶۔۔۔     اللہ کی دی ہوئی بچت تمہارے لئے بہرحال بہتر ہے ، اگر تم ایماندار ہو، اور میں تم پر کوئی نگران کار نہیں ہوں ،
۸۷۔۔۔     ان لوگوں نے اس کے جواب میں کہا، اے شعیب کیا تمہاری نماز تمہیں یہی کچھ سکھاتی ہے کہ ہم چھوڑ دیں ان چیزوں کو جن کی پوجا (و پرستش) کرتے چلے آئے ہیں ہمارے باپ، دادا؟ یا یہ کہ ہم اپنے مالوں میں اپنی منشا کے مطابق تصرف نہ کریں ؟ (بلکہ ان پر تمہاری ہی بات چلے کہ) بس تم ہی تم ہو ایک بڑے عالی ظرف اور راستباز انسان (اور بس؟)
۸۸۔۔۔     شعیب نے فرمایا، بھائیو، ذرا غور تو کرو کہ اگر میں اپنے رب کی طرف سے ایک کھلی شہادت پر قائم ہوں ، اور اس نے اپنے یہاں سے مجھے ایک عمدہ دولت سے بھی نواز رکھا ہو، (تو پھر میں کیسے حق نہ کہوں ؟)  اور میں یہ بھی نہیں چاہتا کہ تمہارے برخلاف خود وہ کام کرنے لگوں جن سے تم کو روکتا ہوں ، میں تو بس اصلاح کرنا چاہتا ہوں جہاں تک مجھ سے ہو سکے ، اور مجھے (اس کام کی) توفیق بھی اللہ ہی کی مدد سے ہوتی ہے ، میں نے اسی پر بھروسہ کر رکھا ہے ، اور میں اپنے ہر کام میں رجوع بھی اسی کی طرف کرتا ہوں 
۸۹۔۔۔     اور اے برادران قوم کہیں میر ضدی تمہیں اس حد تک نہ پہنچا دے ، کہ تم پر بھی وہی عذاب آ کر رہے جو (اس سے پہلے) قوم نوح، قوم ہود اور قوم صالح پر آ چکا ہے ، اور قوم لوط تو تم سے کچھ زیادہ دور بھی نہیں ،
۹۰۔۔۔     اور معافی مانگو تم سب اپنے رب سے (اپنے گزشتہ کئے کرائے کی) پھر اسی کی طرف رجوع کرو (اپنے آئندہ کے لئے) بے شک میرا رب بڑا ہی مہربان نہایت ہی محبت رکھنے والا ہے (اپنی مخلوق سے ،)
۹۱۔۔۔     انہوں نے جواب دیا اے شعیب، تمہاری بہت سی باتیں تو ہماری سمجھ میں ہی نہیں آتیں ، اور ہم تجھے اپنے درمیان بالکل ہی کمزور پاتے ہیں اور اگر تیرے خاندان کا پاس نہ ہوتا تو ہم نے تجھے کبھی کا سنگسار کر (کے ختم کر) دیا ہوتا، کہ تم تو ہمارے اوپر کچھ بھاری نہیں ہو
۹۲۔۔۔     شعیب نے فرمایا اے میری قوم! کیا میرا خاندان تم لوگوں پر اللہ سے بھی زیادہ بھاری ہے ؟ (کہ اس کا تو تمہیں خوف ہے مگر میرے) اللہ کو تم نے بالکل پس پشت ڈال دیا ہے ؟ یقین رکھو کہ میرا رب ان سب کاموں کو پوری طرح قابو میں رکھے ہوئے ہے جو تم لوگ کر رہے ہو
۹۳۔۔۔     اور اے میری قوم (اب آخری بات یہ ہے کہ) تم اپنے طریقے سے کام کئے جاؤ میں اپنے طریقے پر کر رہا ہوں ، جلد ہی تمہیں خود معلوم ہو جائے گا کہ کس پر آتا ہے وہ عذاب جو اس کو رسوا کر کے رکھ دے ، اور کون ہے وہ جو جھوٹا ہے ، تم بھی انتظار کرو اور میں بھی تمہارے ساتھ چشم براہ ہوں 
۹۴۔۔۔     اور (آخر کار) جب آ پہنچا ہمارا حکم تو ہم نے بچا لیا شعیب کو اور ان سب کو جو ایمان لائے تھے ان کے ساتھ اپنی خاص رحمت سے ، اور آ پکڑا ان لوگوں کو جو اڑے ہوئے تھے اپنے ظلم پر، ایک ایسی ہولناک آواز نے جس سے وہ اوندھے پڑے رہ گئے اپنے گھروں میں (اور ان کا ایسا صفایا ہو گیا)
۹۵۔۔۔     گویا کہ وہ ان میں کبھی رہے بسے ہی نہیں تھے ، سن لو! دوری (اور پھٹکار) ہوئی مدین والوں کے لئے جیسا کہ دوری (اور پھٹکار) ہوئی تھی ثمود کے لئے ، 
۹۶۔۔۔     اور بلاشبہ ہم ہی نے بھیجا موسیٰ کو اپنی نشانیوں اور کھلی سند کے ساتھ، 
۹۷۔۔۔     فرعون اور اس کے سرداروں کی طرف، مگر ان لوگوں نے (اس کے باوجود) فرعون ہی کے حکم کی پیروی کی، حالانکہ فرعون کا حکم راستی کا نہ تھا،
۹۸۔۔۔     قیامت کے روز وہ آگے آگے ہو گا اپنی قوم کے ، یہاں تک کہ وہ ان کو اتار کر چھوڑے گا دوزخ میں ، بڑا ہی برا ہے وہ گھاٹ جس پر اتارا گیا ہو گا ان لوگوں کو
۹۹۔۔۔     اور پیچھے لگا دی گئی ان کے لعنت اس (دنیاوی زندگی) میں بھی، اور قیامت کے دن بھی، بڑا ہی برا ہے وہ انعام جو دیا گیا ان (بد بختوں) کو
۱۰۰۔۔۔     یہ کچھ حالات ہیں ان ان بستیوں کے جو ہم سناتے ہیں آپ کو (اے پیغمبر!) ان میں سے کچھ تو اب تک کھڑی ہیں ، اور کچھ کی فصل کٹ چکی ہے ،
۱۰۱۔۔۔     اور ہم نے ان پر کوئی ظلم نہیں کیا تھا مگر وہ لوگ خود ہی ظلم کر رہے تھے اپنی جانوں پر، سو ان کے کچھ بھی کام نہ آ سکے ان کے وہ (خود ساختہ اور من گھڑت) معبود، جن کو یہ لوگ (پوجا اور) پکارا کرتے تھے اللہ کے سوا، جب کہ آ پہنچا حکم تمہارے رب کا، اور انہوں نے ان کے لئے کچھ اضافہ نہ کیا سوائے ہلاکت و بربادی کے ، 
۱۰۲۔۔۔     اور ایسی ہی ہوتی ہے پکڑ تمہارے رب کی جب کہ وہ پکڑتا ہے بستیوں کو، ان کے ظلم پر یقیناً اس کی پکڑ بڑی ہی دردناک نہایت ہی سخت ہوتی ہے ، 
۱۰۳۔۔۔     بلا شبہ اس میں بڑی بھاری نشانی ہے ہر اس شخص کے لئے جو ڈرتا ہے آخرت کے عذاب سے ، یہ وہ ہولناک دن ہو گا، جس میں جمع کیا جائے گا سب لوگوں کو اور یہ وہ دن ہو گا جس میں پیشی ہو گی ہر کسی کی، 
۱۰۴۔۔۔     اور اس کو ہم مؤخر نہیں کر رہے مگر ایک گنی چنی مدت کے لئے ،
۱۰۵۔۔۔     جس دن وہ آ پہنچے تو کوئی بات بھی نہیں کر سکے گا، مگر اس کے اذن سے ، پھر کچھ لوگ بد بخت ہوں گے ، اور کچھ نیک بخت ہوں گے
۱۰۶۔۔۔     سو جو بد بخت ہوں گے وہ دوزخ میں پڑے چلاتے اور دھاڑیں مار رہے ہوں گے ،
۱۰۷۔۔۔     ان کو اس میں ہمیشہ رہنا ہو گا جب تک کہ آسمان و زمین قائم ہیں مگر یہ کہ تمہارا رب ہی کچھ اور چاہے ، بے شک تمہارا رب جو چاہے کر ڈالنے والا ہے ،
۱۰۸۔۔۔     رہے وہ لوگ جو نیک بخت نکلیں گے تو وہ (خوش نصیب) جنت میں ہوں گے جس میں وہ ہمیشہ رہیں گے جب تک کہ زمین اور آسمان قائم ہیں مگر یہ کہ تمہارا رب ہی کچھ اور چاہے (کہ اسے ہر چیز کا پورا اختیار ہے) ایک ایسی عظیم الشان بخشش کے طور پر، جو کبھی ختم نہ ہو گی 
۱۰۹۔۔۔     پس تم کسی شک میں نہیں رہنا ان چیزوں کے بارے میں جن کی پوجا یہ لوگ کر رہے ہیں ، یہ تو بس (لکیر کے فقیر بنے) ویسے ہی ان کی پوجا پاٹ کئے جار ہے ہیں جس طرح کہ ان کے باپ دادا کرتے چلے آئے ہیں اس سے پہلے ، اور یقیناً ہم ان کو پورا پورا دیں گے ان کا حصہ بغیر کسی کاٹ کسر کے 
۱۱۰۔۔۔     اور بلاشبہ ہم (اسی طرح اس سے پہلے) موسیٰ کو بھی دے چکے ہیں وہ کتاب سو اس میں بھی اختلاف کیا گیا، اور اگر پہلے سے طے نہ ہو چکی ہوتی ایک بات تمہارے رب کی طرف سے تو یقیناً ان کے درمیان فیصلہ کبھی کا چکا دیا گیا ہوتا اور بے شک یہ لوگ اس (کتاب مبین کے انکار کی وجہ) سے ایک بڑے ہی خلجان انگیز شک میں پڑے ہیں ،
۱۱۱۔۔۔     اور اس (حقیقت) میں بھی کوئی شک نہیں کہ یہ جتنے بھی ہیں تمہارا رب ان میں سے ایک ایک کو ان کے اعمال کا پورا پورا بدلہ دے کر رہے گا کہ وہ یقینی طور پر ان کی ان تمام حرکتوں سے جو یہ لوگ کر رہے ہیں پوری طرح باخبر ہے ، 
۱۱۲۔۔۔     پس آپ ثابت قدم رہیں جس طرح کہ آپ کو حکم ہوا ہے (آپ بھی) اور آپ کے وہ سب ساتھی بھی جو پلٹ آئے ہیں (کفر و بغاوت سے ایمان و اطاعت کی طرف) اور تم لوگ حد سے نہ بڑھنا کہ جو بھی کچھ تم کر رہے ہو (اے لوگو!) بے شک وہ اس پر پوری طرح نگاہ رکھے ہوئے ہے
۱۱۳۔۔۔     اور کبھی جھکنا نہیں تم (اے ایمان والو!) ان لوگوں کی طرف جو اڑے ہوئے ہیں اپنے (کفر و باطل اور) ظلم پر، کہ پھر آ پکڑے تم کو دوزخ کی آگ اور اس وقت اللہ کے سوا تمہارا کوئی حمایتی ہو گا اور نہ ہی تمہیں کہیں سے کوئی مدد پہنچ سکے گی،
۱۱۴۔۔۔     اور قائم رکھو تم نماز کو، دن کے دونوں سروں پر بھی، اور رات کے کچھ حصوں میں بھی، بے شک نیکیاں لے جاتی ہیں برائیوں کو، یہ ایک بڑی نصیحت ہے ماننے والوں کے لئے،
۱۱۵۔۔۔     پر آپ صبر ہی سے کام لیتے رہو، بے شک اللہ کبھی ضائع نہیں کرتا اجر نیکوکاروں کا، 
۱۱۶۔۔۔     پھر کیوں نہ ہوئے ان قوموں میں جو گزر چکی ہیں تم سے پہلے ایسے اہل خیر، جو روکتے (لوگوں کو) فساد پھیلانے سے زمین میں ، بجز ان تھوڑے سے لوگوں کے ان میں سے جن کو ہم نے بچا لیا (عذاب سے) اور وہ لوگ ظلم پر کمر بستہ تھے وہ پیچھے لگ رہے اپنی انہی عیش پرستیوں کے جن کا سامان ان کو فراوانی کے ساتھ دیا گیا تھا، اور وہ جرائم پیشہ ہی رہے 
۱۱۷۔۔۔     اور تمہارا رب ہرگز ایسا نہیں کہ یونہی تباہ کر دے بستیوں کو ناحق طور پر، جب کہ ان کے باشندے اصلاح میں لگے ہوں ، 
۱۱۸۔۔۔     اور اگر تمہارا رب چاہتا تو (جبرا) سب لوگوں کو ایک ہی امت بنا دیتا (مگر اس نے بتقاضائے حکمت و ابتلاء ایسا نہیں کیا) اور اب یہ ہمیشہ اختلاف ہی میں رہیں گے 
۱۱۹۔۔۔     مگر جن پر رحم فرما دے تمہارا رب (کہ وہی بے راہ روی سے بچ سکیں گے) اور اللہ نے تو ان کو پیدا ہی اسی (آزادی انتخاب و اختیار) کے لئے کیا ہے ، اور پوری ہو گئی ہو گی تمہارے رب کی یہ بات کہ میں ضرور بالضرور بھر کے رہوں گا دوزخ کو جنوں اور انسانوں سب سے ، 
۱۲۰۔۔۔     اور یہ جو بھی قصے ہم آپ کو سناتے ہیں (اے پیغمبر!) رسولوں کے حالات میں سے ، یہ وہ کچھ ہے جس سے ہم مضبوط کرتے ہیں آپ کے دل کو، اور آگیا آپ کے پاس ان کے ضمن میں حق (اور حقیقت کا علم) اور ایک عظیم الشان نصیحت اور یاد دہانی ایمانداروں کے لئے ،
۱۲۱۔۔۔     اور کہہ دو ان لوگوں سے جو ایمان نہیں لاتے (اس سب کے باوجود) کہ تم لوگ کام کرتے رہو اپنے طریقے پر، ہم کام کئے جا رہے ہیں اپنے طریقے پر،
۱۲۲۔۔۔     اور تم بھی انتظار کرو (نتیجہ و انجام کا) ہم بھی منتظر ہیں ، 
۱۲۳۔۔۔     اور اللہ ہی کے لئے ہیں سب غیب آسمانوں کے بھی اور زمین کے بھی، اور اسی کی طرف لوٹایا جاتا ہے معاملہ سب کا سب، پس تم بندگی بھی اسی کی کرو، اور بھروسہ بھی اسی پر رکھو، اور تمہارا رب کچھ بے خبر نہیں ان کاموں سے جو تم لوگ کر رہے ہو، 


تفسیر

۲۔۔۔ 	سو یہ اس کتاب حکیم کا بنیادی پیغام اور مرکزی مضمون ہے کہ عبادت و بندگی اللہ وحدہٗ لاشریک ہی کی بجا لائی جائے کہ معبودِ برحق بہرحال وہی اور صرف وہی ہے۔ اور ہر قسم کی عبادت و بندگی اسی کا اور صرف اسی کا حق ہے۔ ہر پیغمبر نے ہمیشہ اسی کی تعلیم و تلقین فرمائی ہے، اور ان کو اسی پیغام کے ساتھ بشیر و نذیر بنا کر بھیجا گیا یعنی جو اس پیغام حق و ہدایت کو قبول کریں گے ان کے لئے اللہ تعالیٰ کے خاص فضل و کرم اور رحمت و عنایت کی بشارت ہے، اور جو اس سے اعراض و روگردانی کریں گے ان کے لئے بڑا ہی دردناک عذاب ہے سو ہر پیغمبر کو انذار و تبشیر کے اسی فریضہ کی ادائے گی کا حکم و ارشاد فرمایا گیا ہے۔
۳۔۔۔ 	۱: سو اس سے بشارت کے پہلو کو واضح فرمایا گیا ہے یعنی یہ کہ تم لوگ استغفار اور توبہ کے طریقے کو اپناؤ تو اللہ تعالیٰ تم کو ایک معین مدت تک اس دنیا میں بھی اپنی نعمتوں سے نوازے گا، اور ہر مستحق فضل کو اس کا فضل بھی عطا فرمائے گا۔ سو اس ارشاد سے توبہ کی حقیقت کو بھی ظاہر اور واضح فرما دیا گیا، کہ اس کے دو اہم رکن ہیں ایک استغفار یعنی اپنے گزشتہ جرم و قصور کی بخشش مانگنا۔ اور آئندہ اس سے باز رہنے کا عزم کرنا۔ اور دوسرا رکن توبہ کا یہ ہے کہ بندہ صدق دل سے اللہ کی طرف رجوع کرے، اور ہمیشہ اور ہر حال میں اسی کی طرف رجوع رہے، اور اس سیدھی اور صحیح راہ کو اپنائے جس کی ہدایت اللہ تعالیٰ نے فرمائی ہے۔ سو جب یہ دونوں باتیں پائی جائیں گی تو توبہ صحیح معنوں میں توبہ ہو گی ورنہ محض زبانی کلامی طور پر توبہ توبہ کرنے کا کوئی فائدہ نہیں، والعیاذُ باللہ جل وعلا
     ۲: سو اس سے انذار کے پہلو کو واضح فرمایا گیا ہے۔ یعنی یہ کہ اگر تم لوگوں نے اعراض و روگردانی سے کام لیا تو مجھے تمہارے بارے میں ایک بڑے ہی ہولناک دن کے عذاب کا خوف و اندیشہ ہے، پس تم لوگ اگر باز نہ آئے تو اس ہولناک عذاب کے لئے تیار رہو، کہ وہ تمہارے اس کفر و انکار کا لازمی نتیجہ اور طبعی تقاضا ہے، والعیاذ باللہ العظیم
۴۔۔۔ 	سو اس ارشاد سے، کہ تم سب کو بہرحال اللہ ہی کی طرف لوٹ کر جانا ہے۔ کئی اہم اور بنیادی حقائق واضح ہو جاتے ہیں مثلاً یہ کہ سب کا رجوع بہرحال اللہ ہی کی طرف ہے۔ پس جو لوگ کہتے ہیں کہ ہم مر مٹ کر یونہی ختم ہو جائیں گے، جیسا کہ کیڑے مکوڑے ختم ہو جاتے ہیں، وہ سراسر غلط کہتے ہیں۔ اسی طرح جو کہتے ہیں کہ ہم مر کر کسی دوسرے جون میں آ جائیں گے وہ بھی بالکل غلط کہتے ہیں، نیز جو اس غلط فہمی میں مبتلا ہوتے ہیں کہ ہمارا معاملہ ہمارے من گھڑت شریکوں اور سفارشیوں کے حوالے ہے وہ بھی غلط کہتے ہیں، والعیاذُ باللہ، پس سب کو بہرحال لوٹ کر اللہ ہی کی طرف جانا ہے۔ اور ایسا کرنا اس کے لئے کچھ بھی مشکل نہیں کہ وہ ہر چیز پر پوری قدرت رکھتا ہے۔ پس وہ جو چاہے۔ اور جیسا چاہے کرے۔ سبحانہ و تعالیٰ
۶۔۔۔ 	 پس نہ کوئی چیز اس میں درج ہونے سے رہ سکتی ہے اور نہ ہی کوئی چیز اس کے علم سے باہر ہو سکتی ہے۔ اور نہ ہی اس کو کسی چیز کے تلاش کرنے کے لئے کوئی زحمت اٹھانی پڑتی ہے، مستقر یعنی جائے قرار سے مراد وہ ٹھکانا ہے جہاں انسان زندگی گزارتا ہے۔ اور مستودع یعنی جائے سپردگی سے مراد زمین کی وہ جگہ ہے جہاں اس کو مرنے کے بعد سپرد خاک کیا جاتا ہے۔ سو اللہ ان سب جگہوں کو جانتا ہے، کوئی اس کے علم سے چھپ نہیں سکتا، اس لئے وہ ہر کسی کو ہر حال میں روزی دے رہا ہے۔ خواہ وہ کہیں بھی ہو۔ اور کسی بھی حال میں ہو، پس وہ خواہ پہاڑوں کی چوٹیوں میں ہو۔ یا سمندروں کی تہوں میں، خواہ گھنے جنگلوں میں ہو، یا کھلے میدانوں میں اس کا رزق مقدر اس کو ہر جگہ ملتا ہے۔ تو پھر اس سے کسی کا غائب ہونا آخر کیسے اور کیونکر ممکن ہو سکتا ہے؟ یہاں پر انسان کے مدفن کو مستودع کے لفظ سے تعبیر کرنے میں یہ تذکیر اور یاد دہانی بھی ہے کہ کوئی یہ نہ سمجھے کہ جو مر گیا وہ فنا ہو گیا۔ سو وہ فنا نہیں ہوتا۔ بلکہ اس کو زمین کی امانت اور اس کی تحویل و سپردگی میں دے دیا جاتا ہے، اور وقت آنے پر زمین اس امانت کو پوری طرح اس کے رب کے حوالے کر دے گی، اور اس کو ضرور ایسا کرنا ہو گا۔ کسی کی جان نہیں کہ وہ اس میں رکاوٹ بن سکے۔
۷۔۔۔ 	 ۱: یعنی کرہ ارضی کی خشکی نمودار ہونے سے پہلے یہ سارا کرہ، کرہ مائی تھا۔ اور اس پر اللہ تعالیٰ ہی کی حکومت و فرمانروائی تھی پھر پانی سے خشکی نمودار ہوئی۔ اور موجودات کی یہ مختلف انواع ظہور میں آئیں اور درجہ بدرجہ پوری کائنات آباد ہوئی۔ اور یہ سب کچھ اسی قادر مطلق وحدہٗ لاشریک کے حکم و ارشاد سے، اور اسی کی قدرت و حکمت سے ظہور پذیر ہوا۔ سبحانہ و تعالیٰ
     ۲: سو حکمتوں بھری اس کائنات کا وجود، اس کی یہ بوقلمونی، اور اس میں پایا جانے والا یہ عظیم الشان اور پُر حکمت اہتمام و انتظام وغیرہ سب کچھ اپنی زبان حال سے پکار پکار کر کہہ رہا ہے کہ اس کائنات کے خالق و مالک نے یہ سب کچھ بے مقصد اور عبث و بیکار نہیں پیدا فرمایا۔ بلکہ اس کا تقاضا ہے کہ انسان اس میں صحیح طور پر غور و فکر سے کام لیکر اپنے خالق و مالک کی معرفت حاصل کرے۔ اور شکر و نعمت کے طور پر دل و جان سے اس کے آگے جھک جائے۔ اسی کی عبادت و بندگی سے سرشار و سرفراز ہو۔ اور عبادت و بندگی کی ہر قسم اسی وحدہٗ لاشریک کے لئے بجا لائے۔ کہ یہ سب اسی کا حق ہے کہ معبود برحق بہرحال وہی اور صرف وہی وحدہٗ لاشریک ہے۔ سبحانہ و تعالیٰ، نیز یہ کائنات اپنی زبان بے زبانی سے پکار پکار کر کہہ رہی ہے، کہ اس سارے اہتمام و انتظام کا تقاضا یہ ہے کہ ایک ایسا یوم عدل و حساب قائم ہو۔ جس میں انسان سے اس کے کئے کرائے کے بارے میں پوچھ ہو۔ تاکہ شکر گزاروں اور اچھا عمل کرنے والوں کو ان کے حسن عمل کا صلہ و بدلہ ملے۔ اور ناشکروں اور بدکاروں کو ان کی ناشکری اور بدکاری کی سزا وجزا ملے۔ تاکہ اسطرح عدل و انصاف کے تقاضے پورے ہوں۔ اور بدرجہ تمام و کمال پورے ہوں، پس وہی دن قیامت کا یوم عظیم ہے۔ سو قیام قیامت اور یوم جزاء و سزا کا وقوع عقل و نقل، اور اس کائنات کی خلقت و فطرت، سب کا تقاضا ہے، لیکن تعجب اور افسوس کا مقام ہے کہ یہی بات جب تم ان لوگوں سے کہتے ہو تو یہ اس کو ماننے اور تسلیم کرنے کے بجائے اس کے بارے میں کہتے ہیں کہ یہ تو ایک کھلا ہوا جادو ہے۔ سو کتنے اندھے اور کس قدر اوندھے ہو گئے یہ لوگ اور کس طرح مت مار کر رکھ دی گئی ان کی؟والعیاذُ باللہ العظیم
۱۱۔۔۔ 	سو اس سے ان لوگوں کا ذکر فرمایا گیا ہے جو مذکورہ بالا کلیے سے مستثنیٰ ہیں، سو اس سے واضح فرمایا گیا کہ ایسے لوگ جب کسی آزمائش اور مصیبت میں مبتلا ہوتے ہیں، تو مایوس اور دل برداشتہ ہونے کے بجائے اللہ تعالیٰ کی رحمت و عنایت کی امید پر صابر و مطمئن رہتے ہیں، اور جب ان کو اس کے فضل و کرم اور اس کی کسی نعمت و عنایت سے نوازا جاتا ہے، تو اس پر ایسے لوگ اکڑنے اور مغرور ہونے کے بجائے اللہ تعالیٰ کا شکر ادا کرتے رہیں، سو اس طرح نعمت سے انکی صفت شکر اجاگر ہوتی ہے، اور اس کے نتیجے میں ان کے لئے اعمال صالحہ کی راہیں کھلتی ہیں۔ اور مصیبت و مشکل سے ان کی صفت صبر مستحکم ہوتی ہے۔ سو ایسے ہی لوگ انسانیت کے گل سرسبز ہوتے ہیں اور انہی کے لئے اللہ تعالیٰ کی طرف سے عظیم الشان بخشش، اور بہت بڑے اجر کی خوشخبری ہے۔ سو اس سے یہ اہم اور بنیادی حقیقت واضح ہو جاتی ہے کہ ایمان و یقین کی دولت ایسی عظیم الشان اور بے مثال دولت ہے جو انسان کو دارین کی سعادت و سرخروئی سے سرفراز اور مالا مال کرتی ہے۔ جبکہ اس سے محرومی والعیاذ باللہ، ہر خیر سے محرومی ہے۔ اور اسی حقیقت کو حضرت نبی معصوم علیہ الصلوٰۃ والسلام، نے اپنی ایک عظیم الشان حدیث میں اس طرح بیان فرمایا ہے کہ مومن کی شان بھی بڑی عجیب ہے اور یہ شان مومن کے سوا اور کسی کو نصیب نہیں ہو سکتی، اور یہ اس لئے کہ اس کو اگر کوئی نعمت ملتی ہے تو یہ اس پر اللہ تعالیٰ شکر ادا کرتا ہے، جس سے وہ اس کے لئے خیر بن جاتی ہے۔ اور اگر اس کے برعکس اس کو کوئی تکلیف اور مصیبت پہنچتی ہے، تو یہ اس پر صبر و برداشت سے کام لیتا ہے، جس سے وہ بھی اس کے لئے خیر بن جاتی ہے۔ سو مومن کی نعمت اور اس کی مصیبت میں سے ہر ایک اس کے لئے خیر بن جاتی ہے۔ جبکہ ایمان سے محروم لوگوں کے لئے نعمت بھی عذاب بن جاتی ہے اور تکلیف بھی، نعمت ملنے پر ایسے لوگ تکبر اور سرکشی پر اتر آتے ہیں، اور طرح طرح کی خرمستیاں کرنے لگتے ہیں۔ اور مصیبت پیش آنے پر وہ جزع و فزع اور یہاں تک کہ خود کشی کا ارتکاب کرتے ہیں والعیاذ باللہ العظیم۔ سو اصل چیز ایمان و یقین ہے۔ جس کے بعد اور اس کے نتیجے میں عسر ویسر، اور تنگی و فراخی کی ہر حالت خیر بن جاتی ہے۔
۱۴۔۔۔ 	استفہام ظاہر ہے کہ یہاں پر تحریض و ترغیب کے لئے ہے۔ یعنی اس کے بعد تم لوگوں کو حق کے آگے سر تسلیم خم کر لینا چاہیے اور تمہیں اس حقیقت کو مان لینا چاہیے کہ قرآن حکیم نہ کسی بشر کا کلام ہے نہ ہو سکتا ہے، کہ جب تم لوگ باینہمہ فصاحت و بلاغت اور پوری سعی و کوشش اور باہم مل کر بھی اس کی ایک چھوٹی سے چھوٹی سو ان کے مقابلے سے بھی عاجز و قاصر ہو تو پھر یہ کس طرح ممکن ہو سکتا کہ بنی امی جنہوں نے دنیا میں کسی انسان سے ایک حرف بھی نہیں کبھی نہیں پڑھا وہ از خود تن تنہا اس پوری کتاب حکیم کو تصنیف کر لائیں؟ پس تم لوگ یقین جان لو کہ یہ نہ انسانی کلام ہے نہ ہو سکتا ہے بلکہ یہ کلام، کلام الٰہی ہے، جس کو اللہ پاک نے اپنے علم سے نازل فرمایا ہے۔ پس تم اس کی عظمت کے آگے جھک جاؤ۔ اور اس کی صداقت و حقانیت پر ایمان لا کر اپنے لئے سعادت دارین سے سرفرازی کا سامان کرو۔ ورنہ تمہارے لیے ہمیشہ ہمیشہ کا خسارہ ہے۔ والعیاذ باللہ العظیم، سو تحدی اور چیلنج کی یہ عظیم الشان اور بے مثال خصوصیت قرآن حکیم کی ایک ایسی عظیم الشان اور منفرد خصوصیت بھی جو اس کتاب مجید کے سوا اور کسی کتاب کو نہ کبھی نصیب ہوئی ہے نہ ہو سکتی ہے۔ اور یہ اس کی صداقت و حقانیت کے لئے ایک بے مثال اور فیصلہ کن دلیل ہے۔ والحمد للہ جل وعلا
۱۷۔۔۔ 	بَیِّنۃ کے معنی روشن دلیل اور واضح حجت کے ہوتے ہیں۔ یہاں پر اس سے مراد وہ نور فطرت ہے جس کو اللہ تعالیٰ نے حق و باطل اور خیر و شر کے درمیان فرق و تمیز کے لئے انسان کی فطرت میں ودیعت فرمایا ہوتا ہے، جن لوگوں کی فطرت خارجی اثرات سے محفوظ ہوتی ہے، ان کے اندر یہ نور فطرت محفوظ اور صحیح و سالم ہوتا ہے، اور ایسے لوگوں کو جب نور وحی کی روشنی نصیب ہوتی ہے تو وہ ان کو اپنی فطرت کی آواز معلوم ہوتی ہے اور اس سے ان کے اس فطری نور کو اور جلا ملتی ہے۔ اور وہ نور علی نور کا مصداق بن جاتے ہیں، جس کی سب سے بڑی اور سب سے واضح مثال حضرات انبیاء کرام کی ہوتی ہے، علیہم الصلوٰۃ والسلام، پھر جو جتنے ان کے قریب اور ان کے نقش قدم پر ہوتے ہیں، وہ بھی اپنے مراتب و درجات کے فرق کے ساتھ اسی طرح ہوتے ہیں جس کا نور فطرت جتنا قوی اور سالم ہوتا ہے وہ اتنا ہی جلدی انکی طرف سبقت کرتا ہے اور اس کے برعکس جو اپنی شامت اعمال سے اپنے اس نور فطرت کو بجھا دیتے ہیں، وہ اندھیروں میں ڈوب جاتے ہیں، اور اس طرح وہ فِیْ ظُلُمٰتٍ بَعَضُہَا فَوْقَ بَعْضٍ کا مصداق بن کر رہ جاتے ہیں۔ والعیاذُ باللہ، سو اس ارشاد میں پیغمبر کے لئے تسکین و تسلیہ کا سامان ہے کہ جو لوگ قرآن سے گریز و فرار کے لئے طرح طرح کے بہانے تراشتے ہیں، ان کی اصل بیماری، اور ان کی محرومی کا اصل سبب یہ ہے کہ ان کا نور فطرت بجھ چکا ہے، اس لئے وہ نور ایمان کی دولت سے محروم ہیں، اور اس نور حق و ہدایت سے سرفرازی انہی لوگوں کو نصیب ہوتی ہے، اور ہو سکتی ہے، جن کا نور فطرت محفوظ اور سلامت ہوتا ہے۔ سو ان کو جب اپنے نور فطرت کی دلیل اور حجت کے ساتھ ساتھ قرآن حکیم کی شہادت بھی مل جاتی ہے تو اس سے ان کی وہ فطری حجت اور قوی ہو جاتی ہے اور قرآن کی دعوت ان کو اپنے دل کی آواز، اور فطرت کی پکار محسوس ہونے لگتی ہے اور آسمانی شاہد ان کی فطری آواز کی قوت کا ذریعہ بن جاتا ہے۔ اس استفہامی جملے کا مقابل یہاں پر محذوف ہے جو کہ بلاغت کلام کا ایک اہم اور معروف اسلوب ہے۔ ہم نے اپنے ترجمے میں بین القوسین کی عبادت سے اسی کی طرف اشارہ کیا ہے، والحمد للہ، لیکن اس حذف کو اگر پوری طرح کھولا جائے تو بات اس طرح بنے گی، کہ ایک طرف تو ایسے لوگ ہیں جن کے اندر یہ سب روشنیاں موجود ہیں، جن سے راہ حق پوری طرح روشن اور واضح ہو جاتی ہے، اور دوسری طرف وہ لوگ ہیں جو ان سب سے محروم ہیں، اور ان کی یہ تمام روشنیاں بجھ چکی ہیں۔ تو کیا راہ حق کی یافت و ادراک اور قرآن حکیم پر ایمان لانے کے سلسلہ میں یہ دونوں قسم کے لوگ باہم برابر ہو سکتے ہیں؟ اور جب نہیں اور یقیناً نہیں، تو پھر ایسے لوگوں کے اعراض و انکار اور ان کی عداوت و تکذیب پر تعجب و اچنبھے کی کیا ضرورت؟ یہ محروم اور بدبخت لوگ ہیں جنہوں نے اپنی آنکھوں کو خود پھوڑ دیا ہے، اور اپنی فطرت کے نور حق و ہدایت کو انہوں نے اپنے سوء اختیار، اور خبث باطن کی بناء پر خود بجھا دیا ہے، والعیاذ باللہ العظیم، سو قرآن حکیم پر ایمان وہی لوگ لائیں گے جن کا نور فطرت محفوظ وسلامت ہے۔ اور وہ اس امر سے بھی آشنا ہیں کہ اس سے پہلے ایسی ہی ایک کتاب ہدایت و رحمت بن کر حضرت موسیٰ پر اتر چکی ہے۔ سو ایسے لوگوں کے لئے قرآن حکیم بلاشبہ ایک مانوس چیز بلکہ ان کے دلوں کی صدا و پکار ہے۔ وہ جب اس کو سنتے ہیں تو وہ محسوس کرتے ہیں کہ جو کچھ وہ اپنے صحیفہ فطرت میں پا رہے ہیں اسی کی دعوت قرآن دے رہا ہے۔ سو ایسے ہی لوگ اس پر ایمان لائے، اور ایسے ہی لوگ اس پر ایمان لائیں گے، وباللہ التوفیق، لمایُحِبُّ ویرید، وعلیٰ مایُحِبُّ ویرید،
۲۲۔۔۔ 	 سو نور حق و ہدایت سے اعراض و انکار کرنے والے سب سے بڑے خسارے والے ہیں، کہ انہوں نے راہ حق و ہدایت سے منہ موڑ کر اپنے آپ کو کفر و انکار کے اندھیروں کے حوالے کیا، اور حضرت حق جَلَّ مَجْدہٗ کی دی بخشی قوتوں اور صلاحیتوں کو انہوں نے ضائع کیا۔ اور ان کو حق کے لئے استعمال کرنے کے بجائے الٹا انہوں نے انکو حق کے خلاف استعمال کیا، اور اس طرح انہوں نے اپنے آپ کو اس دائمی اور ہولناک خسارے کے حوالے کیا جس سے نکلنا اور چھٹکارا پانا پھر ان کے لئے کسی بھی طرح ممکن نہیں ہو گا، اور جن خود ساختہ اور من گھڑت سہاروں کو انہوں نے از خود اپنا حاجت روا اور مشکل کشا بنا رکھا تھا، ان میں سے کوئی بھی ان کے کچھ کام نہ آ سکا۔ کہ ان کی کوئی اصل اور حقیقت تو سرے سے تھی ہی نہیں، سو ایسے ہی لوگوں کے بارے میں یہاں پر ارشاد فرمایا گیا۔ اور حَصْر و قَصْر کے انداز و اسلوب میں ارشاد فرمایا گیا کہ یہی ہیں وہ لوگ جو آخرت میں سب سے بڑے اور انتہائی ہولناک خسارے والے ہونگے۔ والعیاذُ باللہ العظیم۔
۲۳۔۔۔ 	سو اس سے اصل اور حقیقی کامیابی سے سرفراز ہونے والے خوش نصیبوں کی تعیین اور انکی نشاندہی فرما دی گئی، اور ان کی اس سعادت و سرفرازی کے اسباب کو بھی بیان فرما دیا گیا۔ چنانچہ اس سے واضح فرما دیا گیا کہ یہ خوش نصیب وہ لوگ ہونگے جن کے اندر یہ تین صفات پائی جاتی ہونگی۔ خواہ وہ کوئی بھی ہوں اور کہیں کے بھی ہوں۔ وہ کسی بھی رنگ و نسل کے ہوں۔ اور ان کا تعلق کسی بھی قوم قبیلے سے ہو، اور وہ تین صفات ہیں۔ ایمان، عمل صالح، اور اپنے رب کی طرف اخبات، یعنی وہ ہر طرف سے کٹ کر اپنے رب کی طرف جھکنے والے۔ اور دل و جان سے اسی کی طرف رجوع کرنے والے ہوں۔ سو ایسوں کو جنت اور اس کی سدا بہار نعمتوں سے سرفرازی نصیب ہو گی۔ جہاں ان کو ہمیشہ ہمیشہ کے لئے رہنا نصیب ہو گا۔ اور یہی ہے وہ اصل اور حقیقی کامیابی جس کے سامنے دنیا کی بڑی سے بڑی کامیابی بھی ہیچ اور صفر ہے اور عقل سلیم اور فطرت مستقیم کا تقاضا ہے کہ اسی کو اپنا اصل مقصد اور حقیقی نصب العین بنایا جائے۔ اللہ تعالیٰ نصیب فرمائے اور محض اپنے فضل و کرم سے نصیب فرمائے۔ آمین ثم آمین۔
۲۷۔۔۔ 	سو حضرت نوح کے بارے میں آنجناب کی قوم کے ان منکروں اور سرداروں کا یہ پہلا اعتراض تھا جو آپ صلی اللہ علیہ و سلم کی بشریت طاہرہ کی بناء پر تھا، کہ چونکہ آپ ہم ہی جیسے بشر ہیں۔ اس لئے ہم آپ کو اللہ کا رسول ماننے کے لئے تیار نہیں۔ سو حضرات انبیاء و رسل کی بشریت طاہرہ کی بناء پر یہ اعتراض و اشتباہ لوگوں کو ہمیشہ رہا پہلے بھی تھا، اور آج بھی ہے، اور بنیاد اس اعتراض کی یہ تھی اور یہ ہے کہ ایسے لوگ بشریت اور رسالت کے دونوں وصفوں کے درمیان منافات سمجھتے ہیں یعنی یہ دونوں وصف یکجا نہیں ہو سکتے۔ فرق اتنا ہے کہ کل کے ان منکروں نے ان حضرات کی بشریت کو دیکھتے ہوئے انکی نبوت و رسالت کا انکار کر دیا۔ اور کہا کہ چونکہ یہ بشر ہیں لہٰذا ہم ان کو نبی اور رسول ماننے کے لئے تیار نہیں، جبکہ آج کے اعجوبہ پرستوں کا کہنا ہے کہ چونکہ ہم ان کو نبی و رسول مانتے ہیں لہٰذا ہم ان کو بشر اور انسان ماننے کے لئے تیار نہیں، غلط فہمی دونوں کی ایک ہی ہے، یعنی یہ کہ نبوت و بشریت کے درمیان تضاد اور منافات ہے، حالانکہ یہ بات قطعی طور پر غلط اور نصوص قطعیہ کے خلاف اور ان سے معارض و متصادم ہے، کیونکہ اصل حقیقت جو عقل و نقل دونوں کے مطابق ہے وہ یہ ہے کہ پیغمبر بیک وقت بشر بھی ہوتا ہے اور نبی و رسول بھی۔ اور عَبْدہٗ وَرَسُوْلُہ، میں ان دونوں کو جمع فرمایا گیا ہے اور دونوں کو یکجا ماننے کی تعلیم و تلقین فرمائی گئی ہے، اور یہی تقاضا ہے عقل و نقل اور فطرت مستقیم سب کا، والحمد للہ جل و علا، بکل حالٍ من الاحوال وفی کل موطنٍ من المواطن فی الحیاۃ
۲۸۔۔۔ 	 سو اس سے حضرت نوح کے اپنی قوم کے اعتراض کا جواب ذکر فرمایا گیا کہ آنجناب نے ان لوگوں سے فرمایا کہ میری دعوت دو باتوں بلکہ دو نوروں پر قائم و استوار ہے، ایک اس بینہ یعنی نور فطرت پر جو کہ قدرت نے پہلے سے ہی میری فطرت کے اندر ودیعت فرما رکھا تھا اور جس کو اس نے اپنی فیاضیوں سے ہر انسان کی فطرت میں ودیعت فرمایا ہے اور دوسرے اس نور وحی و رسالت پر جس سے قدرت نے مجھے اب نوازا ہے سو میری دعوت اور میرا یہ پیغام نور علی نور کا مصداق ہے، اگر تم لوگوں کے اندر فطرت کا وہ نور باقی اور محفوظ ہوتا جو قدرت نے اپنی رحمت و عنایت سے تمہارے اندر ودیعت فرمایا تھا، تو تم کو میری یہ دعوت اپنی فطرت کی پکار اور اپنے دلوں کی آواز معلوم ہوتی، مگر تم نے تو اپنی بد عملیوں اور بے اعتدالیوں سے اپنی فطرت کے اس نور کو بجھا دیا تو ایسے میں آخر میں کس طرح اس کو تم لوگوں پر چپکا سکتا ہوں جبکہ تم اس کو ناپسند اور ناگوار سمجھتے ہو؟ یعنی تم لوگ محروم ہو گئے ہو۔ اور اپنی اس محرومی کے باعث اور ذمہ دار تم خود ہو، والعیاذ باللہ العظیم
۳۱۔۔۔ 	۱:  سو اس ارشاد سے منکرین کے مختلف اعتراضات کے یکجا جوابات دیئے گئے ہیں جن کا حاصل اور خلاصہ یہ ہے کہ میں نے کبھی کسی خدائی صفت کا کوئی دعوی نہیں کیا تو پھر تم لوگ آخر مجھ سے اس طرح کی باتوں کی توقع کیوں رکھتے ہو جن کا تعلق خدائی صفات و اختیارات سے ہے؟ میں نے کبھی کسی خدائی صفت یا مافوق البشریت بات کا کوئی دعوی نہیں کیا میرے پاس نہ اللہ تعالیٰ کے خزانے ہیں، نہ میں غیب جانتا ہوں۔ اور نہ ہی میں یہ کہتا ہوں کہ میں کوئی فرشتہ ہوں۔ میں نے تو ان میں سے کسی بھی بات کا کبھی دعویٰ نہیں کیا۔ میرا کہنا تو صرف اس قدر ہے کہ میں اللہ کا بندہ اور اس کا رسول ہوں۔ اور جس پیغام کے ساتھ مجھے اس کی طرف سے تمہاری طرف بھیجا گیا ہے وہ میں تم لوگوں کو سناتا ہوں اور بس، سو اس سے اہل بدعت کے اختیار کلی علم غیب کلی اور نور محض جیسے تمام من گھڑت اور شرکیہ عقائد کی ایسی صاف اور صریح تردید فرما دی گئی، جس سے ان کی جڑ نکل جاتی ہے۔ والحمد للہ جل وعلا 
     ۲: ابناء دنیا کی نگاہوں میں اصل قدر و قیمت چونکہ دنیاوی مال و دولت اور جاہ و منصب ہی کی ہوتی ہے اس لئے وہ ان مخلص اہل ایمان کو حقیر جانتے ہیں جو ان دنیاوی اور مادی چیزوں سے عاری ہوتے ہیں، کل بھی یہی تھا اور آج بھی یہی ہے، اس لئے قوم نوح کے ان متکبر سرداروں نے حضرت نوح کے ان مخلص ساتھیوں کو اراذل یعنی سب سے گھٹیا قرار دیا۔ سو ان منکر متکبروں کے جواب میں حضرت نوح نے ان سے فرمایا کہ تم لوگ اپنے اس خود ساختہ معیار اور جھوٹے گھمنڈ کی بناء پر یہ سمجھتے ہو کہ اللہ ان لوگوں کو کسی فضل اور خیر سے نہیں نوازے گا۔ لیکن ان کے قلوب و بواطن میں صدق و اخلاص کی جو دولت موجود ہے اللہ تعالیٰ اس کو پوری طرح جانتا ہے۔ اس لئے اس نے ان کو دین و ایمان کی اس دولت سے نوازا ہے۔ جو کہ اصل اور حقیقت دولت ہے، جبکہ دنیاوی مال و دولت ہر اہل و نا اہل کو مل جاتا ہے۔ اس لئے میں تم لوگوں کے گھمنڈ کی تائید کسی بھی طرح نہیں کر سکتا۔ ورنہ میں ظالموں میں سے ہو جاؤں گا۔ کیونکہ دنیاوی مال و دولت کی بناء پر صدق و اخلاص کی دولت رکھنے والوں سے منہ موڑنا، ان کو نظر انداز کرنا، اور ان سے اعراض و بے رخی برتنا ظلم ہے۔ جس کے روا دار ہم کبھی اور کسی بھی طور پر نہیں ہو سکتے۔ والعیاذُ باللہ العظیم،
۳۳۔۔۔ 	سو قوم نوح کے ان بدبختوں نے جب حضرت نوح کی اس دعوت کے جواب میں ایمان لانے کے بجائے الٹا ان سے عذاب لانے کا مطالبہ کیا، اور ان سے صاف طور پر کِہ دیا کہ لے آؤ تم ہم پر وہ عذاب جس کی دھمکی تم ہمیں دے رہے ہو۔ تو اس پر حضرت نوح نے ان سے فرمایا کہ عذاب لانا میرا کام نہیں، بلکہ اللہ ہی کا کام ہے۔ وہی جب چاہے گا اس کو تم پر واقع کر دے گا۔ لیکن اتنی بات یاد رکھو کہ جب وہ آ جائے گا تو تم لوگ جو آج اس طنطنے سے اس کا مطالبہ کر رہے ہو اس وقت تم اس کا راستہ نہیں روک سکو گے۔ اور تم اس بل بوتے کے نہیں ہو کہ اس قادر مطلق کے قابو سے کہیں نکل کر بھاگ سکو۔ تب تم لوگوں کو اپنے کئے کرائے کا بھگتان بہرحال بھگتنا ہو گا، اور بڑے ہی ہولناک انداز میں بھگتنا ہو گا۔ والعیاذ باللہ العظیم
۳۴۔۔۔ 	یعنی جب تم لوگ جو اپنے عناد اور ہٹ دھرمی پر اڑے ہوئے ہو۔ اور تم دعوت حق کو ماننے اور قبول کرنے کے لئے آمادہ ہی نہیں ہو رہے، تو تم خداوند قدوس کے قانون کی زد میں آ چکے ہو۔ جس کا تقاضا ہے کہ اب اللہ تعالیٰ تم لوگوں کو تمہاری اختیار کردہ گمراہی کے راستے پر چلنے کے لئے چھوڑ دے۔ تاکہ اس کے نتیجے میں تم لوگ اپنے اس انجام محتوم اور مصیر موعود تک پہنچ کر رہو۔ جس کا حقدار تم نے اپنے آپ کو خود بنا لیا ہے۔ اب میری پند و نصیحت سے تم لوگوں کو کوئی فائدہ نہیں ہو سکتا۔ اب میں تم لوگوں کو جتنی بھی پند و نصیحت کروں اس کا تم کو کوئی فائدہ پہنچنے والا نہیں، پس اب تمہارا معاملہ اللہ تعالیٰ ہی کے حوالے ہے۔ وہ تم لوگوں کے بارے میں جو چاہے فیصلہ فرمائے۔ وہی تمہارا رب ہے، اور اسی کے حضور تم سب نے بہرحال لوٹ کر جانا ہے، سو عناد و ہٹ دھرمی محرومیوں کی محرومی اور اس کا نتیجہ و انجام ہولناک تباہی ہے والعیاذُ باللہ العظیم
۳۷۔۔۔ 	سو اس سے حضرت نوح کو ان کی اس منکر اور باغی قوم کے مال و انجام کے بارے میں آگہی بخش دی گئی اور آپ کو بذریعہ وحی بتا دیا گیا کہ ان میں سے جنہوں نے ایمان لانا تھا وہ لا چکے۔ اب ان میں کوئی بھی ایمان لانے والا باقی نہیں، اس دودھ میں جتنا مکھن تھا وہ نکالا جا چکا، باقی جو بچ رہا ہے وہ محض چھاچھ ہے جس کی کوئی قدر و قیمت نہیں، پس اب تک یہ لوگ جو کچھ کرتے رہے اس کے بارہ میں آپ آزردہ خاطر نہیں ہونا اب سنت الٰہی کے مطابق ان لوگوں کے حق میں ظہور عدالت کا وقت آ چکا ہے۔ اور ان کے حق میں فیصلہ الٰہی یہ ہے کہ ان سب نے اب غرق ہونا ہے لہٰذا آپ اپنے اور اپنے اہل ایمان ساتھیوں کے بچاؤ کے لئے ایک کشتی بناؤ اور یہ کشتی ہماری نگرانی میں اور ہماری ہدایات کے تحت بناؤ۔ کہ بچانے والے ہم ہی ہیں اور ہم ہی جانتے ہیں کہ تمہارے بچاؤ اور نجات کی صورت کیا ہو سکتی ہے۔ اور ان بدبختوں کے بارے میں ہم سے کوئی بات بھی مت کرنا کہ انہوں نے اب بہرحال غرق ہو کر رہنا ہے، والعیاذ باللہ العظیم،
۳۹۔۔۔ 	سو اس سے اس بدبخت اور منحوس قوم کی نحوست اور بدبختی کا ایک اور نمونہ اور مظہر سامنے آتا ہے کہ حضرت نوح جب اللہ تعالیٰ کے حکم و ارشاد کے مطابق کشتی بنانے لگے تو یہ لوگ بجائے اس کے کہ اس سے کوئی سبق لیتے۔ اور اپنی اصلاح کی طرف متوجہ ہوتے، انہوں نے الٹا آنجناب کا مذاق اڑانا شروع کر دیا۔ کہ کیوں صاحب کیا خشکی میں کشتی چلاؤ گے؟ آخر یہاں کشتی بنانے کی کیا تک؟ اور اس کا کیا جوڑ؟ وغیرہ وغیرہ اور یہی حال ہوتا ہے ان کا جن کے مقدر پھوٹ جاتے ہیں۔ والعیاذ باللہ العظیم۔ سو حضرت نوح نے ان سے فرمایا کہ آج تو تم لوگ ہمارا مذاق اڑاتے ہو۔ لیکن کل جب اصل حقیقت سامنے آئے گی تو اس وقت ہم تمہارا مذاق اڑائیں گے، یعنی تم لوگوں کو خود پتہ چل جائے گا۔ کہ تم لوگ اپنے کفر و انکار، تمرد و سرکشی، اور حق اور اہل حق کے خلاف مذاق و استہزاء کا ارتکاب کر کے اپنے لئے کس قدر ہولناک، اور تباہ کن انجام کا سامان کر رہے تھے۔ مگر اس وقت کے اس افسوس کا تم لوگوں کو کوئی فائدہ بہرحال نہیں ہو گا۔ سوائے اس کے کہ تمہاری آتش یاس وحسرت میں اور اضافہ ہو۔ والعیاذُ باللہ العظیم
۴۰۔۔۔ 	اور وہی تھوڑے لوگ جو ایمان لائے تھے نجات سے سرفراز و فائز المرام ہو سکے۔ سو اس سے ایک بات تو یہ واضح ہو جاتی ہے کہ ایمان و یقین ہی ذریعہ نجات اور وسیلہ فوز و فلاح ہے، اور دوسری بات یہ کہ ایمان لانے والوں اور نجات پانے والوں کی تعداد تھوڑی ہی ہوتی ہے، اکثریت بے ایمانوں اور ہالکین ہی کی رہی ہے۔ پہلے بھی یہی تھا اور آج بھی یہی ہے۔ پس محض عوام کی اکثریت کو کسی بات کے لئے حجت قرار نہیں دیا جا سکتا ، جس طرح کہ مغربی جمہوریت کے پجاریوں کا کہنا ماننا ہے اور جس طرح کہ ہمارے یہاں کے اہل بدعت کا کہنا ہوتا ہے، کہ فلاں فلاں بدعات چونکہ عوام کی اکثریت میں پائی جاتی ہیں۔ لہٰذا یہ سب درست ہیں سو اس طرح کی سب باتیں غلط اور بے بنیاد ہیں۔ ان کا نہ کوئی اعتبار ہے نہ ہو سکتا ہے۔ اور یہ اس لئے کہ عوام کی اکثریت ہمیشہ غلط کاروں اور بے ایمانوں ہی کی رہی ہے، پہلے بھی یہی تھا اور آج بھی یہی ہے، بہر کیف اس ارشاد سے واضح فرمایا گیا کہ جب ہمارا حکم آگیا۔ یعنی وہ عذاب جو ہمارے حکم و ارشاد کے نتیجے میں ان لوگوں پر آنے والا تھا۔ اس کا آغاز ہو گیا۔ اور تنور ابل پڑا۔ تنور کے ابلنے سے مراد بعض حضرات اہل علم کے نزدیک کوئی خاص تنور تھا جس کو اس کام کے لئے بطور نشانی مقرر فرمایا گیا تھا، کہ جب وہ ابلنے لگے تو یہ اس بات کی علامت ہو گی کہ اب طوفان کا آغاز ہو گیا ہے، لہٰذا اب تم اے نوح ! اپنے متعلقین سمیت اس کشتی میں سوار ہو جاؤ، اور بعض حضرات نے کہا کہ اس سے دراصل بطور استعارہ سائیکلونی طوفان کو تعبیر فرمایا گیا ہے۔ یعنی جب وہ طوفان شروع ہو گیا۔ بہر کیف ارشاد فرمایا گیا کہ جب اس کی نوبت آ گئی تو ہم نے نوح سے کہا کہ آپ ہر قسم کے جانوروں میں سے نر اور مادہ کے ایک ایک جوڑے کو لے کر اس کشتی میں سوار ہو جاؤ اور اپنے گھر والوں کو بھی اپنے ساتھ لے لو، سوائے ان کے جن کی غرقابی کے بارے میں ہمارا فیصلہ ہو چکا ہو۔ اور ایمان لانے والوں کو بھی اپنے ساتھ اس میں سوار کر لو۔
۴۳۔۔۔ 	سو حضرت نوح کی اس دعا سے یہ عظیم الشان درس دیا گیا کہ اصل چیز اسباب و وسائل نہیں، بلکہ اللہ تعالیٰ کی رحمت و عنایت ہے۔ اس لئے مومن کا اصل بھروسہ و اعتماد اسباب و وسائل پر نہیں بلکہ اللہ تعالیٰ کی رحمت و عنایت ہی پر ہوتا ہے اور اسی پر ہونا چاہئے۔ اس کی رحمت و عنایت اگر شامل حال ہو تو متلاطم و مواج سمندر کے اندر لکڑی کا ایک ٹوٹا ہوا پھٹہ بھی انسان کے لئے سہارا بن سکتا ہے۔ ورنہ دور حاضر کے جدید ترین ٹکنیک کے حامل بڑے بڑے بحری جہاز بھی سمندری موجوں کی نذر ہو جاتے ہیں۔ جیسا کہ ابھی کچھ ہی عرصہ قبل روس کی ایک جدید ترین دیو ہیکل ایٹمی آبدوز اپنے ایک سو اٹھارہ سائنسدانوں سمیت سمندر کی تہ میں جا بیٹھی۔ اور اس طور پر کہ روسی حکومت کی بھرپور کوششوں کے باوجود، اور دنیا بھر کے ترقی یافتہ ملکوں اور سائنسدانوں سے مدد و امداد کی بھیک مانگنے کے با وصف، اپنے دور کی یہ بڑی متکبر اور شیطانی سپر پاور کے لئے بھی، اس آبدوز میں گھرے اور پھنسے ہوئے اپنے ان مایہ ناز سائنسدانوں کو بچانا، اور نکالنا بھی ان کے لئے ممکن نہ رہا، اور انکے اپنے ہاتھوں کی بنائی ہوئی ان کی وہ مایہ ناز اور دیو پیکر ایٹمی آبدوز، اپنے اندر نصب اربوں کھربوں کے ایٹمی آلات اور ان کے ایک سو اٹھارہ ممتاز و مایہ ناز سائنسدانوں سمیت ہمیشہ کے لئے غرقاب ہو گئی۔ سو اسباب و وسائل کی عظمت و اہمیت اپنی جگہ مسلم، لیکن مومن صادق کا اصل سہارا و اعتماد ان اسباب و وسائل پر نہیں۔ بلکہ ان کے خالق و مالک اور مسبب الاسباب ہی پر ہوتا ہے۔ کہ سب کچھ اسی وحدہٗ لاشریک کے قبضہ قدرت و اختیار میں ہے سبحانہ و تعالیٰ
۴۵۔۔۔ 	سو اپنے بیٹے کو غرق ہوتا دیکھ کر شفقت پدری کی بناء پر حضرت نوح نے اپنے رب کے حضور عرض کیا کہ اے میرے رب! میرا بیٹا میرے اہل میں سے ہے جس کی حفاظت کا تو نے مجھ سے وعدہ فرما رکھا ہے، اور تیرا وعدہ بہرحال سچا ہے۔ اور تو سب حاکموں سے بڑا حاکم ہے۔ یعنی ایسی صورت حال میں میرا بیٹا کیوں ہلاک ہو۔ پس تو اس کو بھی اس طوفان کی ہلاکت و بلا خیزیوں سے بچا لے، اور اس کو اپنی حفاظت و پناہ میں لے لے، العیاذُ باللہ العظیم
۴۶۔۔۔ 	سو حضرت نوح کے اس سوال اور درخواست کے جواب میں اللہ تعالیٰ نے ان سے ارشاد فرمایا کہ تمہارا بیٹا تمہارے ان اہل میں سے نہیں ہے جن کے لئے نجات کا وعدہ تھا۔ کیونکہ نجات کا وعدہ صرف اہل ایمان سے تھا، اور تمہارا یہ بیٹا اہل ایمان میں سے نہیں۔ اس لئے یہ نجات کا حقدار نہیں نجات کے اس وعدے میں وہی لوگ شامل تھے اور شامل ہیں، جو ایمانی رشتے کے اعتبار سے تمہارے ساتھ وابستہ تھے اور وابستہ ہیں جبکہ یہ شخص بالکل نا اہل اور ناہنجار ہے نبی کا تعلق اور ان کا گھرانا صرف نسب سے نہیں بنتا۔ بلکہ وہ ایمان و عمل صالح سے بنتا ہے اور یہ شخص ان لوگوں میں سے تھا جن کے بارے میں ہمارا فیصلہ صادر ہو چکا ہے کہ ایسے تمام لوگوں کو جہنم میں بھر دیا جائے گا۔ پس آپ ہم سے کسی ایسی بات کا سوال نہیں کرنا جس کے بارے میں آپ کو کوئی علم نہ ہو، ورنہ کہیں آپ ان لوگوں میں سے نہ ہو جائیں، جو جذبات سے مغلوب ہو کر نادانی کا ارتکاب کر لیتے ہیں، سو اس سے یہ حقیقت بھی واضح ہو جاتی ہے کہ پیغمبر مختار کل نہیں ہوتے کہ جو چاہیں اور جیسا چاہیں کریں۔ جیسا کہ اہل بدعت کا کہنا ہے۔ کیونکہ اگر ایسے ہوتا تو نہ حضرت نوح کو اپنے بیٹے کی نجات کے لئے اسطرح دعا و درخواست پیش کرنے کی ضرورت پیش آتی۔ اور نہ ہی ان کو حضرت حق جَلَّ مَجْدہٗ کی طرف سے اسطرح کا جواب دیا جاتا۔ سو اختیار کلی اللہ تعالیٰ ہی صفت اور اسی کی شان ہے۔ اس میں اس کا نہ کوئی شریک ہے، نہ ہو سکتا ہے۔ کہ وہ ہر قسم کے شرک سے پاک، اور اپنی ہر صفت اور شان کے اعتبار سے یکتا، اور وحدہٗ لاشریک ہے۔ سبحانہ و تعالیٰ
۴۹۔۔۔ 	سو اس سے پیغمبر کی صداقت و حقانیت کو واضح فرما دیا گیا، چنانچہ ارشاد فرمایا گیا کہ یہ غیب کی کچھ خبریں ہیں جو اس سے پہلے نہ آپ جانتے تھے اور نہ ہی آپ کی قوم، تو پھر آپ نے ان کو اس قدر تفصیل اور باریکی کے ساتھ آخر کس طرح بیان کیا؟ جبکہ ظاہری اسباب کے درجے میں ان کے جاننے کا دوسرا کوئی ذریعہ و وسیلہ بھی آپ کے پاس موجود نہیں تھا۔ پس آپ نے یہ سب کچھ وحی کے ذریعے ہی بیان کیا۔ جو اس بات کا قطعی اور واضح ثبوت ہے کہ آپ اللہ کے رسول ہیں اور آپ کے پاس اللہ کی وحی آتی ہے، پس آپ قطعی طور پر حق پر ہیں، اس لئے آپ صبر و استقامت ہی سے کام لیں۔ اور یقین رکھیں کہ انجام کار کامیابی پرہیزگاروں ہی کے لئے ہے۔ سو تقویٰ و پرہیزگاری دارین کی سعادت و سرخروئی سے سرفرازی کا ذریعہ ہے،
۵۰۔۔۔ 	 سو اس سے تصریح فرمائی گئی کہ حضرت ہود قوم عاد کے بھائی تھے یعنی قومی اور نسلی اعتبار سے، سو اس سے واضح فرما دیا گیا کہ پیغمبر اپنی قوم کا نسلی اور نسبی اعتبار سے بھائی اور ان کا ہم قوم ہوتا ہے۔ اب اس کے بعد اگر وہ لوگ ایمان لے آئیں گے، تو وہ دینی اور ایمانی اعتبار سے بھی ان کے بھائی ہو جائیں گے، ورنہ وہی قومی اور نسبی اخوت رہے گی۔ سو اس طرح قرآن و سنت کی مختلف نصوص سے اس حقیقت کی تصریح فرما دی گئی کہ نبی اپنی قوم کا بھائی ہوتا ہے۔ اور یہی تقاضا ہے عقل سلیم اور فطرت مستقیم کا، مگر اہل بدعت پھر بھی اس حقیقت کو تسلیم کرنے کے لئے تیار نہیں، بلکہ انہوں نے الٹا اسی بناء پر بعض اکابر اہل حق کے خلاف ایک طوفان بدتمیزی بپا کیا۔ جو انکی جہالت ہٹ دھرمی اور مت ماری کا ایک کھلا ثبوت ہے۔ والعیاذُ باللہ العظیم
۵۱۔۔۔ 	 سو اس سے پیغمبر کی لِلّٰہیّت بے لوثی، اور خیر خواہی کی شان واضح ہو جاتی ہے۔ یعنی میں جو تم لوگوں کو اس طرح بار بار اور طرح طرح سے سمجھا رہا ہوں تو اس سے میرا کوئی دنیاوی مفاد وابستہ نہیں۔ میں نہ تو تم لوگوں سے کسی طرح کا کوئی اجر و صلہ چاہتا ہوں۔ اور نہ ہی میرا تم سے کسی طرح کا کوئی اور مفاد وابستہ ہے، میں تو صرف تم لوگوں کے لئے بھلائی و خیر خواہی اور تمہاری صلاح و فلاح چاہتا ہوں۔ میرا اجر و صلہ تو اسی ذات پر، اور اسی کے ذمے ہے جس نے مجھے پیدا فرمایا اور وجود بخشا ہے اور دنیا والوں کے پاس ہے ہی کیا کہ وہ اس کو دولت حق و ہدایت کے مقابلے اور اس کے بدلے میں پیش کر سکیں؟ اس کا اجر و ثواب تو وہ اللہ وحدہٗ لاشریک ہی دے سکتا ہے، جو کہ دنیا و آخرت کے دونوں جہانوں کی جملہ خیرات و برکات اور ان کی تمام نعمتوں اور رحمتوں کا خالق و مالک ہے۔ سو میں تم لوگوں سے کچھ لینے کا خواہشمند نہیں، بلکہ تم کو دینا ہی چاہتا ہوں، تو کیا تم لوگ اتنا بھی نہیں سمجھتے؟ یعنی تم لوگوں کو اتنی موٹی بات اور اسقدر واضح حقیقت کو سمجھ کر اس کے تقاضوں کو پورا کرنا چاہیے۔ سو اسطرح حضرت ہود نے ان لوگوں کے دلوں پر ایک زور دار دستک دی۔ علیٰ نبینا وعلیہ الصلوٰۃ والسلام
۵۲۔۔۔ 	 سو اس سے حضرت ہود نے اپنی قوم کو حق و ہدایت کی اس راہ صدق و صواب کی تعلیم و تلقین فرمائی جو انسان کو دارین کی سعادت و سرخروئی سے سرفراز و بہرہ مند کرتی ہے۔ اور وہ راہ ہے توبہ واستغفار کی راہ اس سے دراصل اس حقیقت کو واضح فرمایا گیا کہ توبہ اور رجوع الی اللہ کے دو رکن اور پہلو ہیں، ایک منفی اور دوسرا مثبت منفی یہ کہ انسان نے جو غلط عقائد و اعمال اختیار کر رکھے ہوں ان کو وہ ترک کر دے، اور ان سے دست بردار اور کنارہ کش ہو جائے، اور مثبت یہ کہ ان کی جگہ وہ صحیح عقائد و اعمال کو اپنائے، اور اختیار کرے، سو ان دونوں میں سے پہلے رکن اور پہلو کے اعتبار سے یہاں پر استغفار کا لفظ استعمال فرمایا گیا ہے جس کا حاصل یہ ہے کہ بندہ اپنے رب سے اپنے گزشتہ گناہوں کی معافی مانگے، اور ان کے لئے عفو و درگزر کی درخواست کرے۔ اور دوسرے رکن اور پہلو کے لئے توبہ کا لفظ استعمال فرمایا گیا ہے، جس کا حاصل اور مطلب یہ ہے کہ بندہ اس راہ حق و ہدایت کو اختیار کرے جو اس کے رب نے اس کو بتائی ہے، کہ اس کی بتائی ہوئی وہی راہ ہے جو اس کو اپنے رب سے ملا سکتی ہے، اور اس تک پہنچا سکتی ہے۔ سو ان دونوں میں سے پہلے رکن کی اساس و بنیاد خوف و خشیت خداوندی پر ہے، جبکہ دوسرے رکن کی اساس و بنیاد محبت و اطاعت خداوندی پر، اور ایسی سچی اور حقیقی توبہ کا صلہ و ثمرہ یہ بیان فرمایا گیا کہ اس کے نتیجے میں اللہ تعالیٰ ایسے لوگوں کے لئے آسمانوں اور زمین دونوں کی برکتیں کھول دے گا، سو وہ ان کے لئے آسمان سے بارش کے دھانے کھول دے گا۔ اور بارش کی کثرت و فراوانی ہر قسم کے رزق روزی اور طرح طرح کی خیرات و برکات کی اصل و اساس، اور اس سے سرفرازی کی تعبیر ہے، نیز اس طرح کی سچی توبہ کے نتیجے میں پہلے سے حاصل و میسر قوتوں میں مزید اضافہ، اور ان میں برکت و بڑھوتری ہو گی۔ پس اس راہ حق و صواب سے اعراض و روگردانی اور اس سے منہ موڑنا سنگین جرم، اور دارین کی محرومی کا باعث ہے۔ اسی لئے حضرت ہود نے اپنی قوم کو اس راہ حق و ہدایت کی تعلیم و تلقین کے بعد ان سے فرمایا کہ تم لوگ مجرم بن کر نہ پھرو۔ بلکہ استغفار و توبہ کی جو دعوت تم لوگوں کو اللہ کا پیغمبر دے رہا ہے، اس کو فرمانبردارانہ طور پر قبول کرو۔ کہ یہی چیز دارین کی سعادت و سرخروئی سے سرفرازی کا ذریعہ وسیلہ ہے، جبکہ اس سے اعراض و روگردانی باعث ہلاکت و محرومی ہے، والعیاذ باللہ جَلَّ وَعَلَا
۶۰۔۔۔ 	سو اس ارشاد سے کئی اہم اور بنیادی حقائق واضح ہو جاتے ہیں، مثلاً یہ کہ قوم عاد کے اس ہولناک انجام سے واضح ہو جاتا ہے کہ کفر و انکار، اور تکذیب حق کا آخری انجام بہرحال ہلاکت و تباہی ہے منکرین و مکذبین کو مہلت اور ڈھیل جتنی بھی ملے۔ وہ بہرحال ایک مہلت اور ڈھیل ہی ہوتی ہے، جس نے بہرحال آخرکار ختم ہو جانا ہوتا ہے۔ اور ایسے لوگوں نے اپنے ہولناک انجام سے دوچار ہو کر رہنا ہوتا ہے، جبکہ دوسری اہم حقیقت اس سے یہ واضح ہو جاتی ہے کہ ایسے لوگوں پر عذاب بھیجنے کے لئے اللہ تعالیٰ کو کسی تیاری کی ضرورت نہیں ہوتی۔ بلکہ اس کے لئے اس کا محض ایک حکم و اشارہ ہی کافی ہوتا ہے۔ اسی لئے ان لوگوں پر بھیجے جانے والے عذاب کو یہاں پر اَمر کے لفظ سے تعبیر فرمایا گیا ہے، یعنی وہ محض اللہ تعالیٰ کے ایک حکم و اشارہ کا نتیجہ تھا۔ اور تیسری اہم حقیقت اس سے یہ واضح ہو جاتی ہے کہ نجات دہندہ اور حاجت روا و مشکل کشا سب کا اللہ وحدہٗ لاشریک ہی ہے حضرات انبیاء و رسل بھی اسی کے در کے سوالی، اور اسی کے محتاج ہیں، حضرت ہود اور ان کے ایماندار ساتھیوں کو بھی اسی نے نجات دی۔ پس غلط کہتے اور شرک کا ارتکاب کرتے ہیں وہ لوگ جو اللہ تعالیٰ کی عاجز مخلوق میں سے کچھ کو حاجت روا و مشکل کشا قرار دے کر پوجتے پکارتے ہیں اور چوتھی اہم حقیقت اس سے یہ واضح فرما دی گئی کہ ان لوگوں پر آنے والا وہ عذاب کوئی معمولی عذاب نہیں تھا۔ بلکہ وہ بڑا ہی سخت اور انتہائی ہولناک عذاب تھا۔ جس سے اللہ تعالیٰ نے حضرت ہود اور ان کے ساتھیوں کو بچا لیا، اور محض اپنے فضل و کرم سے بچا لیا، سبحانہ و تعالیٰ، اسی لئے اس کو یہاں پر عذاب غلیظ کے الفاظ سے تعبیر فرمایا گیا۔
۶۱۔۔۔ 	یہاں پر حضرت حق جَلَّ مَجْدہٗ کے لئے قریب اور مجیب کی دو صفتوں کے ذکر و بیان سے ایک مشہور مشرکانہ عقیدے، اور فلسفے کی جڑ نکال دی گئی۔ جس کی بناء پر بہت دنیا گمراہی کے ہولناک گڑھے میں گری، اور تباہی کے گھاٹ پر اتری جو پہلے بھی چلتا رہا۔ اور آج بھی مختلف اوساط میں جوں کا توں موجود ہے۔ اور جس کو کتنے ہی کلمہ گو مشرکوں نے بھی اختیار کر رکھا ہے۔ اور اس مشرکانہ فلسفے کی اساس و بنیاد یہ ہے کہ مشرک لوگ حضرت حق جَلَّ مَجْدہٗ کو دنیاوی بادشاہوں اور حکمرانوں پر قیاس کر کے اس کے لئے طرح طرح کے من گھڑت شرکیہ وسیلے اور واسطے اپناتے ہیں سو ایسے مشرک لوگوں کا کہنا ہے کہ جس طرح دنیاوی بادشاہوں اور حکمرانوں کے پاس ایک عام آدمی براہ راست خود نہیں پہنچ سکتا اور اگر پہنچ بھی جائے تو وہاں اس کی کوئی شنوائی نہیں ہوتی۔ اسی طرح خداوند قدوس کی بارگاہ اقدس و اعلیٰ میں بھی ہم براہ راست خود نہیں پہنچ سکتے جب تک کہ اس کے لئے ان کے ان خود ساختہ اور من گھڑت وسیلوں اور واسطوں کو نہ اپنایا جائے سو اس ارشاد ربانی میں قریب اور مجیب کی ان دونوں صفتوں کے ذکر سے اس مشرکانہ فلسفے کی جڑ نکال دی گئی۔ کیونکہ اس سے واضح فرما دیا گیا کہ ہمارا رب کہیں دور نہیں کہ اس تک ہماری رسائی مشکل ہو۔ بلکہ وہ قریب اور نہایت قریب ہے، سو وہ انسان سے اس کی شہ رگ سے بھی زیادہ قریب ہے جیسا کہ دوسرے مقام پر ارشاد فرمایا گیا وَنَحْنُ اَقْرَبُ اِلَیْہِ مِنْ حَبْلِ الْوَرِیْدِ (ق۔۱۶) نیز وہ مجیب ہے جو ہر کسی کی دعا و پکار کو سنتا اور قبول فرماتا ہے۔ جیسا کہ دوسرے مقام پر ارشاد فرمایا گیا اُجِیْبُ دَعْوَۃَ الدَّاعِ اِذَا دَعَانِ الایۃ (البقرۃ۔۱٨۶) پس اپنے رب تک رسائی۔ اور اس کے حضور اپنی عرض پیش کرنے کے لئے اسطرح کے کسی خود ساختہ وسیلے اور واسطے کی ضرورت نہیں۔ سبحانہ و تعالیٰ
۶۲۔۔۔ 	سو حضرت صالح نے اپنی قوم کو پیغام حق سنایا تو ان لوگوں نے اس کے جواب میں ایک بات تو یہ کہی کہ صالح! تم تو بہت خوبیوں اور صلاحیتوں کے مالک تھے۔ اور ہماری تم سے بڑی امیدیں اور توقعات وابستہ تھیں، کہ تم بڑے ہو کر ہماری قوم کا نام روشن کرو گے۔ مگر تم نے یہ کیا کر دیا کہ تم ایک نیا دین لے کر آ گئے ہو، اور اپنے باپ دادا کو جھٹلا دیا۔ سو حضرات انبیاء کرام صلی اللہ علیہ و سلم چونکہ نخل فطرت کے بہترین ثمر اور سب سے عمدہ پھل ہوتے ہیں۔ اس لئے وہ اپنی قوم کی امیدوں کا مرکز ہوتے ہیں لیکن دین و ایمان کی روشنی سے محروم لوگوں کے لئے چونکہ سب کچھ یہ دنیا ہی دنیا ہوتی ہے، اس لئے وہ اسی کے اعتبار سے دیکھتے اور اسی پیمانے سے ناپتے اور تولتے ہیں اسی لئے جب حضرات انبیاء کرام ان کے سامنے دعوت حق پیش کرتے ہیں تو وہ لوگ آگے بڑھ کر اس کو ماننے اور قبول کرنے کے بجائے الٹا ان کے مخالف اور دشمن بن جاتے ہیں، اور ان کو ساحر و کذاب تک کہنے لگتے ہیں، اور مادہ پرستوں کا یہی حال کل تھا اور یہی آج ہے آج بھی ایسے لوگوں کے جو اچھے اور ہونہار بچے ہوتے ہیں، ان کو یہ لوگ سکولوں اور کالجوں وغیرہ میں بھیجتے ہیں تاکہ وہاں پر یہ ڈاکٹر اور انجینئر وغیرہ بن کر دنیا کما سکیں، اور جو کوئی ناکارہ اور معذور بچہ ہو گا اس کو کسی دینی مدرسے میں داخل کرا دیں گے، الا ماشاء اللہ، راقم! اثم کے پاس اس سلسلہ میں کئی عبرت انگیز اور سبق آموز واقعات ہیں، جن کو راقم عبرت پذیری کے لئے حسب موقع احباب و رفقاء کی مجالس میں سناتا رہتا ہے، اور ان میں سے ایک خاص واقعہ خود راقم! اثم کے اپنے زمانہ طالب علمی کا بھی ہے جس کو راقم نے اپنی بڑی تفسیر عمدۃ البیان المعروف تفسیر المدنی الکبیر میں اس موقع پر درج بھی کیا ہے، جو دیکھنا چاہے وہاں دیکھ لے، کہ اس میں بڑا سامان عبرت و بصیرت ہے اور دوسری بات ان لوگوں نے حضرت صالح سے یہ کہی کہ تم ہمیں ان چیزوں کی پوجا پاٹ سے روکتے اور منع کرتے ہو، جن کی پوجا ہمارے باپ دادا کرتے آئے ہیں، یعنی یہ ایک انہونی اور غلط بات ہے جس لوگ کو ہم ماننے کے لئے تیار نہیں، اور یہی منطق آج کا جاہل مسلمان بگھارتا ہے، کہ ہم چونکہ لکیر کے فقیر ہیں۔ لہٰذا ہم تو اپنے باپ دادا کے طریقے ہی پر چلتے رہیں گے خواہ اس کے خلاف اور اس کے مقابلے میں کتنے ہی دلائل کیوں نہ موجود ہوں۔ والعیاذ باللہ اور تیسری بات ان لوگوں نے حضرت صالح سے یہ کہی کہ ہم لوگ اس دعوت کے بارے میں یقینی طور پر ایک خلجان آمیز اور اضطراب انگیز شک میں پڑے ہوئے ہیں، جو تم ہمیں دے رہو۔ سو یہ دعوت حق کے اثر اور اس کی قوت کا نتیجہ ہے کہ اس سے منکرین ایک قلق و اضطراب میں مبتلا ہو جاتے ہیں، ایک طرف ان کے موروثی اور آبائی طور طریقے ہوتے ہیں، اور دوسری طرف دعوت حق اور اس کی اثر آفرینی، جس سے منکرین نہ ادھر کے رہتے ہیں نہ ادھر کے اور اس طرح ان کو انکار حق کی ایک نقد سزا ہمیں، اور برابر ملتی رہتی ہے۔ والعیاذُ باللہ العظیم
۶۶۔۔۔ 	 سو جب تمہارا رب بڑا ہی قوی یعنی نہایت قوت والا ہے، وہ جو چاہے اور جیسا چاہے کرے، اس کے لئے نہ کچھ مشکل ہو سکتا ہے نہ بعید اور جب وہ عزیز اور غالب بھی ہے تو نہ کوئی اس کے عقاب سے نکل اور بھاگ سکتا ہے، اور نہ کوئی اس کی راہ میں رکاوٹ بن سکتا ہے، سو آخرکار اس نے قوم صالح کے ان منکروں پر عذاب کا وہ کوڑا برسا دیا جس کے وہ لوگ اپنے کفر و انکار کی پاداش میں مستحق ہو گئے تھے۔ اور نجات انہی کو ملی جو حضرت صالح کے ساتھ ایمان لائے تھے سو نجات کا ذریعہ صرف ایمان و یقین ہے۔ اور کفر و تکذیب کا نتیجہ و انجام بہرحال ہلاکت و تباہی ہے۔ والعیاذُ باللہ، نیز اس سے یہ بھی واضح فرما دیا گیا کہ حضرت صالح اور ان کے ساتھیوں کا نجات دھندہ اور حاجت روا مشکل بھی اللہ وحدہٗ لاشریک ہی ہے۔ سبحانہ و تعالیٰ،
۶۹۔۔۔ 	 سو اس سے حضرت ابراہیم کی شان کرم و ضیافت اور آنجناب کی مہمانداری اور مسافر نوازی کا اندازہ ہوتا ہے، کہ چند ایسے اوپرے، چوپرے آدمی دروازے پر آتے ہیں، جن سے نہ کوئی جان نہ پہچان، اور نہ کوئی تعارف و ملاقات، اور نہ ہی اس سے پہلے ان سے کسی طرح کی کوئی علیک سلیک۔ اور نہ کوئی دید و شنید، مگر آنجناب اس سب کے باوجود فوراً ایک بچھڑا ذبح کرا کر اور بھون کر ان کے سامنے رکھ دیتے ہیں کیا آج کے دور میں بھی جس کو دنیا بڑا ترقی یافتہ دور کہتی اور مانتی ہے، کیا اس میں بھی کسی بڑے سے بڑے فیاض شخص کے یہاں بھی اس کی کوئی نظیر و مثال مل سکتی ہے؟ کہ وہ اس طرح کے اجنبی اور ناواقف مہمانوں کے لئے فوری طور پر ایک عمدہ بچھڑا ذبح کرا کر۔ اور بھون کر لا کر ان کے سامنے رکھ دے؟ سو حضرات انبیاء کرام کی ہر شان عالی و نرالی اور انکی ہر صفت اور خوبی بے مثال ہوتی ہے علی نبینا وعلیہم الصلوٰۃ والسلام
۷۰۔۔۔ 	 یعنی جب حضرت ابراہیم نے دیکھا کہ یہ مہمان کھانا نہیں کھا رہے اور ان کے ہاتھ کھانے کی طرف نہیں بڑھ رہے تو اس سے آپ کو اپنے دل میں ایک قسم کا خوف محسوس ہوا کہ ایسے کیوں ہے؟ کہیں یہ لوگ کسی اور ارادے سے نہ آئے ہوں۔ تو اس پر فرشتوں نے آنجناب کی تسلی کیلئے۔ اور ان کو اطمینان دلاتے ہوئے اصل حقیقت کو ان کے سامنے واضح فرما دیا۔ کہ آپ ڈریں نہیں، ہم کوئی انسان نہیں، بلکہ فرشتے ہیں، جو انسانی شکل میں آپ کے پاس آئے ہیں۔ اور ہمارا اصل کام قوم لوط کا بیڑا غرق کرنا ہے۔ سو اس سے واضح ہو جاتا ہے کہ پیغمبر نہ عالم غیب ہوتے ہیں اور نہ مختار کل جیسا کہ ہمارے یہاں کے اہل بدعت کا کہنا اور ماننا ہے کیونکہ اگر ایسی کوئی بات ہوتی تو نہ حضرت ابراہیم ان فرشتوں کو حقیقی طور پر انسان سمجھ کر ان کے لئے کھانے کا انتظام کرتے، اور نہ ان کی مہمان نوازی کے لئے اس طرح ایک موٹا تازہ بچھڑا بھون کر لا کر ان کے سامنے رکھتے، اور نہ ہی آپ ان کے نہ کھانے سے کسی طرح کا کوئی خوف و خطرہ محسوس کرتے۔ علیٰ نبینا وعلیہ الصلوٰۃ والسلام،
۷۱۔۔۔ 	 سو فرشتوں کی طرف سے سنائی جانے والی یہ خوشخبری دراصل کئی خوشخبریوں پر مشتمل تھی۔ مثلاً یہ کہ حضرت ابراہیم کے یہاں اسحاق نام کا ایک عظیم الشان اور جلیل القدر بیٹا پیدا ہو گا، جو نہ صرف یہ کہ زندہ رہے گا بلکہ پل بڑھ کر جواں ہو گا اور آگے اس عمر کو پہنچے گا کہ اس کے یہاں یعقوب نام کا ایک عظیم الشان بیٹا پیدا ہو گا، اور اسطرح یہ نسل خیر و برکت آگے بڑھے گی۔ اور کائنات میں خیر و برکت کے اضافے اور پھیلاؤ کا ذریعہ و وسیلہ بنے گی۔ اس لئے اس عظیم الشان بشارت پر حضرت ابراہیم کی زوجہ محترمہ حضرت سارہ جو کہ قریب ہی کہیں دروازے سے لگی کھڑی تھیں، سن کر ہنس پڑیں۔ اور ظاہر ہے کہ ان کی یہ ہنسی حیرت تعجب اور مسرت کے کئی طرح کے عظیم الشان جذبات کی عکاس و مظہر تھی۔
۷۲۔۔۔ 	 حضرت سارہ کو اس عظیم الشان خوشخبری سے جو باطنی مسرت ہوئی اس کا اظہار ان کے ان الفاظ سے ہو رہا ہے جن کا ذکر اوپر ہوا۔ لیکن ساتھ ہی انہوں نے اس بارہ میں ان ظاہری رکاوٹوں کا بھی ذکر فرما دیا جو اس بشارت کے ظہور کی راہ میں رکاوٹ تھیں۔ تاکہ وہ ان کے بارہ میں بھی یہ اطمینان کر لیں کہ یہ بشارت اس کے باوجود پوری ہو کر رہے گی اور کوئی رکاوٹ اس میں حائل نہ ہو گی۔
۷۳۔۔۔ 	 سو فرشتوں نے حضرت سارہ کے اس اظہار تعجب کے جواب میں بڑے ادب کے ساتھ ان کی خدمت میں عرض کیا کہ آپ پیغمبر کے اہل بیت ہونے کے شرف سے مشرف ہونے کے باوجود اس طرح کا تعجب کیسے کر سکتی ہیں؟ جبکہ اللہ تعالیٰ کی رحمتوں اور اس کی برکتوں کا سلسلہ آپ لوگوں پر دن رات جاری رہتا ہے؟ یعنی آپ کو اس پر کوئی تعجب نہیں ہونا چاہیے کہ اللہ تعالیٰ بڑی ہی عظمتوں اور عنایتوں والا ہے۔ اور اس کی رحمتوں اور برکتوں کے نزول سے آپ لوگ کوئی ناواقف اور بے خبر نہیں، کیونکہ ان کا سلسلہ آپ لوگوں پر دن رات جاری وساری رہتا ہے۔ سو اس سے یہ حقیقت بھی واضح ہو جاتی ہے کہ پیغمبر کے اہل بیت اصل میں ان کی بیوی ہی ہوتی ہے۔ باقی سب متعلقین اور اہل خانہ ان کے تابع ہوتے ہیں۔
۷۶۔۔۔ 	سو حضرت ابراہیم نے قوم لوط کے بارے میں فرشتوں سے جو جھگڑا کیا کہ ان کو ابھی مزید مہلت دی جائے، تو اس کے بارے میں حضرت ابراہیم کی درد مندی ہمدردی، اور دلسوزی، کی تعریف تو کی گئی لیکن اس کے ساتھ ہی آنجناب کو اس حقیقت سے بھی آگاہ فرما دیا گیا۔ کہ اب اس دعا و التجاء کا کوئی فائدہ نہیں، کہ اس کا وقت گزر چکا ہے اب تو آپ کے رب کا حکم یعنی عذاب ان لوگوں پر آ چکا ہے۔ جو اب وہ ٹلنے والا نہیں، کیونکہ یہ عذاب کوئی تنبیہی نوعیت کا نہیں، بلکہ آخری اور فیصلہ کن عذاب ہے جو کبھی اور کسی طرح ٹلا نہیں کرتا۔ اس لئے یہ اب نہ کسی کے ٹالے عمل سکتا ہے اور نہ ہی کسی میں اس کے مقابلے کی کوئی طاقت ہو سکتی ہے۔ لہٰذا اس سلسلے میں ایسی دعا و درخواست بےسود و لا حاصل ہے۔
۷۷۔۔۔ 	یعنی اللہ کے بھیجے ہوئے وہ فرشتے حضرت ابراہیم کو بیٹے کی خوشخبری دینے اور ان کو قوم لوط کے انجام کے بارے میں باخبر کرنے کے بعد اپنی اصل مہم کی انجام دہی کے سلسلہ میں حضرت لوط کے پاس پہنچے تو آنجناب ان کی بناء پر سخت غمگین اور بہت تنگ دل ہوئے۔ کیونکہ یہ فرشتے چند خوبرو نوجوانوں کی شکل میں آنجناب کے گھر پہنچے تھے۔ اور آپ کی قوم پوری کی پوری جس ہولناک اخلاقی گراوٹ کا شکار تھی اس کے پیش نظر آنجناب کا یہ انقباض اور پریشانی ایک طبعی چیز تھی۔ کیونکہ ایسے میں ایسے خوبرو و نوجوانوں کا گھر میں آ جانا، پوری قوم سے لڑنے اور تمام غنڈوں کو پل بڑنے کی دعوت دینے کے مترادف تھا، سو حضرت لوط کی اس دل تنگی اور پریشانی سے یہ امر واضح ہو جاتا ہے کہ پیغمبر نہ عالم غیب ہوتے ہیں، اور نہ ہی مختار کل جیسا کہ اہل بدعت کا کہنا ہے، ورنہ حضرت لوط اس موقع پر اس قدر پریشان کبھی نہ ہوتے۔ سو علم غیب، کلی، اور اختیار کلی، اللہ تعالیٰ ہی کی صفت اور اسی کی شان ہے۔ اس کی اس خاص صفت و شان میں کوئی نہ اس کا شریک وسہیم ہے اور نہ کس طرح ہو سکتا ہے۔ سبحانہ و تعالیٰ
۷۸۔۔۔ 	یعنی کوئی ایسا بھلے مانس انسان جس پر میری اس درد مندانہ اور پرسوز عرض و اپیل کا کوئی اثر ہو۔ سو اس جملے سے حضرت لوط نے ان لوگوں پر حجت تمام کر دی۔ کیونکہ ان میں سے کسی کے اندر اگر ذرہ برابر بھی حمیت و حمایت حق کا کوئی احساس موجود ہوتا تو وہ ضرور حرکت میں آ جاتا۔ لیکن اس کے بعد بھی جب کسی کا ضمیر بیدار نہ ہوا، تو اس سے یہ امر واضح ہو جاتا ہے کہ ان لوگوں کے اندر انسانیت اور شرافت کی کوئی حس سرے سے باقی نہیں رہ گئی تھی۔ اور اب ان کا وجود اللہ کی زمین پر ایک ایسا ناروا بوجھ بن گیا تھا جس کا خاتمہ ضروری ہو گیا تھا، بَنَاتِیْ سے حقیقی بیٹیاں بھی مراد ہو سکتی ہیں، اور قوم کی بیٹیاں بھی، لفظ بنات کے اندر دونوں کے احتمال کی گنجائش موجود ہے۔ حضرات مفسرین کرام سے یہ دونوں ہی قول مروی و منقول ہیں۔ اور ان دونوں ہی صورتوں میں حضرت لوط کی انتہائی بے بسی اور درد مندی ظاہر ہو رہی ہے۔
۸۱۔۔۔ 	۱:  سو جب حضرت لوط کی پریشانی اور آنجناب کی بے بسی اس حد تک پہنچ گئی تو اس موقع پر فرشتوں نے اپنی اصل حقیقت کو ان پر واضح کر دیا۔ اور ان کو بتا دیا کہ ہم کوئی انسان نہیں، جیسا کہ ان بدبختوں نے سمجھ رکھا ہے بلکہ ہم اللہ کے بھیجے ہوئے فرشتے ہیں۔ جو ان کو ان کے آخری انجام تک پہنچانے کے لئے آئے ہیں لہٰذا آپ اپنے متعلقین سمیت یہاں سے نکل جائیں۔ اور آپ لوگوں میں سے کوئی بھی پیچھے مڑ کر نہ دیکھے سوائے آپ کی بیوی کے، کہ اس کو بھی وہی عذاب پہنچ کر رہے گا، جو ان لوگوں کو پہنچنے والا ہے۔ پھر انہوں نے ان کی ہلاکت کے وقت سے بھی ان کو آگہی بخش دی کہ وہ صبح کا وقت ہے، سو اس سے واضح ہو جاتا ہے کہ پیغمبر مختار کل نہیں ہوتے۔ ورنہ حضرت لوط کی بیوی اس ہولناک انجام سے دو چار نہیں ہوتی۔
     ۲: استفہام یہاں پر ظاہر ہے تقریری ہے، یعنی ہاں صبح قریب ہی ہے۔ اس میں اب کچھ زیادہ دیر نہیں۔ لہٰذا ان لوگوں کے بارے میں زیادہ فکر مند ہونے کی ضرورت نہیں یہ بدبخت اب اپنے آخری انجام کو پہنچنے ہی والے ہیں۔ سو تکذیب و انکار حق کا نتیجہ و انجام بہرحال ہلاکت و تباہی ہے ایسے لوگوں کو ڈھیل جتنی بھی ملے وہ بہرحال ایک ڈھیل ہی ہوتی ہے جس نے انجام کار اپنے وقت پر بہرحال ختم ہو کر رہنا ہوتا ہے۔
۸۲۔۔۔ 	سجیل دراصل سنگ گل کا معرب ہے جس کا معنی ہے مٹی کے پتھر، یعنی مٹی کے وہ پتھر جو پک کر اور جل کر کھنگر بن جاتے ہیں، سو اس بدبخت قوم نے جس خلاف وضع فطرت عمل کو اپنا رکھا تھا اس کی پاداش میں ان کو عذاب بھی وہ دیا گیا جس نے اس کی بستیوں کو تہ و بالا کر دیا۔ اور اوپر سے ان پر کھنگر کے پتھروں کی تابڑ توڑ بارش برسائی گئی۔ اور اس طرح وہ ہمیشہ کے لئے مٹ مٹا کر قصہ پارینہ بن کر رہ گئے، والعیاذُ باللہ العظیم، من کل زیغ و ضلال، وسوء و انحراف، بکل حالٍ من الاحوال، وفی کل موطنٍ من المواطن فی الحیاۃ
یعنی وہ پتھر جو ان لوگوں پر برسائے گئے ان پر تمہارے رب کے یہاں سے خاص نشان لگا دیئے گئے تھے۔ اور خداوند قدوس کے علم اور اس کی قدرت میں وہ ان بدبختوں کے لئے پہلے سے ہی مقرر اور طے شدہ تھے۔ کہ ان کو ان بدبختوں اور سرکشوں پر برسایا جاتا ہے اور وہ پتھر ان کے سے کچھ دور بھی نہ تھے کہ ان کو وہاں سے اٹھا کر لانا کچھ مشکل ہوتا۔ بلکہ وہیں پڑے تھے۔ اور ان کو وہیں سے اٹھا کر ان پر برسا دیا گیا۔ یہ اس جملے کا ایک مطلب اور اس سے متعلق ایک احتمال ہے۔ یعنی یہ کہ ہِیَ کا مرجع حجارۃ کو قرار دیا جائے۔ جبکہ دوسرا قول و احتمال اس میں یہ ہے کہ اس میں ہِیَ کی ضمیر کا مرجع وہ تباہ شدہ بستیاں ہوں اور ظالمین سے مراد قریش کے منکرین، جو انکار حق سے خود اپنی جانوں ہی پر ظلم ڈھا رہے تھے۔ ترجمہ اسی کے مطابق کیا گیا ہے، سو اس میں ہر دور کے منکرین کے لئے بڑا سامان عبرت و بصیرت ہے۔ پس ہر دور کے ظالموں کو چاہیے کہ وہ کل کے ان ظالموں کے ہولناک انجام سے درس عبرت لیں۔ لیکن غفلت کی ماری دنیا میں سب سے نادر و نایاب چیز نگاہ عبرت و بصیرت ہی رہی ہے۔ والعیاذ باللہ العظیم
۸۳۔۔۔ 	یہاں بھی اسی حقیقت کا اعادہ و تکرار فرمایا گیا کہ پیغمبر اپنی قوم کا بھائی ہوتا ہے۔ اور یہ ان لوگوں پر اللہ تعالیٰ کا مستقل احسان ہوتا ہے، چنانچہ ارشاد فرمایا گیا کہ ہم نے مدین والوں کی طرف ان کے بھائی شعیب کو رسول بنا کر بھیجا۔ یعنی وہ ان کے قومی اور نسلی اعتبار سے بھائی تھے۔ سو پیغمبر اپنی قوم کے بھائی ہی ہوتے ہیں، وہ نہ کوئی اجنبی مخلوق ہوتے ہیں۔ اور نہ ہی کوئی مافوق الفطرت ہستیاں، پھر انکی دعوت کے بعد جو لوگ ان پر ایمان لے آتے ہیں۔ تو ان سے انکی دینی اور ایمانی اخوت بھی قائم ہو جاتی ہے، لیکن اس کے باوجود اہل بدعت اس حقیقت کو ماننے کے لئے تیار نہیں۔
۸۴۔۔۔ 	 قوم مدین میں کفر و شرک کے عمومی روگ کے علاوہ ایک خاص قومی بیماری یہ بھی تھی کہ یہ لوگ ناپ تول میں کمی کے جرم میں بھی مبتلا تھے۔ اور پوری قوم مجموعی طور پر اس جرم کا ارتکاب کر رہی تھی۔ اس لئے حضرت شعیب نے دعوت توحید کے بعد ان کو اسی قومی روگ پر تنبیہ و تذکیر فرمائی۔ اور ان سے کہا کہ تم لوگ ناپ تول میں کمی نہ کرو۔ میں تم لوگوں کو دیکھتا ہوں کہ تم اللہ تعالیٰ کے فضل و کرم سے اچھی حالت میں ہو تو پھر تم کو ڈنڈی مارنے کی اور دوسروں کے حقوق غصب کرنے کی آخر کیا ضرورت ہے؟ اور تم لوگ اگر اپنی اس روش سے باز نہ آئے اور تم نے اپنی حالت کی اصلاح نہ کی تو مجھے تم لوگوں کے بارے میں ایک ایسے ہولناک دن کے عذاب کا خدشہ ہے جو تمہیں ہر طرف سے گھیر لے گا۔ اور اسطرح گھیر لے گا کہ تمہارے لئے اس سے نکلنے اور بھاگنے کی کوئی صورت ممکن نہ ہو گی۔ والعیاذُ باللہ العظیم، سو اس سے بچنے کی فکر و کوشش کرو،
۸۸۔۔۔ 	۱: یہاں پر بَیِّنۃسے مراد وہ نور فطرت ہے جو قدرت نے اپنی فیاضیوں سے ہر انسان کی فطرت میں ودیعت فرمایا ہے اور جو انسان کی صراط مستقیم کی طرف راہنمائی کرتا ہے۔ اگر انسان نے اپنی بے اعتدالیوں، اور غلط ماحول کے اثرات کی بناء پر اس کو ضائع نہ کر دیا ہو۔ جیسا کہ مشہور حدیث میں ارشاد فرمایا گیا کہ ہر بچے کی پیدائش فطرت سلیمہ یعنی اسلام ہی پر ہوتی ہے۔ پھر آگے اس کے ماں باپ خواہ اس کو یہودی بنائیں، یا نصرانی بنائیں، یا مجوسی، پھر اس کی تائید و تصدیق کے طور پر نبی اکرم صلی اللہ علیہ و آلہ و سلم نے سورہ روم کی یہ آیت کریمہ تلاوت فرمائی۔ فِطْرَۃَ اللّٰہِ الِّتِیْ فَطَرَ النَّاسَ عَلَیْہَا الایۃ (الروم۔۳٠) اور رزق حسن سے مراد وحی خداوندی ہے۔ جس کو اوپر آیت نمبر۶۳ میں رحمۃ کے لفظ سے تعبیر فرمایا گیا تھا۔ اور وحی کو رزق حسن کے لفظ سے تعبیر کرنے میں یہ درس عظیم ہے کہ جس طرح مادی رزق انسان کی مادی زندگی، اور مادی جسم کی بقاء کے لئے ضروری ہے۔ اسی طرح اس کی روحانی زندگی کی بقاء کے لئے وحی الٰہی کے رزق حسن کی ضرورت ہے۔ اور اسی حقیقت کو حضرت عیسیٰ علیہ الصلوٰۃ والسلام نے اس طرح تعبیر فرمایا ہے کہ انسان صرف روٹی سے نہیں جیتا، بلکہ وہ اس کلمے سے جیتا ہے، جو خداوند تعالیٰ کی طرف سے آتا ہے۔ سو حضرت شعیب نے اپنی قوم کے ان بگڑے ہوئے لوگوں کے قلوب و ضمائر پر دستک دیتے ہوئے ان سے فرمایا کہ ذرا تم لوگ سوچو کہ اگر میں اپنے رب کی طرف سے بخشی ہوئی روشن دلیل پر قائم ہوں۔ اور پھر اس نے اپنی مزید عنایت سے مجھے وحی الٰہی کے رزق حسن سے بھی نواز دیا ہو۔ تو پھر میں اس کی بخشی ہوئی راہ حق و ہدایت سے کیسے ہٹ کر چل سکتا ہوں؟ اور ایسے میں مجھے اس کے غضب سے کون چھڑا اور بچا سکے گا؟ ۔
     ۲: یعنی ایسا نہیں کہ میں جن چیزوں سے تم لوگوں کو روکتا ہوں خود اس کی خلاف ورزی کرتا ہوں، اور صرف تم لوگوں کو وعظ سناتا ہوں، نہیں ایسا نہیں بلکہ میں خود بھی ان کا پابند ہوں۔ اور پیغمبر تو اپنی دعوت کے عملی نمونہ ہوتے ہیں۔ نیز فرمایا کہ میرا کام تو اصلاح کرنا ہے جس قدر مجھ سے ہو سکے۔ اور اس جدوجہد میں جتنی بھی توفیق و راہنمائی ہو سکے گی وہ سب اللہ تعالیٰ ہی توفیق و عنایت سے ہو گی۔ میں نے اسی پر بھروسہ کر رکھا ہے۔ اور میں اسی کی طرف رجوع کرتا ہوں۔ سو آنجناب کے ان ارشادات سے داعیئ حق کے لئے راہ حق کے سلسلہ میں اہم خدوخال واضح ہو جاتے ہیں کہ وہ دعوت حق کے سلسلہ میں اپنے عمل سے عمدہ نمونہ پیش کرے۔ جتنا ہو سکے اصلاح احوال کی کوشش کرے۔ بھروسہ ہمیشہ اللہ ہی پر کرے اور اسی کی طرف رجوع ہے۔
۹۰۔۔۔ 	 سو اس ارشاد سے ایک تو توبہ کے دو اہم اور بنیادی رکنوں کی تعلیم و تلقین فرمائی گئی یعنی یہ کہ تم لوگ اپنے رب سے مغفرت و بخشش کی دعا و درخواست کرو۔ یعنی اپنے گزشتہ گناہوں اور جرائم کی اس سے معافی مانگو۔ اور آئندہ کے لئے اپنے رویے کی عملی طور پر اصلاح بھی کرو۔ اور صدق دل سے اپنے خالق و مالک کی طرف رجوع کرو۔ اور ہمیشہ اسی کی طرف رجوع رہو۔ ان دو بنیادوں کے بغیر اللہ تعالیٰ کے یہاں کسی توبہ کا کوئی وزن اور اعتبار نہیں۔ اور اگر تم لوگ سچی توبہ کرو گے تو اللہ تعالیٰ تم کو اپنی خاص رحمتوں اور عنایتوں سے نوازے گا کہ وہ بڑا ہی مہربان، اور اپنے بندوں سے محبت کرنے والا ہے۔ سبحانہ و تعالیٰ، پس بندوں کو ہمیشہ اور ہر حال میں اسی کی طرف رجوع رہنا چاہیے،
۹۳۔۔۔ 	سو یہ پیغمبر کی طرف سے آخری اعلان اور ان لوگوں سے اظہار بیزاری ہے۔ کہ آنجناب نے ان منکر ہٹ دھرموں کو خطاب کر کے ان سے اظہار بیزاری اور آخری خطاب کے طور پر فرمایا کہ اگر تم لوگوں پر میری کسی بات کا کوئی اثر نہیں ہوتا۔ اور تم میری کسی بات پر کان دھرنے اور اس کو سننے اور ماننے کے لئے تیار نہیں ہو، تو اب تم اپنی جگہ اور اپنے طور پر کام کرتے رہو۔ میں اپنی جگہ اور اپنے طور پر کام کئے جا رہا ہوں۔ عنقریب ہی وہ وقت آ جائے گا جب حقیقت حال تم لوگوں کے سامنے پوری طرح واضح ہو جائے گی۔ اور تمہیں خود معلوم ہو جائے گا کہ کس کا انجام کیا اور کیسا ہوتا ہے؟ اور تم لوگ خود دیکھ لو گے کہ رسوا کن عذاب کس پر آتا ہے، اور جھوٹا کون ہے، پس اب تم لوگ بھی اس وقت کا انتظار کرو، میں بھی تمہارے ساتھ منتظر ہوں نتیجہ و انجام خود سب کے سامنے آ جائے گا۔ یعنی غیب کا علم میرے پاس نہیں کہ میں تم لوگوں کو تعیین وقت کے ساتھ بتا سکوں کہ تم پر وہ عذاب کس وقت اور کس شکل میں آئے گا۔ لیکن اتنی بات واضح ہے کہ مستحق عذاب ہونے کی سب علامتیں تم لوگوں کے اندر پوری طرح پائی جا چکی ہیں۔ اس لئے اب میں اس کے ناگہانی ظہور کا منتظر ہوں۔ والعیاذُ باللہ جل وعلا۔
۹۵۔۔۔ 	سو ان دونوں آیات کریمات میں ان اہم بنیادی حقائق کا اعادہ و تکرار فرما دیا گیا جس کا ذکر اس سے پہلے کے قصوں میں ہو چکا ہے۔ یعنی یہ کہ اس میں بھی ان لوگوں پر آنے والے عذاب کو امر کے لفظ سے تعبیر فرمایا گیا ہے جس سے یہ واضح ہو جاتا ہے کہ اللہ تعالیٰ کی طرف سے آنے والے عذاب کے لئے کسی طرح کی تیاری کی ضرورت نہیں ہوتی۔ بلکہ وہاں پر محض اس کے حکم و ارشاد اور ارادہ و اشارہ کی ضرورت ہوتی ہے۔ دوسری حقیقت جو نَجَّیْنَا کے لفظ سے ظاہر فرمائی گئی یہ ہے کہ نجات دھندہ اور حاجت روا و مشکل کشا سب کا اللہ وحدہٗ لاشریک ہی ہے۔ حضرت شعیب اور ان کے ایماندار ساتھی بھی اسی کی حاجت روائی اور مشکل کشائی کے محتاج ہیں۔ اور تیسری حقیقت یہ واضح فرمائی گئی کہ وہ لوگ جو اپنے کبر و غرور میں مست و مگن تھے۔ وہ سب ایک ہی ہولناک آواز سے ڈھیر ہو گئے۔ اور اپنے آخری اور ہولناک انجام کو پہنچ کر رہے۔ سو اللہ تعالیٰ کے عذاب کا نہ کوئی مقابلہ کر سکتا ہے۔ اور نہ ہی اس سے بچنا اور بھاگ نکلنا کسی کے لئے ممکن نہیں ہو سکتا ہے، والعیاذُ باللہ العظیم، اسی طرح ان آیات کریمات میں اس حقیقت سے بھی آگاہ فرما دیا گیا اور اَلاَ کے حرف تنبیہ کے ساتھ آگاہ فرما دیا گیا کہ جن لوگوں کا خاتمہ کفر و انکار ہی پر ہوا۔ ان کے لئے ہمیشہ کی محرومی اور لعنت و پھٹکار ہے۔ سو مدین والوں پر بھی اسی طرح پھٹکار ہوئی جس طرح کہ ثمود پر ہو چکی ہے پس تکذیب حق اور کفر و انکار کا نتیجہ و انجام بہرحال باعث ہلاکت و تباہی اور موجب لعنت و پھٹکار ہے والعیاذُ باللہ جل وعلا، اللہ ہمیشہ اور ہر اعتبار سے اپنی حفاظت و پناہ میں رکھے، آمین
۹۶۔۔۔ 	آیات سے وہ عام نشانیاں مراد ہیں جو راہ حق و ہدایت میں حضرت موسیٰ کے ہاتھوں قدم قدم پر ظاہر ہوئیں اور سلطان مبین سے مراد وہ خاص نشانی ہے جس سے حضرت موسیٰ کو فرعون اور اس کے درباریوں اور اس کے ماہر جادوگروں پر کھلا غلبہ حاصل ہوا۔ یعنی معجزہ عصا، سو اس سے عام کے بعد خاص کا ذکر فرمایا گیا ہے۔ اور اس کو سلطان مبین کے لفظ سے تعبیر کرنے کی وجہ یہ ہے کہ اس کی حیثیت ایک حجت قاہرہ کی تھی جس کے بعد فرعون اور اس کے درباریوں کی ساکھ خود انکے لوگوں کی نگاہوں میں اکھڑ گئی تھی اور غلبہ حق پوری طرح واضح ہو گیا تھا۔ بہرکیف اس آیت کریمہ میں اَدَواب تاکید کے ساتھ اس حقیقت کو واضح فرمایا گیا کہ حضرت موسیٰ کو عام اور خاص دونوں کے معجزات کے ساتھ مسلح کر کے فرعون اور اس کے سرداروں کی طرف بھیجا گیا تھا۔ علی نبینا وعلیہ الصلوٰۃ والسلام،
۱۰۱۔۔۔ 	سو دین حق سے منہ موڑنا اور اس سے اعراض و روگردانی برتنا خود اپنی جانوں پر ظلم کرنا ہے، کہ اس سے انسان راہ حق و ہدایت سے محروم ہو کر بے راہ روی کا شکار ہو جاتا ہے۔ اور وہ حضرت حق جَلَّ مَجْدہٗ کی دی بخشی قوتوں اور صلاحیتوں کو تعمیر کے بجائے تخریب میں صرف کرنے لگتا ہے۔ اور اپنے خالق و مالک کی ہدایات و تعلیمات اور اس کے بھیجے ہوئے رسول کے اوامر و ارشادات سے منہ موڑ کر، اور ان کی نافرمانی اختیار کر کے وہ خود اپنی ہی تباہی کے اسباب فراہم کرنے لگتا ہے، اور اس طور پر کہ اس کو اس کا احساس و شعور بھی نہیں ہوتا۔ یہاں تک کہ وہ اپنے آخری انجام کو پہنچ کر رہتا ہے۔ اور جن خود ساختہ اور من گھڑت معبودوں، اور حاجت رواؤں اور مشکل کشاؤں پر اس نے تکیہ کر رکھا ہوتا ہے، وہ اس وقت اس کے کچھ بھی کام نہیں آ سکتے، اور وہ اپنے کئے کرائے کے انجام کو پہنچ کر رہتا ہے سو اس کے جھوٹے سہارے اس کے لئے ہلاکت اور بربادی ہی میں اضافے کا باعث بنتے ہیں۔ کیونکہ پیاسا اگر سراب کو حقیقت سمجھ کر اس کی طرف دوڑے گا تو حقیقت کے واضح ہونے پر اس کو مایوسی اور موت کے سوا کچھ نہ ملے گا۔ اس موقع پر اس کے لئے زندگی کی تمام راہیں مسدود ہو چکی ہونگی۔ حالانکہ اگر وہ اس مغالطے میں مبتلا نہ ہوا ہوتا تو ممکن تھا کہ اس کے لئے زندگی بچانے کی کوئی راہ نکل آتی۔ مگر اب کہاں اور کیسے؟ والعیاذ باللہ العظیم۔
۱۰۲۔۔۔ 	 یعنی خداوند قدوس جب قوموں اور بستیوں کو آخرکار ان کے ظلم و عدوان اور تمردو سرکشی کی بناء پر پکڑتا ہے تو اسی طرح پکڑتا ہے جس طرح کہ ان قوموں کی سرگزشت میں بیان ہوا جن کا ذکر اوپر فرمایا گیا۔ اور جب وہ ان کو پکڑتا ہے تو اس کی پکڑ بڑی ہی سخت اور دردناک ہوتی ہے صحیح حدیث میں وارد ہے کہ نبی اکرم صلی اللہ علیہ وآلہ و سلم نے ارشاد فرمایا کہ اللہ تعالیٰ ظالم کو ڈھیل دیتا جاتا ہے۔ یہانتک کہ جب وہ اس کو پکڑتا ہے تو ایسا پکڑتا ہے کہ پھر وہ اس سے چھوٹ نہیں سکتا۔ پھر آپ صلی اللہ علیہ و سلم نے اسی آیت کریمہ کی تلاوت فرمائی، علیہ الصلوٰۃ والسلام
۱۰۳۔۔۔ 	سو قوموں کی ان سرگزشتوں سے جو اوپر بیان ہوئیں حضرت خالق جَلَّ مَجْدہٗ کی شان عدل و انصاف کا پتہ چلتا ہے۔ اور اسی سے واضح ہو جاتا ہے کہ اس کی شان عدل و انصاف اور حکمت و رحمت کا تقاضا ہے کہ وہ ایک ایسا یوم عدل و انصاف قائم کرے جس میں بحیثیت مجموعی اس کے سب ہی بندوں سے عدل و انصاف کا معاملہ ہو۔ اور بدرجہ تمام و کمال ہو۔ سو وہی دن قیامت کا دن ہو گا۔ جس میں سب لوگوں نے اکٹھا ہونا ہے۔ اور جس میں ہر کسی کی اس کی بارگاہ عدل و انصاف میں پیشی ہو گی، اور جس میں ہر کوئی اپنے زندگی بھر کے کئے کرائے کا بھرپور صلہ و بدلہ پائے گا۔ نیکوں کو ان کی نیکیوں کا صلہ ملے گا اور بروں کا انکی برائیوں کا،
۱۰۵۔۔۔ 	سو ان دونوں آیتوں میں چند اہم حقائق کو واضح فرما دیا گیا ہے جن میں سے پہلی اہم حقیقت یہ ہے کہ اس یوم حساب کی تاخیر کوئی لامحدود مدت کے لئے نہیں، بلکہ ایک گنی چنی اور محدود مدت تک کے لئے ہے، اور اس میں کوئی مبالغہ نہیں بلکہ یہ حقیقت نفس الامری کا اظہار و بیان ہے۔ کیونکہ ہر انسان کی قیامت اس کی اپنی موت ہے جیسا کہ حدیث میں فرمایا گیا۔ مَنْ مَاتَ فَقَدْ قَامَتْ قِیَامَتُہ، یعنی جو مرگیا اس کی قیامت قائم ہو گئی، اور یہ اس لئے کہ مرنے کے بعد اس نے بہرحال اس دنیا میں کبھی واپس نہیں آنا۔ اور دوسری حقیقت اس میں یہ بیان فرمائی گئی کہ اس یوم حساب میں کوئی اللہ تعالیٰ کی اجازت کے بغیر بات بھی نہیں کر سکے گا۔ لہٰذا مشرکانہ عقیدہ شفاعت وہاں کچھ کام نہیں آ سکے گا بلکہ ہر ایک کو اپنے عمل کا بھگتان بھگتنا ہو گا۔ والعیاذ باللہ جل وعلابکل حالٍ من الاحوال
۱۰۸۔۔۔ 	سو سعید اور نیک بخت لوگ جنت میں ہمیشہ کے لئے رہیں گے اور وہاں کی ان سدا بہار نعمتوں سے ان خوش نصیبوں کو ہمیشہ ہمیشہ کے لئے محظوظ و لطف اندوز ہونانصیب ہو گا، ان کے احوال میں جو تبدیلیاں ہونگی وہ خوب سے خوب تر کی نوعیت کی ہونگی۔ اور وہ چونکہ ان کو خدائے رحمان و رحیم کی طرف سے عظیم الشان عطیہ اور انعام کے طور پر ملیں گی، اس لئے یہ ہمیشہ رہنے والی عنایت ہو گی جس میں کبھی کوئی انقطاع نہیں ہو گا۔ اللہ تعالیٰ نصیب فرمائے، اور محض اپنے فضل و کرم سے ہمیں بھی اس سے سرفراز فرمائے، آمین ثم آمین یا رب العالمین
۱۰۹۔۔۔ 	ایسے مواقع پر خطاب اگرچہ بظاہر پیغمبر سے ہوتا ہے۔ علیہ الصلوٰۃ والسلام۔ کہ وحی خداوندی کے اصل اور اولین مخاطب تو بہرحال آپ صلی اللہ علیہ و سلم ہی ہیں، لیکن اس میں جو عتاب ہوتا ہے اس کا رخ مخالفین ہی کی طرف ہوتا ہے۔ اور اس میں بلاغت کلام کا یہ اسلوب کارفرما ہوتا ہے کہ یہ منکر اور مخالف لوگ اس قابل نہیں کہ ان سے براہ راست خطاب کیا جائے، سو اس ارشاد خداوندی کا مطلب یہ ہے کہ یہ لوگ اپنے کفر و شرک پر جس طرح جمے ہوئے ہیں اس سے کہیں تم کو یہ غلط فہمی نہیں ہونی چاہیے کہ ان کے پاس اس کے لئے کوئی دلیل موجود ہے، یہ لوگ تو اسی طرح ان بے حقیقت چیزوں کی پوجا پاٹ میں لگے ہوئے ہیں جس طرح کہ ان کے بڑے لگے رہے، سو دنیا کے اس دارالامتحان میں یہ لوگ اپنے جن اوہام و خرافات میں مبتلا ہیں۔ اور ان کی بناء پر ایسے لوگ جس جنت الحمقاء میں رہ رہے ہیں اسی میں رہتے رہیں۔ اس میں ہم ان کا حصہ ان کو پورے کا پورا بغیر کسی کاٹ کسر کر کے دیدیں گے۔
۱۱۱۔۔۔ 	سو منکرین و مخالفین حق اور اہل حق کے خلاف جتنا زور لگاتے ہیں لگاتے رہیں، تمہارا رب ان کو ان کے اعمال کا بھرپور بدلہ بہرحال دے گا وہ یقیناً ان کے تمام اعمال سے بہرحال اور پوری طرح باخبر ہے۔
۱۱۲۔۔۔ 	سو اس ارشاد میں پیغمبر کو اور آپ صلی اللہ علیہ و سلم پر ایمان لانے والوں کو جادہ حق پر استوار و ثابت قدم رہنے کی تعلیم و تلقین فرمائی گئی ہے، کہ آپ لوگ مخالفین کی مخالفتوں اور ان کی فتنہ سامانیوں کے باوجود اس راہ حق پر مستقیم و ثابت قدم رہو۔ جو تمہارے رب نے تمہارے لئے کھولی ہے، کہ حق و ہدایت اور دارین کی سعادت و سرخروئی سے سرفراز کرنے والی راہ بہرحال وہی اور صرف وہی ہے، پس آپ لوگ حالات کی فتنہ پردازیوں، یا ترغیبات، کی بناء پر اس راہ میں کبھی ذرہ برابر کسی کج روی کو اختیار نہیں کرنا۔ وہ تمہارے اعمال کو دیکھ رہا ہے۔ وہی تمہاری مدد کرے گا۔ اور وہی ہر حال میں تمہارا سہارا ہے، اور سب کچھ بہر طور اسی کے قبضہ قدرت و اختیار میں ہے،
۱۱۳۔۔۔ 	سو اس سے اہل ایمان کو اہل کفر و باطل کی طرف جھکنے کی ممانعت بھی فرمائی گئی ہے۔ اور اس کے ان ہولناک عواقب و نتائج سے بھی خبردار فرمایا گیا ہے جو اس پر دنیا و آخرت میں مرتب ہوتے ہیں سو ارشاد فرمایا گیا کہ تم لوگ کبھی ظالموں کی طرف جھکنا بھی نہیں، ورنہ تم لوگوں کو بھی دوزخ کی وہ آگ اپنی گرفت میں لے لے گی جو ان کے لئے مقدر ہے اور اس وقت خداوند قدوس کے مقابلے میں تمہارا کوئی یارو مددگار نہ ہو گا۔ اور تم لوگوں سے اس دنیا میں بھی جس نصرت و امداد خداوندی کا وعدہ فرمایا گیا ہے اس سے بھی تم محروم ہو جاؤ گے کیونکہ اس کا وہ وعدہ استقامت کی شرط کے ساتھ مشروط ہے پس ظالموں کی طرف رکون و میلان اور ان کی طرف جھکاؤ محرومئ دارین اور ہولناک خسارے کا باعث ہے، والعیاذُ باللہ العظیم، اللہ ہمیشہ اپنی رضا و خوشنودی کی راہوں پر مستقیم و ثابت قدم رکھے۔ آمین ثم آمین
۱۱۵۔۔۔ 	 سو اس ارشاد سے صبر کی تعلیم و تلقین بھی فرمائی گئی ہے، اور صبر مطلوب و محمود کی طرف اشارہ بھی فرما دیا گیا۔ کیونکہ اس میں یوں نہیں فرمایا گیا کہ تم صبر کرو اللہ صبر کرنے والوں کے اجر کو ضائع نہیں فرماتا۔ بلکہ یوں فرمایا گیا کہ تم صبر کرو بیشک اللہ نیکوکاروں کے اجر کو ضائع نہیں فرماتا۔ سو اس سے اس حقیقت کو واضح فرما دیا گیا کہ اللہ تعالیٰ کے یہاں وہی صبر مطلوب اور محمود ہے جو صفت احسان کے ساتھ ہو، یعنی ان لوگوں کا صبر جو اس طرح صبر کریں جس طرح صبر کرنے کا حق ہوتا ہے۔ رونے دھونے، اور جزع و فزع، اور گلے و شکوے کرنے، کے بعد کا صبر نیکوکاروں کا صبر نہیں ہوتا۔ بلکہ وہ تو مجبوری کا اور برائے نام صبر ہوتا ہے۔ اسی لئے نبی اکرم صلی اللہ علیہ و آلہ و سلم نے اپنی ایک مشہور حدیث میں ارشاد فرمایا اِنَّمَا الصَّبْرُ عِنْدَ الصَّدْمَۃِ الْاُوْلیٰ۔ یعنی صبر اصل میں وہی معتبر ہوتا ہے جو کہ مصیبت اور صدمہ کے شروع میں کیا جائے۔ اور رو پیٹ کر اور جزع و فزع کر لینے کے بعد کا صبر اصل صبر نہیں ہوتا، اس لئے وہ کسی اجر و ثواب کا مستحق نہیں رہتا، اس کے برعکس نیکوکاروں کے صبر کی شان یہ ہوتی ہے کہ سروں پر آرے چل جائیں تو بھی نہ ماتھے پر شکن آنے پائے اور نہ دل میں کوئی گلہ و شکوہ پیدا ہو۔ سو جو لوگ اس شان و وقار کے حامل ہوتے ہیں انہی کا صبر اصل صبر ہوتا ہے۔ وہی نیکوکاروں کا صبر ہوتا ہے۔ اور انہی کے لئے اجر بے حساب کی بشارت ہے اور وہی خوش نصیب ہیں جن کے بارے میں اس آیت کریمہ میں ارشاد فرمایا گیا کہ اللہ تعالیٰ ایسے نیکوکاروں کے اجر کو کبھی ضائع نہیں فرماتا، سبحانہ و تعالیٰ۔
۱۱۷۔۔۔ 	 سو اس ارشاد ربانی سے قوموں کی ہلاکت کے سلسلہ میں سنت الٰہی اور دستور خداوندی کو واضح فرمایا گیا ہے۔ چنانچہ ارشاد فرمایا گیا کہ اللہ تعالیٰ کا طریقہ یہ نہیں کہ وہ کسی بستی کو ان کے کسی ظلم کی پاداش میں یونہی پکڑ لے۔ جبکہ اس کے باشندے بحیثیت مجموعی اصلاح کرنے والے ہوں، سو اس سے واضح فرما دیا گیا کہ کسی بستی پر اللہ تعالیٰ کا عذاب اس وقت آتا ہے جبکہ قوم کا مزاج بحیثیت مجموعی بگڑ جاتا ہے، اصلاح کرنے والے یا تو اس میں ہوتے ہی نہیں یا اتنی قلیل تعداد میں ہوتے ہیں جو معاشرتی بگاڑ کی اصلاح کے لئے کافی نہیں ہوتے۔ سو قوموں پر عذاب الٰہی انفرادی خرابیوں کی بناء پر نہیں آتا بلکہ وہ اس وقت آتا ہے جبکہ ان کا مجموعی مزاج بگڑ جاتا ہے والعیاذ باللہ۔
۱۱۹۔۔۔ 	سو اللہ تعالیٰ اگر سب لوگوں کو ایک ہی امت بنا دینا چاہتا تو یہ نہ اس کے لئے کچھ مشکل تھا۔ اور نہ اس کی راہ میں کوئی رکاوٹ پیش آ سکتی تھی۔ اس کے لئے تو اس وحدہٗ لاشریک کا محض ارادہ اور ایک اشارہ ہی کافی تھا۔ جس کے نتیجے میں روئے زمین کے تمام ہی لوگ ایمان لے آتے۔ لیکن ایسا جبری ایمان نہ مقید ہے اور نہ ہی مطلوب، کیونکہ مفید و مطلوب وہی ایمان ہے جو اپنے ارادہ و اختیار سے، اور اپنی خواہش و چاہت کی بناء پر ہو، اسی پر انسان اجر و ثواب کا مستحق ٹھہرتا ہے، اور اسی سے وہ دارین کی سعادت و سرخروئی سے سرفراز ہو سکتا ہے، اور اللہ تعالیٰ نے اسی لئے انسان کو ارادہ و اختیار کی آزادی کے ساتھ پیدا فرمایا ہے۔ جو لوگ اپنے ارادہ و اختیار سے ایمان کے بجائے کفر و باطل کی راہ کو اپنائیں گے ان کے لئے جہنم ہے جن کو بہرحال اس میں داخل ہونا ہو گا، والعیاذ باللہ العظیم۔ سو اس میں ایک طرف تو اہل حق کے لئے تسکین وتسلیہ کا سامان ہے، کہ آپ لوگ اہل باطل کی ان شر انگیزیوں سے پریشان نہ ہوں۔ یہ اللہ تعالیٰ کی گرفت و پکڑ سے کوئی باہر نہیں۔ اور دوسری طرف اس میں اہل باطل کے لئے تنبیہ و تذکیر بھی ہے کہ اگر یہ لوگ اپنی روش سے باز نہ آئے تو ان کا انجام یہ ہونے والا ہے۔
۱۲۲۔۔۔ 	 سو اس سے منکرین و مخالفین کے لئے آخری جواب، اور ان سے اعلان برأت اور اظہار بیزاری کی تعلیم و تلقین فرمائی گئی ہے، کہ اس سب کے باوجود اگر تم لوگ حق سننے اور ماننے کو تیار نہیں ہوتے تو تم لوگ اپنی جگہ اور اپنے طریقے پر کام کرتے رہو، ہم اپنی جگہ اور اپنے طریقے پر کام کر تے رہیں گے۔ اس کے بعد نتیجہ و انجام کیا برآمد ہوتا ہے تم بھی اس کی انتظار کرو ہم بھی اسی کے منتظر ہیں۔ مستحق عذاب ہونے کی سب علامتیں تم لوگوں کے اندر ظاہر اور واضح ہو چکی ہیں پس اب معاملہ اللہ تعالیٰ ہی کے ہی حوالے ہے اور اسی کے سپرد، سبحانہ و تعالیٰ
۱۲۳۔۔۔ 	سورہ کریمہ کی اس آخری آیت کریمہ میں چند اہم اور بنیادی باتوں کی تعلیم و تلقین فرمائی گئی ہے، جن میں سب سے پہلی اہم اور بنیادی بات یہ ارشاد فرمائی گئی ہے کہ آسمانوں اور زمین کی اس پوری کائنات کے سب غیب اللہ ہی کے لئے ہیں، پس وہی جانتا ہے کہ کس کا انجام کیا اور کیسا ہونے والا ہے اور جن لوگوں پر عذاب آنے والا ہے وہ کب اور کس شکل میں آئے گا، دوسری اہم حقیقت یہ کہ سارے معاملات اسی وحدہٗ لاشریک کے حضور پیش کئے جاتے ہیں، اور سب کا فیصلہ اسی کی عدالت سے ہوتا ہے پس بندے کا کام یہ ہے کہ وہ ہمیشہ اسی معبود برحق کی عبادت و بندگی میں لگا رہے، اور بھروسہ و اعتماد ہمیشہ اسی پر کرے، اور تیسری اہم اور بنیادی حقیقت یہ بیان فرمائی گئی ہے کہ اللہ تعالیٰ لوگوں کے اعمال و کردار سے غافل و بے خبر نہیں، پس ہر کسی نے اس کے یہاں اپنے کئے کرائے کا صلہ و بدلہ بہرحال پا کر رہنا ہے۔ پس ہر کوئی اس بنیادی حقیقت کو ہمیشہ اپنے پیش نظر رکھے، کہ اس کے یہاں میرا معاملہ کیسا رہے گا۔ اور وہ اسی کی رضا و خوشنودی اور اس کے تقاضوں کو ہمیشہ مقدم رکھے وباللہ التوفیق لما یُحِبُّ ویرید، وعلیٰ ما یُحِبُّ ویرید وبہٰذا قد تم التفسیر المختصر لسورۃ ہود، والحمدللہ جل وعلا


(سورۃ یوسف ۔ سورہ نمبر ۱۲ ۔ تعداد آیات ۱۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     الف لام را۔ یہ آیتیں ہیں کھول کر بیان کرنے والی اس (عظیم الشان) کتاب کی 
۲۔۔۔     بے شک ہم ہی نے اتارا ہے اس کو عربی زبان کے عظیم الشان قرآن کی صورت میں ، تاکہ تم لوگ اس کو اچھی طرح سمجھ سکو
۳۔۔۔      (اے اہل عرب) ہم آپ کے سامنے (اے پیغمبر!) ایک بڑا ہی عمدہ قصہ بیان کرتے ہیں اس قرآن (عظیم کے ذریعے جو کہ ہم نے بذریعہ وحی آپ کی طرف بھیجا ہے ، ورنہ آپ تو اس سے پہلے یقینی طور پر اس سے بالکل (ناواقف) بے خبر تھے ،
۴۔۔۔     (اس قصے کا اصل آغاز اس وقت سے ہوتا ہے کہ) جب یوسف نے اپنے باپ سے کہا، ابا جان میں نے خواب دیکھا کہ گیارہ ستارے ہیں اور سورج اور چاند بھی، میں دیکھتا ہوں کہ یہ سب میرے لئے سجدہ ریز ہیں ،
۵۔۔۔     انہوں نے فرمایا بیٹے ، اپنا یہ خواب اپنے بھائیوں کو نہ سنانا کہ اس پر وہ تمہارے خلاف کوئی چال چلنے لگیں ، کہ شیطان تو قطعی طور پر انسان کا کھلا دشمن ہے ، 
۶۔۔۔     اور اسی طرح (جس طرح کہ تم نے یہ خواب دیکھا ہے) تمہارا رب تمہیں برگزیدہ بنائے گا (دوسرے کئی خصائص و مزایا کے ذریعے) اور وہ تمہیں سکھلائے گا باتوں کی تہ تک پہنچنا، اور وہ پورا فرمائے گا اپنی نعمت کو تم پر، اور آل یعقوب پر، جیسا کہ وہ اس کو پورا فرما چکا ہے اس سے پہلے تمہارے دونوں باپ دادا ابراہیم اور اسحاق پر، بے شک تمہارا رب سب کچھ جانتا بڑا ہی حکمت والا ہے 
۷۔۔۔     واقعی یوسف اور ان کے بھائیوں (کے قصہ) میں بڑی نشانیاں ہیں پوچھنے والوں کے لئے ، 
۸۔۔۔     جب کہ برادران یوسف نے (آپس میں) کہا کہ یوسف اور اس کا بھائی یقینی طور پر ہمارے باپ کو ہم سے زیادہ پیارے ہیں ، حالانکہ ہم ایک جتھے کا جتھا ہیں ، یقیناً ہمارا باپ کھلی غلطی پر ہے ،
۹۔۔۔     لہٰذا قتل کر دو تم یوسف کو، یا ڈال دو اس کو کسی (دور افتادہ) زمین میں تاکہ اس کے بعد باپ کی ساری توجہ تمہاری طرف ہو جائے ، اور تمہارے سب کام بن جائیں ،
۱۰۔۔۔     اس پر ان میں سے ایک کہنے والے نے کہا کہ یوسف کو قتل تو نہ کرو، البتہ اگر تمہیں ضرور کچھ کرنا ہی ہے تو اسے کسی اندھے کنوئیں میں ڈال دو کہ کوئی راہ چلتا قافلہ اس کو لے جائے ،
۱۱۔۔۔     سو (اس قرار داد کے بعد) انہوں نے اپنے باپ سے کہا کہ ابا جان، کیا بات ہے کہ آپ یوسف کے بارے میں ہم پر بھروسہ نہیں کرتے ، حالانکہ ہم اس کے پکے خیر خواہ ہیں ،
۱۲۔۔۔     کل اسے ہمارے ساتھ بھیج دیجئے کہ وہ بھی جنگل کے میوے کھائے پئے ، اور (وہاں کھلی فضا میں) کچھ کھیل کود لے ، اور ہم اس کی پوری پوری حفاظت کریں گے ، 
۱۳۔۔۔     یعقوب نے فرمایا تمہارا اس کو لے جانا ہی مجھے شاق گزارتا ہے ، اور مجھے اس بات کا اندیشہ بھی ہے کہ اس کو وہاں پھاڑ کھائے کوئی بھیڑیا جب کہ تم اس سے لا پرواہ ہوؤ۔
۱۴۔۔۔     انہوں نے کہا کہ اگر ہمارے ہوتے ہوئے اسے کوئی بھیڑیا پھاڑ کھائے جب کہ ہم ایک پورا جتھا ہیں تب تو یقیناً ہم کسی کام کے نہ ہوئے ،
۱۵۔۔۔     آخرکار جب وہ اسے لے گئے اور انہوں نے یہ طے کر لیا کہ اس کو ڈال دیں کسی اندھے کنویں میں ، (اور بالآخر انہوں نے اس کو اس میں ڈال بھی دیا) تو ہم نے وحی کی یوسف کی طرف (ان کی تسلی کے لئے کہ گھبراؤ نہیں) کہ ایک وقت آئے گا کہ جب تم ان کو جتلاؤ گے ان کی یہ حرکت، اور ان کو خیال (و گمان) بھی نہ ہو گا، (کہ یہ یوسف ہے)
۱۶۔۔۔     اور (یہ کرتوت کرنے کے بعد) شام کو وہ آئے اپنے باپ کے پاس روتے (اور چیختے چلاتے) ہوئے ،
۱۷۔۔۔     کہنے لگے ابا جان ہم آپس میں دوڑ کا مقابلہ کرنے لگے ، اور یوسف کو اپنے سامان کے پاس چھوڑ دیا کہ اتنے میں ایک بھیڑئیے نے آ کر ان کو کھا لیا، مگر آپ تو ہماری بات کا یقین نہیں کریں گے اگرچہ ہم سچے ہی ہوں 
۱۸۔۔۔     اور وہ اس کی قمیض پر جھوٹ موٹ کا خون بھی لگا کر لے آئے یہ سن کر یعقوب نے فرمایا (قصہ یہ نہیں) بلکہ اصل بات یہ ہے کہ تمہارے نفسوں نے تمہارے لئے ایک بات بنا لی ہے پس میں صبر جمیل ہی سے کام لوں گا، اور ان باتوں پر اللہ ہی سے مدد مانگتا ہوں ، جو تم بنا رہے ہو
۱۹۔۔۔     ادھر ایک قافلہ (مصر کو جاتے ہوئے وہاں) آ نکلا، انہوں نے اپنا آدمی پانی لانے کے لئے بھیجا، اس نے کنویں میں ڈول جو ڈالا تو (اس کے ساتھ یوسف جیسے ماہ جبین کے باہر نکل آنے پر وہ خوشی سے) بے ساختہ پکار اٹھا کہ اے خوشخبری یہاں تو ایک عظیم الشان لڑکا نکل آیا، اور ان لوگوں نے اس کو چھپا لیا ایک (نہایت عمدہ) مال تجارت کے طور پر، اور اللہ خوب جانتا تھا وہ سب کچھ جو کہ وہ کر رہے تھے ، 
۲۰۔۔۔     اور آخرکار انہوں نے بیچ دیا اس (ماہ جبین) کو ایک تھوڑی سی قیمت، یعنی گنتی کے کچھ روپوں کے بدلے ، اور اس کے بارے میں وہ تھے ہی بے رغبت 
۲۱۔۔۔     اور مصر کے جس شخص نے ان کو خریدا، اس نے اپنی بیوی سے کہا کہ اس کو اچھی طرح سے رکھنا، ہو سکتا ہے کہ یہ ہمیں کام آئے ، یا ہم اس کو اپنا بیٹا ہی بنا لیں ، اور اس طرح ہم نے یوسف کے لئے اس سرزمین (مصر) میں قدم جمانے کی صورت بھی نکال دی (تاکہ وہاں رہ کر وہ آداب حکمرانی بھی سیکھے) اور تاکہ ہم اس کو باتوں کی تہ تک جانے کا علم بھی عطا کریں ، اور اللہ بہرحال کر کے رہتا ہے اپنا کام، لیکن اکثر لوگ جانتے ہیں ،
۲۲۔۔۔     اور  جب پہنچ گیا وہ اپنی (جوانی کی) بھرپور قوتوں کو، تو ہم نے اس کو حکم بخشا، اور ایک خاص علم سے بھی نوازا، اور ہم اسی طرح بدلہ دیتے ہیں نیکوکاروں کو،۔۴
۲۳۔۔۔     (وہ کوئی بھی ہوں اور کہیں بھی ہوں ،) اور (اسی دوران آزمائش کا ایک اور مرحلہ پیش آگیا کہ) یوسف جس عورت کے گھر میں رہتے تھے وہی آپ کو پھسلانے پر اتر آئی، اور (ایک مرتبہ تو) اس نے سب دروازے بند کر کے (آپ سے صاف) کہہ دیا کہ جلدی آ جاؤ (میری مراد پوری کرنے کے لئے) یوسف نے کہا خدا کی پناہ، وہ میرا رب ہے اس نے مجھے کیسی منزلت بخشی، (تو پھر میں یہ ظلم کیسے کر سکتا ہوں ؟) بے شک فلاح نہیں پا سکتے ایسے ظالم،
۲۴۔۔۔     اور یقیناً پوری طرح ٹھان لی تھی اس عورت نے یوسف کو پھانسنے کی، اور آپ بھی اس کا ارادہ کر لیتے (اور اس کے جال میں پھنس جاتے) اگر آپ نے نہ دیکھی ہوتی برہان اپنے رب کی، اسی طرح (کیا ہم نے) تاکہ ہم اس سے پھیر دیں برائی اور بے حیائی (کی آلائشوں) کو، بے شک وہ ہمارے چنے ہوئے بندوں میں سے تھا، 
۲۵۔۔۔     اور وہ دونوں ایک دوسرے سے آگے نکلنے کو دوڑ پڑے دروازے کی طرف، اور اس عورت نے پھاڑ دیا یوسف کا کرتہ پیچھے سے ، اور (یکایک) ان دونوں نے دروازے کے پاس موجود پایا اس عورت کے شوہر کو، (جس پر وہ پلٹ کر فورا!) بولی کہ کیا سزا ہو سکتی ہے ، اس شخص کی جو آپ کے گھر والوں کے ساتھ برائی کا ارادہ کرے ، سوائے اس کے کہ اس کو قید میں ڈال دیا جائے یا اسے کوئی دردناک سزا دی جائے ؟
۲۶۔۔۔     یوسف نے کہا (نہیں بلکہ حقیقت یہ ہے کہ) خود اس نے مجھے پھانسنے کی کوشش کی، ادھر (عین اسی موقع پر) اس عورت کے خاندان میں سے ایک گواہ نے (ایک بڑی معقول)، گواہی پیش کر دی، کہ اگر یوسف کا کرتہ آگے سے پھٹا ہوا ہے تو یہ عورت سچی ہے ، اور وہ جھوٹے ہیں ،
۲۷۔۔۔     اور اگر ان کا کرتہ پیچھے سے پھٹا ہوا ہے تو (یہ اس بات کی نشانی ہو گی کہ) یہ جھوٹی ہے اور وہ سچے ،
۲۸۔۔۔     چنانچہ جب اس کے شوہر نے دیکھا کہ یوسف کا کرتہ پیچھے سے پھٹا ہوا ہے ، تو اس نے (اپنی بیوی کو مخاطب کرتے ہوئے) کہا کہ بے شک یہ تم عورتوں ہی کی فریب کاری کا ایک حصہ ہے ، واقعی تمہاری فریب کاریاں بڑے غضب کی ہوتی ہیں ،
۲۹۔۔۔     (اور اس شخص نے حضرت یوسف سے کہا کہ) درگزر کرو تم اے یوسف، اب اس معاملے سے ، اور تم معافی مانگو اپنے گناہ کی (اے عورت!) کہ یقیناً تو بڑی خطاکار (عورت) ہے ، 
۳۰۔۔۔     اور شہر کی عورتوں نے یہ چرچا (کرنا شروع) کر دیا کہ عزیز کی بیوی اپنے غلام پر لٹو ہو گئی ہے ، اس کی محبت اس کے دل میں گھر کر گئی ہے ، ہمارے نزدیک تو وہ واقعی کھلی غلطی میں پڑی ہوئی ہے ،
۳۱۔۔۔     عزیز مصر کی بیوی نے جب ان عورتوں کی یہ بد گوئی سنی، تو اس نے ان کو (اپنے یہاں آنے کا) بلاوا بھیجا، اور ان کے لئے ایک مجلس آراستہ کی اور (ان کے پہنچ جانے کے بعد پھل وغیرہ کاٹنے کے لئے) اس نے ان میں سے ہر ایک کو ایک ایک چھری بھی دے دی، اور (عین اس وقت یوسف سے) کہا کہ ذرا ان کے سامنے تو نکل آؤ، پس جونہی انہوں نے آپ کو دیکھا تو وہ سب کے سب ششدر رہ گئیں ، اور انہوں نے کاٹ ڈالا اپنے ہاتھوں کو، اور وہ (بے ساختہ) پکار اٹھیں کہ حاشا اللہ، یہ انسان نہیں ، یہ تو کوئی بڑا بزرگ فرشتہ ہے ، 
۳۲۔۔۔     عزیز کی بیوی نے کہا کہ بس یہی ہے وہ شخص جس کے بارے میں تم مجھے برا بھلا کہتی رہی ہو، اور بے شک میں نے اس سے اپنا مطلب حاصل کرنے کی کوشش کی، مگر یہ بچ نکلا، اور اگر اس نے میرا کہنا نہ مانا تو اسے ضرور بالضرور جیل جانا ہو گا، اور یہ ذلیل و خوار ہو کر رہے گا، 
۳۳۔۔۔     (یوسف نے اپنے رب کے حضور) عرض کیا اے میرے رب، مجھے جیل جانا زیادہ محبوب ہے ، بہ نسبت اس کام کے ، جس کی طرف یہ عورتیں مجھے بلا رہی ہیں ، اور اگر تو نے دور نہ فرمایا مجھ سے ان کے مکر (و فریب کے اس جال) کو، تو میں مائل ہو جاؤں گا ان کی طرف، اور شامل ہو بیٹھوں گا جاہلوں میں ، 
۳۴۔۔۔     پس قبول فرما لیا آپ کے رب نے آپ کی اس دعاء کو، اور دور فرما دیا آپ سے ان کے مکر (و فریب کے اس جال) کو، بلاشبہ وہی ہے ہر کسی کی سنتا سب کچھ جانتا،
۳۵۔۔۔      (یوسف کی پاک دامنی اور ان عورتوں کی فریب کاریوں کا) مختلف نشانیاں دیکھ لینے کے بعد بھی، ان لوگوں کو یہی سوجھی کہ وہ جیل میں ڈال دیں اس (پتلۂ عفت و پاکدامنی) کو، ایک مدت تک کے لئے ،
۳۶۔۔۔     اور جیل میں ان کے ساتھ دو اور جوان بھی داخل ہو گئے ان میں سے ایک نے (ایک دن حضرت یوسف سے) کہا کہ میں نے خواب میں دیکھا ہے کہ میں شراب کشید کر رہا ہوں اور دوسرے نے کہا کہ میں دیکھتا ہوں کہ میں نے اپنے سر پر روٹیاں اٹھا رکھی ہیں ، اور پرندے ان سے (نوچ نوچ کر) کھا رہے ہیں ، آپ ہمیں اس کی تعبیر بتلا دیجئے ، بے شک ہم آپ کو نیکوکاروں میں سے دیکھتے ہیں ، 
۳۷۔۔۔     یوسف نے فرمایا ابھی تمہارے پاس تمہارا وہی کھانا بھی نہیں آنے پائے گا جو تمہیں یہاں ملا کرتا ہے ، کہ میں تمہیں اس سے پہلے ہی اس کی حقیقت بتلائے دیتا ہوں ، یہ ان علوم (و معارف) میں سے ہے جو سکھائے ہیں مجھے میرے رب نے (اپنی رحمت و عنایت سے) بے شک میں نے (شروع سے ہی) چھوڑ رکھا ہے دین (و مذہب) ان لوگوں کا جو ایمان نہیں رکھتے ، اللہ (وحدہٗ لاشریک) پر، اور وہ منکر ہیں آخرت (کے عقیدہ صافیہ) کے ،
۳۸۔۔۔     اور (کفر و شرک اور ظلم و بغاوت کے ان طریقوں کے برعکس) میں نے ہمیشہ پیروی کی اپنے باپ دادا ابراہیم، اسحاق اور یعقوب کے (پیش کردہ سچے) دین (و مذہب) کی ہمیں کسی بھی طرح یہ بات جائز نہیں کہ ہم شریک ٹھہرائیں اللہ کے ساتھ کسی چیز کو، یہ (توحید کا عقیدہ رکھنا اور شرک سے بچنا) اللہ کا فضل ہے ہم پر اور سب لوگوں پر (کہ دنیا و آخرت کی فوز و فلاح اسی میں ہے) لیکن اکثر لوگ شکر نہیں کرتے (اس عظیم الشان نعمت کا) 
۳۹۔۔۔     جیل کے میرے دونوں ساتھیو! (تم ہی بتاؤ کہ) کیا کئی مختلف معبود بہتر ہیں ، یا ایک اللہ؟ جو یکتا اور سب پر غالب ہے ؟
۴۰۔۔۔     اس کے سوا جن کی بھی پوجا تم لوگ کرتے ہو، وہ محض کچھ ایسے نام ہیں جن کو گھڑ لیا خود تم لوگوں نے ، اور تمہارے باپ دادوں نے (اور بس) اللہ نے نہیں اتاری ان کے لئے کسی بھی طرح کی کوئی سند، فرمانروائی کا حق تو صرف اللہ ہی کے لئے ہے ، اس نے حکم فرمایا ہے کہ تم لوگ عبادت (و بندگی) نہیں کرو، مگر اسی (وحدہٗ لاشریک) کی، یہی ہے سیدھا راستہ، لیکن اکثر لوگ جانتے نہیں ، 
۴۱۔۔۔     (اب رہ گئی تمہارے خواب کی تعبیر تو) جیل کے میرے دونوں ساتھیو! (سنو، وہ اس طرح ہے کہ) تم میں سے ایک شخص تو (رہا ہو کر) اپنے آقا کو (حسب سابق) شراب پلائے گا، اور جو دوسرا ہے تو اسے (بہرحال) سولی پر چڑھا دیا جائے گا، پھر پرندے (نوچ نوچ کر) کھائیں اس کے سر سے ، فیصلہ چکا دیا گیا اس معاملے کا جس کے بارے میں تم دونوں مجھ سے پوچھ رہے تھے 
۴۲۔۔۔     اور ان دونوں میں سے اس شخص سے جس کے بارے میں یوسف نے یہ گمان کیا تھا کہ وہ رہا ہو جائے گا، یہ کہا کہ اپنے آقا کے سامنے میرا ذکر بھی کر دینا، مگر شیطان نے اس کو اپنے آقا سے یوسف کا ذکر کرنا ایسا بھلایا کہ یوسف کو مزید کئی سال جیل میں رہنا پڑا 
۴۳۔۔۔     ادھر (ایک روز) بادشاہ نے (اپنے درباریوں سے) کہا کہ میں خواب میں دیکھتا ہوں کہ سات گائیں ہیں موٹی، جن کو کھا رہی ہیں سات دبلی گائیں ، اور سات با لیں ہیں ہری بھری، اور دوسری (سات) سوکھی (سڑی) دربار والو! مجھے تعبیر بتاؤ میرے اس (پریشان کن) خواب کی، اگر تم خوابوں کی تعبیر جانتے ہو،
۴۴۔۔۔     انہوں نے کہا (سرکار عالی مقام گھبرانے اور پریشان ہونے کی ضرورت نہیں کہ) یہ تو یونہی پریشان خیالات ہیں ، اور ہم ایسے پریشان خیال کی تعبیر نہیں بتا سکتے ، 
۴۵۔۔۔     اور ان دو قیدیوں میں سے جو رہا ہو گیا تھا، اور اسے ایک مدت کے بعد (یوسف کی وہ بات بھی) یاد آ گئ، اس نے کہا (فکر نہ کرو) میں آپ حضرات کو اس کی تعبیر بتا سکتا ہوں پس آپ مجھے بھیج دو
۴۶۔۔۔     (یوسف کے پاس جیل میں) (چنانچہ اجازت ملنے پر اس نے قید خانے میں پہنچ کر کہا) اے یوسف سراپا صدق (از راہ کرم و عنایت) ہمیں تعبیر بتا دیجئے اس خواب کی کہ سات موٹی گائیں ہیں جو کہ کھا رہی ہیں ساتھ دبلی گائیں ، اور سات با لیں ہیں ہری بھری اور دوسری (ساتھ) سوکھی (سڑی، جو ان پر لپٹی چڑھی ہیں) تاکہ میں ان لوگوں کے پاس واپس جا کر (ان کو بتا سکوں)، تاکہ وہ جان لیں ، 
۴۷۔۔۔     یوسف نے (تعبیر کے ساتھ تدبیر بھی بتا دی اور) فرمایا تم لوگ لگا تار سات برس تک کھیتی باڑی کرتے رہو گے ، اور اس دوران جو فصل تم کاٹو اس کو اس کی بالوں ہی سے رہنے دینا، سوائے اس تھوڑے سے حصہ کے ، جو تم کو کھانے کے لئے درکار ہو
۴۸۔۔۔     پھر اس کے بعد سات برس ایسے سختی (اور قحط) کے آئیں گے ، جو کھا جائیں گے اس سب غلے کو جو کہ تم نے ان کے لئے جمع کر رکھا ہو گا، سوائے اس تھوڑے سے حصے کہ، جو کہ تم لوگوں نے محفوظ کر رکھا ہو گا،
۴۹۔۔۔     پھر اس کے بعد ایک سال ایسا آئے گا کہ اس میں ان لوگوں کے لئے خوب بارش برسے گی، اور اس میں یہ لوگ خوب رس نچوڑیں گے ، 
۵۰۔۔۔     اور بادشاہ نے (یہ تعبیر سنتے ہی) کہا کہ اس شخص کو (فورا!) میرے پاس لے آؤ، مگر جب اس کا قاصد یوسف کے پاس پہنچا، تو آپ نے فرمایا کہ تم واپس جاؤ اپنے مالک کے پاس، اور اس سے پوچھو کہ کیا معاملہ ہے ان عورتوں کا جنہوں نے کاٹ ڈالا تھا اپنے ہاتھوں کو، (تاکہ لوگوں کے سامنے اصل حقیقت کھل جائے ورنہ) میرا رب تو یقیناً ان کی مکاری کو خوب جانتا ہے 
۵۱۔۔۔      (اس پر) بادشاہ نے (ان عورتوں سے دریافت کرنے کے لئے) کہا کہ کیا معاملہ ہے تمہارا اے (ہماری اعلیٰ سوسائٹی کی) عورتو! جب کہ تم نے یوسف کو پھسلانے کی کوشش کی تھی، اس پر ان سب نے (ایک زبان ہو کر) کہا حاشا اللہ، ہم نے تو اس میں برائی کا کوئی شائبہ تک نہیں پایا اس موقع پر عزیز کی بیوی بول اٹھی کہ اب تو حق پوری طرح کھل چکا ہے (امر واقعہ یہ ہے کہ) میں نے ہی اس کو پھسلانے کی کوشش کی تھی، ورنہ یہ قطعی طور پر (اور ہر لحاظ سے) سچا ہے ، 
۵۲۔۔۔      (یوسف نے کہا) یہ سب کچھ (میں نے) اس لئے کیا تاکہ وہ (عزیز) جان لے کہ میں نے اس سے کوئی خیانت (و بددیانتی) نہیں کی اس کی غیر موجودگی میں ، اور تاکہ (واضح ہو جائے یہ حقیقت کہ) اللہ چلنے نہیں دیتا خیانت کرنے والوں کی فریب کاریوں کو،
۵۳۔۔۔     اور میں برات نہیں کرتا اپنے نفس کی کہ یقیناً نفس کا تو کام ہی ہمیشہ برائی پر اکسانا ہے ، مگر جس پر رحم فرما دے میرا رب، بے شک میرا رب بڑا ہی بخشنے والا انتہائی مہربان ہے ۔ 
۵۴۔۔۔     (یہ سن کر) بادشاہ نے کہا کہ ان کو میرے پاس لے آؤ، تاکہ میں ان کو خالص اپنے لیے (مقرر) کر لوں ، پھر جب بادشاہ نے آپ سے بات چیت کی، تو اس نے کہا کہ اب آپ ہمارے یہاں بڑے معزز معتمد ہیں ، ٢ ف
۵۵۔۔۔      (پھر جب اس متوقع قحط سے نمٹنے کی بات چلی) تو یوسف نے کہا آپ مجھے ملک کے خزانوں پر مقرر (و مامور) کر لیں ، میں پوری پوری حفاظت بھی کروں گا اور میں پوری واقفیت بھی رکھتا ہوں (اس پر اس نے آپ کو پورے اختیارات سونپ دئیے)٣ ف
۵۶۔۔۔     اور اس طرح ہم نے یوسف کو اقتدار سے نواز دیا اس سرزمین میں ، اس میں آپ جہاں چاہیں رہیں سہیں ، ہم اپنی رحمت (و عنایت) سے نوازتے ہیں جس کو چاہتے ہیں اور ہم ضائع نہیں کرتے اجر نیکوکاروں کا،
۵۷۔۔۔      اور آخرت کا اجر تو یقینی طور پر کہیں بہتر ہے ان لوگوں کے لیے جو (دولت) ایمان رکھتے ہیں ، اور وہ تقویٰ (پرہیزگاری) کی زندگی گزارتے ہیں ،
۵۸۔۔۔      اور آ پہنچے یوسف کے بھائی (قحط پڑنے پر کنعان سے مصر، غلہ لینے کی غرض سے) پھر وہ حاضر ہوئے آپ کی خدمت میں ، تو یوسف نے تو ان کو (فوراً) پہچان لیا، مگر وہ آپ کو نہ پہچان سکے ،
۵۹۔۔۔      اور جب آپ نے ان کا سامان تیار کرا دیا، تو ان سے فرمایا کہ (آئندہ آتے وقت) تم اپنے سوتیلے بھائی کو بھی میرے پاس لیتے آنا، کیا تم دیکھتے نہیں ہو کہ میں کس طرح پیمانہ بھر کر دیتا ہوں ، اور میں کیسا اچھا مہمان نواز ہوں 
۶۰۔۔۔      اور اگر تم اس کو میرے پاس نہ لائے تو تمہارے لئے نہ تو میرے یہاں کوئی غلہ ہو گا اور نہ ہی تم میرے قریب پھٹکنا،
۶۱۔۔۔     انہوں نے کہا ہم اس کے بارے میں اس کے باپ سے مطالبہ کریں گے اور ہم یہ کام ضرور کریں گے ۔
۶۲۔۔۔      ادھر یوسف نے اپنے نوکروں سے یہ بھی کہہ دیا کہ ان کی پونجی (جس کے عوض انہوں نے مال حاصل کیا ہے وہ) بھی ان کے سامان میں واپس رکھ دو، تاکہ یہ اس کو پہچان لیں جب کہ یہ لوٹ کر اپنے گھر واپس پہنچیں ، تاکہ (اس سے متاثر ہو کر) یہ پھر آئیں ،
۶۳۔۔۔      پھر جب وہ واپس اپنے باپ کے پاس پہنچے تو کہنے لگے ، ابا جان (آئندہ کے لئے بن یامین کو اپنے ہمراہ نہ لے جانے کی صورت میں) ہمیں غلہ دینے سے انکار کر دیا گیا، لہٰذا آپ ہمارے ساتھ ہمارے بھائی (بن یامین) کو بھی بھیج دیجئے تاکہ ہم غلہ لا سکیں ، اور ہم اس کی پوری پوری حفاظت کریں گے ،
۶۴۔۔۔      باپ نے جواب دیا کیا میں اس کے بارے میں بھی تم پر ویسا ہی اعتماد کر لوں جیسا کہ اس سے پہلے اس کے بھائی کے بارے میں کر چکا ہوں ؟ پس اللہ ہی سب سے اچھا نگہبان ہے اور وہی ہے سب سے بڑا مہربان،
۶۵۔۔۔      اور جب انہوں نے کھولا اپنے سامان کو، تو دیکھا کہ ان کی پونجی بھی ان کو واپس لوٹا دی گئی ہے ، تو اس پر وہ سب پکار اٹھے ابا جان، ہمیں اور کیا چاہیے ، یہ دیکھئے ہماری پونجی بھی ہم کو واپس لوٹا دی گئی ہے ، اور (اس کا تقاضا بھی یہی ہے کہ ہم اپنے بھائی کو لے کر دوبارہ جائیں کہ) ہم اپنے گھر والوں کے لئے غلہ بھی لے آئیں گے اپنے بھائی کی حفاظت بھی کریں گے ، اور ہمیں ایک اونٹ کا بوجھ زیادہ بھی مل جائے گا، اور یہ بوجھ آسانی سے مل جائے گا،
۶۶۔۔۔      ان کے باپ نے کہا میں اس کو کسی قیمت پر بھی تمہارے ساتھ بھیجنے کے لئے تیار نہیں ہوں مگر صرف اس صورت میں کہ تم اللہ کے نام پر مجھ سے یہ پختہ عہد کرو، کہ تم اسے ضرور واپس لے آؤ گے ، مگر یہ کہ (خدانخواستہ) تم سب ہی گھیر لئے جاؤ، پھر جب ان سب نے ان کو اپنا پختہ عہد دے دیا تو یعقوب نے فرمایا اللہ گواہ ہے ان سب باتوں پر جو ہم کہہ رہے ہیں ،
۶۷۔۔۔      اور (چلتے وقت) یعقوب نے ان کو (نصیحت کے طور) پر یہ بھی کہہ دیا کہ میرے بیٹو (مصر کے دارالحکومت میں) تم سب ایک ہی دروازے سے اندر داخل نہ ہونا بلکہ مختلف دروازوں سے جانا، (تاکہ نظر بد سے دور رہو، اور یہ بھی محض ایک ظاہری تدبیر ہے ورنہ) میں خدا کے حکم کے مقابلہ میں تمہیں کچھ بھی کام نہیں دے سکتا، حکم تو بس اللہ ہی کا ہے ، میرا بھروسہ بھی اسی پر ہے اور اسی پر بھروسہ کرنا چاہیے ، سب بھروسہ کرنے والوں کو،
۶۸۔۔۔      چنانچہ جب وہ اپنے باپ کی نصیحت (و ہدایت) کے مطابق شہر میں داخل ہو گئے تو (باپ کی بتائی ہوئی) وہ تدبیر ان کے کچھ کام نہ آ سکی، سوائے اس کے کہ وہ یعقوب کے دل کی ایک خواہش تھی، جسے انہوں نے پورا کر لیا تھا (اور بس) اور بلاشبہ وہ بڑے علم والے تھے اس تعلیم کی بناء پر جو ہم نے ان کو دی تھی، لیکن اکثر لوگ جانتے نہیں ،
۶۹۔۔۔      اور جب یہ لوگ یوسف کے حضور پہنچے تو انہوں نے (ملتے ہی) اپنے بھائی کو اپنے پاس بلا لیا (اور چپکے سے) ان کو بتا دیا کہ میں آپ کا بھائی (یوسف) ہوں ، پس اب آپ ان باتوں پر غم نہ کھائیں ، جو یہ لوگ کرتے رہے ہیں ،
۷۰۔۔۔      پھر جب (روانگی کے وقت) یوسف نے ان کا سامان تیار کرایا تو اپنا پیمانہ اپنے بھائی کے سامان میں رکھوا دیا، پھر ایک پکارنے والے نے پکار کر کہا، اے قافلے والو (ٹھہرو) تم لوگ تو بڑے چور ہو،
۷۱۔۔۔     انہوں نے پلٹ کر پوچھا (کیوں صاحب) تمہاری کیا چیز کھو گئی ہے ؟
۷۲۔۔۔      سرکاری ملازموں نے کہا، ہمیں بادشاہ کا پیمانہ نہیں مل رہا اور (ان کے کمانڈر نے کہا کہ) جو شخص اسے لا کر دے گا، اسے ایک اونٹ کا بوجھ (بطور انعام) ملے گا، اور میں اس کا ذمہ دار ہوں 
۷۳۔۔۔      وہ کہنے لگے ، خدا کی قسم آپ سب اچھی طرح جانتے ہیں کہ نہ تو ہم اس ملک میں فساد پھیلانے آئے ہیں ، اور نہ ہم چوری کرنے والے لوگ ہیں ،
۷۴۔۔۔     انہوں نے پوچھا اچھا تو پھر کیا سزا ہو گی اس کی اگر تم جھوٹے ثابت ہو گئے ؟
۷۵۔۔۔      انہوں نے جواب دیا کہ اس کی سزا یہ ہے کہ جس کے سامان سے وہ (مسروقہ سامان) برآمد ہو، خود اسی کو اپنی سزا میں رکھ لیا جائے ، ہمارے یہاں تو ایسے ظالموں کو یہی سزا دی جاتی ہے ،
۷۶۔۔۔      تب یوسف نے (ان کی تلاشی لینی شروع کی اور) اپنے بھائی کے اسباب سے پہلے ان کے اسباب کی تلاشی شروع کی، آخر میں اسے اپنے بھائی کے اسباب سے برآمد کر لیا، اس طرح ہم نے یہ تدبیر کی یوسف کے لئے ، ورنہ آپ ایسے نہ تھے کہ اپنے بھائی کو پکڑتے بادشاہ کے دین میں ، مگر یہ کہ اللہ ہی ایسا چاہے ، ہم جس کے درجے چاہیں بلند کر دیتے ہیں ، مگر یہ کہ اللہ ہی ایسا ہے ، اور ہر علم والے سے اوپر ایک علم والا ہے ،
۷۷۔۔۔      کہنے لگے اگر اس نے چوری کی تو (یہ کوئی نئی بات نہیں کہ) اس سے پہلے اس کا ایک بھائی بھی چوری کر چکا ہے ، پھر بھی یوسف ان کی اس بات کو پی گئے ، اور حقیقت ان کے سامنے نہیں کھولی، بس (زیر لب) اتنا کہہ کر رہ گئے کہ تم بڑے ہی برے لوگ ہو، اور اللہ خوب جانتا ہے ، اس (الزام کی حقیقت) کو جو تم لوگ (میرے روبرو مجھ پر) لگا رہے ہو،
۷۸۔۔۔      کہنے لگے اے عزیز، اس کا باپ ایک بہت بوڑھا شخص ہے ، اس لئے آپ اس کی جگہ ہم میں سے کسی کو رکھ لیجئے ، ہم آپ کو بڑا ہی احسان کرنے والا دیکھ رہے ہیں ،
۷۹۔۔۔      اس نے جواب دیا اللہ کی پناہ کہ ہم اس کے سوا کسی اور کو پکڑیں ، جس کے پاس ہم نے اپنا مال پایا ہے ، ایسی صورت میں تو ہم بڑے ہی ظالم قرار پائیں گے ،
۸۰۔۔۔      آخرکار جب وہ اس سے بالکل مایوس ہو گئے ، تو باہم مشورہ کرنے کے لئے الگ بیٹھ گئے ، ان میں سے بڑے نے کہا، کیا تمہیں معلوم نہیں کہ تمہارے باپ نے تم سے (اس کے واپس لانے کا) پختہ عہد لے رکھا ہے ، اور اس سے پہلے یوسف کے معاملہ میں جو قصور تم لوگ کر چکے ہو (وہ بھی تم سے کوئی ڈھکا چھپا نہیں) لہٰذا میں یہاں سے ہرگز واپس نہیں جاؤں گا، یہاں تک کہ میرے والد خود مجھے حکم دیں ، یا اللہ ہی میرے حق میں کوئی فیصلہ صادر فرما دے ، کہ وہی ہے سب سے بہتر فیصلہ فرمانے والا،
۸۱۔۔۔      تم جا کر اپنے والد سے کہو کہ اے ابا جان، یقین کیجئے کہ آپ کے صاحبزادے نے چوری کی ہے ، اور ہم وہی بیان کر رہے ہیں جو ہم نے خود دیکھا ہے اور ہم نہیں تھے غیب کی خبر رکھنے والے ،
۸۲۔۔۔      اور (مزید تسلی کے لئے) آپ پوچھ لیجئے اس بستی (کے باشندوں) سے ، جس میں ہم تھے اور اس قافلے سے بھی جس میں ہم آئے ہیں ، اور بلاشبہ ہم ہر طرح سے سچے ہیں ،
۸۳۔۔۔      (یہ سب داستان سن کر) یعقوب نے فرمایا (نہیں) بلکہ (پہلے کی طرح اس مرتبہ بھی) تمہارے نفسوں نے ہی تمہارے لئے ایک اور بات گھڑ لی ہے ، میں اس پر بھی صبر جمیل ہی سے کام لوں گا، بعید نہیں کہ اللہ ان سب کو ہی مجھ سے ملا دے ، کہ وہی ہے سب کچھ جانتا بڑا ہی حکمتوں والا،
۸۴۔۔۔      اور ان سے رخ پھیر کر آپ نے (درد بھرے انداز میں) کہا اے افسوس یوسف پر، اور ان کے غم سے (روتے روتے) آپ کی آنکھیں سفید پڑ گئیں ، اور آپ دل ہی دل میں گھٹے جا رہے تھے ،
۸۵۔۔۔      (یہ دیکھ کر) بیٹوں نے کہا اللہ کی قسم، آپ تو یوسف کو یونہی یاد کرتے رہیں گے ، یہاں تک کہ آپ جاں بلب ہو جائیں گے ، یا بالکل ہلاک ہی ہو جائیں گے ،
۸۶۔۔۔     یعقوب نے فرمایا میں تو بس اپنی پریشانی اور غم کی فریاد اپنے اللہ کے حضور ہی کرتا ہوں اور میں اللہ کی طرف سے وہ کچھ جانتا ہوں جس کا علم تمہیں نہیں ۔
۸۷۔۔۔      میرے بیٹو، جاؤ اور جا کر کھوج لگاؤ (میرے) یوسف اور اس کے بھائی کا، اور مایوس (و نا امید) مت ہوؤ تم اللہ کی رحمت سے ، کہ اللہ کی رحمت سے مایوس اور (نا امید) تو صرف کافر لوگ ہی ہوا کرتے ہیں ،
۸۸۔۔۔      آخرکار جب وہ (ایک مرتبہ پھر مصر پہنچ کر) یوسف کی خدمت میں حاضر ہوئے ، تو عرض کیا، اے عزیز، ہمیں اور ہمارے گھر والوں کو (قحط کی وجہ سے) سخت تکلیف پہنچی ہے ، اور (اپنی ناداری کے سبب) ہم یہ حقیر سی پونجی لے کر حاضر ہوئے ہیں ، اس لئے آپ ہمیں پورا غلہ عنایت فرما دیں ، اور ہمیں خیرات (کے طور پر ہی) دے دیں ، بے شک خیرات کرنے والوں کو اللہ اپنی طرف سے بدلہ دیتا ہے ۔
۸۹۔۔۔     (یہ سن کر یوسف سے رہا نہ گیا، اور راز افشاء کرنے کے لیے بے اختیار ہو کر) آپ نے فرمایا وہ بھی تمہیں یاد ہے جو تم نے یوسف اور اس کے بھائی کے ساتھ کیا تھا جب کہ تم جہالت کا شکار تھے ،
۹۰۔۔۔      وہ (چونک کر) بولے ہائیں ! کیا آپ واقعی یوسف ہی ہیں ؟ فرمایا ہاں ، میں یوسف ہوں اور یہ میرا (حقیقی) بھائی ہے ، اللہ نے ہم پر بڑا احسان فرمایا حقیقت یہ ہے کہ جو کوئی تقویٰ (و پرہیزگاری) کو اپنائے رکھے اور صبر سے کام لیتا رہے تو یقیناً اللہ ایسے نیکوکاروں کا اجر کبھی ضائع نہیں فرماتا،
۹۱۔۔۔      وہ (اپنے کئے پر نادم ہو کر) کہنے لگے اللہ کی قسم، اللہ نے آپ کو ہم پر فضیلت بخش دی اور کوئی شک نہیں کہ ہم بڑے ہی خطاکار تھے 
۹۲۔۔۔      فرمایا (بے فکر رہو) اب تم پر کوئی الزام نہیں ، اللہ تمہیں معاف فرمائے اور وہی ہے سب سے بڑا مہربان
۹۳۔۔۔      یہ میرا کرتہ لے جاؤ اور اسے میرے والد کے چہرے پر ڈال دو، اس سے ان کی بینائی لوٹ آئے گی، اور تم لے آؤ میرے پاس اپنے سب گھر والوں کو
۹۴۔۔۔      اور (اس کے بعد) جب یہ قافلہ (مصر سے) روانہ ہوا تو ان کے باپ نے (کنعان میں) کہا کہ اگر تم لوگ مجھے دیوانہ قرار دینے لگو تو (میں تمہیں بتائے دیتا ہوں) کہ مجھے یوسف کی خوشبو محسوس ہو رہی ہے ،
۹۵۔۔۔      انہوں نے کہا اللہ کی قسم، آپ تو ابھی تک اپنے اسی پرانے خبط میں پڑے ہوئے ہیں ،
۹۶۔۔۔      پھر جب پہنچ گیا وہ خوشخبری لانے والا اور اس نے (حسب ہدایت) ڈال دیا اس کرتے کو آپ کے چہرے پر، تو (فوراً) لوٹ آئی آپ کی (کھوئی ہوئی) بینائی، اور آپ نے فرمایا کیا میں نے تم سے نہیں کہا تھا کہ میں اللہ کی طرف سے وہ کچھ جانتا ہوں جس کی تمہیں خبر نہیں ،
۹۷۔۔۔      (اس پر وہ سب کھسیانے ہو کر) کہنے لگے اے ہمارے ابا جان ہمارے گناہوں کی بخشش کے لئے دعا فرمائیے ، واقعی ہم بڑے ہی خطاکار تھے ،
۹۸۔۔۔      آپ نے فرمایا میں عنقریب ہی تمہارے لئے اپنے رب سے معافی کی درخواست کروں گا، بے شک وہی ہے جو سب سے بڑا بخشنے والا، انتہائی مہربان ہے ،
۹۹۔۔۔     پھر جب یہ سب لوگ یوسف کے پاس پہنچ گئے تو انہوں نے اپنے والدین کو اپنے ساتھ بٹھا لیا اور (ضروری بات چیت سے فراغت کے بعد سب سے) کہہ دیا کہ داخل ہو جاؤ آپ سب مصر میں انشاء اللہ سب امن و امان میں رہو گے 
۱۰۰۔۔۔      اور (مصر میں داخلے کے بعد) یوسف نے اپنے والدین کو تخت پر اونچا بٹھایا، اور وہ سب کے سب (بے اختیار) آپ کے آگے سجدے میں گر پڑے ، تو اس پر آپ نے کہا ابا جان یہ ہے تعبیر میرے اس خواب کی جو میں نے پہلے دیکھا تھا، میرے رب نے اسے سچ کر دکھایا، اور اس نے بڑا احسان فرمایا مجھ پر کہ مجھے جیل سے نکالا، اور (مزید کرم یہ فرمایا کہ) آپ سب کو گاؤں سے (نکال کر میرے پاس یہاں) پہنچا دیا اس کے بعد کہ شیطان نے میرے اور میرے بھائیوں کے درمیان (ایسا) فساد ڈلوا دیا تھا (کہ عمر بھر ملنے کی توقع نہ تھی)، واقعی میرا رب جو بھی کچھ کرنا چاہتا ہے اس کے لئے بڑی لطیف تدبیر فرماتا ہے ، بلاشبہ وہی ہے سب کچھ جانتا، بڑا ہی حکمت والا
۱۰۱۔۔۔     (پھر یوسف نے مالک حقیقی کی طرف متوجہ ہو کر عرض کیا) اے میرے رب، تو نے ہی مجھے حکومت بخشی اور مجھے باتوں کی تہہ تک پہنچنا سکھایا، آسمانوں اور زمین کے بنانے والے ، تو ہی میرا کارساز ہے دنیا میں بھی اور آخرت میں بھی (پس دنیا کی طرح میری آخرت بھی بنا دے کہ جب دنیا سے اٹھائے تو) میرا خاتمہ اسلام پر فرما، اور مجھے خاص نیک بندوں کے ساتھ شامل فرما دے ،
۱۰۲۔۔۔      (اے پیغمبر) یہ غیب کی کچھ خبریں ہیں جو ہم آپ کو بذریعہ وحی بتاتے ہیں ، ورنہ آپ ان (برادران یوسف) کے پاس اس وقت موجود نہیں تھے ، جب کہ وہ آپس میں اتفاق کر کے سازش پکا رہے تھے ،
۱۰۳۔۔۔      اور آپ خواہ کتنا ہی چاہیں لوگوں کی اکثریت ایمان لانے والی نہیں ،
۱۰۴۔۔۔      اور آپ (تبلیغ حق کے) اس کام پر ان لوگوں سے کسی بھی طرح کا کوئی اجر نہیں مانگتے ، یہ تو محض ایک ایسی عظیم الشان نصیحت ہے جو سارے جہانوں کے بھلے کے لئے (بھیجی گئی) ہے 
۱۰۵۔۔۔      اور آسمانوں اور زمین میں کتنی ہی نشانیاں ہیں جن پر ان لوگوں کا گزر ہوتا رہتا ہے ، مگر یہ ان کے بارے میں کوئی غور نہیں کرتے ،
۱۰۶۔۔۔     اور اس سب کے باوجود اکثر لوگ خدا کو مانتے بھی ہیں تو بھی شرک کرتے ہوئے 
۱۰۷۔۔۔      تو کیا پھر بھی یہ لوگ نڈر (دبے خوف) ہو گئے اس بات سے کہ آ دبوچے ان کو اللہ کے عذاب سے کوئی ایسی ہولناک آفت جو چھا جائے ان سب پر (ہر طرف سے)، یا آ پہنچے ان پر قیامت کی وہ گھڑی، ایسی اچانک کہ ان کو خبر تک نہ ہو،
۱۰۸۔۔۔      کہہ دو (ان سے اے پیغمبر) کہ یہ ہے میرا راستہ، میں بلاتا ہوں اللہ کی طرف، (روشنی اور) بصیرت پر قائم ہوں میں بھی، اور وہ سب بھی جنہوں نے میری پیروی کی، اور پاک ہے اللہ (ہر نقص و عیب اور ہر شائبہ شرک سے)، اور میرا کوئی لگاؤ نہیں مشرکوں سے 
۱۰۹۔۔۔      اور نہیں بھیجا ہم نے آپ سے پہلے (اے پیغمبر!) کسی کو بھی رسول بنا کر بجز مردوں کے ، ان بستیوں کے باشندوں میں سے ، تو کیا چلے پھرے نہیں یہ لوگ (عبرتوں بھری) اس زمین میں ، تاکہ یہ دیکھ لیتے کہ کیسے ہوا انجام ان لوگوں کا، جو گزر چکے ہیں ان سے پہلے ، اور آخرت کا (وہ عظیم الشان اور بے مثال) گھر تو یقیناً کہیں بہتر ہے ان لوگوں کے لیے جنہوں نے (زندگی بھر) اپنائے رکھا تقویٰ (و پرہیزگاری) کو، تو کیا تم لوگ عقل سے کام نہیں لیتے ،
۱۱۰۔۔۔      (ان لوگوں کو بھی بڑی بڑی مہلتیں دی گئیں) یہاں تک کہ جب مایوس ہونے لگے ان کے پیغمبر، اور یہ لوگ گمان کرنے لگے کہ ان سے جھوٹ کہا گیا تھا، تو (یکایک) آ پہنچی ان کو ہماری مدد، پھر بچا لیا گیا (عذاب سے) جس کو ہم نے چاہا، اور ٹالا نہیں جا سکتا ہمارا عذاب ایسے مجرم لوگوں سے ،
۱۱۱۔۔۔      بلاشبہ ان (پہلی امتوں) کے قصوں میں بڑا سامان عبرت ہے ، عقل خالص رکھنے والوں کے لئے یہ (قرآن) کوئی ایسا کلام نہیں ، جسے خود گھڑ لیا جائے بلکہ یہ تو عین تصدیق ہے ان (آسمانی) کتابوں کی، جو اس سے پہلے آ چکی ہیں ، اور اس میں (ضرورت کی) ہر چیز کی تفصیل ہے اور یہ سراسر ہدایت اور عین رحمت ہے ان لوگوں کے لئے جو ایمان رکھتے ہیں ۔


تفسیر
۱۔۔۔ 	سو یہ کتاب حکیم کھول کر بیان کرنے والی ہے حق اور حقیقت کو صحیح اور غلط کو، جائز اور ناجائز کو اور یہ کہ اس کائنات کے خالق و مالک کی صفات کیا ہیں اور اس کے حقوق و اختیارات کیا ہیں۔ اس کے حقوق کو ادا کرنے کا طریقہ کیا ہے۔ اور اس کا صلہ و ثمرہ کیا ملنے والا ہے۔ اور اس میں غفلت ولا پرواہی برتنے والوں کا نتیجہ و انجام کیا؟ اور یہ کہ صحیح عقائد کیا ہیں اور غلط و باطل کیا؟ اور یہ کہ انفرادی اور اجتماعی زندگی کی صحت و سلامتی اور اس کی بہتری کے اصول و قواعد کیا ہیں وغیرہ وغیرہ غرضیکہ یہ اور صرف یہی کتاب مبین ہے جو انسان کو کامل راہنمائی سے نوازتی ہے، اس کے پیدا ہونے سے لیکر اس کی موت تک اس کی صبح سے لے کر شام تک، اور اس کی شام سے لیکر صبح تک، اس کے آغاز سے لیکر اس کی انتہا تک، اس کی دنیا و آخرت اور برزخ تک کے تمام ہی ادوار و مراحل سے متعلق انسان کی راہنمائی کرتی ہے، اور کامل راہنمائی کرتی ہے۔ اور راہنمائی بھی ایسی جو کہ عقل و فطرت کے تقاضوں کے عین مطابق ہے، اور اس پوری کائنات میں اس شان، اور اس نوعیت کی صرف اور صرف یہی کتاب ہے، اور یہ پیش فرمائی اس نبی امی نے جس نے پوری زندگی میں کبھی کسی انسان سے ایک حرف بھی نہیں پڑھا۔ سو اس اعتبار سے یہ کتاب مبین عظیم الشان دلیل ہے اپنی صداقت و حقانیت کی، اور اپنے پیش کرنے والے پیغمبر کی صداقت و حقانیت کی۔ سو یہ سراسر حق و صدق، ہدایت و نور، اور رحمت ہی رحمت ہے، والحمد للہ ربّ العالمین
۵۔۔۔ 	ایسا کھلا دشمن کہ اس نے بنی آدم سے اپنی دشمنی کا اعلان و اظہار حضرت رب العالمین کے سامنے کر دیا تھا، اور صاف و صریح طور پر کر دیا تھا۔ اور قسم کھا کر کہہ دیا تھا، کہ میں ان سب کو گمراہ کر کے چھوڑوں گا۔ تاکہ یہ امر واضح ہو جائے کہ میں نے جو آدم کو سجدہ نہیں کیا تھا تو ٹھیک نہیں کیا تھا۔ پس تیرے خاص ایماندار بندوں پر تو میرا زور نہیں چلے گا لیکن باقی سب کو میں گمراہ کر کے، اور بہکا و بھٹکا کر رہوں گا، سو ایسے عدوّ مبین (کھلے دشمن) سے تم لوگوں کو بہرحال محتاط اور چوکنا رہنا چاہیے، کہ کہیں وہ اپنی اس عداوت و دشمنی کی بنا پر تمہارے بھائیوں کو تمہارے خلاف نہ اکسائے۔ اور ان کو حسد میں مبتلا کر کے تمہارے خلاف کھڑا نہ کر دے گا۔ لہٰذا تم اپنا یہ خواب ان کو نہ سنانا، سو یہ حضرت یعقوب کی طرف سے ایک تدبیری ہدایت تھی جو انہوں نے حضرت یوسف کو اس موقع پر فرمائی۔
۶۔۔۔ 	پس وہ جو بھی کچھ کرتا ہے کمال علم و حکمت کی بناء پر ہی کرتا ہے وہ علیم بھی ہے، اور حکیم بھی، اور یہ شان اس وحدہٗ لاشریک کے سوا اور کسی کی نہ ہے، اور نہ ہو سکتی ہے، نعمت سے یہاں پر مراد دین و شریعت کی نعمت ہے جو کہ اصل اور حقیقی نعمت ہے دنیا کی دوسری تمام ظاہری اور مادی نعمتوں کا نعمت ہونا ایک امر اضافی ہے، اگر دین و ایمان کی نعمت نصیب ہو گئی تو یہ دنیاوی نعمتیں بھی نعمت بن جائیں گی ورنہ یہ عذاب کا باعث بن جائیں گی۔ والعیاذُ باللہ سو حضرت یعقوب نے حضرت یوسف سے فرمایا کہ اللہ تعالیٰ اسی طرح تم پر اپنی نعمت کی تکمیل اور اس کا اتمام فرمائے گا جیسا کہ وہ اس سے پہلے اس کی تکمیل و اتمام تمہارے اجداد ابراہیم اور اسحاق پر فرما چکا ہے، علی نبینا و علیہم الصلوٰۃ والسلام
۷۔۔۔ 	 یعنی ایسی عظیم الشان نشانیاں جو واضح کرتی ہیں کہ غلبہ بہرحال حق ہی کا ہوتا ہے۔ جبکہ حق والے صحیح طور پر راہ حق پر مستقیم و ثابت قدم رہیں، نیز یہ نشانیاں ہیں اس امر کی کہ اللہ تعالیٰ اپنے بندوں کی بہتری کے لئے بڑی باریک بینی سے تدبیر فرماتا ہے، جیسا کہ حضرت یوسف کے اس قصے سے ظاہر اور واضح ہے، نیز یہ نشانیاں ہیں اس امر کی کہ ہر مظلومیت نے بہرحال آخرکار ختم ہو جانا ہوتا ہے، اور ہر اندھیرے کے بعد روشنی نے آنا ہوتا ہے اور ہر تنگی کے بعد آسانی ہے، پس حضرت یوسف سے متعلق اس قصے کو محض داستاں سرائی کے لئے نہ پڑھا جائے۔ بلکہ عبرت و بصیرت کی غرض سے پڑھا جائے، تاکہ سبق ملے، اور راہ حق نصیب ہو، وباللہ التوفیق
۹۔۔۔ 	 یعنی یہ لفظ یہاں پر صالح بن جانے کے معنی میں نہیں۔ بلکہ صلاح احوال کے معنی میں ہے۔ یعنی یہ کہ جب تم یوسف کو قتل کر دو گے، یا اس کو کسی دور افتادہ زمین میں ڈال دو گے، تو اس کے بعد تمہارا کام ٹھیک ہو جائے گا کہ جو کانٹا تمہارے دلوں میں چبھ رہا ہے وہ نکل جائے گا، اور باپ کی ساری توجہ تمہاری طرف مبذول ہو جائے گی جو کہ تمہارا اصل مقصد ہے، سو حضرت یوسف کے بھائیوں نے اپنی پریشانی کو دور کرنے اور یوسف کو راستے سے ہٹانے کے لئے یہ طریقہ سوچا اور اس کے لئے انہوں نے یہ سکیم بنائی۔ بعض لوگوں نے وَتَکُوْنُوْا مِنْ بَعْدِہٖ قَوْمًا صَالِحِیْنَ کے جملے کا یہ مطلب لیا ہے کہ اس جرم کا ارتکاب کر لینے کے بعد تم پھر نیک بن جانا۔ لیکن اس جملہ کے یہ معنی یہاں پر کسی بھی طرح نہیں بن سکتے۔ دوسرے پہلوؤں سے قطع نظر اس کی نحوی ترکیب ہی اس مفہوم و مطلب کا انکار کر رہی ہے۔ کیونکہ اس کا عطف سابق جواب امر پہ ہے۔ اور معطوف کا وہی حکم ہوتا ہے جو کہ معطوف علیہ کا ہوتا ہے سو اس صورت میں اس کا یہ معنی و مطلب بن ہی نہیں سکتا۔ جیسا کہ ظاہر ہے۔ پس اس کا صحیح معنی و مطلب وہی ہے جو ہم نے ابھی عرض کیا، والحمدللّٰہ جَلَّ وَعَلَا بِکُلِّ حالٍ مِّن الاحوال
۱۲۔۔۔ 	یعنی اپنی اس قرار داد کے مطابق برادران یوسف نے اپنے والد سے حضرت یوسف کو اپنے ساتھ کھیلنے کودنے، اور جنگل کی سیر، کے لئے بھیجنے کا مطالبہ کیا۔ یَرْتَعْ وَیَلْعَبْ کا لغوی مفہوم ہے چَر چُگ لے۔ اور کھیل کود لے۔ سو یہ لفظ پکنک منانے کی بڑی عمدہ اور خوبصورت تعبیر ہے۔ اور پکنک کی آج کی طرح اس دور میں بھی بڑی اہمیت تھی۔ سو برادران یوسف نے اپنی طے کردہ سکیم کے مطابق یوسف کو اپنے ساتھ لے جانے کے لئے بڑے خیر خواہانہ انداز میں اپنے باپ سے کہا کہ ابا جان، یہ کیا بات ہے کہ آپ یوسف کے بارے میں ہم پر اعتماد نہیں کرتے؟ کل ہم لوگ سیر و تفریح کے لئے اور پکنک منانے کی غرض سے باہر جا رہے ہیں۔ تو آپ یوسف کو بھی ہمارے ساتھ بھیج دیں تاکہ یہ بھی ہمارے ساتھ اس پروگرام میں شریک ہو کر سیر و تفریح سے لطف اندوز ہو سکے۔ اور ان کے بارے میں آپ پوری طرح مطمئن رہیں، کہ ہم بہرحال ان کی پوری طرح حفاظت کریں گے۔
۱۳۔۔۔ 	حضرت یعقوب نے ان کے اس مطالبے کے جواب میں دو عذر پیش کئے، ایک یہ کہ مجھے یہی بات غم میں ڈالنے والی ہے کہ تم میرے اس نور نظر کو مجھ سے دور لے جاؤ، اور دوسرے یہ کہ مجھے اس بات کا خدشہ و اندیشہ ہے کہ اس کو کہیں کوئی بھیڑیا پھاڑ کھائے جبکہ تم اس سے غافل ہوؤ، معلوم ہوتا ہے کہ اس علاقے میں بھیڑیوں کی کثرت تھی، اور ان کے حملوں کی وارداتیں ہوتی رہتی تھیں۔ اس لئے حضرت یعقوب نے اپنے اس اندیشہ کا اظہار فرمایا۔ سو یہاں سے یہ حقیقت بھی واضح ہو جاتی ہے کہ پیغمبر عالم غیب نہیں ہوتے۔ ورنہ حضرت یعقوب اپنے بیٹوں کی اس سازش کو جو انہوں نے باہم مل کر پکائی تھی ان کے سامنے ظاہر کر دیتے۔ کہ تم کو شرم نہیں آتی کہ تم آپس میں یہ سازش پکانے کے بعد آکر مجھ سے اس طرح کی باتیں کرتے ہو، اور اس کے بعد آپ حضرت یوسف کو ان کے ساتھ کبھی نہ بھیجتے۔ لیکن آنجناب نے اس مطالبے کے جواب میں اس طرح کی کوئی بھی بات نہیں کہی، اور مزید یہ کہ آپ نے حضرت یوسف کو بھی ان کے ساتھ بھیج دیا۔ اور جب پیغمبر اور حضرت یعقوب جیسے عظیم الشان اور جلیل القدر پیغمبر بھی غیب نہیں جانتے، جو کہ خود پیغمبر، پیغمبر کے باپ، پیغمبر کے بیٹے، اور پیغمبر کے پوتے، اور بیٹے اور پوتے بھی حضرت اسحاق اور حضرت ابراہیم جیسے جلیل القدر پیغمبروں کے، وہ بھی اگر بایں ہمہ عظمت شان اور جلالت قدر غیب نہیں جانتے، تو پھر اور کون ہو سکتا ہے جو غیب جانتا ہو؟ سو اس سے اندازہ کیا جا سکتا ہے کہ کتنے گمراہ اور کس قدر بہکے بھٹکے ہیں وہ لوگ جو پیروں فقیروں تک کو عالم غیب مانتے ہیں۔ اور بعض بدبخت تو اس سلسلہ میں اس قدر غلو سے کام لیتے ہیں، اور کھلم کھلا اور اعلانیہ کہتے ہیں کہ پیر جانتا ہے کہ اس کی قبر پر چڑا بیٹھا ہے یا چڑیا، وغیرہ وغیرہ، والعیاذُ باللہ العظیم، نیز اس سے یہ حقیقت بھی واضح ہو جاتی ہے کہ پیغمبر مختار کل نہیں ہوتے۔ جیسا کہ اہل بدعت کا کہنا اور ماننا ہے۔ کیونکہ ایسی کوئی بات اگر ہوتی تو حضرت یعقوب کو حضرت یوسف سے متعلق اس طرح کوئی خدشہ و اندیشہ نہ ہوتا۔ اور جب حضرت یعقوب جیسے جلیل القدر پیغمبر بھی مشکل کشا نہیں۔ اور وہ اپنے بیٹے کے کبھی کچھ کام نہیں آ سکتے، اور وہ بھی اپنی زندگی میں، تو پھر اور کون ہے جو مافوق الاسباب کسی کی مشکل کشائی کر سکے۔ اور وہ بھی مرنے کے بعد؟سو حضرت یوسف کے اس قصے سے اسطرح کے تمام شرکیہ عقائد، اور مشرکانہ نظریات کی جڑ نکل جاتی جاتی ہے، والحمدللہ جل وعلا،
۱۹۔۔۔ 	 سو ان لوگوں کو جب کنویں سے ایسا خوبصورت بچہ مل گیا تو وہ خوشی سے چلا اٹھے، کیونکہ اس دور میں بردہ فروشی کا عام رواج تھا۔ اس لئے وہ اس کو دیکھ کر خوش ہو گئے کہ اس کو بیچ کر خوب نفع کمائیں گے، اور پھر اس خیال سے کہ کہیں دائیں بائیں سے اس کا کوئی وارث۔ یا مدعی نہ اٹھ کھڑا ہو۔ انہوں نے اس بچے کو ایک عمدہ مال تجارت کے طور پر چھپا کر رکھنے کی کوشش کی کہ کسی کو پتہ نہ چلنے پائے۔ لیکن وہ جو کچھ کر رہے تھے اللہ اس کو پوری طرح جانتا تھا وہ لوگ تو اپنی سکیم پوری کر رہے تھے۔ لیکن اللہ ان کے ذریعے اپنی سکیم کی تکمیل کروا رہا تھا۔ وہ لوگ تو اس بات پر خوش ہو رہے تھے کہ ان کو ایک ایسا عمدہ غلام مل گیا جس کو بیچ کر وہ خوب پیسے کمائیں گے، لیکن اللہ تعالیٰ کو یہ منظور تھا کہ یوسف کی یہ غلامی ان کے لئے مصر کی بادشاہی کی تمہید ثابت ہو، اِنَّ رَبِّیْ لَطِیْفٌ لِّمَا یَشَاءُ ۔
۲۰۔۔۔ 	 یعنی مصر پہنچنے پر ان لوگوں نے حضرت یوسف کو ایک حقیر سی قیمت یعنی گنتی کے کچھ درہم کے عوض بیچ دیا۔ کیونکہ انہوں نے ان کے حاصل کرنے پر کچھ دام خرچ تو کئے نہیں تھے کہ اس پر وہ کچھ زیادہ حاصل کرنے کی فکر و کوشش کرتے۔ بلکہ انہوں نے ان کو مفت پایا تھا۔ اور مفت را چہ گفت، کے مطابق انہوں نے ان کو یونہی اونے پونے میں بیچ دیا۔ ان کو کیا خبر تھی کہ جس لڑکے کو وہ بیچ رہے ہیں وہ ابراہیم و اسحاق کی آل میں سے۔ اور خانوادہ یعقوبی کا چشم و چراغ ہے۔ بہت جلد ملک مصر کی پوری بادشاہی اس کے انگوٹھے کے نیچے آنے والی ہے۔ سو جب وہ نہ ان باتوں میں سے کسی بات سے واقف و آگاہ نہ تھے۔ اور نہ ہی انہوں نے یوسف کے حصول کے لئے کوئی روپیہ پیسہ خرچ کیا تھا تو انہوں نے تو ان سے بے رغبت اور لا پرواہ ہونا ہی تھا۔
۲۱۔۔۔ 	اور اپنی جہالت اور لاعلمی کی بناء پر وہ نہ حق اور حقیقت کو جان سکتے ہیں اور نہ ہی ان کو اللہ تعالیٰ کی سکیموں کے بارہ میں کوئی علم و آگہی ہو سکتی ہے، ان کی نگاہیں تو صرف ظاہر پر ہوتی ہیں اور بس، لیکن اللہ اپنے معاملے پر غالب ہے اس نے جو کرنا ہوتا ہے کر کے رہتا ہے۔ اور اس طور پر کہ ان ظاہر بیں اور ظاہر پرست لوگوں کو اس کا کوئی شعور و احساس ہی نہیں ہوتا۔
۲۲۔۔۔ 	سو احسان وسیلہ سرفرازی ہے، پس جن لوگوں کی نیتیں اور ارادے بھی درست ہوتے ہیں۔ اور ان کا عمل و کردار بھی صحیح ہوتا ہے۔ تو وہ حضرت واہب مطلق جَلَّ مَجْدہٗ کی خاص عنایات کے مستحق اور سزاوار ہوتے ہیں۔ حضرت یوسف کے لئے جس علم اور حکم کا یہاں پر ذکر فرمایا گیا ہے یہ دراصل تعبیر ہے نبوت سے نوازنے کی۔ سو علم سے مراد ہے، علم نبوت، اور حکم سے مراد ہے قوت فیصلہ اور حکومت، آنجناب کو ان دونوں سے ہی نوازا گیا تھا، اور اتنے درجہ پر اور اس شان سے نوازا گیا تھا جو کہ حضرات انبیاء کرام کی شان کے لائق ہوتا ہے،
۲۴۔۔۔  	۱: برہان رب سے مراد ایمان و یقین کا وہ نور ہے جس سے حضرت یوسف کو بطور خاص نوازا گیا تھا اور جس کی اساس وہ نور الٰہی ہوتا ہے جس سے قدرت نے اپنی رحمت و عنایت سے ہر شخص کو سرفراز فرمایا ہوتا ہے اور جو انسان کے لئے خیر و شر کے درمیان فرق و تمیز کا ذریعہ ہوتا ہے، اور جو انسان کو خیر پر ابھارتا اور شر سے روکتا ہے، یہ نور فطرت ہوتا تو ہر انسان کے اندر ہے۔ لیکن سنت الٰہی اور دستور خداوندی یہ ہے کہ جو لوگ اس کی قدر کرتے، اور اس کی حفاظت کا اہتمام کرتے ہیں وہ ان کے اندر قوی سے قوی تر ہوتا رہتا ہے۔ یہاں تک کہ وہ اتنا قوی ہو جاتا ہے کہ سخت ابتلاء و آزمائش کے مواقع پر بھی انسان کو نفس و شیطان کے فتنوں سے محفوظ رکھتا ہے سو حضرت یوسف کے ایمان و یقین کی اسی قوت نے اللہ تعالیٰ کے فضل و کرم سے ان کو اس آزمائش میں بچا لیا اور آپ اس عورت کے اس فتنے سے محفوظ رہ گئے، سو اگر یہ چیز آنجناب کے اندر نہ ہوتی تو آپ بھی اس کی طرف جھک جاتے۔ وَلٰکِنَّ اللّٰہَ سَلَّمَ، سبحانہ و تعالیٰ 
     ۲:  یعنی چونکہ وہ ہمارے چنے ہوئے بندوں میں سے تھا اس لئے ہم نے ابتلاء و آزمائش کے اس خاص موقع پر برائی اور بے حیائی کو ان سے دور کر دیا۔ سو اللہ تعالیٰ جن حضرات کو اپنے کار خاص کی ادائے گی کے لئے چنتا اور منتخب فرماتا ہے ان کو وہ بطور خاص ہر قسم کی برائی اور بے حیائی سے محفوظ رکھتا ہے۔ اور ان کو ایسی برہان سے نوازتا ہے جو ایسے ہر موقع پر ان کی حفاظت کرتی ہے۔ برہان دراصل واضح دلیل اور مسکت حجت کو کہا جاتا ہے۔ اور اس سے بڑھ کر واضح دلیل اور مسکت حجت اور کیا ہو سکتی ہے جو خود انسان کے اندر موجود ہو؟ اور وہ اس کے اندر اس کو حق کے لئے ابھارتی اور غلط روی سے روکتی ہو؟ سو اس سے یہ حقیقت بھی واضح ہو جاتی ہے کہ حضرات انبیاء کرام بعثت و نبوت سے پہلے بھی اللہ تعالیٰ کی خاص حفاظت و پناہ میں ہوتے ہیں۔ نیز اس سے یہ بھی واضح ہو جاتا ہے کہ حضرات انبیاء کرام کی عصمت اور انکی حفاظت کا مطلب یہ نہیں ہوتا کہ ان سے معصیت کی قوت و صلاحیت ہی سلب کر لی جاتی ہے۔ بلکہ اس کا مطلب یہ ہوتا ہے کہ وہ اللہ تعالیٰ کی ایسی خاص حفاظت و پناہ میں ہوتے ہیں جس سے ان کا نور فطرت و وجدان پختہ سے پختہ اور اتنا قوی اور اس قدر مضبوط ہوتا ہے کہ وہ ابتلاء و آزمائش کے سخت سے سخت مواقع میں بھی ان کی حفاظت کرتا ہے، اور ان کو راہ راست سے ذرہ برابر ہٹنے نہیں دیتا۔ اور وہ ہمیشہ اپنے رب کی رضا و خوشنودی کی راہوں پر مستقیم اور ثابت قدم ہوتے ہیں۔
۲۹۔۔۔ 	سو مقدمے کی صورت یہ بن گئی کہ حضرت یوسف جو فی الواقع سچے اور بے قصور تھے انہوں نے کہا کہ میرا اس میں کوئی قصور نہیں، بلکہ اس عورت ہی نے مجھ پردست درازی کی جبکہ عورت نے الٹا حضرت یوسف پر الزام لگایا کہ سب قصور یوسف کا ہے۔ موقع کا کوئی گواہ موجود نہیں تھا۔ تو اس موقع پر قرینے کی شہادت پر اعتماد کرنے کے لئے ایک شخص نے کہا کہ حضرت یوسف کے کرتے کو دیکھا جائے کہ اگر وہ آگے سے پھٹا ہوا تو یوسف جھوٹے اور یہ عورت سچی، کیونکہ کرتے کا آگے سے پھٹنا اقدام کی علامت ہے۔ لیکن اس کے برعکس اگر ان کا کرتہ پیچھے سے پٹھا ہوا ہو تو یوسف سچے اور یہ عورت جھوٹی، کیونکہ کرتے کا پیچھے سے پھٹنا اس بات کی علامت ہے کہ وہ بھاگ رہے تھے۔ اور اس عورت نے ان کا تعاقب کیا تھا۔ اور ان کو پیچھے سے جا پکڑا تھا، اس شاہد سے مراد کون ہے؟ اور یہ کون اور کیسا شخص تھا؟ تو بعض روایات کے مطابق یہ پنگوڑھے میں پڑا ایک بچہ تھا جبکہ بعض کے نزدیک یہ کوئی بڑا زیرک اور سمجھدار شخص تھا۔ جو بھی ہو بات بہرحال معقول اور دل کو لگنے والی تھی۔ اور اگر یہ بات ایک چھوٹے بچے کی طرف سے تھی تو اس میں قرینے کے ساتھ ساتھ حضرت یوسف کے لئے معجزانہ تائید کا پہلو بھی شامل تھا پھر جب کرتے کو دیکھا گیا تو وہ پیچھے سے پھٹا ہوا تھا۔ جس سے یہ حقیقت واضح ہو گئی کہ اس قصے میں حضرت یوسف سراسر سچے تھے۔ اور قصور سب کا سب اس عورت ہی کا تھا، اس لئے عزیز نے یوسف سے درگزر کرنے کو کہا۔ اور عورت کو گناہ کی معافی مانگنے کے لئے یہاں پر اس سے متعلق اور بھی بڑی عبرت انگیز اور سبق آموز باتیں ہیں جو ہم نے اپنی تفسیر المدنی الکبیر میں ذکر کی ہیں۔ شوق رکھنے والے حضرت اسی کی طرف رجوع کر لیں، کہ اس میں کئی اہم درسہائے عبرت بصیرت ہیں۔ وباللہ التوفیق لما یُحِبُّ ویرید، وعلی مایُحِبُّ ویرید،
۳۱۔۔۔ 	 اَکْبَرْنَ اِکْبَار سے ماخوذ و مشتق ہے جس کے معنی کسی کو بہت بڑا سمجھنے، اور دل میں اس کی عظمت اور بڑائی کے قائل ہو جانے کے ہیں۔ سو ان عورتوں نے جب حضرت یوسف کے نورانی چہرے کو دیکھا تو وہ مبہوت اور ششدر ہو کر رہ گئیں۔ سیرت و اخلاق کی پاکیزگی بجائے خود ایک دلربا چیز ہے۔ لیکن جب یہ ایک پیکر حسن و جمال کے اندر پائی جائے تو اس کی دلربائی اور کشش دو چند ہو جاتی ہے۔ سو ان عورتوں نے جب تقدس اور پاکیزگی کے ایک پیکر قدسی کو اپنے سامنے کھڑا دیکھا، تو وہ بے ساختہ پکار اٹھیں کہ یہ کوئی انسان نہیں بلکہ ایک بڑا ہی پاکیزہ اور بزرگ فرشتہ ہے۔ سو اس سے اس عظمت شان کا اندازہ کیا جا سکتا ہے جو حضرت یوسف کے اس پتلۂ عفت و پاکدامنی کے اندر موجود تھی، اور جو ایک ہی نظر ڈالنے سے ان عورتوں کے دل و دماغ پر قائم ہو گئی۔ والحمد للہ جل وعلا، وبہ التوفیق، سبحانہ و تعالیٰ
۳۲۔۔۔ 	سو اس موقع پر عزیز کی بیوی نے ان عورتوں سے کہا کہ یہی ہے وہ شخص جس کے بارے میں تم مجھے لعنت ملامت کر رہی تھیں اب تم ہی بتاؤ کہ ایسے میں میں اس کے علاوہ اور کیا کرتی؟ اور پھر اس نے اس کے ساتھ ہی حضرت یوسف کو نئے سرے سے دھمکی بھی دے دی، کہ یہ یوں نہ سمجھ لے کہ اب مجھ سے بچ گیا، بلکہ میں اس کو وارننگ دیتی ہوں کہ اگر اس نے میری بات نہ مانی۔ اور میری خواہش پوری نہ کی تو اس کو جیل کی ہوا بہرحال کھانی پڑے گی، اور اس کو ذلیل و خوار لوگوں میں سے ہونا پڑے گا۔ سو یہاں سے حضرت یوسف کے ابتلاء و آزمائش کا ایک نیا دور ہو گیا کہ ہوس کی محبت اب اپنی ناکامی کا انتقام لینے کے درپے ہو گئی تھی۔ اور وہ بھی اس صورت اور اس ماحول میں جبکہ وہاں کے آقاؤں کو اپنے غلاموں پر غیر محدود اختیارات حاصل تھے، وہ ناراض ہونے کی صورت میں جیل بھجوانے سمیت جو انتقام چاہیں ان سے لے سکتے تھے، اور پھر یہاں تو معاملہ اور بھی سنگین تھا کہ یہ معاملہ ایک اعلیٰ سرکاری عہدیدار کی بیگم صاحبہ کا تھا۔ کسی کی کیا مجال تھی کہ اس میں مزاحم ہو سکے؟
۳۳۔۔۔ 	سو اس سے حضرت یوسف کی عظمت شان اور انکی عفت و پاکدامنی کا ایک اور نمونہ و مظہر سامنے آتا ہے کہ آنجناب نے زلیخا کی دھمکی سے مرعوب ہو کر اس کی خواہش پوری کرنے کے مقابلے میں جیل کی بیڑیوں کو بسا غنیمت سمجھا۔ اور اس کے لئے فورا اپنے رب کے حضور دعا کے لئے ہاتھ اٹھا دیا۔ اور عرض کیا کہ پروردگار! جس چیز کی طرف یہ عورتیں مجھے بلا رہی ہیں اس کے مقابلے میں جیل مجھے کہیں زیادہ محبوب اور عزیز ہے اور اگر تو نے ان کے مکر و فریب کو مجھ سے نہ پھیرا تو میں ان کی طرف مائل ہو کر جاہلوں میں سے ہو جاؤں گا۔ سو اس سے اس بات کا بھی اندازہ کیا جا سکتا ہے کہ قدسی صفت حضرات کے نزدیک عفت و پاکدامنی کی دولت کس قدر عظیم الشان دولت ہے۔ اللہ نصیب فرمائے۔ اور بدرجہ تمام و کمال نصیب فرمائے۔ آمین ثم آمین
۳۴۔۔۔ 	حضرت یوسف کی یہ دعا چونکہ صدق دل سے تھی اور اپنے بس کی حد تک پوری طرح صبر و استقامت دکھانے کے بعد تھی۔ جس کا ثبوت اس سے ملتا ہے کہ آنجناب ان بیگمات کی پیدا کی ہوئی پر فتن زندگی کے مقابلے میں جیل کی پر محن زندگی کو اپنانے پر راضی ہو گئے۔ اور بندہ جب اس حد تک صبر و استقامت دکھانے کے بعد اپنے آپ کو اپنے رب کے آگے ڈال دیتا ہے، اور اس سے مدد مانگتا ہے تو وہ اس کی دعا کو ضرور قبول فرماتا ہے کہ وہ ہر کسی کی دعا و پکار کو سنتا اور سب کچھ جانتا ہے، سو حضرت یوسف کی اس دعا کو بھی فوری قبول فرما لیا گیا۔ اور آنجناب کو شیطان کے ان نسوانی پھندوں سے نجات مل گئی۔ اور آپ پوری طرح ان کے شرور و فتن سے محفوظ ہو گئے۔ وباللہ التوفیق لمایحب ویرید۔ وعلیٰ مایحب ویرید، بکل حالٍ من الاحوال، وفی کل موطنٍ من المواطن فی الحیاۃ،
۳۶۔۔۔ 	 سو حضرت یوسف کے ساتھ جیل میں داخل ہونے والے ان دونوں ساتھیوں نے آنجناب کے علم و تقوی سے متاثر ہو کر ان کے سامنے اپنے اپنے خواب پیش کئے۔ یہ دونوں ساتھی کون تھے؟ اس بارہ میں قرآن حکیم میں کوئی تصریح نہیں فرمائی گئی۔ البتہ تورات کی روایت کے مطابق ان میں سے ایک بادشاہ کا ساتھی تھا اور دوسرا اس کا نان پز۔ اور ان دونوں پر بادشاہ کو زہر کھلانے کا الزام تھا۔ سو ان دونوں میں سے ایک نے حضرت یوسف کے سامنے اپنا یہ خواب سنایا کہ میں دیکھتا ہوں کہ میں انگور نچوڑ رہا ہوں۔ اور دوسرے نے کہا کہ میں دیکھتا ہوں کہ میں نے اپنے سر پر روٹیوں کا ایک ٹوکرا اٹھا رکھا ہے جس سے پرندے نوچ نوچ کر کھا رہے ہیں، سو ان دونوں نے حضرت یوسف کی خدمت میں بڑے ادب و احترام سے عرض کیا کہ آپ ہمیں ہمارے ان دونوں خوابوں کی تعبیر بتا دیں ہم آپ کو نیکوکاروں میں سے دیکھتے ہیں۔ اس لئے ہمیں امید ہے کہ آپ ہمیں ان کی صحیح تعبیر بتائیں گے۔
۳۸۔۔۔ 	حضرت یوسف نے جب دیکھا کہ یہ دونوں مجھ سے عقیدت رکھتے ہیں تو آپ نے اس موقع کو غنیمت سمجھتے ہوئے چاہا کہ ان کو دین کی دعوت بھی دے دیں۔ جو کہ حضرات انبیاء کرام علیہم الصلوٰۃ والسلام۔ کا اصل مقصد ہوتا ہے۔ سو پہلے تو آنجناب ان کو سماع حق کے لئے آمادہ کرنے کی غرض سے ان سے فرمایا کہ میں تمہارا زیادہ وقت نہیں لوں گا بلکہ اس میں صرف اتنا وقت لگے گا جب تک کہ تمہارے پاس معمول کے مطابق کھانا آتا اس سے پہلے ہی میں تم کو ان دونوں خوابوں کی تعبیر بتا دوں گا۔ سو آنجناب نے ان کو حق کی دعوت دی، تاکہ ان کی دنیا و آخرت دونوں سنور جائیں، اور اس سلسلے میں آنجناب نے شکر خداوندی کی تعلیم و تذکیر کے طور پر ان کو سب سے پہلی بات تو یہ بتائی کہ خوابوں کی تعبیر کا یہ علم منجملہ ان علوم کے ہے جو میرے رب نے مجھے سکھائے ہیں یعنی اس کا منبع اور سرچشمہ میں نہیں میرا رب ہے۔ اور دوسری بات یہ کہ آپ نے عقیدہ توحید کی تعلیم و تلقین، اس کی عظیم الشان برکات، اور اس کے آثار و ثمرات کے ذکر و بیان کے سلسلہ میں ان دونوں سے یہ ارشاد فرمایا کہ میرے رب نے مجھے ان علوم و معارف سے اس لئے نوازا ہے کہ میں نے ان لوگوں کے مذہب و ملت کو چھوڑا ہے جو اللہ پر ایمان نہیں رکھتے۔ اور وہ آخرت کے منکر ہیں۔ اور ان کے دین کفر و شرک کو چھوڑ کر میں نے اپنے باپ دادا ابراہیم و اسحاق کی ملت اور ان کے دین کو اپنایا ہے اور اس کی پیروی کی جو کہ دین توحید اور دین فطرت ہے اور جو دارین کی سعادت و سرخروئی سے سرفرازی کا ذریعہ و وسیلہ ہے،
۴۰۔۔۔ 	سو حضرت یوسف نے دین توحید کی عظمت شان کو واضح فرمایا کہ یہی تقاضاء عقل و فطرت ہے۔ کیونکہ اس کائنات کا خالق و مالک اللہ وحدہٗ لاشریک ہی ہے۔ اسی نے ہمیں زندگی بخشی، وہی ہمیں روزی دیتا ہے۔ زندگی بخشنے اور موت دینے کے سب اختیارات اسی وحدہٗ لاشریک کے قبضہ قدرت و اختیار میں ہیں، اس کا ان میں سے کسی بھی چیز میں کوئی شریک وسہیم نہیں، اس کے سوا جن چیزوں کی پوجا پاٹ تم لوگ کرتے ہو وہ محض کچھ من گھڑت نام ہیں جو تم لوگوں نے اور تمہارے باپ داداؤں نے از خو گھڑ لئے ہیں ان کی نہ کوئی اصل ہے اور نہ کچھ حقیقت، وہ سب اوہام و خرافات ہیں۔ جن کے پیچھے لگنا، اور ان کی پوجا پاٹ کرنا اپنے لئے دارین کی ہلاکت وتباہی کا سامان کرنا ہے۔ والعیاذُ باللہ العظیم،
۴۱۔۔۔ 	حضرت یوسف جونہی دعوت دین کے اصل مقصد سے فارغ ہوئے تو ان دونوں ساتھیوں کو ان کے خوابوں کی تعبیر بتا دی، سو ارشاد فرمایا کہ تم دونوں میں سے ایک، یعنی جس نے خواب میں دیکھا تھا کہ میں انگور نچوڑ رہا ہوں وہ تو رہا ہو کر حسب معمول سابق دوبارہ اپنے آقا کی ساقی گری کی خدمت انجام دے گا۔ رہا دوسرا یعنی جس نے یہ خواب دیکھا تھا کہ اس نے سر پر روٹیوں کا ٹوکرا اٹھا رکھا ہے، اور اس سے پرندے نوچ نوچ کر کھا رہے ہیں تو اس کو پھانسی پر لٹکا دیا جائے گا۔ اور پرندے اس کے سر سے نوچ نوچ کر کھائیں گے۔ سو تم دونوں سے تمہارے خوابوں کی تعبیر بتانے کے سلسلہ میں نے جو وعدہ کیا تھا وہ پورا کر دیا۔ اور جس معاملے کے بارے میں تم دونوں مجھ سے پوچھ رہے تھے اس کا فیصلہ چکا دیا گیا۔
۴۲۔۔۔ 	سو رہائی پانے والے ساتھی سے حضرت یوسف نے کہا کہ کبھی موقع ملے تو اپنے آقا سے میرے بارے میں بھی بات کر لینا کہ اس طرح ایک بیگناہ شخص اتنے عرصے سے جیل میں پڑا ہوا ہے، کہ شاید اس طرح میری رہائی کی کوئی صورت نکل آئے، لیکن ہوا یہ کہ شیطان نے اس کو اپنے آقا سے حضرت یوسف کے بارے میں ذکر کرنا بھلا دیا۔ اور اس بھول جانے کو شیطان کی طرف منسوب فرمایا گیا اس لئے کہ کسی نیک کام سے غافل کرنا شیطان ہی کا کام ہوتا ہے۔ اس سے معلوم ہوا کہ بندے کا کام تو اپنے بس کی حد تک تدابیر اور وسائل اختیار کرنا ہے۔ لیکن ان تدابیر اور وسائل کا بار آور ہونا اللہ تعالیٰ ہی کی حکمت اور اسی کی مشیت پر موقوف و منحصر ہے۔ سو حضرت یوسف نے تو اپنے طور پر اپنی رہائی کے لئے ایک وسیلہ اختیار فرمایا۔ لیکن اللہ تعالیٰ کی مشیئت اور اس کی حکمت و مصلحت کا تقاضا یہ تھا کہ حضرت یوسف ابھی مزید کچھ عرصہ جیل ہی میں رہیں، اس لئے یہ بات یوں پوری ہوئی کہ جیل سے رہا ہونے والے حضرت یوسف کے اس ساتھی کو جیل سے نکلنے کے بعد سرے سے ان کی یاد ہی بھول گئی۔
۴۴۔۔۔ 	۱: اللہ تعالیٰ کی طرف سے جب کسی کام نے ہونا ہوتا ہے تو اس کے لئے قدرت کی طرف سے اسباب خود بخود پیدا ہو جاتے ہیں، سو یہاں بھی ایسے ہی ہوا کہ بادشاہ نے ایک خواب دیکھا جس سے وہ بہت پریشان ہو گیا۔ اس نے دیکھا کہ سات موٹی گائیں ہیں جن کو سات دبلی گائیں کھا رہی ہیں، اسی طرح دیکھتا ہے کہ سات سبز بالیاں ہیں جن کو سات خشک بالیاں کھائے جا رہی ہیں۔ تو اس نے اپنے درباریوں سے اپنے اس خواب کی تعبیر پوچھی۔
     ۲: اضغاث جمع ہے ضغث کی، جس کے لغوی معنی خس و خاشاک کے گٹھڑ کے ہوتے ہیں اس لئے اس کا اطلاق بے بنیاد اور بے حقیقت باتوں پر ہوتا ہے۔ سو بادشاہ کے درباریوں نے بادشاہ سے اس کے خوابوں کے بارے میں کہا کہ یہ تو محض خوابہائے پریشان ہیں جو تبخیر معدہ یا کسی اور سبب سے نظر آتے ہیں ان کی کوئی تعبیر نہیں ہو سکتی اور ساتھ ہی اپنا بھرم رکھنے کے لئے کہا کہ ہم ایسے خوابوں کی تعبیر نہیں بتایا کرتے۔
۴۵۔۔۔ 	 سو اس موقع پر حضرت یوسف کے اس ساتھی کو جو جیل میں ان کے ساتھ رہا تھا اور جو حضرت یوسف کی بتائی ہوئی تعبیر کے مطابق جیل سے رہائی پانے کے بعد واپس آ کر حسب سابق بادشاہ کے ساقی گری کے کام میں لگ گیا تھا۔ اور جس سے حضرت یوسف نے اس کی رہائی کے موقع پر کہا تھا کہ تم کسی مناسب موقع پر اپنے آقا کے سامنے میرا بھی ذکر بھی کر دینا۔ لیکن شیطان نے اس کو بادشاہ سے حضرت یوسف کے ذکر کو بھلا دیا تھا۔ اس موقع پر اس کو حضرت یوسف یاد آ گئے اور یہ بھی کہ وہ خوابوں کی تعبیر کے سلسلہ میں بڑی مہارت رکھتے ہیں تو اس نے بادشاہ سے کہا کہ میں اس خواب کی تعبیر کا بندوبست کرتا ہوں پس آپ مجھے یوسف کے پاس بھیج دیں۔
۴۶۔۔۔ 	یعنی تاکہ لوگ اس خواب کی اصل حقیقت کو جان لیں جو بادشاہ نے دیکھا، یعنی باقی لوگ تو یونہی اٹکل کے تیر چلاتے ہیں جس کی بنیاد کسی علم پر نہیں ہوتی، لیکن آپ جو بات بتائیں گے وہ صحیح علم پر مبنی ہو گی، اور اس سے لوگوں کو صحیح راہنمائی حاصل ہو گی، یہاں بیچ کے سلسلہ کلام کو حذف کر دیا گیا کہ وہ قرینے کی بنا پر خود واضح ہو جاتا ہے، یعنی یہ کہ ساقی کے ایسا کہنے پر درباریوں نے اس کو حضرت یوسف کے پاس جانے کی اجازت دے دی۔ وہ چلا گیا اور جیل میں پہنچنے کے بعد حضرت یوسف سے اس طرح ہم کلام ہوا۔ بہر کیف حضرت یوسف کے پاس پہنچنے پر اس نے آنجناب کو اس طرح خطاب کیا اَیُّہَا الصِّدِّیْقُ یعنی اے یوسف راست باز۔ اور پیکر صدق و صفا۔ اور صدق مجسم، جس سے معلوم ہو گیا کہ جیل کی رفاقت و مصاحبت کے دوران وہ محض حضرت یوسف کے خواب کی تعبیر بتانے کی بناء پر ہی ان کا معتقد نہیں ہو گیا تھا۔ بلکہ وہ آنجناب کی پاکیزہ زندگی، اور صدق شعاری، کی بناء پر ان کا گرویدہ ہو گیا تھا، اسی لئے جیل میں پہنچنے کے بعد اس نے آنجناب سے اس طرح خطاب نہیں کیا کہ اے یوسف خوابوں کی تعبیر بتانے والے، بلکہ یوں کہا اے یوسف پیکر صدق و صفا۔ سو اخلاق و کردار کی پاکیزگی ہی ایسی چیز ہے جو انسان کو دوسروں کے دلوں میں بٹھا دیتی ہے اللہ ہمیں بھی نصیب فرمائے اور محض اپنے فضل و کرم سے نصیب فرما دے آمین ثم اٰمین، بہرکیف اس کے بعد ساقی نے حضرت یوسف سے سارا ماجرا کہہ سنایا، اور ان سے خواب کی تعبیر بتانے کی درخواست کی۔
۴۹۔۔۔ 	سو ساقی کی درخواست پر حضرت یوسف نے اپنے مکارم کی بناء پر صرف خواب کی تعبیر بتانے ہی پر اکتفاء نہیں کیا۔ بلکہ اس کے ساتھ ساتھ تدبیر بھی بتا دی۔ اور ساتھ ہی ساتھ ایک خوشخبری بھی سنا دی۔ سو آپ نے اس سے فرمایا کہ تم لوگ سات سال تک لگاتار کاشت کرتے جاؤ گے۔ تو اس دوران جو فصل تم کاٹو، اس میں سے جتنا تم کو اپنی غذائی ضرورتوں کے لئے درکار ہو وہی نکال کر صاف کر لو۔ باقی سب غلہ اس کی بالیوں کے اندر ہی چھوڑتے جاؤ۔ تاکہ وہ آئندہ آنے والے مشکل وقت کے لئے محفوظ رہے اور یہ اس لئے کہ غلہ جب تک بھوسے اور بالیوں کے اندر ہوتا ہے محفوظ رہتا ہے، اور اس وقت تک وہ گھن اور کیڑوں مکوڑوں کی آفتوں سے بچا رہتا ہے سبحان اللہ ! قدرت کی عظمت شان کے کیا کہنے؟ نیز فرمایا کہ اس کے بعد جو سات سال سخت قحط کے آئیں گے وہ اس تمام غلے کو چٹ کر جائیں گے جو تم لوگوں نے اس سے پہلے ذخیرہ کیا ہو گا۔ بجز اس کے اس تھوڑے سے حصے کے جو تم لوگوں نے حسب تدبیر محفوظ رکھا ہو گا۔ اور اس کے بعد خوشخبری یہ سنائی کہ اس کے بعد ایک سال خوشحالی کا ایسا آئے گا کہ اس میں خوب بارش برسے گی۔ جس سے انگوروں کی فصل خوب بار آور ہو گی اور لوگ خوب اس کو نچوڑیں گے۔
۵۱۔۔۔ 	 سو واپسی پر جب ساقی نے یہ سارا ماجرا بادشاہ کے سامنے پیش کیا تو اس پر وہ حضرت یوسف کا گرویدہ ہو گیا اور فورا کہا کہ ان کو میرے پاس لے آؤ۔ لیکن جب قاصد بادشاہ کا یہ پیغام لیکر حضرت یوسف کے پاس پہنچا۔ تو آپ نے اس کو بادشاہ کے پاس واپس بھیج دیا کہ پہلے جا کر اس طوفان و بہتان کی صفائی کا انتظام کرو جو ان عورتوں نے میرے خلاف کھڑا کیا تھا، چنانچہ اس پر بادشاہ نے جب ان عورتوں سے اس بارہ پوچھا تو ان سب نے کہا کہ یوسف قطعی طور پر بے قصور اور پاکدامن ہیں۔ اور عزیز کی بیوی نے کہا کہ اب حق پوری طرح واضح ہو چکا ہے، میں نے ہی اس کو پھسلانے کی کوشش کی تھی۔ ورنہ وہ یقینی اور قطعی طور پر سچے ہیں، سو حضرت یوسف کی صداقت سب کے سامنے واضح ہو گئی، کہتے ہیں کہ سچائی اپنے ظہور کے لئے صبر کا مطالبہ کرتی ہے۔ اگر کوئی بندہ خدا اس کا حق ادا کر دے تو ایک وقت لازما ایسا آتا ہے کہ جب اس کی صداقت کی صدائے بازگشت درو دیوار تک سے سنائی دینے لگتی ہے۔ یہاں تک کہ دشمن بھی اس کی صداقت کی گواہی دینے لگتے ہیں جیسا کہ حضرت یوسف کے اس قصے سے صاف ظاہر ہے، وباللہ التوفیق لما یُحِبّ ویرید، وعلیٰ مایُحِبُّ ویرید بکل حالٍ من الاحوال
۵۳۔۔۔ 	یعنی میرے اس طرز عمل سے کسی کو اس غلط فہمی میں نہیں مبتلا ہونا چاہیئے۔ کہ میں اپنے نفس کو گناہوں سے بالا تر سمجھتا ہوں۔ نفس تو میرے ساتھ بہی ہے۔ اور نفس کا تو کام ہی برائی کے لئے اکسانا اور انگیخت کرنا ہے۔ اس کی فتنہ سامانیوں سے وہی محفوظ رہ سکتا ہے جس پر رب مہربان کا فضل و کرم اور اس کی رحمت و عنایت ہو۔ سو میں اگر ان فتنوں سے محفوظ رہا تو اس وجہ سے نہیں کہ میرے اندر نفس نہیں۔ بلکہ میں صرف اس وجہ سے محفوظ رہا کہ میرے رب نے محض اپنے فضل و کرم سے میری دست گیری فرمائی۔ میرا رب بڑا ہی بخشنے والا، انتہائی مہربان ہے۔ سبحانہ و تعالیٰ۔
۵۴۔۔۔ 	یعنی اس سے پہلے تو حضرت یوسف اور بادشاہ کے درمیان جو رابطہ رہا وہ دوسروں کے واسطے ہی سے رہا۔ لیکن اب پہلی مرتبہ ان دونوں کے درمیان براہ راست گفتگو ہوئی۔ اور آدمی کی شخصیت کا صحیح پتہ باہمی ملاقات اور گفتگو ہی سے ہوتا ہے، اس لئے اس باہمی ملاقات سے بادشاہ حضرت یوسف کا اور بھی زیادہ گرویدہ ہو گیا، اور اس نے کہہ دیا کہ آپ تو اب ہمارے یہاں بڑے معزز اور ایک با اقتدار معتمد ہیں، اس طرح گویا کہ بادشاہ نے حضرت یوسف کو اپنے یہاں بڑے سے بڑے منصب کی پیشکش کر دی۔ آگے اس کو حضرت یوسف کی صواب دید پر چھوڑ دیا کہ آپ اس پیشکش کو کس صورت میں قبول فرماتے ہیں۔
۵۵۔۔۔ 	سو بادشاہ کی پیشکش کے جواب میں حضرت یوسف نے فرمایا کہ آپ مجھے اس ملک کے خزانوں پر مقرر کر دیں۔ تاکہ اسطرح میں آنے والے قحط سے اچھی طرح نمٹ سکوں۔ اور خلق خدا کی خدمت کر سکوں، اس ذمہ داری کو سنبھالنے کے لئے جس امانت و دیانت اور علم و آگہی کی ضرورت ہے، وہ میں اپنے اندر پاتا ہوں، یعنی مجھے امید ہے کہ میں اس ذمہ داری کو بحسن و خوبی پورا کر سکوں گا۔ حضرت یوسف کی یہ تجویز بادشاہ کی آرزو کے عین مطابق تھی، اس لئے وہ اس سے مطمئن ہو گیا۔ سو اس طرح گویا پوری سلطنت مصر حضرت یوسف کے زیر نگین آ گئی۔ تورات میں ہے کہ اس کے بعد بادشاہ نے مصر کی ساری سرزمین پر حکومت بھی ان کو بخش دی۔ اور اپنی انگشتری بھی اپنے ہاتھ سے نکال کر یوسف کے ہاتھ میں پہنا دی (پیدائش) اور اس طرح اللہ تعالیٰ کی غیبی سکیم کا ایک عظیم الشان مظہر سامنے آگیا، والحمد للہ
۵۶۔۔۔ 	یعنی جن کی نیتیں اور ارادے بھی درست ہوتے ہیں اور ان کے عمل بھی صحیح ہوتے ہیں۔ سو ایسوں کو انکی نیتوں ارادوں اور ان کے نیک اعمال کا صلہ و بدلہ اس دنیا میں بھی ملتا ہے اور آخرت میں بھی، اس ارشاد سے اس حقیقت کو بھی واضح فرما دیا گیا کہ حکومت وسلطنت سے نوازنا اللہ تعالیٰ ہی کی قدرت اور اسی کی شان ہے۔ سب کچھ اسی وحدہٗ لا شریک کے قبضہ قدرت و اختیار میں ہے۔ وہ اگر کسی کو اپنے فضل سے نوازنا چاہے تو کوئی اس کی راہ میں رکاوٹ نہیں بن سکتا۔ وہ جب چاہے ایک قیدی کو زندان سے نکال کر تخت سلطنت پر بٹھا دے تو وہ ان کو اس دنیا میں بھی اس کے اجر و صلہ سے نوازتا ہے، اور آخرت میں بھی، اور اس کی تو شان ہی نوازنا ہے سبحانہ و تعالیٰ، سو احسان یعنی نیکوکاری دارین کی سعادت و سرخروئی سے سرفرازی کا عظیم الشان ذریعہ و وسیلہ ہے۔ ایسے بندگان صدق و صفا کو راہ حق میں آزمائشیں تو ضرور پیش آتی ہیں لیکن اگر وہ اس دوران استقامت و ثابت قدمی ہی سے کام لیتے ہیں تو پھر ان کے لئے دنیا و آخرت دونوں کی سرفرازیاں ہیں، وباللہ التوفیق،
۶۰۔۔۔ 	معلوم ہوتا ہے کہ راشننگ سسٹم نافذ ہونے کے باعث ہر ضرورت مند کو غلہ افراد خانہ کے حساب ہی سے ملتا تھا۔ اس لئے برادران یوسف کو بتانا پڑا ہو گا کہ ہمارا ایک سوتیلا بھائی بھی ہے جو گھر پر ہے لہٰذا اس کا غلہ بھی ہمیں دیا جائے۔ تو اس پر حضرت یوسف نے ان سے فرمایا کہ اب کے جب تم آؤ گے تو اس کو بھی ساتھ لے آنا، اور اس ضمن میں آنجناب نے ان کو ترغیب بھی دی کہ کیا تم دیکھتے نہیں ہو کہ میں ہر فرد کے حصے کا غلہ پورا پورا دیتا ہوں، یعنی اگر تم اپنے اس بھائی کو بھی آئندہ اپنے ساتھ لاؤ گے تو اس کے حصے کا پورا پورا غلہ بھی اپنے ساتھ لے جاؤ گے۔ اور یہ تجربہ تو تم کر ہی چکے ہو کہ میں کیسی اچھی میزبانی کرتا ہوں۔ اور دھمکی ان کو یہ دی کہ اگر تم اپنے اس بھائی کو ساتھ نہ لائے تو نہ تمہارے لئے میرے پاس کوئی غلہ ہے اور نہ ہی تم آئندہ میرے قریب ہی پھٹکنا۔ سو ترغیب و ترہیب کے ان دونوں پہلوؤں کے ذکر سے اندازہ کیا جا سکتا ہے، کہ حضرت یوسف کے دل میں اپنے حقیقی بھائی بنیامین کی دید و لقاء کے لئے کس قدر شوق اور کتنی تڑپ موجود تھی، علیٰ نبینا وعلیہ الصلوٰۃ والسلام
۶۲۔۔۔ 	مکارمِ اخلاق کے تقاضوں کے علاوہ حضرت یوسف نے اس خیال سے بھی کہ شاید مالی مشکلات ان کے دوبارہ آنے میں رکاوٹ نہ بن جائیں انہوں نے اپنے کارندوں کو حکم دیا کہ جو نقدی یہ لوگ غلے کی قیمت کے طور پر لائے تھے، وہ بھی واپس ان کے سامان کے اندر ہی رکھ دو۔ تاکہ جب یہ گھر واپس پہنچیں تو اپنا سامان کھولنے پر محسوس کریں کہ ان پر احسان کیا گیا ہے، اور اس طرح یہ خوشی بخوشی دوبارہ آنے کے لئے تیار ہو جائیں۔
۶۳۔۔۔ 	یعنی جب یہ لوگ واپس اپنے باپ کے پاس پہنچے اور ان کو اپنے سفر کی روداد سنائی تو اس میں ان کو آگاہ کیا کہ ابا جان اب آئندہ کے لئے ہمیں غلہ دینے سے انکار کر دیا گیا ہے۔ اب اس کے حصول کی ایک ہی صورت ہے کہ ہم اپنے بھائی بنیامین کو بھی ساتھ لے جائیں اور وہاں پر اپنے آپ کو سچا ثابت کر سکیں کہ ہمارا گیارہواں بھائی بھی ہے۔ لہٰذا آب بنیامین کو بھی ہمارے ساتھ بھیج دیں تاکہ ہم سب کے حصے کا غلہ بھی لا سکیں۔ ہمارا اعتبار بھی قائم ہو سکے، اور ہم بادشاہ سے کئے گئے اپنے وعدے کو بھی سچا ثابت کر سکیں۔ اور آپ یقین رکھیں کہ ہم اس کی پوری حفاظت کریں گے، اور اس کو کوئی تکلیف نہیں پہنچنے دینگے،
۶۴۔۔۔ 	یعنی برادران یوسف کے اس مطالبے پر حضرت یعقوب نے ان سے فرمایا کہ کیا میں تم پر بنیامین کے بارے میں بھی ویسے ہی اعتماد کروں جیسا کہ اس سے پہلے میں ان کے بھائی یعنی یوسف کے بارے میں کر چکا ہوں؟ اور استفہام ظاہر ہے کہ انکاری ہے۔ یعنی ایسے نہیں ہو سکتا، لیکن ساتھ ہی اس بات کی بھی وضاحت فرما دی کہ حفاظت بہرحال اللہ ہی کی حفاظت ہے، بنیامین میرے پاس رہیں تو بھی اللہ ہی کی حفاظت میں ہیں، اور اگر میں نے ان کو تمہارے ساتھ بھیجا تو بھی اللہ ہی کی حفاظت اور اس کی رحمت و عنایت کے سہارے اور اعتماد پر بھیجوں گا نہ اپنا کوئی گھمنڈ ہو سکتا ہے، اور نہ ہی تم پر اعتماد کر سکتا ہوں، بھروسہ بہرحال اللہ تعالیٰ ہی کا ہے۔ سو اس سے حضرات انبیاء ورسل کی شان اعتماد علی اللہ کا ایک نمونہ و مظہر سامنے آتا ہے۔ کہ ان کا بھروسہ و اعتماد ہمیشہ اللہ تعالیٰ ہی پر ہوتا ہے۔ علیہم الصلوٰۃ والسلام، پس بھروسہ و اعتماد ہمیشہ اسی وحدہٗ لاشریک پر ہونا چاہیئے،
۶۶۔۔۔ 	یعنی حضرت یعقوب نے ان سے کہا کہ میں بنیامین کو تمہارے ساتھ صرف اس صورت میں بھیج سکتا ہوں جبکہ تم مجھے اللہ کے نام پر پختہ عہد دو کہ تم اس کو ضرور واپس لے آؤ گے اِلاّ یہ کہ تم سب کو کسی آفت میں گھیر لیا جائے کہ ایسی صورت میں اور بات ہے۔ ورنہ تم اس کو ضرور میرے پاس لے آؤ گے۔ سو انہوں نے جب ان کو اللہ کے نام پر اس بات کا پختہ عہد دے دیا تو یعقوب نے کہا کہ اللہ ان سب باتوں پر جو ہم کہہ رہے ہیں اور اس قول و قرار پر جو ہم کر رہے ہیں اللہ اس سب پر ضامن اور اس کا گواہ ہے۔ یعنی اب میں اللہ تعالیٰ کے بھروسے پر اس کو تمہارے ساتھ بھیج رہا ہوں۔
۶۷۔۔۔ 	یہاں پر حصر و قصر کے انداز و اسلوب میں ارشاد فرمایا گیا کہ اللہ ہی پھر بھروسہ کرنا چاہیے بھروسہ کرنے والوں کو۔ کہ وہی بھروسہ کے لائق ہے کہ اس کائنات ساری کا خالق و مالک اور اس میں حاکم و متصرف وہی وحدہٗ لاشریک ہے اور سب کچھ اسی کے قبضہ قدرت و اختیار میں ہے بہرکیف اس ارشاد سے واضح فرما دیا گیا کہ حضرت یعقوب نے اپنے بیٹوں کو رخصت کرتے وقت یہ ہدایت فرمائی کہ تم جب شہر میں داخل ہوؤ تو ایک ہی دروازے سے داخل نہیں ہونا بلکہ مختلف دروازوں سے داخل ہونا۔ کہ ایسے خوبصورت اور کڑیل جوانوں کے ایک پورے دستے کا ایک ساتھ داخل ہونا ایک جالب نظر معاملہ ہے سب کی نظریں ان کی طرف اٹھیں گی کہ یہ کون لوگ ہیں جو اس طرح ایک جتھے کی شکل میں ایک ساتھ داخل ہو رہیں جس سے نظر بد کا خدشہ بھی ہو سکتا ہے اور بدگمانی کا اندیشہ بھی اور اس کے ساتھ ہی آنجناب نے ان کو یہ تنبیہ بھی فرما دی کہ یہ محض ایک تنبیہ اور نصیحت ہے جو میں اپنی دانست کے مطابق تم کو کر رہا ہوں۔ اس کا یہ مطلب نہ سمجھ لینا کہ یہ تم کو اللہ کی تقدیر سے چھڑا اور بچا لے گی، حکم تو بہرحال اللہ ہی کا ہے اس نے تمہارے لئے جو کچھ لکھ رہا ہے وہ بہرحال اٹل ہے اس کے آگے کسی کی کچھ نہیں چل سکتی میرا بھروسہ اسی پر ہے اور اسی پر بھروسہ کرنا چاہیے بھروسہ کرنے والوں کو کہ ہو گا بہرحال وہی جو اس کو منظور ہو گا۔ سبحانہ و تعالیٰ۔ اب دیکھئے کہ دین متین کی تعلیمات مقدسہ کیا کہتی۔ اور کیا بتاتی ہیں۔ لیکن آج کا جاہل اور شرک کا مارا ہوا کلمہ گو ہے کہ کہیں وہ کہتا ہے سہارا پنجتن اور کہیں کہتا سہارا فلاں سرکار کا وغیرہ وغیرہ۔ والعیاذ باللہ جل وعلا والیہ المشتکیٰ۔
۶۸۔۔۔ 	سو اس سے بڑی خوبی سے تدبیر اور تقدیر کے باہمی تعلق کو واضح فرما دیا گیا کہ بیٹوں نے شہر میں داخل ہونے سے متعلق باپ کی نصیحت اور ان کے اس مشورے پر عمل کر دیا۔ جو انہوں نے اپنی دانست اور اپنے خیال کے مطابق ان کو دیا تھا۔ جو ان کے لئے باعث خیر و برکت ثابت ہوا لیکن اس کا یہ مطلب نہیں کہ اگر ان کی تقدیر میں کوئی آفت لکھی ہوتی تو وہ ان سے ٹل جاتی؟ تقدیر بہرحال اٹل ہے وہ کسی کی تدبیر سے ٹل نہیں سکتی بندے کا کام ہے کہ وہ اپنے حالات اور مصالح کے مطابق تدبیر اختیار کرے اس کے بعد معاملہ اللہ کے حوالے کر دے اسی میں بندے کے ارادے اور اس کی سعی و عمل کا امتحان ہے اور اسی پر آخرت میں اس کے درجات و مراتب کا انحصار ہے اور اسی کا نمونہ حضرت یعقوب نے اس موقع پر اختیار فرمایا کہ وہ اللہ تعالیٰ کی طرف سے ایک ایسے عظیم الشان علم سے بہرہ مند تھے جو اللہ نے ان کو سکھایا تھا سو اس تعلیم کی رو سے بندے کو چاہیے کہ وہ اللہ تعالیٰ کی مقرر فرمودہ حدود کے اندر تدابیر اختیار کرے اور ان کو بروئے کار لانے کے لئے پوری کوشش بھی کرے۔ لیکن اس کے ساتھ ہی ساتھ وہ یہ یقین بھی رکھے کہ ہو گا وہی جو اللہ کو منظور ہو گا پس نہ تو وہ اپنی تدبیری کو سب کچھ سمجھے۔ اور نہ ہی وہ توکل کے نام پر بالکل اپاہج بن کر بیٹھ جائے۔ یہ دونوں دو انتہائیں ہیں۔ جو غلط ہیں۔ اور صحت و سلامتی کی راہ میں ان دوں کے درمیان ہے۔
۷۲۔۔۔ 	حضرت یوسف علیہ السلام چونکہ ابھی اپنا معاملہ اپنے بھائیوں کے لئے ظاہر نہیں کرنا چاہتے تھے، تاکہ آپ ان کو اچھی طرح ٹٹول کر دیکھ لیں کہ انہوں نے آپ کے ساتھ جو ظلم روا رکھا تھا، کیا اس کے بعد ان کے باطن میں کوئی تبدیلی واقع ہوئی ہے، یا یہ ابھی تک اپنی اسی ظالمانہ روش پر قائم ہیں، دوسری طرف آنجناب چونکہ یہ بھی نہیں چاہتے تھے کہ اپنے بھائی بنیامین کو پا لینے کے بعد ان کو دوبارہ ان ظالموں کے، ساتھ واپس بھیج دیں، آپ نے خیال فرمایا ہو گا کہ ابھی تو یہ لوگ غلے کے لالچ میں اس کو ساتھ لے آئے ہیں کیونکہ ان کو صاف طور پر بتا دیا گیا کہ اگر تم اس کو ساتھ نہیں لاؤ گے تو تمہیں کوئی غلہ نہیں ملے گا۔ لیکن اب واپسی میں ان لوگوں سے کیا بعید ہے کہ یہ بنیامین کے ساتھ کوئی ظالمانہ اقدام کریں جیسا کہ وہ اس سے پہلے خود حضرت یوسف کے ساتھ کر چکے تھے۔ کیونکہ حسد کا وہ جذبہ جو ان کے پہلے اقدام کا محرک بنا تھا وہ ان کے اندر بنیامین کے بارے میں بھی موجود تھا۔ تیسری طرف حضرت یوسف کے سامنے ملکی قانون کے رکھ رکھاؤ کا مسئلہ بھی تھا۔ اس لئے ان تینوں باتوں کے پیش نظر اور ان تینوں مقاصد کے حصول کے لئے آپ نے توریے کے طریقے کو اپنایا کہ جب ان لوگوں کا سامان تیار کرایا تو پانی پینے کا ایک کٹورا جو غلہ ناپنے کے لئے شاہی پیمانے کے طور پر استعمال ہوتا تھا۔ حضرت یوسف نے وہ اپنے بھائی کے سامان میں رکھوا دیا۔ پھر ایک منادی نے پکار کر کہا کہ قافلے والو! تم تو چور ہو۔ تو اس پر انہوں نے پلٹ کر ان سے پوچھا کہ آپ لوگوں کی کیا چیز کھوئی گئی ہے؟ تو انہوں نے کہا ہمارا ایک شاہی پیمانہ کھو گیا ہے اور جو اس کو لا کر دے گا تو اس کو ایک بارشتر کا انعام ملے گا۔ اور میں اس کا کفیل اور ضامن ہوں اس پر انہوں نے قسم اٹھا کر کہا کہ قسم ہے اللہ کی آپ لوگ اچھی طرح جانتے ہیں کہ ہم کوئی چور نہیں ہیں۔ اور نہ ہی ہم لوگ اس ملک میں فساد بپا کرنے آئے ہیں، تو پھر ہم ایسا کام آخر کیسے اور کیونکر کر سکتے ہیں؟ کیونکہ چوری جیسے جرائم وہ جرائم ہیں جو معاشرے کے امن و امان کو خراب اور برباد کرنے کا باعث ہوتے ہیں، تو پھر ہم اس طرح کے کسی کام کا ارتکاب کسی طرح کر سکتے ہیں، اور وہ بھی ایک اجنبی میزبان اور دوسرے ملک میں، اور وہ بھی اس صورت میں جبکہ آپ لوگوں نے ہم سے ہمدردی و مہربانی اور عمدہ سلوک کا معاملہ کیا ہو، لہٰذا کام نہ ہم نے کیا ہے اور نہ کر سکتے ہیں، تو اس پر انہوں نے کہا تمہاری کیا سزا اگر تم جھوٹے ثابت ہوئے؟ تو انہوں نے اس کے جواب میں کہا کہ جس کے سامان سے کٹورا برآمد ہو اسی کو اس کی سزا میں روک لیا جائے۔ ہم ظالموں کو یہی سزا دیتے ہیں۔ آخرکار تلاشی لینے پر جب وہ کٹورا بنیامین کے سامان سے برآمد ہوا۔ تو ان کو روکنے کی راہ بھی ہموار ہو گئی۔ ملکی قانون کا بھی پاس ہو گیا۔ اور حضرت یوسف کے معاملے پر پردہ بھی برقرار رہا۔ سو اس توریے سے مذکورہ بالا تینوں مقصد پورے ہو گئے، جو کہ حضرت یوسف کے اصل مقصود تھے، اور بنیامین کو روکنے سے متعلق اس سزا کو چونکہ انہوں نے خود تجویز کیا تھا، اور انہوں نے صاف کہا تھا کہ ہمارے یہاں ظالموں کو ایسی ہی سزا دی جاتی ہے، اس لئے اب وہ اس پر کوئی اعتراض بھی نہیں کر سکتے تھے،
۷۷۔۔۔ 	یعنی تلاشی کے بعد جب وہ پیالہ بنیامین کے سامان سے برآمد ہوا تو برادرانِ یوسف نے جھٹ اپنی خفت کو مٹانے، اور اپنی شرمندگی کو چھپانے کے لئے حضرت یوسف پر ایک تہمت جڑ دی۔ سو انہوں نے کہا کہ اگر اس نے چوری کی ہے تو یہ کوئی اچنبھے کی بات نہیں۔ بلکہ اس سے پہلے اس کا ایک بھائی بھی اسی طرح چوری کا ارتکاب کر چکا ہے، اور اس طرح انہوں نے یہ تاثر دینے کی کوشش کی کہ یہ ہمارا حقیقی نہیں سوتیلا بھائی ہے، اور چوری کی یہ خصلت اس کے اندر اس کی ماں کی طرف سے آئی ہے، ورنہ ہمارے اندر یہ چیز موجود نہیں، اس تہمت اور الزام سے حضرت یوسف کو جو دکھ اور صدمہ ہوتا تھا وہ تو یقیناً ہو گا، لیکن آنجناب نے اس موقع پر اس کے جواب میں کچھ نہیں کہا، بلکہ اس کو پی گئے کیونکہ اس مرحلے پر آنجناب اصل حقیقت کا اظہار نہیں کرنا چاہتے تھے پس زیر لب اتنا کہہ کر رہ گئے کہ تم بڑے ہی بُرے لوگ ہو۔ اور اللہ اس بات کی حقیقت کو پوری طرح جانتا ہے جو تم بیان کر رہے ہو۔
۷۸۔۔۔ 	سو اس کے بعد برادرانِ یوسف فوری طور پر خوشامد اور منت سماجت پر اتر آئے، چنانچہ انہوں نے حضرت یوسف کو ان کے خاص سرکاری خطاب عزیز مخاطب کیا، جو اس وقت مصر کے اعلیٰ سرکاری عہدیداروں کے لئے مخصوص تھا۔ چنانچہ انہوں نے اس خطاب سے حضرت یوسف کو مخاطب کر کے ان کے سامنے عرض کیا کہ عالی جاہ! اس لڑکے کا باپ ایک بڑا بوڑھا شخص ہے جس کے لئے اس کے اس بیٹے کی جدائی کا صدمہ برداشت کرنا، بہت مشکل ہو گا۔ لہٰذا آپ ازراہ کرم ہم میں سے کسی اور کو اس کی جگہ روک لیں، اور اس کو ہمارے ساتھ جانے دیں، ہم آپ کو ایک بڑی محسن اور نیکو کار شخصیت دیکھ رہے ہیں، اس لئے آپ ہم پر یہ احسان فرما دیں اس کو چھوڑ دیں، اور اس کی جگہ ہم میں سے کسی اور شخص کو روک لیں۔
۷۹۔۔۔ 	سو اس کے جواب میں حضرت یوسف نے ان سے فرمایا کہ یہ کیسے ہو سکتا ہے کہ ہم اس کے سوا کسی اور کو پکڑیں جس کے پاس ہم نے اپنا سامان پایا ہے۔ کیونکہ کسی بے گناہ بے قصور شخص کو پکڑنا ظلم اور زیادتی ہے، اس لئے ایسا کرنے کی صورت میں تو یقیناً ہم بڑے ظالم ٹھہریں گے۔ احتیاط ملاحظہ ہو کہ حضرت یوسف نے اس موقع پر یوں نہیں فرمایا کہ جس نے سامان چوری کیا۔ بلکہ یوں فرمایا کہ جس کے پاس ہم نے اپنا سامان پایا۔ کہ امر واقعہ یہی تھا۔
۸۰۔۔۔ 	سو عزیز مصر کے اس جواب کے بعد جب یہ لوگ بالکل مایوس ہو گئے۔ اور ان کے سامنے یہ حقیقت واضح ہو گئی کہ وہ اس کو کسی بھی طرح چھوڑنے والے نہیں۔ تو یہ سب بھائی الگ ہو کر باہم صلاح مشورہ کرنے لگے۔ کہ اب کیا کیا جائے تو اس موقع پر ان کے بڑے بھائی نے ان سے کہا کہ تمہیں معلوم ہے کہ ہمارے والد ہم سے اللہ کا واسطہ دے کر یہ عہد لے چکے ہیں کہ تم اس کو ضرور واپس لاؤ گے، اور اس سے پہلے یوسف کے بارے میں جس تقصیر کا ارتکاب تم کر چکے ہو وہ بھی تمہیں معلوم ہے۔ اس لئے میں تو یہاں سے ہرگز نہیں ٹلوں گا۔ یہاں تک کہ میرے والد مجھے اجازت دیں۔ یا اللہ کوئی اور فیصلہ فرما دے کہ وہی ہے سب سے اچھا فیصلہ کرنے والا۔ کہ وہی ہے جس کا علم بھی کامل ہے۔ اور اس کی حکمت بھی کامل۔ اس لئے اس کا ہر فیصلہ کمالِ علم و حکمت ہی پر مبنی ہوتا ہے۔ اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے۔ اس لئے وہی ہے جس کے کسی فیصلے کی کوئی نظیر ممکن نہیں۔ سبحانہ و تعالیٰ
۸۲۔۔۔ 	سو برادرانِ یوسف نے اپنے بڑے بھائی یہودا کے مشورے کے مطابق واپس جا کر اپنے والد کو پوری رپورٹ سنائی۔ اور ان سے کہا کہ آپ کے صاحبزادے نے واقعی چوری کی ہے۔ ہم وہی کچھ کہہ رہے ہیں جو ہمارے علم میں آیا ہے، ہم غیب جاننے والے نہیں، کہ آپ سے عہد و پیماں کرتے وقت اس بات کا ذکر کر دیتے۔ پس اب آپ اس بات کی تصدیق کے لئے اس بستی والوں سے بھی پوچھ سکتے ہیں جہاں ہم اس دوران ٹھہرے اور رکے تھے اور اس قافلے کے شرکاء سے بھی دریافت کر سکتے ہیں جس کے اندر ہم آئے ہیں، ہم یقیناً ہر اعتبار سے اور ہر لحاظ سے سچے ہیں۔
۸۳۔۔۔ 	یعنی ان کے والد ان کے اس بیان سے مطمئن نہیں ہوئے جو انہوں نے ان کے آگے دیا۔ اس لئے انہوں نے اس کے جواب میں ان سے کہا کہ نہیں، بلکہ تم کو تمہارے نفسوں نے کوئی بات سجھا دی ہے پس میں پہلے کی طرح اب بھی صبر جمیل ہی سے کام لیتا ہوں۔ اور صبر جمیل اس صبر کو کہا جاتا ہے جو اظہار غم کے اوچھے طریقوں سے پاک ہو۔ یعنی جزع فزع، واویلا، اور ماتم وسینہ کو بی وغیرہ جیسے تمام اوچھے طریقوں سے، یہاں سے ایک بات تو یہ واضح ہو جاتی ہے کہ ایک مرتبہ اعتبار کھو دینے کے بعد اس کو دوبارہ پیدا کرنا بہت مشکل ہوتا ہے چنانچہ برادران یوسف اس موقع پر اپنی سب کوششوں کے باوجود اپنے والد کو اپنے بارے میں مطمئن نہ کر سکے، کیونکہ وہ اس سے پہلے اپنے والد کا اعتماد کھو چکے تھے۔ اور دوسری بات اس سے یہ واضح ہو جاتی ہے کہ پیغمبر عالم غیب نہیں ہوتے جس طرح کہ ہمارے یہاں کے اہل بدعت کا کہنا اور ماننا ہے۔ ورنہ حضرت یعقوب اپنے بیٹوں کے جواب کی اس طرح تکذیب نہ کرتے، کیونکہ اس موقع پر ان لوگوں کا بیان جھوٹا نہیں تھا۔ بلکہ وہ حقیقتاً ایک امر واقعہ کو بیان کر رہے تھے۔
۸۶۔۔۔ 	سو اس تازہ واقعہ کے بعد حضرت یوسف کا گذشتہ غم و اندوہ تازہ، اور مزید زیادہ ہو گا۔ چنانچہ اسی کی بناء پر شدت غم کی وجہ سے بے ساختہ طور پر ہائے یوسف کے یہ الفاظ درد و کرب الفاظ بھی آپ کی زبان مبارک سے نکل گئے۔ اور اس تازہ حادثہ کے بعد آنجناب بیٹوں سے آزردہ خاطر اور الگ ہو کر گوشہ گیر ہو گئے۔ شدت غم اور کثرت گریہ کی بناء پر آپ کی آنکھیں سفید پڑ گئیں۔ اور ذکر یوسف کے بارے میں بیٹوں کے اعتراض کے جواب میں آپ نے ارشاد فرمایا کہ میں اپنی پریشانی اور اپنے غم کا ذکر اللہ تعالیٰ کے حضور کرتا ہوں، نہ کہ کسی مخلوق کے سامنے، اور اللہ کے حضور اپنے غم و اندوہ کا ذکر کرنا، نہ صرف یہ کہ ممنوع اور بُرا نہیں، بلکہ یہ مطلوب و محمود ہے اور اس غم و الم کا باعث یاس و مایوسی نہیں بلکہ توقع اور امید ہے۔ کیونکہ بندہ یہ توقع رکھتا ہے کہ اپنے رب کے آگے وہ جتنا بھی روئے گا اتنا ہی اس کے مالک کی رحمت کو جوش آئے گا۔ رونا دھونا وہ منع ہے جو دوسروں کے آگے ہو، اور جس میں انسان اپنی بے صبری کا اظہار اس طرح کرے کہ اس سے اس کے ایمان اور توکل کا وقار مجروح ہو۔ والعیاذُ باللہ، اور آنجناب نے اپنے بیٹوں کے اعتراض کے جواب میں یہ بھی فرمایا کہ میں اللہ کی طرف سے وہ کچھ جانتا ہوں جو تم نہیں جانتے۔ کیونکہ اللہ تعالیٰ کے بارے میں تمہارا تجربہ، اور تمہارا نظریہ و خیال کچھ اور ہے، اور میرا کچھ اور۔ اس لئے تم مجھے اپنے حال پر چھوڑ دو۔ میں اپنے رب کی رحمت سے کبھی بھی مایوس نہیں ہوں۔
۸۹۔۔۔ 	بضاعۃِ مُزْجاۃ (کھوٹی پُونجی) دراصل اس سامان کو کہا جاتا ہے جو قابل قبول نہ ہو۔ سو یہاں پر اس لفظ کے استعمال سے یہ ظاہر ہوتا ہے کہ وہ لوگ غلے کی قیمت کے لئے اس مرتبہ نقدی کے بجائے کوئی ایسی جنس لے گئے تھے جس کی بازار میں کوئی خاص مانگ نہیں تھی اس لئے اس کو انہوں نے بضاعت مزجاۃ یعنی کھوٹی پُونجی قرار دیا۔ بہر کیف جب وہ حضرت یوسف کے سامنے حاضر ہوئے تو انہوں نے بڑے رقت انگیز انداز میں اپنی خستہ حالی اور پریشانی کا ذکر کیا کہ ہمارے اہل و عیال قحط سالی کے باعث سخت تکلیف میں ہیں، اور اب کی بار ہم اپنے ساتھ جو پونجی لائے ہیں وہ بھی حقیر سی ہے پس آپ کے حضور ہماری درخواست ہے کہ آپ ہمیں غلہ بھی پورا پورا دیجئے اور مزید یہ کہ ہمیں صدقہ بھی عنایت فرمایئے، کہ اللہ صدقہ کرنے والوں کو بڑے اجر و ثواب سے نوازتا ہے۔ حضرت یوسف چونکہ ان کے بھائی اور ایک شریف النسل، اور کریم الاخلاق بھائی تھے۔ اس لئے آپ ان کی اس بدحالی، پریشانی، اور رقت انگیز، و لجاجت آمیز، درخواست اور خاص کر صدقہ کرنے کی درخواست سے بہت متاثر ہوئے، اور اس قدر کہ صورت حال نے گویا ان کے دل کو ہلا دیا۔ کہ یہ تو بڑے طنطنے کے لوگ ہوا کرتے تھے، اب حالات نے ان کے اعصاب اتنے ڈھیلے کر دیے کہ یہ صدقہ کرنے کی درخواست تک پر مجبور ہو گئے، اس لئے آپ سے رہا نہ گیا کہ اجنبیت اور بے گانگی کا جو پردہ ان کے اور ان کے بھائیوں کے درمیان اب تک حائل تھا، وہ اب مزید برقرار رہے۔ تو آپ نے ان سے فرمایا کہ جو کچھ تم لوگ یوسف اور اس کے بھائی کے ساتھ کر چکے ہو کیا وہ بھی تمہیں یاد ہے۔ جبکہ تم لوگ جہالت کا شکار تھے؟
۹۰۔۔۔ 	حضرت یوسف کے اس سوال اور انکشاف پر وہ لوگ یکایک چونک اٹھے۔ اور فوراً بولے کہ کیا واقعی آپ یوسف ہی ہیں؟ ان کے اس جواب کے انداز سے یہ بات مترشح ہوتی ہے کہ اس سے پہلے کی ملاقاتوں میں بھی یہ بات ان کو کھٹکتی تھی کہ کہیں یہ یوسف ہی تو نہیں۔ اور چہرے مہرے اور انداز و اطوار سے ایسا ہونا ایک طبعی امر تھا۔ لیکن کنعان کے جس اندھے کنوئیں میں انہوں نے آنجناب کو بچپن میں ڈالا تھا۔ اس میں اور اس تخت سلطنت میں جس پر حضرت یوسف اب فروکش تھے، اتنا بُعد تھا کہ وہ لوگ اس بات کا گمان بھی نہیں کر سکتے تھے کہ یوسف وہاں سے یہاں پہنچ سکتے ہیں، اور ظاہر ہے کہ جن لوگوں کی نگاہیں ظواہر ہی تک محدود رہتی ہیں، وہ قدرت الٰہی اور رحمت ربانی کے ان عجائب کا تصور آخر کر بھی کس طرح سکتے ہیں؟ لیکن حضرت یوسف کے اس اظہار پر جب انہوں نے کہا کہ واقعی آپ یوسف ہی ہیں؟ تو آپ نے فرمایا ہاں میں یوسف ہوں اور یہ میرا بھائی ہے۔ اللہ نے ہم پر بڑا احسان فرمایا۔ اور جو لوگ تقوی اختیار کرتے ہیں اور صبر و استقامت سے کام لیتے ہیں تو اللہ تعالیٰ ایسے نیکوکاروں کا اجر ضائع نہیں کرتا۔ بلکہ ویسوں کو وہ دنیا میں بھی اپنے خاص فضل و کرم سے نوازتا ہے۔ اور آخرت میں بھی وہ ان کو بھرپور صلہ و بدلہ عطا فرمائے گا۔ سو تقوی و صبر سعادت دارین سے سرفرازی کا ذریعہ و وسیلہ ہے سو تقوی اور صبر کی یہ عظمت شان اور اس کی یہ کرشمہ سازی ہی دراصل اس ساری سرگزشت کی اصل روح ہے اور اس کے ساتھ صفت احسان کا ذکر کر کے اس حقیقت کو بھی واضح فرما دیا گیا کہ اللہ تعالیٰ کے یہاں معتبر اور مقبول تقوی وہی ہے جو احسان کی روح کے ساتھ ہو۔ وباللہ التوفیق لمایحب ویرید۔ وعلیٰ مایحب ویرید، بکل حالٍ من الاحوال
۹۶۔۔۔ 	یعنی ادھر قافلہ مصر سے چلا تو ادھر حضرت یعقوب نے اپنے گردو پیش والوں سے فرمایا کہ اگر تم لوگ مجھے خبطی نہ قرار دینے لگو تو میں تم سے کہتا ہوں کہ میں یوسف کی خوشبو محسوس کر رہا ہوں۔ مگر یہ سننے کے بعد حضرت یعقوب کے آس پاس والوں نے وہی کہا جس کا خدشہ انہوں نے ظاہر کیا تھا، سو انہوں نے کہا اللہ کی قسم آپ تو ابھی تک اپنے اسی پرانے خبط میں مبتلا ہیں اب کہاں یوسف اور کہاں اس کے کُرتے کی خوشبو، لیکن جب خوشخبری سنانے والا شخص آ پہنچا اور اس نے حضرت یوسف کا کرتہ حضرت یعقوب کے چہرے پر ڈال دیا اور اس سے ان کی کھوئی ہوئی بصارت لوٹ آئی، تو انہوں نے ان تعجب کرنے والے ظاہر بینوں سے کہا کہ کیا میں نے تم سے نہیں کہا تھا کہ میں اللہ کی طرف سے وہ کچھ جانتا ہوں جو تم نہیں جانتے؟ سو اس سے آنجناب نے بیٹوں کو یہ تعلیم دی کہ صرف ظاہر کا غلام بن کر نہیں رہنا چاہیئے۔ بلکہ ظاہر کے اندر اور ظواہر کے پردوں کے پیچھے قدرت کے مخفی ہاتھوں کی جو کارفرمائیاں موجود ہیں، ان پر ایمان رکھنا چاہیے کہ اس کے بغیر اللہ پر ایمان اور توکل کا حق ادا نہیں ہو سکتا وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال۔
۹۸۔۔۔ 	سو یہ سب کچھ دیکھ لینے کے بعد جب آنجناب کے بیٹوں کو اپنی نادانیوں کا احساس ہوا تو انہوں نے اپنی غلطی کا اعتراف کرتے ہوئے اپنے باپ سے اپنے گناہوں کی معافی مانگنے کی درخواست کی۔ جس پر حضرت یعقوب نے ان سے فرمایا کہ میں عنقریب ہی تمہارے لئے اپنے رب سے بخشش کی دعا کروں گا۔ اور اس سے امید رکھتا ہوں کہ وہ تمہاری بخشش فرما دے گا۔ کہ وہ یقیناً بڑا ہی بخشنے والا نہایت ہی مہربان ہے۔ اور سوف کے لفظ سے یہاں پر اس بات کی طرف اشارہ فرمایا جا رہا ہے کہ حضرت یعقوب نے ان کو سرسری طور پر یوں کہہ کر ٹالنے کی کوشش نہیں کی کہ جاؤ اللہ تمہیں معاف فرمائے۔ جیسا کہ عام طور پر اس طرح کے مواقع میں ہوتا رہتا ہے بلکہ آنجناب نے ان کے لئے خاص اہتمام کے ساتھ اور خاص وقت میں بخشش دعا کا وعدہ فرمایا۔ سو اس سے ایک بات تو یہ نکلتی ہے کہ آدمی کا دل اگر خود گناہوں پر پشیمان ہو تو اس کو صالحین سے دعا کی درخواست بھی کرنی چاہیے اور ان کے حق میں صالحین کی دعا قبول بھی ہوتی ہے۔ اور دوسری بات یہ کہ یوں تو بندہ ہر وقت اپنے رب سے دعا کر سکتا ہے، اور کرتے رہنا چاہیئے، کہ دعا بہر صورت مفید، اور دین حنیف کی تعلیمات مقدسہ کی روشنی میں ایک اہم مطلوب ہے، لیکن خاص اہتمام کے ساتھ اور خاص اوقات اور خاص مواقع اور مخصوص جگہوں میں کی جانے والی دعا قبولیت کے لئے خاص تاثیر رکھتی ہے الحمد للہ راقم اثم نے اپنی کتاب قرآن و سنت کی مقدس دعائیں میں دعا سے متعلق ایسے خاص اوقات اور خاص مواقع کو کتاب و سنت کی روشنی میں خاصی تفصیل سے ذکر کر دیا ہے، جو کوئی بیس برس قبل شائع ہو گئی تھی، والحمد للہ، تفصیل کے طالب اس کی طرف رجوع کر سکتے ہیں بہرکیف اس سے واضح فرما دیا گیا کہ جب انہوں نے اپنے والد ماجد سے اپنی بخشش کے لئے دعا کی درخواست کی، اور حضرت یعقوب نے اس کو اپنے مکارم سے قبول فرما لیا۔ اور اس کے لئے خاص اہتمام کا بھی ان سے وعدہ فرما لیا۔ علیٰ نبینا وعلیہ الصلوٰۃ والسلام، سو دعا ایک اہم مطلوب خاص عبادت، بلکہ عبادت کا مغز اور خلاصہ ہے جیسا کہ صحیح احادیث کریمہ میں اس کی تصریح فرمائی گئی ہے، اَللّٰہُمَّ اِنَّا نَسْئَلُکَ مِنْ خَیْرِ مَاسَالَکَ نَبِیُّکَ محمد صلی اللّٰہ علیہ و سلم، وَنَعُوْذُ بِکَ مِنْ شَرِّ اسَتعاذَنَ مِنْہُ نَبِیَّکَ مُحَمَّدٌ صلی اللّٰہ علیہ و سلم
۱۰۱۔۔۔ 	سو اس موقع پر جب حضرت یوسف نے جب یہ عظیم الشان منظر دیکھا تو آپ کا دل خداوندقدوس کے شکر اور اس کی حمد و ثنا میں ڈوب کر رہ گیا۔ اور آپ فوراً اپنے رب کی طرف متوجہ ہو کر اس کے حضور عرض کرتے ہیں کہ اے میرے رب یقیناً تو نے ہی مجھے بادشاہی بخشی اور مجھے باتوں کی تہ تک پہنچنے کا علم سکھایا۔ آسمانوں اور زمین کے مالک! تو ہی میرا کارساز اور مددگار ہے، دنیا میں بھی اور آخرت میں بھی، مجھے اسلام ہی پر وفات دینا۔ اور مجھے صالحین کے ساتھ شامل کرنا۔ سو اس طرح آنجناب نے تواضع اور عبدیت و ِللّٰہیت کا ایک نہایت ہی عمدہ نمونہ پیش فرمایا۔ اور دنیا کو یہ درس عظیم دیا کہ ایسے ہر موقع پر بندہ صدق دل سے اللہ تعالیٰ کے حضور جھک جائے۔ اور اسی کی طرف رجوع کرے کہ یہ بندے پر اس کے خالق و مالک بھی ہے، اور اسی میں اس کا بھلا اور فائدہ بھی ہے دنیا کی اس عارضی اور فانی زندگی میں بھی۔ اور آخرت کے اس حقیقی اور اَبَدی جہاں میں بھی جو اس کے بعد آنے والا ہے وباللہ التوفیق لما یُحِبُّ ویرید، وعلی ما یُحِبُّ ویرید۔
۱۰۲۔۔۔ 	سو اس سے اس حقیقت کو واضح فرما دیا گیا کہ یہ پیغمبر کی صداقت و حقانیت کی ایک کھلی اور واضح دلیل ہے۔ کیونکہ یہ قصہ جو آپ نے دنیا کے سامنے پیش فرمایا اور اس قدر صحت و صفائی کے ساتھ اور اتنی باریک تفصیلات کے ساتھ ذکر و بیان فرمایا ہے اس کے جاننے کا آپ کے پاس کوئی ذریعہ نہیں تھا سوائے وحی خداوندی کے تورات میں اس کا ذکر اگرچہ موجود ہے۔ لیکن اول تو آپ صلی اللہ علیہ و سلم تورات پڑھ ہی نہیں سکتے تھے، اور دوسرے تورات کے بیان اور قرآن حکیم کے بیان کی تفصیلات میں بہت سے مقامات میں بڑا فرق پایا جاتا ہے۔ اور جہاں جہاں یہ فرق و امتیاز پایا جاتا ہے، وہاں پر اگر بنظر انصاف دیکھا جائے تو واضح ہو گا کہ قرآن کا بیان تورات کے مقابلے میں کہیں زیادہ صحیح اور وقیع ہے اب سوال یہ ہے کہ آپ صلی اللہ علیہ و سلم کو یہ سب کچھ آخر کیسے اور کس طرح معلوم ہو گیا؟ سو اس کا جواب اس کے سوا اور کچھ نہیں ہو سکتا کہ یہ سب کچھ آپ صلی اللہ علیہ و سلم کو اس وحی کے ذریعے ہی معلوم ہوا، جو آپ کے رب اور آپ کے خالق و مالک کی طرف سے آپ کے پاس آتی تھی، چنانچہ ارشاد فرمایا گیا کہ یہ غیب کی کچھ خبریں ہیں جو ہم بذریعہ وحی آپ کو بتاتے ہیں، ورنہ آپ اس وقت ان لوگوں کے پاس موجود نہیں تھے جب کہ وہ باہم مل کر یہ سازش پکا رہے تھے۔ نیز مِنْ اَنْبَاءِ الْغِیْبِ (غیب کی کچھ خبریں) سے یہ امر بھی واضح ہو جاتا ہے کہ پیغمبر سب غیب نہیں جانتے بلکہ وہی جانتے ہیں جو ان کو وحی کے ذریعے دیا جاتا ہے۔ اور وہ کچھ۔ اور بعض ہی کے درجے میں ہوتا ہے، نہ کہ کُل۔ اور مَاکَانَ وَمَا یَکُوْنَ کے درجے کا۔ جیسا کہ اہل بدعت کا کہنا ہے۔ نیز وَمَا کُنْتَ لَدَیْہِمْ (آپ ان کے پاس موجود نہیں تھے) کی تصریح سے یہ بھی واضح فرما دیا گیا کہ پیغمبر ہر جگہ حاضر و ناظر نہیں ہوتے جیسا کہ اہل بدعت کا کہنا ہے۔ والعیاذُ باللہ العظیم، سو اس سے اہل بدعت کے اسطرح کے تمام خود ساختہ اور من گھڑت شرکیہ عقائد کی جڑ نکل جاتی ہے۔ مگر عناد اور ہٹ دھرمی کا بُرا ہو کہ ایسے لوگ قرآن و سنت کی ایسی واضح تصریحات کے باوجود اپنے ایسے خود ساختہ اور من گھڑت شرکیہ عقائد و نظریات کو چھوڑنے کو تیار نہیں ہوتے۔ اور اپنے اسی شرکیہ ڈگر پر چلے جا رہے ہیں والعیاذ باللہ العظیم، بہرکیف یہاں پر پیغمبر سے صاف اور صریح طور پر ارشاد فرمایا گیا کہ یہ غیب کچھ خبریں ہیں جو ہم وحی کے ذریعے آپ کو سنا اور بتا رہے ہیں ورنہ اس سے پہلے ان کو نہ آپ جانتے تھے، اور نہ ہی آپ کی قوم پس یہ آپ کی صداقت و حقانیت کی ایک واضح اور کھلی دلیل ہے، والحمد للہ جل وعلا
۱۰۹۔۔۔ 	یعنی تم لوگوں کو عقل سے کام لینا چاہیئے، اور صحیح طریقے سے غور و فکر اور سوچ و بچار کرنا چاہیئے، تاکہ اسطرح تم صحیح سبق لے سکو اور تمہیں راہ حق و ہدایت سے سرفرازی نصیب ہو سکے تاکہ اس کے نتیجے تمہاری دنیا بھی بن سکے۔ اور آخرت بھی سو زمین میں چلنے پھرنے کا اصل مقصد یہی ہونا چاہیے کہ درس عبرت لیا جائے اور سبق حاصل کیا جائے پس تم لوگ زمین میں چل پھر کر دیکھو کہ جن لوگوں نے اللہ کے بھیجے ہوئے رسولوں اور نبیوں کی تکذیب کی ان کا انجام کیا ہوا؟ اور جو لوگ ان پر ایمان لائے ان کو کیا صلہ و بدلہ ملا، اور اہل ایمان کے حقیقی صلے اور بدلے کی جگہ تو آخرت ہی ہے۔ جہاں کی ہر چیز دائمی اور اَبَدی ہے۔ پس ہمیشہ اسی کو اپنے اصل نصب العین کے طور پر اپنے پیش نظر رکھنا چاہیئے۔ وباللہ التوفیق لمایحب ویرید۔ وعلی مایحب ویرید
۱۱۰۔۔۔ 	سو اس ارشاد سے دراصل عذاب الٰہی کے بارے میں سنت الٰہی اور دستور خداوندی کی وضاحت فرمائی گئی ہے یعنی یہ کہ اللہ تعالیٰ عذاب بھیجنے میں جلدی نہیں کرتا۔ بلکہ وہ اپنے رسولوں کے ذریعے لوگوں پر اپنی حجت پوری کرتا ہے، اور عذاب اس وقت آتا ہے، جب اللہ کے رسول اپنی قوموں کے ایمان سے مایوس ہو جاتے ہیں اور منکر لوگ عذاب کی تاخیر سے یہ گمان کرنے لگتے ہیں کہ ان سے جھوٹ کہا گیا تھا۔ اور ان لوگوں پر جھوٹ موٹ عذاب کی دھونس جمائی گئی تھی۔ سو ارشاد فرمایا گیا کہ ایسے وقت میں ہمارے رسولوں کے لئے ہماری مدد ظہور میں آتی ہے۔ پھر جس کو ہم چاہتے ہیں نجات دے دی جاتی ہے اور مجرموں سے ہمارے عذاب کو کسی طرح ٹالا نہیں جا سکتا۔ والعیاذُ باللہ العظیم۔


(سورۃ الرعد ۔ سورہ نمبر ۱۳ ۔ تعداد آیات ۴۳)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     ا۔ ل۔ م۔رٰ یہ آیتیں ہیں اس عظیم الشان کتاب کی اور (یہ ایک حقیقت ہے کہ) جو کچھ اتارا گیا آپ کی طرف (اے پیغمبر) آپ کے رب کی جانب سے وہ سراسر حق ہے لیکن اکثر لوگ (پھر بھی) ایمان نہیں لاتے ۔
۲۔۔۔     اللہ ہی ہے جس نے اٹھایا ان (وسیع و عریض) آسمانوں کو بغیر ایسے ستونوں کے جن کو تم لوگ دیکھ سکو، پھر وہ (اپنی اس کائنات پر حکمرانی کے لئے) جلوہ فرما ہوا عرش پر، اور اس نے (اپنی بے پایاں قدرت اور لا محدود رحمت و عنایت سے) کام میں لگا دیا سورج اور چاند (کے ان عظیم الشان کُروں کو، (اپنی مخلوق کے بھلے کے لئے اس طور پر کہ ان میں سے) ہر ایک چل رہا ہے ایک مقرر وقت کے لئے ، وہی تدبیر فرماتا ہے ہر کام کی وہ کھول کر بیان کرتا ہے اپنی آیتوں کو تاکہ تم لوگ اپنے رب کی ملاقات کا یقین کر سکو۔
۳۔۔۔      اور وہ وہی ہے جس نے بچھا دیا زمین (کے اس عظیم الشان کرے) کو، اور رکھ دیے اس میں (پہاڑوں کے) عظیم الشان لنگر، اور چلا دیے اس میں طرح طرح کے دریا، اور پیدا کر دیے اس میں ہر قسم کے پھلوں کے جوڑے اور وہی ہے جو ڈھانک دیتا ہے رات کو دن پر، بے شک اس سب میں بڑی بھاری نشانیاں ہیں ان لوگوں کے لئے جو غور و فکر سے کام لیتے ہیں ،
۴۔۔۔      اور (اسی طرح یہ بھی قابل غور و فکر ہے کہ) اس زمین میں قسما قسم کے ٹکڑے ہیں ایک دوسرے سے ملے ہوئے اور باغات انگوروں کے اور قسما قسم کی کھیتیاں ، اور طرح طرح کی کھجوروں کے درخت جن میں سے کچھ کھڑے ہوتے ہیں اور کچھ دوہرے اور جڑواں ، سب کو ایک ہی پانی سے سیراب کیا جاتا ہے مگر (اس کے باوجود) ہم ان میں سے بعض کو بعض پر فوقیت دے دیتے ہیں مزے میں بے شک ان سب چیزوں میں بھی بڑی نشانیاں ہیں ان لوگوں کے لئے جو عقل سے کام لیتے ہیں
۵۔۔۔      اور اگر آپ تعجب کریں تو (واقعی) تعجب کے قابل ہے ان لوگوں کا یہ کہنا کہ جب ہم مٹی ہو جائیں گے تو کیا واقعی ہم نئے سرے سے پیدا کئے جائیں گے ؟ یہ وہ لوگ ہیں جنہوں نے کفر کیا ہے (بے پایاں قدرت و رحمت والے اس) رب کے ساتھ، ان کی گردنوں میں طوق پڑے ہیں ، اور یہ یار ہیں دوزخ کے ، جہاں ان کو ہمیشہ رہنا ہو گا،
۶۔۔۔     اور یہ لوگ جلدی مچا رہے ہیں آپ سے برائی کے لئے بھلائی سے پہلے ، حالانکہ گزر چکی ہیں ان سے پہلے (کے لوگوں میں طرح طرح کے عذابوں کی) عبرتناک مثالیں ، اور بے شک تمہارا رب بڑا ہی بخشنے والا ہے لوگوں کو ان کے ظلم پر، اور بے شک تمہارا رب یقینی طور پر عذاب دینے میں بھی بڑا سخت ہے ،
۷۔۔۔      اور کہتے ہیں وہ لوگ جو اڑے ہوئے ہیں ، اپنے کفر (و باطل) پر، کہ کیوں نہیں اتاری گئی اس شخص پر کوئی نشانی (یعنی ان کی فرمائش کے مطابق)، سوائے اس کے نہیں کہ آپ کا کام تو خبردار کر دینا ہے ، اور بس، اور (آپ کوئی انوکھے نبی نہیں ہیں بلکہ) ہر قوم کے لیے ایک راہنما ہوتا چلا آیا ہے ،
۸۔۔۔      اللہ خوب جانتا ہے اس حمل کو جو کہ ہر مادہ کو رہتا ہے ، اور وہی پوری طرح باخبر ہے اس کمی بیشی سے جو کہ رحموں کے اندر ہوتی رہتی ہے ، اور ہر چیز اس کے یہاں ایک خاص اندازہ پر ہے ،
۹۔۔۔      وہی ہے (ایک برابر) جاننے والا پوشیدہ اور ظاہر کو، سب سے بڑا نہایت ہی عالی شان،
۱۰۔۔۔      ایک برابر ہے اس کے یہاں تم میں سے ہر وہ شخص جو چپکے سے کوئی بات کرے یا پکار کر کہے اور جو کہیں چھپا ہو رات (کے اندھیروں) میں ، یا چل پھر رہا ہو دن (کے اجالے) میں ،
۱۱۔۔۔      ہر شخص کی حفاظت کے لئے اس کے آگے پیچھے ایسے فرشتے مقرر ہیں ، جن کی بدلی ہوتی رہتی ہے ، جو اس کی حفاظت کرتے رہتے ہیں (ہر موذی چیز سے)، اللہ کے حکم سے ، بے شک اللہ تعالیٰ کسی قوم کی (نعمت و عافیت) حالت کو نہیں بدلتا جب تک کہ وہ (شکر نعمت اور اعمال کی صالحہ کی) اپنی حالت کو نہ بدل دے ، اور جب اللہ کسی قوم پر کوئی شامت لانے کا فیصلہ کرے تو پھر وہ کسی سے ٹالے ٹل نہیں سکتی، نہ ہی ایسے لوگوں کے لئے اللہ کے مقابلے میں کوئی حامی و مددگار ہو سکتا ہے ،
۱۲۔۔۔      وہ وہی ہے جو تمہیں دکھاتا ہے (کڑکتی چمکتی) بجلی، جس سے تمہیں (اس کے گرنے کا) خوف بھی لاحق ہوتا ہے اور (باران رحمت کی) امید بھی بندھتی ہے ، اور وہی اٹھاتا ہے پانی سے بھرے بادلوں کو،
۱۳۔۔۔      اور اسی کی پاکی بیان کرتی ہے ، اس کی تعریف کے ساتھ بادلوں کی گرج بھی، اور سب فرشتے بھی اس کے خوف (اور ہیبت) سے لرزتے ہوئے ، اور وہی بھیجتا ہے کڑکتی ہوئی بجلیاں ، پھر وہ (جب چاہتا ہے) ان کو جس پر چاہتا ہے گرا دیتا ہے ، جبکہ وہ لوگ جھگڑ رہے ہوتے ہیں ، اللہ کے بارے میں اور وہ بڑی ہی سخت قوت والا ہے ،
۱۴۔۔۔      اسی کو پکارنا برحق ہے ، اور جن ہستیوں کو یہ لوگ پکارتے ہیں اس کے سوا وہ ان کے کچھ بھی کام نہیں آ سکتیں ، مگر جیسے کوئی اپنے دونوں ہاتھ پانی کی طرف پھیلا دے کہ وہ خود بخود اس کے منہ میں آ جائے ، حالانکہ (اس طرح) وہ کبھی بھی اس کے منہ تک پہنچنے والا نہیں ، اور کافروں کا پکارنا محض گمراہی میں (اور سراسر اکارت) ہے ،
۱۵۔۔۔      اور اللہ ہی کے لئے سجدہ ریز ہے جو کوئی آسمانوں اور زمین میں ہے ، خواہ خوشی سے ہو، خواہ مجبوری سے ، اور ان کے سائے بھی صبح و شام،
۱۶۔۔۔      کہو کون ہے ، رب آسمانوں اور زمین (کی اس حکمتوں بھری کائنات) کا؟ (جواب چونکہ متعین ہے اس لئے خود ہی) کہو کہ وہ اللہ ہی ہے ، کہو کیا پھر بھی تم لوگوں نے اس کے سوا ایسوں کو اپنا کار ساز ٹھہرا رکھا ہے ، جو خود اپنے لئے بھی نہ کسی نفع کا اختیار رکھتے ہیں نہ نقصان کا، کہو، کیا برابر ہو سکتے ہیں اندھا اور آنکھوں والا؟ یا کہیں اندھیرے اور روشنی بھی باہم یکساں ہو سکتے ہیں ؟ کیا ان لوگوں نے اللہ کے لئے کچھ ایسے شریک ٹھہرا رکھے ہیں ، جنہوں نے اللہ کی تخلیق کی طرح کچھ پیدا کیا ہو؟ کہو اللہ ہی پیدا کرنے والا ہے ہر چیز کا، اور وہی ہے یکتا سب پر غالب
۱۷۔۔۔      اس نے اتارا آسمان سے پانی، پھر بہہ نکلیں اس سے مختلف قسم کی ندیاں اور نا لے اپنے اپنے ظرف کے مطابق، پھر (اس سے اٹھنے والا) وہ سیلاب اپنے اوپر اٹھا لیتا ہے پھولی ہوئی جھاگ، اور ایسی ہی جھاگ ان چیزوں پر بھی اٹھتی ہے ، جن کو لوگ زیور یا دوسرے اسباب بنانے کیلئے آگ پر پگھلاتے ہیں ، اللہ اسی طرح (کھول کر) بیان فرماتا ہے حق اور باطل کو، پھر جو جھاگ ہوتی ہے وہ تو یونہی جاتی رہتی ہے ، اور ہر چیز لوگوں کے لئے مفید ہوتی ہے وہ ٹھہر جاتی ہے زمین میں ، (قدرت کی عنایت و حکمت سے) اسی طرح اللہ بیان فرماتا ہے (قسما قسم کی) مثالیں ،
۱۸۔۔۔      جن لوگوں نے (صدق دل سے) اپنے رب کا حکم مان لیا ان کے لئے بھلائی ہے ، اور جنہوں نے اس کا حکم نہیں مانا، ان کے پاس اگر دنیا بھر کی دولت بھی ہو، اور اس کے ساتھ اتنی ہی دولت اور بھی، تو وہ یقیناً اس سب کو اپنے عذاب کے بدلے میں دینے کو تیار ہو جائیں گے یہ وہ لوگ ہیں جن کے لئے بڑا برا حساب ہے ، اور ان سب کا ٹھکانا دوزخ ہے ، اور بڑا ہی برا ٹھکانا ہے وہ
۱۹۔۔۔      بھلا جو شخص یقین جانتا ہو کہ جو کچھ اتارا گیا آپ کی طرف (اے پیغمبر!) آپ کے رب کی جانب سے ، وہ سراسر حق (اور صدق) ہے کیا وہ اس شخص کی طرح ہو سکتا ہے جو (اس حقیقت سے) اندھا ہو؟ نصیحت تو بس وہی لوگ قبول کرتے ہیں جو عقل خالص رکھتے ہیں ،
۲۰۔۔۔      جو پورا کرتے ہیں اللہ کے عہد کو اور وہ اس کو توڑتے نہیں مضبوط باندھنے کے بعد،
۲۱۔۔۔      اور جو برقرار رکھتے ہیں ان روابط کو جن کے برقرار رکھنے کا حکم اللہ نے دیا ہے اور جو ڈرتے رہتے ہیں اپنے رب (کی ناراضگی اور اس کی پکڑ) سے ، اور اندیشہ رکھتے ہیں برے حساب کا،
۲۲۔۔۔      اور جو صبر (و ضبط) سے کام لیتے ہیں اپنے رب کی رضا جوئی کے لئے اور وہ قائم رکھتے ہیں نماز کو، اور خرچ کرتے ہیں (راہِ حق و صواب میں) ان چیزوں میں سے جو ہم نے ان کو بخشی دی ہیں ، پوشیدہ طور پر بھی اور اعلانیہ بھی، اور وہ ٹالتے ہیں برائی کو اچھائی کے ساتھ، ایسے ہی لوگوں کے لئے ہے آخرت کا گھر،
۲۳۔۔۔      یعنی ہمیشہ رہنے کی ایسی جنتیں ، جن میں یہ خود بھی داخل ہوں گے ، اور (ان کے سبب سے) ان کے آباؤ اجداد، ان کی بیویوں ، اور ان کی اولادوں ، میں سے وہ لوگ بھی جو اس کے لائق ہوں گے ، (اگرچہ درجات ان کے باہم مختلف ہوں گے) ان کے پاس فرشتے ہر طرف سے آ رہے ہوں گے ،
۲۴۔۔۔      (اور وہ ان سے کہہ رہے ہوں گے کہ) سلام ہو تم پر (اے جنت کے باسیو!) اپنے اس صبر کی بناء پر جس سے تم نے (زندگی بھر) کام لیا، پس کیا ہی خوب ہے (تمہارے لئے) آخرت کا یہ گھر،
۲۵۔۔۔      اور (اس کے برعکس) توڑ ڈالتے ہیں اللہ کے عہد کو اس کو پختہ باندھنے کے بعد، اور وہ کاٹ ڈالتے ہیں ان رشتوں کو جن کے جوڑے رکھنے کا حکم اللہ نے فرمایا ہے ، اور وہ فساد پھیلاتے ہیں (اللہ کی) زمین میں تو ایسے لوگوں کے لئے لعنت (اور پھٹکار) ہے ، اور ان کے لئے بڑا برا گھر ہے ،
۲۶۔۔۔      (آخرت میں) اللہ جس کو چاہتا ہے رزق کی فراوانی بخش دیتا ہے ۔ اور جسے چاہتا ہے اس کی روزی تنگ کر دیتا ہے ، اور یہ لوگ دنیاوی زندگی (اور اس کی متاع حقیر) پر مگن ہیں حالانکہ دنیا کی یہ زندگی (اور اس کا سارا سامان) آخرت کے مقابلے میں ایک متاع (قلیل) کے سوا کچھ بھی نہیں ،
۲۷۔۔۔      اور کہتے ہیں یہ لوگ جو اڑے ہوئے ہیں اپنے کفر (و باطل) پر، کہ کیوں نہیں اتاری گئی اس شخص (پیغمبر صلی اللہ علیہ و سلم) پر کوئی نشانی (یعنی ہماری فرمائش کے مطابق)، کہو کہ بے شک (معاملہ میرے اختیار میں نہیں ، بلکہ) اللہ جسے چاہتا ہے ڈال دیتا ہے گمراہی میں ، اور وہ (راہِ حق و) ہدایت سے نواز دیتا ہے ہر اس شخص کو جو (صدق دل سے) اس کی طرف رجوع کرتا ہے ،
۲۸۔۔۔      یعنی ایسے لوگوں کو جو ایمان لائے اور ان کے دلوں کو چین ملتا ہے اللہ (پاک) کے ذکر سے ، آگاہ رہو کہ اللہ کے ذکر ہی سے چین ملتا ہے دلوں کو،
۲۹۔۔۔      غرض جو لوگ ایمان لائے اور انہوں نے نیک کام بھی کئے تو ان کے لئے بڑی خوشخبری بھی ہے ، اور عمدہ ٹھکانا بھی،
۳۰۔۔۔      اس طرح ہم نے آپ کو (رسول بنا کر) بھیجا ایک ایسی امت میں جس سے پہلے کئی امتیں گزر چکی ہیں ، تاکہ آپ ان لوگوں کو پڑھ کر سنائیں وہ پیغام (حق و ہدایت) جو ہم نے بھیجا ہے آپ کی طرف وحی کے ذریعے ایسے حال میں کہ یہ لوگ کفر کرتے ہیں اس (خدائے) رحمان کے ساتھ (جس کی رحمت کا کوئی کنارہ نہیں) کہو وہی میرا رب ہے اس کے سوا کوئی معبود نہیں میں نے اسی پر بھروسہ کر رکھا ہے اور اسی کی طرف لوٹ کر جانا ہے مجھے 
۳۱۔۔۔      اور اگر (ان کی فرمائش کے مطابق) کوئی ایسا قرآن بھی اتار دیا جاتا جس سے چلا دیا جاتا پہاڑوں کو، یا ٹکڑے ٹکڑے کر دیا جاتا زمین کو، اور بولنے لگتے اس سے مردے (تو بھی وہ یہی قرآن ہوتا، سو بات محض معجزے کی نہیں) بلکہ معاملہ سارا اللہ ہی کے اختیار میں ہے ، کیا پھر بھی ایمان والوں کو اس (حقیقت کا) یقین نہیں ہوا کہ اگر اللہ کو (خواہ مخواہ کا ایمان ہی) منظور ہوتا تو وہ سب لوگوں کو از خود (جبراً) راہ راست پر لے آتا، اور یہ کافر لوگ ہمیشہ اس حال میں رہیں گے کہ ان کو ان کے اپنے کرتوتوں کی پاداش میں کوئی نہ کوئی آفت پہنچتی ہی رہے گی، (خود ان پر) یا ان کے گھروں کے قریب ہی کہیں نازل ہوتی رہے گی، یہاں تک کہ آ پہنچے گا اللہ (کے آخری عذاب) کا وعدہٗ بے شک اللہ خلاف ورزی نہیں کرتا اپنے وعدے کی،
۳۲۔۔۔     اور بلاشبہ آپ سے پہلے بھی بہت سے رسولوں کا مذاق اڑایا جا چکا ہے ، مگر میں نے کافروں کو پھر بھی ڈھیل ہی دی، پھر آخرکار میں نے ان کو پکڑا (ان کے اپنے کئے پر) سو (دیکھ لو) کیسا تھا میرا عذاب؟
۳۳۔۔۔      تو کیا وہ ذات جو ہر کسی پر نگاہ رکھے ہوئے ہو اس کی کمائی کی بناء پر (کیا وہ تمہارے یہ بے حقیقت معبود ایک برابر ہو سکتے ہیں ؟ نہیں اور ہرگز نہیں) مگر ان لوگوں نے پھر بھی اللہ کے شریک ٹھہرا رکھے ہیں ، (ان سے) کہو کہ ذرا ان کے نام تو لو (کہ وہ ہیں کون؟) کیا تم لوگ اللہ کو وہ بات بتانے چلے ہو جس کو وہ نہیں جانتا (اپنی پیدا کردہ) اس زمین میں ؟ یا تم لوگ (بغیر کسی سند و دلیل کے) یونہی جو منہ میں آتا ہے کہہ دیتے ہو؟ (نہیں) بلکہ اصل حقیقت یہ ہے کہ خوشنما بنا دیا گیا کافروں کے لئے ان کی مکاریوں کو، اور روک دیا گیا ان کو راہ (حق و صواب) سے ، اور جس کو اللہ ڈال دے گمراہی (کے گڑھے) میں تو اسے کوئی راہ پر نہیں لا سکتا
۳۴۔۔۔     ایسے لوگوں کے لئے دنیا کی زندگی میں بھی ایک عذاب ہے ، اور آخرت کا عذاب تو اس سے کہیں زیادہ سخت (اور ہولناک) ہے اور کوئی نہیں جو ان کو اللہ (کے عذاب) سے بچا سکے ،
۳۵۔۔۔      شان اس جنت کی جس کا وعدہ پرہیزگاروں سے کیا جا رہا ہے ، یہ ہے کہ اس کے نیچے سے بہہ رہی ہوں گی طرح طرح کی (عظیم الشان) نہریں اس کے پھل دائمی ہوں گے ، اور اس کا سایہ لازوال، یہ انجام ہو گا ان لوگوں کا جنہوں نے تقویٰ کی زندگی گزاری ہو گی (دنیا کے دار الامتحان میں) اور انجام ان لوگوں کا جنہوں نے (زندگی بھر) کفر کو اپنائے رکھا ہو گا (دوزخ کی ہولناک) آگ ہو گا،
۳۶۔۔۔      اور جن لوگوں کو ہم نے (اس سے پہلے) کتاب ہدایت دی ہے وہ خوش ہو رہے ہیں اس کتاب سے جو اب آپ کی طرف اتاری گئی ہے (اے پیغمبر!) جب کہ انہی کے مختلف گروہوں میں سے کچھ لوگ ایسے بھی ہیں جو انکار کرتے ہیں اس کے کچھ حصوں کا (ان سے) کہہ دو کہ مجھے تو بہر حال یہی حکم ہوا ہے کہ میں اللہ کی بندگی کروں اور اس کے ساتھ (کسی بھی طرح کا) کوئی شرک نہ کروں ، میں اسی کی طرف بلاتا ہوں اور بلاتا رہوں گا، اور مجھے بہر حال اسی کی طرف لوٹ کر جانا ہے ،
۳۷۔۔۔      اور اسی طرح (جس طرح کہ دوسرے پیغمبروں کو خاص خاص زبانوں میں احکام دیے گئے) ہم نے (آپ کی طرف اے پیغمبر!) یہ قرآن اتارا ہے حکم کے طور پر عربی زبان میں ، اور اگر کہیں تم نے پیروی کر لی ان لوگوں کی خواہشات کی اس علم کے بعد جو کہ تمہارے پاس آ چکا ہے تو اللہ کے یہاں تمہارا نہ کوئی حمایتی ہو گا نہ کوئی بچانے والا۔
۳۸۔۔۔      اور بلاشبہ ہم نے آپ سے پہلے بھی بھیجے (اے پیغمبر!) بہت سے رسول (اپنے اپنے وقتوں میں) ان کو ہم نے بیویوں والا بھی بنایا اور انہیں اولا دیں بھی عطا کیں اور کسی پیغمبر کے بس (و اختیار) میں نہیں ، کہ وہ از خود کوئی معجزہ لا دکھائے مگر اللہ ہی کے اذن (و حکم) سے ، اور ہر دور کے لئے ایک کتاب ہوئی ہے 
۳۹۔۔۔      اللہ (سبحان و تعالیٰ) جو چاہتا ہے مٹا دیتا ہے اور (جسے چاہتا ہے) باقی رکھتا ہے اور اسی کے پاس ہے اصل کتاب،
۴۰۔۔۔      اور اگر ہم (اے پیغمبر!) آپ کو اس عذاب کا کچھ حصہ آپ کے جیتے جی ہی دکھلا دیں جس کا وعدہ ہم ان لوگوں سے کر رہے ہیں ، یا (اس سے پہلے) آپ کو اٹھا لیں ، تو (اس سے کیا فرق پڑتا ہے کہ) آپ کا کام تو صرف پہنچا دینا ہے ، اور آگے حساب لینا ہمارا کام ہے ،
۴۱۔۔۔      کیا یہ لوگ دیکھتے نہیں کہ ہم ان پر اس زمین کا دائرہ ہر طرف سے تنگ کرتے چلے آ رہے ہیں ، اور اللہ ہی ہے جو فیصلہ فرماتا ہے (اس طرح کہ) کوئی اس کے فیصلہ کا پیچھا نہیں کر سکتا، اور وہی ہے بڑا جلد حساب لینے والا،
۴۲۔۔۔      اور (ان کی چال بازیوں سے نہ گھبرانا کہ) یقیناً ان سے پہلے کے لوگ بھی بڑی چا لیں چل چکے ہیں ، (مگر وہ حق کا کچھ بھی نہ بگاڑ سکے ، کہ) سب چا لیں (اور ان کی کاریگری تو) اللہ ہی کے قبضہ قدرت و اختیار میں ہے ، وہی جانتا ہے اس سب کو جو کماتا ہے ہر شخص اور کافر لوگ عنقریب خود ہی جان لیں گے کہ کس کے لئے ہے اچھا انجام اس جہان کا،
۴۳۔۔۔      اور وہ لوگ جو اڑے ہوئے ہیں اپنے کفر پر کہتے ہیں کہ تم خدا کے بھیجے نہیں ہو، (ان سے) کہو کافی ہے اللہ گواہی دینے والا میرے اور تمہارے درمیان، اور ہر وہ (انصاف پسند) شخص جس کے پاس علم ہے کتاب (ہدایت) کا۔


تفسیر

۱۔۔۔ 	۱: سو اس سے قرآن حکیم کی عظمت شان کو واضح فرما دیا گیا ہے کہ یہ کوئی من گھڑت کلام نہیں، بلکہ یہ گذشتہ آسمانی کتابوں میں ذکر کردہ پیشین گوئیوں اور آسمانی حقائق کی تصدیق اور دین حق سے متعلق ہر ضروری چیز کی تفصیل ہے۔ نیز یہ سراسر ہدایت اور عین رحمت ہے ان لوگوں کے لئے جو ایمان رکھتے ہیں۔ والحمد للہ جل وعلا، وبہٰذا قد تم التفسیر المختصر لسورۃ یوسف، والحمدللہ جل وعلا، 
     ۲: یعنی یہ اس کتاب عظیم کی آیتیں ہیں جو موعود و منتظر کتاب تھی۔ سو اب یہ کتاب آ گئی اور اس کی آیتیں لوگوں کے پاس پہنچ گئیں۔ پس یہ حضرت حق جَلَّ مَجْدہٗ کی طرف سے ایک عظیم الشان انعام و احسان ہے جو اس نے دنیا والوں پر فرمایا ہے، اس لئے لوگوں کو دل و جان سے اس کی قدر کرنی چاہیے کہ اسی میں ان کا بھلا ہے، تاکہ اسطرح یہ اس کی خیرات و برکات سے متمتع ہو سکیں۔ اور اگر انہوں نے اس کی ناقدری کی اور کفر و انکار ہی سے کام لیا تو ان کو اس کا بھگتان بہرحال بھگتنا ہو گا، اور بڑے ہی ہولناک انداز میں بھگتنا ہو گا۔ والعیاذ باللہ اس کے بعد پیغمبر کو خطاب کر کے تسلی کے طور پر ارشاد فرمایا گیا ہے کہ یہ کتاب جو آپ کی طرف آپ کے رب کی طرف سے اتاری گئی ہے قطعی طور پر حق ہے لیکن اکثر لوگ اپنے عناد و ہٹ دھرمی اور ناقدری و ناشکری کی بناء پر اس پر ایمان نہیں لاتے سو یہ ایسے لوگوں کی اپنی محرومی اور بدبختی ہے اور بڑی ہی ہولناک محرومی۔ اور بدبختی۔ والعیاذ باللہ العظیم، آپ کا یا آپ کی عورت کا، یا اس کتاب حق و حکمت کا بہرحال اس میں کوئی قصور نہیں پس آپ ان لوگوں کی بے قدری اور ناشکری سے آزردہ خاطر نہ ہوں، فَلَا تَذْہَبْ نَفْسُکَ عَلَیْہِمْ حَسَراتٍ
۲۔۔۔ 	۱: یعنی جذب و کشش کے ایسے عظیم الشان ستونوں پر جن کو دیکھنے سے تمہاری نگاہیں قاصر ہیں۔ سو ذرہ تم لوگ سوچو تو سہی اور غور و فکر سے کام تو لو کہ آسمانوں کے اس عظیم الشان نظام اور ایسی عظیم الشان چھت کو ظاہر میں نظر نہ آنے والے ایسے عظیم الشان ستونوں پر کھڑا کر دینا آخر کس کی قدرت ہے؟ سو وہی ہے اللہ وحدہٗ لاشریک، جس کی عظیم الشان قدرت اور بے پایاں حکمت کا یہ عظیم الشان مظہر ہے، جو تمہارے اوپر تنا ہوا موجود ہے اور تم لوگوں کو اپنی زبان حال سے پکار پکار کر دعوت غور و فکر دے رہا ہے، پس وہی خالق کل اور مالک مطلق معبود برحق ہے۔ اور ہر قسم کی عبادت و بندگی کا حقدار وہی اور صرف وہی وحدہٗ لاشریک ہے، سبحانہ و تعالیٰ۔ 
     ۲: سو سورج اور چاند کے یہ دونوں عظیم الشان کرے جو جو لگاتار تمہاری خدمت میں مصروف ہیں اپنے طلوع و غروب اور اپنی آمدورفت سے یہ تم لوگوں کو طرح طرح کے عظیم الشان فائدے پہنچا رہے ہیں۔ اور تمہارے دوسرے قسما قسم کے عظیم الشان فوائد و منافع ان سے وابستہ ہیں سو اس سے تم لوگ اپنے اس خالق و مالک کی عظیم الشان قدرت و حکمت اور اس کی بے پایاں رحمت و عنایت، کا کسی قدر اندازہ کر سکتے ہو۔ ایسے میں اسی رب رحمان کے ساتھ کفر، اور اس رحیم کی رحمت و عنایت سے غفلت و لاپرواہی برتنا کتنا بڑا ظلم اور کس قدر کھلی بے انصافی اور ناشکری ہے؟ اور پھر کتنے اندھے اور اُوندھے ہیں وہ لوگ جو اپنے اس خالق و مالک کی رحمتوں اور عنایتوں سے منہ موڑ کر سورج و چاند کی پوجا کرتے ہیں، حالانکہ یہ اس کے معبود نہیں بلکہ ان کے خادم اور قدرت کی طرف سے انکے لئے مسخر ہیں۔ سو عقل و نقل دونوں کا تقاضا یہ ہے کہ عبادت و بندگی اسی خالق و مالک کی جائے جس نے ان سب کو پیدا فرمایا ان کو وجود بخشا، اور ان کو تمہارے کام میں لگا دیا۔ جیسا کہ دوسرے مقام پر ارشاد فرمایا گیا وَاسْجُدُوْا لِلّٰہِ الَّذِیْ خَلَقَہُنَّ اِنْ کُنْتُمْ اِیَّاہُ تَعْبُدُوْنَ (حم السجدہ۔ ۳۷) یعنی تم لوگ اسی اللہ کے لئے سجدہ کرو جس نے ان کو پیدا کیا ہے اگر تم واقعی اس کی بندگی کرتے ہو۔
۴۔۔۔ 	سو اس سے آسمان کی چھت کے بعد زمین کے فرش میں غور و فکر کی دعوت دی گئی ہے۔ پس جس طرح آسمان کی نشانیوں سے اللہ تعالیٰ کی بے پایاں قدرت و حکمت اور اس کی عظیم الشان رحمت، و عنایت کی شانیں ظاہر ہو رہی ہیں۔ اسی طرح زمین کے گوشے گوشے اور اس کے چپے چپے سے بھی اس خالق کل اور مالک مطلق کی قدرت و حکمت اور اس کی رحمت و عنایت کی عظیم الشان شانیں ظاہر ہو رہی ہیں بشرطیکہ انسان صحیح طور پر غور و فکر سے کام لے۔ نیز انسانوں کے اوپر تنی ہوئی آسمانوں کی اس عظیم الشان چھت اور ان کے پاؤں کے نیچے بچھی ہوئی زمین کے اس عظیم الشان بچھونے، کی یہ عظیم الشان ہم آہنگی اور یکسانیت اس بات کی واضح اور کھلی دلیل ہے کہ آسمانوں اور زمین کی اس پوری کائنات کا خالق و مالک اور اس میں حاکم و متصرف ایک ہی ذات ہے، یعنی اللہ وحدہٗ لاشریک، ورنہ ان دونوں کے درمیان ایسی عظیم الشان اور اس قدر پُر حکمت ہم آہنگی اور یکسانیت نہ کبھی پائی جا سکتی تھی۔ اور نہ ہی برقرار رہ سکتی تھی، پس زمین و آسمان دونوں کا خالق و مالک اور ان میں حاکم و متصرف اور معبود ایک ہی ہے، جیسا کہ دوسرے مقام پر اس بارے میں ارشاد فرمایا گیا وَہُوَ اللّٰہُ فِی السَّمٰوٰتِ وَفِی الْاَرْضِ الایۃ (الانعام۔۳) نیز دوسرے مقام پر ارشاد فرمایا گیا وَہُوَ الَّذِیْ فِی السَّمَاءِ اِلٰـہٌ وَّفِی الْاَرْضِ الٰہٌ وَہُوَ الْعَلِیْمُ الْحَکِیْم (الزخرف۔٨۴) یعنی وہی ہے جو معبود ہے آسمان میں، اور وہی ہے جو معبود ہے زمین میں، اور وہی ہے حکمت والا، علم والا پس عبادت و بندگی کی ہر قسم اور اس کی ہر شکل اسی وحدہٗ لا شریک کا حق ہے، سبحانہ و تعالیٰ۔
۵۔۔۔ 	سو ان لوگوں نے اپنے گلوں کے اندر اور اپنی گردنوں میں کِبر و غرور، عناد و ہٹ دھرمی، اور عجب و خودپسندی کے جو طوق اپنے ارادہ و اختیار سے ڈال رکھے ہیں انہوں نے ان کو ایسا جکڑ رکھا ہے کہ نہ یہ لوگ اپنے سر اوپر اٹھا کر آسمان کی نشانیوں میں غور کر سکتے ہیں اور نہ سرجھکا کر زمین کی نشانیوں کو دیکھ سکتے ہیں، جس سے یہ اندھے کے اندھے اور اُوندھے کے اوندھے ہی رہتے ہیں، اور اپنے اسی اندھے اور اوندھے پن کے نتیجے میں آخرکار یہ لوگ دوزخ کی دہکتی بھڑکتی آگ میں جا پڑیں گے، جہاں ان کو ہمیشہ کے لئے رہنا ہو گا۔ اور وہاں پر ان کی گردنوں میں بڑے کفر وباطل کے یہی طوق اپنی اصل اور ہولناک شکل میں سب کے سامنے آ جائیں گے اور انہی کے ذریعے ان کو وہاں دوزخ کی آگ میں گھسیٹا جائے گا۔ والعیاذُ باللہ العظیم اسی حقیقت کو دوسرے مقام پر اس طرح بیان فرمایا گیا ہے اِنَّا جَعَلْنَا فِیْ اَعْنَاقِہِمْ اَغْلَالًا فَہِیَ اِلَی الْاَذْقَانِ فَہُمْ مُقْمَحُوْنَ (یٰس۔٨) والعیاذ باللہ جل وعلا، بکل حالٍ من الاحوال
۶۔۔۔ 	مَثُلٰث جمع ہے مَثْلَۃٌ کی۔ جس کے معنی عقوبت اور عبرت ناک سزا کے ہوتے ہیں۔ سو اس سے منکرین و معاندین کی بدبختی کے ایک اور نمونے کا ذکر فرمایا گیا ہے، کہ یہ لوگ توبہ و استغفار، اور اپنی اصلاح کے ذریعے عذاب الٰہی سے بچنے کی فکر و کوشش کے بجائے الٹا اپنے لئے کسی آفت اور عذاب کے لانے کا مطالبہ کرتے ہیں، اور اپنے لئے اچھائی سے پہلے برائی مانگتے ہیں اور کہتے ہیں کہ جس عذاب سے ہمیں ڈرایا جا رہا ہے، وہ ہمیں لا کر دکھایا جائے تو تب ہم مانیں گے، حالانکہ عقلمندی کا تقاضا یہ ہے کہ دوسروں کے انجام کو دیکھ کر اس سے درس عبرت لیا جائے۔ سو ان کو کتنی ہی ایسی منکر قوموں کی سرگزشتیں سنائی گئی ہیں جنہوں نے اللہ کے بھیجے ہوئے رسولوں کی تکذیب کی جس کے نتیجے میں آخرکار وہ طرح طرح کے ہولناک عذابوں کا شکار ہو کر اپنے کیفر کردار کو پہنچ کر رہیں۔ مگر یہ لوگ ہیں کہ ان کے انجام سے کوئی سبق نہیں لیتے۔ بلکہ الٹا اپنے لئے اسی طرح کے عذابوں کا مطالبہ کرتے ہیں سو واقعی تمہارا رب بڑا ہی بخشنے والا ہے لوگوں کو ان کے ظلم پر کہ اس نے ان لوگوں کے کفر و شرک اور عناد اور ہٹ دھرمی کے باوجود انکی توبہ و اصلاح کے لئے اتنی طویل مہلت دی لیکن انہوں نے اس کی قدر نہ کی۔ مگر یاد رہے کہ اس کی اس مہلت کی بھی ایک حد ہوتی ہے جس کے گزر جانے کے بعد آخرکار وہ پکڑتا ہے۔ اور جب وہ پکڑتا ہے تو پھر اس کی پکڑ بھی بڑی ہی سخت اور انتہائی ہولناک ہوتی ہے والعیاذُ بِاللّٰہ العظیم بِکُلِّ حالٍ مِّنَ الْاَحوال۔
۷۔۔۔ 	سو اس ارشاد میں کفار کے مطالبہ عذاب کے جواب میں دو اصولی اور بنیادی باتوں کا ذکر فرمایا گیا ہے، ایک یہ کہ پیغمبر کا کام عذاب لانا نہیں ہوتا، بلکہ ان کا اصل کام انذار ہوتا ہے۔ یعنی اس عذاب سے خبردار کرنا جو کفر و انکار کی پاداش میں منکروں پر آتا ہے پھر جو لوگ ان کے انذار سے متنبہ ہو کر اپنی اصلاح کر لیتے ہیں، وہ اس عذاب سے بچ جاتے ہیں، اور اللہ تعالیٰ کی رحمت و عنایت کے مستحق بن جاتے ہیں۔ ورنہ ان کو عذاب میں دھر لیا جاتا ہے، پس جو اس کی پرواہ نہیں کرتے وہ بالآخر اپنے کیفر کردار کو پہنچ کر رہتے ہیں، سو پیغمبر کو خطاب کر کے ارشاد فرمایا گیا کہ آپ کا کام تو خبردار کرنا ہے اور بس، عذاب لانا آپ کا نہیں ہمارا کام ہے۔ کیونکہ ہم ہی جانتے ہیں کہ کس پر عذاب لایا جائے اور کب اور کس شکل میں لایا جائے، اس عذاب کا لانا ہمارے ذمے، اور ہمارے ہی اختیار میں ہے۔ والعیاذُ باللہ اور دوسری اصولی اور بنیادی بات اس سلسلے میں یہاں پر یہ ارشاد فرمائی گئی کہ اللہ تعالیٰ نے ہر قوم کے لئے ایک ہادی بھیجا ہے، جس کے ذریعے اتمامِ حجت کرنے کے بعد نہ ماننے والوں پر آخرکار عذاب آکر رہا، سو یہ اللہ تعالیٰ کی قدیمی سنت رہی جو اٹل ہے۔ پس منکروں کو عذاب کا مطالبہ کرنے کے بجائے اس سے بچنے کی فکر و کوشش کرنی چاہیئے۔
۱۱۔۔۔ 	اس آیت کریمہ سے دراصل قوموں کے عذاب کے بارے میں ایک اور سنت الٰہی اور دستور خداوندی کا ذکر و بیان فرمایا گیا ہے اور وہ یہ کہ اللہ تعالیٰ کسی قوم کے ساتھ اپنا معاملہ اس وقت تک نہیں بدلتا۔ جب تک وہ قوم اپنی روش خود ہی نہ تبدیل کر لے۔ سو جب کوئی قوم اپنی روش خود تبدیل کر لیتی ہے، اور تنبیہ و انذار کے باوجود وہ متنبہ نہیں ہوتی، والعیاذ باللہ، تو اللہ تعالیٰ اس پر وہ عذاب بھیج دیتا ہے جس کو ٹالنا اور دفع کرنا کسی کے بس میں نہیں ہوتا۔ پس اس سے عذاب کی نشانیوں کا مطالبہ کرنے والوں کو تنبیہ کر دی گئی ہے، کہ اس سنت الٰہی اور دستور خداوندی کی روشنی میں تم لوگ اپنے حالات کا جائزہ لے کر خود دیکھ لو کہ تم کہاں کھڑے ہو، اور یہ کہ تم کس سلوک کے مستحق ہو؟ اگر تم لوگوں نے شکر نعمت کے بجائے کفران نعمت کی روش ہی کو اپنا لیا والعیاذُ باللہ۔ تو پھر جان لو کہ اللہ تعالیٰ کا جو معاملہ اب تک تمہارے ساتھ رہا ہے اس کے بدلنے میں بھی اب کوئی دیر نہیں، والعیاذُ باللہ، اور یہ حقیقت تمہارے سامنے واضح رہنی چاہیے کہ اللہ تعالیٰ جب کسی قوم پر عذاب بھیجنے کا فیصلہ کر لیتا ہے تو پھر اس کو ٹالنا کسی کے بھی بس میں نہیں ہو سکتا۔ ایسے موقع پر نہ ان لوگوں کے خود ساختہ اور من گھڑت حاجت روا و مشکل کشا انکے کچھ کام آ سکتے ہیں، اور نہ ہی ان کے مضبوط قلعے اور دمدمے اس کے آگے ٹھہر سکتے ہیں۔ والعیاذُ باللہ جل وعلا، بکل حالٍ من الاحوال، وفی کل موطن من المواطن فی الحیاۃ۔
۱۳۔۔۔ 	سو اس ارشاد سے واضح فرما دیا گیا کہ ایک طرف تو منکرین و مکذبین کی جسارت کا یہ عالم ہے کہ یہ لوگ عذاب کا مطالبہ کرتے ہیں، جبکہ اس کے برعکس رعد و برق اور فرشتوں کا حال یہ ہے کہ وہ ہر وقت خوف الٰہی سے اس کی تسبیح اور حمد و ثنا میں مصروف رہتے ہیں، کہ معلوم نہیں کہ کس وقت کیا حکم صادر ہو۔ پھر خدا جن پر چاہتا ہے اپنا صاعقہ عذاب بھیج دیتا ہے، جبکہ ایسے لوگ اللہ کے بارے میں جھگڑ رہے ہوتے ہیں، اور اللہ بڑی ہی طاقت والا ہے۔ وہ جو چاہے اور جیسا چاہے کرے، کسی میں طاقت نہیں کہ وہ اس کے وار کو کسی بھی طرح اور کسی بھی درجے میں روک سکے۔ سبحانہ و تعالیٰ۔
۱۴۔۔۔ 	سو اس ارشاد سے اس حقیقت کو واضح فرما دیا گیا ہے کہ اللہ ہی کو پکارنا برحق ہے۔ یعنی اسی کو پکارنا مفید نتیجہ خیز اور موجب خیر و برکت ہو سکتا ہے کہ تمام اختیار و اقتدار کا مالک وہی وحدہٗ لاشریک ہے۔ اور سب کچھ اسی کے قبضہ قدرت و اختیار میں ہے، اس کے سوا جو لوگ دوسرے خود ساختہ اور من گھڑت حاجت رواؤں اور مشکل کشاؤں کو پکارتے ہیں، ان کا پکارنا بالکل بےسود ولا حاصل اور صدا الصحرا ہے، کہ ان کا سرے سے کوئی وجود اور حقیقت ہی نہیں۔ بلکہ وہ سب کچھ ان کے اوہام و خرافات کا پلندہ ہے، اور اگر وجود ہے بھی تو وہ انکی مدد کے معاملے میں بالکل بے بس ہیں، پھر ان کی محرومی اور نامرادی کو ایک مثال سے واضح فرمایا گیا۔ سو ارشاد فرمایا گیا کہ اس کی مثال اس پیاسے کی سی ہے جو اپنی پیاس کی بے قراری سے اپنے دونوں ہاتھ اس پانی کی طرف بڑھائے جو اس کی پہنچ سے باہر ہے۔ سو جس طرح وہ پیاسا پیاس سے تڑپتا اور پانی سے محروم ہی رہتا ہے، اسی طرح یہ لوگ بھی اپنی محرومی پر سر پیٹیں گے، جبکہ آخرت میں کشف حقائق، اور ظہور نتائج کے موقع پر ہر چیز اپنی اصل شکل میں سب کے سامنے آ جائے گی۔ مگر اس وقت کے اس افسوس اور رونے پیٹنے کا ایسے بدبختوں کا کوئی فائدہ بہرحال نہیں ہو گا جنہوں نے اپنی دنیاوی زندگی کی فرصت و مہلت کفر و انکار، اور عناد و ہٹ دھرمی کی ظلمات ہی میں گزاری ہو گی۔ سوائے ان کی آتش یاس و حسرت میں اضافے کے۔ والعیاذُ باللہ العظیم،
۱۶۔۔۔ 	۱: یعنی یہ عجیب بات ہے کہ مقدمات تو تم لوگ سب مانتے اور تسلیم کرتے ہو، لیکن ان کا نتیجہ تم اس کے برعکس اور غلط نکالتے ہو آخری تمہاری عقلوں کو کیا ہو گیا؟ سو جب تم لوگ اس بات کو مانتے اور تسلیم کرتے ہو کہ آسمانوں اور زمین کی اس پوری کائنات کا خالق و مالک اللہ تعالیٰ ہی ہے تو پھر تم نے اس کے سوا ایسوں کو اپنا حاجت روا و مشکل کشا اور ولی و کارساز کیوں تسلیم کر رکھا ہے جو خود اپنے لئے بھی نہ کسی نفع کا اختیار رکھتے ہیں نہ نقصان کا؟ قرآن حکیم میں دوسرے مختلف مقامات پر اس حقیقت کو واضح فرمایا گیا ہے کہ مشرکین آسمانوں اور زمین کا خالق و مالک اللہ تعالیٰ ہی کو مانتے تھے اور انہوں نے اس کے لئے جو شرکاء اور شفعاء ٹھہرا رکھے تھے ان کے بارے میں ان کا کہنا ماننا یہ تھا کہ یہ اللہ کے پیارے اور اس کے چہیتے ہیں، ان کی عبادت ہم اس لئے کرتے ہیں کہ یہ ہمیں خدا کے قریب کر دیں گے مَا نَعْبُدُہُمْ اِلاَّ لِیُقَرِّبُوْنَآ اِلَی اللّٰہِ زُلْفیٰ الایۃ (الزمر۔۳) نیز یہ کہ انہی عنایت و مہربانی سے ہمارے دنیاوی کام بنتے اور ہماری حاجتیں پوری ہوتی ہیں، لہٰذا ہماری ان کے آگے اور انکی اس کے آگے، وہ ہماری سنتا نہیں، اور ان کی رد نہیں کرتا۔ اور اگر آخرت ہوئی بھی تو وہاں بھی ہمارا کام یہی بنوالیں گے، وغیرہ وغیرہ، اور بعینہٖ یہی مشرکانہ فلسفہ آج کا جاہل مسلمان اور کلمہ گو مشرک پیش بھی کرتا ہے، والعیاذُ باللہ العظیم۔ 
     ۲: سو جب اندھا اور آنکھوں والا باہم برابر نہیں ہو سکتے تو پھر مومن و کافر اور موحد و مشرک باہم کس طرح اور کیونکر برابر ہو سکتے ہیں؟ سو اس سے واضح فرما دیا گیا کہ مومن اور موحد آنکھوں والا ہے کہ اس کے قلب و باطن کی وہ آنکھیں کھلی ہوئی، اور بیدار ہوتی ہیں جن کے ذریعے انسان حق و حقیقت کے فہم و ادراک کامل بنتا ہے۔ اور باطن کی انہی آنکھوں سے انسان کی ظاہری آنکھوں میں بھی نور آتا ہے۔ ورنہ انسان سب کچھ دیکھنے کے باوجود اندھا اور اوندھا ہو کر رہ جاتا ہے۔ والعیاذُ باللہ۔ اسی لئے کافر اور مشرک اندھا اور اوندھا ہوتا ہے کہ اس کے باطن کا نور بچھا ہوا ہوتا ہے، اور وہ نور حق سے محروم ہوتا ہے، اگرچہ ظاہر کے اعتبار سے وہ کتنا ہی کچھ کیوں نہ دیکھتا ہو۔ نیز جب اندھیرے اور روشنی باہم برابر نہیں ہو سکتے، تو پھر کفر و شرک اور ایمان و توحید باہم برابر کس طرح ہو سکتے ہیں؟ سو اس سے واضح فرما دیا گیا کہ ایمان و توحید نور اور روشنی ہے اور کفر و شرک اندھیرے اور ظلمتیں، یعنی عقلی اور معنوی اندھیرے، جو کہ ظاہری اور حسی اندھیروں سے کہیں پڑھ کر مہلک اور خطرناک ہیں کہ یہ ابدی ہلاکت اور ہولناک تباہی کا باعث ہیں، والعیاذُ باللہ العظیم۔
۱۷۔۔۔ 	تاکہ ان سے حق اور باطل کے درمیان فرق پوری طرح واضح ہو جائے سو یہاں پر بیان فرمودہ ان دونوں مثالوں سے اللہ تعالیٰ کی تخلیق فرمودہ اس کائنات کا مزاج واضح ہو جاتا ہے، کہ یہ نفع بخش چیز کو باقی رکھتی ہے۔ اور بیکار چیز کو چھانٹ کر الگ کر دیتی ہے، جس سے وہ مٹ کر رہتی ہے۔ سو اسی طرح اللہ تعالیٰ حق اور باطل کو باہم ٹکراتا ہے، اور اس ٹکراؤ سے حق کے اوپر باطل کا جو جھاگ ابھرتا ہے وہ یونہی خس و خاشاک کی طرح اڑ جاتا ہے۔ البتہ حق جو لوگوں کو نفع دینے والی چیز ہے، وہ باقی رہ جاتا ہے پس قرآن حکیم کی صورت میں رحمت کی جو بارش قدرت کی عنایت اور اس کی فیاضی سے نازل ہوئی ہے، اس سے بھی باطل کا کچھ جھاگ ابھر کر اوپر آگیا، لیکن مختلف قسم کے یہ سب جھاگ فنا ہو جائیں گے اور قرآن اور اس کے حاملین باقی بنیں گے۔ والحمد للہ رب العالمین
۱۹۔۔۔ 	سو اس ارشاد میں ایک طرف تو پیغمبر کے لئے تسکین و تسلیہ کا سامان ہے، کہ یہ لوگ جو ایمان لانے کو تیار نہیں تو اس میں نہ آپ کا کوئی قصور ہے، اور نہ ہی اس دعوت حق کا جو آپ ان کے سامنے پیش کر رہے ہیں بلکہ نقص و قصور سب کا سب خود ان ہی منکر لوگوں کا ہے کہ انہوں نے اپنی عقل و دل کی آنکھوں کو خود پھوڑ کر رکھا ہے جس سے یہ عقل و دل کے اندھے بن گئے۔ تو اندھے اگر راہ حق کو نہیں دیکھ سکتے تو اس میں داعی حق یا دعوت حق کا آخر کیا قصور ہو سکتا ہے؟ پس آپ ان لوگوں کے اعراض اور ان کے کفر و انکار کی وجہ سے خواہ مخواہ پریشان نہ ہوں۔ فَلَا تَذْہَبْ نَفْسُکَ عَلَیْہِمْ حَسَرَاتٍ اور دوسری طرف اس میں منکرین و مکذبین کے لئے تہدید و وعید کا یہ پہلو بھی ہے کہ جب دل کے اندھے اور آنکھوں والے باہم برابر نہیں ہو سکتے۔ تو اس کا طبعی تقاضا اور لازمی نتیجہ ہے کہ ان دونوں کے انجام بھی الگ الگ ہوں۔ تاکہ عدل و انصاف کے تقاضے پورے ہوں۔ اور یہ سب قیامت کے اس یوم حساب و جزاء میں ہو گا۔ جو اس دنیا کے خاتمے کے بعد واقعہ ہو گا۔ جہاں ایمان والے اپنے ایمان و عمل کا صلہ و ثمرہ جنت کی سدا بہار نعمتوں کی صورت میں پائیں گے اور کفر و انکار والوں کو اپنے کفر و انکار کا بھگتان دوزخ کے ہولناک اور اَبَدی عذاب کی صورت میں بھگتنا ہو گا۔ والعیاذُ باللہ العظیم۔ سو قیامت کے روز جزاء کا قیام وقوع عقل و نقل دونوں کا تقاضا ہے۔
۲۰۔۔۔ 	اللہ کے عہد کا اصل اور اولین مصداق وہ عہد فطرت ہے جس کو قدرت نے ہر انسان کی فطرت میں پیوست کر رکھا ہے، اور جس کو عہد اَلَسْت بھی کہا جاتا ہے۔ کہ اس کا ذکر دوسرے مقام پر اَلَسْتُ بِرَبِّکُمْ کے استفہام کے ساتھ فرمایا گیا ہے چنانچہ سورہ اعراف کی آیت نمبر۱۷۲ میں ارشاد فرمایا گیا کہ جب اللہ تعالیٰ نے بنی آدم کی پشتوں سے انکی اولادوں کو نکال کر ان کو ان کے اوپر گواہ بنایا۔ اور ان سے فرمایا اَلَسْتُ بِرَبِّکُمْ؟ کیا میں تمہارا رب نہیں ہوں؟ تو سب نے کہا بَلیٰ، یعنی ہاں کیوں نہیں۔ پس جن لوگوں کی فطرت میں وہ عہد اَلَسْت باقی و برقرار ہے، اور انہوں نے اس کو توڑا نہیں وہی لوگ اس کتاب حکیم قرآن مجید سے سبق حاصل کریں گے، رہ گئے وہ لوگ جنہوں نے اپنی فطرت کو مسخ کر دیا۔ اور اس عہد کو توڑ دیا۔ تو ان کے لئے اس میں کوئی درس نہیں۔ اور ان سے کسی خیر کی توقع نہیں کی جا سکتی اور اس میثاق فطرت کے علاوہ عہد اللہ یعنی اللہ کے عہد کے عموم میں ہر وہ عہد بھی داخل و شامل ہے، جو اللہ کے نام پر باندھا گیا ہو۔ سو اُولُوالالباب یعنی عقل خالص رکھنے والے ایسے سب ہی عہدوں کو پورا کرتے ہیں۔ اور وہ ان کو توڑتے نہیں۔
۲۴۔۔۔ 	سو اس سے ان لوگوں یعنی اولو الالباب کے اس صلے اور بدلے کا ذکر فرمایا گیا ہے جس سے حضرت حق جَلَّ مَجْدہٗ کی طرف سے ان خوش نصیبوں کو آخرت کے اس حقیقی اور اَبَدی جہان میں نوازا جائے گا۔ چنانچہ ارشاد فرمایا گیا کہ جن لوگوں کی یہ اور یہ صفات ہونگی انہی کے لئے ہے آخرت کا وہ عظیم الشان گھر جس کی نعمتیں ابدی اور دائمی ہونگی۔ سو اس سے اس اہم اور بنیادی حقیقت کو واضح فرما دیا گیا کہ آخرت کی اس حقیقی اور ابدی کامیابی سے سرفرازی کا دارومدار انسان کے اپنے ایمان و عقیدہ اور عمل و کردار پر ہو گا نہ کہ جھوٹے دعووں اور خود ساختہ مزاعم پر، جس طرح کہ بہت سے گمراہ لوگوں نے سمجھ رکھا ہے سو ایسے تمام لوگ سخت مغالطے میں پڑے ہوئے۔ اور بڑے دھوکے کا شکار ہیں۔ اللہ تعالیٰ ہمیشہ اور ہر اعتبار سے ہر دھوکے سے محفوظ، اور اپنی حفاظت و پناہ میں رکھے۔ آمین ثم آمین، یا رب العالمین
۲۶۔۔۔ 	سو اس سے اولوالالباب کے بالمقابل ان بدبختوں کا ذکر فرمایا گیا ہے جنہوں نے عہد الست کو توڑ کر، اور اپنی فطرت کو مسخ کر کے اولوالالباب کے بالکل برعکس راستہ اختیار کیا۔ اور انہوں نے اپنے آپ کو ان تمام صفات و خصال سے محروم کر دیا، جو سعادت دارین سے سرفرازی کا ذریعہ و وسیلہ ہیں، سو اس طرح ان لوگوں نے اپنے آپ کو اللہ تعالیٰ کی رحمت سے محروم کر کے اس کی لعنت و پھٹکار کا مورد و مستحق بنا دیا، جو کہ خساروں کا خسارہ ہے، پس ایسوں کے لئے آخرت میں بڑا ہی برا گھر ہے جہاں ان کو ہمیشہ رہنا ہو گا، اور یہ لازمی نتیجہ اور طبعی تقاضا ہو گا ان لوگوں کے کفر و انکار کا والعیاذُ باللہ
۲۷۔۔۔ 	سو روزی کی کشائش یا اس کی تنگی اللہ تعالیٰ کے یہاں کسی کے محبوب یا مبغوض ہونے دلیل نہیں بلکہ اس کا تعلق ان دوسری حکمتوں سے ہے جن کا علم و احاطہ اللہ تعالیٰ ہی کر سکتا ہے، البتہ اس کی ایک اہم اور واضح حکمت یہ ہے کہ بسط و کشاد اور تنگی و محرومی کی ان دونوں ہی صورتوں سے اصل مقصود انسان کا امتحان ہوتا ہے۔ بسط و کشاد کی صورت میں انسان کی صفت شکر کا امتحان ہوتا ہے، کہ آیا وہ دنیا پا کر اللہ کا شکر ادا کرتا ہے یا اس کا ناشکرا بنتا ہے اور تنگی و محرومی کی صورت میں اس کی صفت صبر کا امتحان ہوتا ہے کہ آیا وہ صبر و برداشت سے کام لیتا ہے یا بے صبری اور جزع و فزع کرتا ہے، وباللہ التوفیق لما یُحِبُّ ویرید، وعلی ما یُحِبُّ ویرید۔
۲۸۔۔۔ 	۱: سو اس سے منکرین و مکذبین کی ٹیڑھی منطق کا جواب بھی دے دیا گیا، اور ہدایت وضلالت کے بارے میں اللہ تعالیٰ کی سنت اور اس کے دستور کو بھی واضح فرما دیا گیا۔ سو ان لوگوں کی ٹیڑھی منطق یہ تھی کہ وہ حکمتوں بھری اس کائنات میں غور کرنے۔ اور ہر چہار سو پھیلے بکھرے قدرت کے عجائب اور اس کی نشانیوں کو دیکھنے کے بجائے، معجزات کا مطالبہ کرتے تھے کہ اگر ہماری فرمائش کے مطابق معجزے دکھا دیئے جائیں تو ہم ایمان لے آئیں گے سو ایسے لوگوں کو اللہ تعالیٰ کی سنت اور اس کے دستور سے آگہی بخشی گئی کہ اللہ تعالیٰ ہدایت کی دولت سے ان کو نہیں نوازتا ہے جو اس کے لئے صحیح طریقے سے غور و فکر کے بجائے معجزوں اور کرشموں کے مطالبے کرتے ہیں اور یہ کہ ایسا جبری ایمان نہ مفید ہے نہ مطلوب ورنہ ایسا کرنا اللہ کے لئے کچھ مشکل نہیں تھا۔ بلکہ وہ ہدایت کی دولت سے ان ہی لوگوں کو نوازتا ہے، جو آفاق و انفس کی نشانیوں میں غور و فکر سے کام لیتے ہیں، اور وہ صدق دل سے ہدایت کے طالب بن کر اس کی طرف رجوع کرتے ہیں، اس کے برعکس جو لوگ عجائب اور کرشموں کے درپے ہوتے ہیں ان کو وہ انکی اختیار کردہ گمراہی ہی کے حوالے کر دیتا ہے۔ جس کے نتیجے میں وہ اسی میں پڑے ڈبکیاں کھاتے رہتے ہیں، کیونکہ جو لوگ آنکھیں رکھنے کے باوجود اندھے بن جاتے ہیں ان کے ساتھ خدا کا معاملہ یہی ہوتا ہے والعیاذ باللہ جل وعلا 
     ۲: سو اس ارشاد سے مَنْ اَنَابَ کی توضیح و تفصیل فرما دی گئی کہ اللہ تعالیٰ اپنی طرف راہنمائی ان ہی کو فرماتا ہے جو اللہ کے ذکر اور اس کی یاد سے اپنے دلوں میں اطمینان پاتے ہیں، اس کے برعکس جو لوگ معجزات ہی کی طلب و تلاش میں رہتے ہیں۔ وہ ایمان و ہدایت کی دولت سے محروم ہی رہتے ہیں۔ والعیاذُ باللہ اور پھر اَلَا کے حرفِ تنبیہ کے ساتھ اس حقیقت کو واضح فرمایا گیا کہ کان کھول کر سن لو کہ ایمان و اطمینان اور شرح صدر کی دولت اللہ تعالیٰ کی یادِ دلشاد اور اس کی صفات جمال و کمال کے تذکر و تفکر ہی سے حاصل ہوتی ہے، اور اس سے سرفرازی کا صحیح طریقہ وہی ہے جس کی ہدایت و راہنمائی دین حنیف کی تعلیمات مقدسہ سے ملتی ہے۔ اس سے ہٹ کر اور اس کے خلاف جو بھی طریقہ اپنایا جائے گا۔ وہ حسرت اور محرومی ہی میں اضافے کا باعث بنے گا۔ والعیاذُ باللہ العظیم۔
۳۱۔۔۔ 	۱: سو اس سے وَلَوْ اَنَّ الخ کی شرط کے جواب کی طرف اشارہ کیا گیا ہے۔ یعنی ایسا کوئی قرآن اگر ہوتا جس سے پہاڑوں کو چلا دیا جاتا۔ یا زمین کو ٹکڑے ٹکڑے کر دیا جاتا، یا جس سے مردے بولنے لگتے۔ جیسا کہ منکرین و مکذبین کے مطالبات ہیں، تو وہ یہی قرآن ہوتا۔ کیونکہ اس سے بڑھ کر مؤثر، اور حقیقت افروز دوسرا کوئی کلام نہ ہے، نہ ہو سکتا ہے، یا اس کا جواب شرط یوں بھی مقدر مانا جا سکتا ہے کہ اگر ایسا کوئی قرآن بھی نازل کر دیا جاتا تو بھی ان لوگوں نے نہیں ماننا تھا، کہ عناد اور ہٹ دھرمی کا بہرحال کوئی علاج نہیں۔ اور اس طرح کے معجزوں کے ذریعے ایمان لانا، نہ اللہ تعالیٰ کے یہاں مطلوب ہے، اور نہ یہ ہی مفید ہے کیونکہ مطلوب و مفید وہ ایمان ہے جو انسان کائنات کے دلائل میں غور و فکر کے نتیجے میں، اور پیغمبر کی دعوت پر لائے، کہ دارین کی سعادت و سرخروئی ایسے ہی اختیاری ایمان سے وابستہ اور اسی پر موقوف و منحصر ہے، نہ کہ جَبْری اور غیر اختیاری ایمان پر۔ 
     ۲: وہی جانتا ہے کہ کس کے باطن کی کیفیت کیا ہے اور کون کس کا مستحق ہے۔ اور کس کے ساتھ کیا معاملہ کیا جانا چاہئے۔ ہدایت و ضلالت کے سلسلہ میں اس نے جس دستور اور سنت کو مقرر فرما رکھا ہے وہ اسی کے مطابق سب کے ساتھ معاملہ فرماتا ہے جو اس کے اس قانون کے مطابق نور حق و ہدایت کے مستحق ٹھہریں گے، وہ انہی کو اس نعمت سے نوازے گا۔ اور جو اس کے مستحق اور سزاوار نہیں ہونگے۔ ان کو وہ اسی گمراہی کے حوالے کر دے گا۔ جس کی راہ کو انہوں نے خود اختیار کیا۔ پس اس معاملے کو اسی کے سپرد اور حوالے کر دیا جائے، سبحانہ و تعالیٰ۔
     ۳: سو اس سے ان نیک دل مسلمانوں کی تسکین و تسلیے کا سامان فرمایا گیا ہے جو اپنی نیک نیتی کی بناء پر جانتے تھے کہ اگر ان لوگوں کو ان کی طلب و فرمائش کے مطابق کوئی معجزہ دکھا دیا جائے، تاکہ یہ ایمان کی دولت سے سرفراز ہو کر جہنم کے عذاب سے بچ جائیں۔ سو ایسے نیک نیت مسلمانوں کی تسلی کے لئے ارشاد فرمایا گیا کہ کیا ایسے لوگوں کے لئے یہ بات کافی نہیں کہ اللہ تعالیٰ کو اگر یہ منظور ہوتا کہ وہ لوگوں کو جبراً ہدایت پر لے آئے تو وہ آن کی آن میں سب لوگوں کو مسلمان بنا دیتا۔ لیکن ایسا کرنا اس کی حکمت اور مشیت کے تقاضوں کے خلاف ہے، کہ ایسا جبری اور غیر اختیاری ایمان نہ مفید ہے نہ مطلوب، مفید اور مطلوب تو وہی ایمان ہے، جو اپنے ارادہ و اختیار سے آفاق و انفس کے دلائل میں غور و فکر کے نتیجے میں اور اللہ اور اس کے رسول کی دعوت و تبلیغ کے مطابق ہو، اور ایسا ایمان ظاہر ہے کہ لوگوں کے صدق و اخلاص اور انکی طلب و تمنا ہی پر مبنی و موقوف ہوتا ہے جس سے یہ لوگ عاری اور محروم ہیں تو پھر ان کو ایمان و ہدایت کی دولت نصیب ہو تو کیسے؟ سو ایسے لوگ محروم ہیں اور اپنی اس محرومی کے ذمہ دار یہ خود ہیں۔ والعیاذ باللہ العظیم
     ۴:  اس ارشاد سے اس حقیقت کو واضح فرما دیا گیا کہ ایسا بھی نہیں کہ نشانیاں بالکل ظاہر ہی نہ ہو رہی ہوں۔ بلکہ ان لوگوں کے کرتُوتوں کی پاداش میں خود ان پر یا ان کے قرب وجوار کے لوگوں پر تنبیہی عذاب کا کوئی نہ کوئی کوڑا برستا ہی رہتا ہے۔ تاکہ یہ جاگ جائیں، اور آنکھیں کھولیں، اور پیغمبر کی دعوت پر کان دھریں۔ لیکن اگر یہ باز نہیں آتے اور اسی حقیقت کے منتظر ہیں، کہ عذاب الٰہی کا آخری کوڑا ان پر برس کے ہی رہے۔ تو ان کو یاد رکھنا چاہیے تو اللہ کے وعدے کے مطابق وہ بھی ان پر آ کر اور برس کر ہی رہے گا، کہ یقیناً اللہ اپنے وعدے کی خلاف ورزی نہیں فرماتا۔ سبحانہ و تعالیٰ
۳۴۔۔۔ 	نہ ان کے وہ جتھے اور پارٹیاں ان کو اس عذاب سے بچا سکیں گی جن کا ان کو بڑا زعم اور گھمنڈ ہے اور نہ ہی ان کے وہ خود ساختہ حاجت روا و مشکل کشا جن کو انہوں نے مختلف ناموں سے گھڑ رکھا ہے سو ایمان و یقین کی دولت سے محرومی دنیا و آخرت کی ہر خیر سے محرومی ہے العیاذ باللہ۔
۳۵۔۔۔ 	سو اس سے اہل ایمان اور اہل کفر دونوں کے مآل و انجام کو واضح فرما دیا گیا۔ سو ارشاد فرمایا گیا کہ اہل ایمان کو اس عظیم الشان جنت سے سرفراز فرمایا جائے گا جس کا وعدہ اہل تقویٰ سے فرمایا گیا ہے اس کی شان یہ ہو گی کہ اس کے نیچے سے طرح طرح کی عظیم الشان نہریں بہہ رہی ہونگی یعنی ایسے عظیم الشان پانی کی نہریں جو کبھی خراب نہ ہو اور ایسے عظیم الشان اور بے مثال دودھ کی نہریں جس کا ذائقہ کبھی بدلنے نہ پائے۔ اور ایسی عظیم الشان شراب کی نہریں جو سراسر لذت ہو گی پینے والوں کے لئے اور ایسے عظیم الشان شہد کی نہریں جو ہر قسم کی کدورت سے پاک اور صاف ہو گا۔ جیسا کہ سورہ محمد کی آیت نمبر۱۵ میں اس کی تصریح فرمائی گئی ہے۔ سو اس جنت کے نیچے سے ایسی عظیم الشان نہریں بہہ رہی ہونگی۔ اور وہ جنت ایسی سدا بہار ہو گی کہ اس کے پھل بھی دائمی ہونگے۔ اور اس کے سائے بھی لازوال اس کے مقابلے میں کافروں کا انجام دوزخ کی وہ دہکتی بھڑکتی ہولناک آگ ہو گی۔ جس کا تصور کرنا بھی اس دنیا میں کسی کے بس میں نہیں والعیاذ باللہ۔
۳۶۔۔۔ 	سو اس آیت کریمہ میں ایک طرف تو پیغمبر کے لئے تسلیہ و تسکین کا سامان ہے کہ اگر یہ منکرین و مکذبین آپ کی دعوت کو قبول نہیں کرتے تو کیا ہوا اہل کتاب اچھے لوگ تو اس کتاب حکیم پر خوش ہو رہے ہیں جس کو آپ کی طرف نازل فرمایا گیا ہے اور دوسری طرف اس میں منکرین و مکذبین کے لئے تہدید اور دھمکی بھی ہے کہ جس کتاب حکیم کے نزول سے اہل کتاب کے منصف مزاج اور علم دوست حضرات لوگ خوش ہو رہے ہیں حیف ہے تم لوگوں پر اگر تم اس کا انکار کرتے ہو۔ نیز اس سے اس حقیقت کو بھی واضح فرمایا گیا کہ یہود و نصاریٰ اور مشرکین وغیرہ کے مختلف گروہ اس کتاب حکیم کے کچھ حصول کا انکار کرتے ہیں یعنی اس کے انہی حصول کا جو ان کی اہواء و اغراض کے خلاف پڑتے ہیں کہ ایسے لوگوں کے دین و ایمان کی اساس و بنیاد اتباع ہواء ہی ہے۔ یعنی اپنی خواہشات کی اتباع اور پیروی اور بس اس لئے ان کے سامنے اعلان حق کے طور پر پیغمبر کو اس بات کی ہدایت فرمائی گئی ہے کہ آپ ان سے کہیں کہ مجھے تو بہرحال اسی بات کی ہدایت فرمائی گئی ہے کہ میں صرف اللہ ہی کی عبادت و بندگی کروں۔ اور اس کے ساتھ کسی بھی طرح کا کوئی شرک نہ کروں میں اسی کی طرف بلاتا ہوں۔ اور مجھے اسی کے پاس لوٹ کر جانا ہے۔
۳۷۔۔۔ 	سو اس آیت کریمہ میں ایک تو اس حقیقت کو واضح فرمایا گیا کہ دین حنیف اسلام مجید کے سوا باقی جو بھی دین لوگوں نے مختلف ناموں سے اپنا رکھے ہیں وہ دین نہیں بلکہ خواہشات کے پلندے ہیں۔ جو ایسے لوگوں نے اپنی خواہش پرستی کی غرض سے اپنا رکھے ہیں۔ اسی لئے یہاں پر ان کو اَہواء (خواہشات) کے لفظ سے تعبیر فرمایا گیا ہے اور دوسری اہم حقیقت اس سے یہ واضح فرما دی گئی کہ علم اصل میں وہی ہے جو اللہ تعالیٰ کی طرف سے اور وحی کے ذریعے آتا ہے اور بس اس کے سوا باقی علوم اصل میں علم نہیں بلکہ محض دنیاوی کاروبار کا ذریعہ ہیں اور تیسری حقیقت یہ کہ علم الٰہی کی روشنی کے آ جانے کے بعد لوگوں کی خواہشات کی پیروی کرنا ظلم ہے اور ایسے ظالموں کے لئے اللہ کے مقابلے میں نہ کوئی حمایتی ہو سکتی ہے نہ بچانے والا۔ یہاں پر خطاب اگرچہ پیغمبر سے ہے کہ وحی کے اولین مخاطب تو بہرحال آپ صلی اللہ علیہ و سلم ہی ہیں لیکن اس میں جو شدت ہے اس کا رخ منکرین و مکذبین کی طرف ہے اور اس میں بلاغت کا یہ اسلوب ہے کہ اگر پیغمبر کے لئے بھی باینہمہ عظمت یہ تہدید ہے تو بھر دوسروں کا کیا حال ہو گا۔ والعیاذُ باللہ العظیم
۳۹۔۔۔ 	یعنی نوشتہ تقدیر پر تمام تر اختیار اللہ تعالیٰ ہی کا ہے، وہ جو چاہیے اس سے مٹائے اور جو چاہے باقی رکھے۔ اس میں ہر قسم کا اندراج و اخراج اسی وحدہٗ لاشریک کے اختیار میں ہے، وہ اپنی حکمت بالغہ اور مشیت تامہ کے مطابق اس میں جو چاہے تصرف فرمائے۔ کسی اور کا اس میں کوئی عمل دخل نہیں اور اصل کتاب اسی وحدہٗ لاشریک کے پاس ہے کسی اور کی اس تک رسائی ممکن نہیں، سبحانہ و تعالیٰ
۴۰۔۔۔ 	یعنی منکرین و مکذبین کو ان کی تکذیب اور انکار پر جس عذاب سے ہم خبردار کر رہے ہیں اس نے ان کے انکار و تکذیب کی پاداش میں ان پر بہرحال آ کر رہنا ہے، خواہ وہ آپ کی زندگی میں آئے، یا آپ کی وفات کے بعد، اس سے کیا فرق پڑتا ہے، اس نے ان لوگوں پر آنا تو بہرحال ہے، اور یقیناً اور قطعاً آنا ہے، اور اس کے واقع کرنے کا تمام تر مدار و انحصار ہماری حکمت اور مشیت ہی کے تابع ہے، اس سلسلے میں نہ آپ کو کوئی دخل ہے اور نہ آپ کو اس کے بارے میں پریشان ہونے کی ضرورت ہے۔ آپ کے ذمے تو صرف پیغام حق و ہدایت کو پہنچا دینا ہے اور بس اس کے بعد حساب لینا ہمارے ذمے اور ہمارا ہی کام ہے، پس اس کو آپ ہم ہی پر چھوڑ دیں۔ ہم اپنے علم و حکمت اور عدل و انصاف کے تقاضوں کے عین مطابق بالکل صحیح وقت پر ان سے نبٹ لیں گے،
۴۱۔۔۔ 	یہاں پر الارض سے مراد سرزمین مکہ ہے سو مطلب آیت کریمہ کا یہ ہے کہ اگر ان لوگوں کو اسلام کے غلبہ اور خود اپنی ہزیمت کی کوئی نشانی ہی مطلوب ہے تو کیا یہ لوگ اس امر واقعی کو نہیں دیکھتے کہ اسلام کی دعوت بتدریج اطراف مکہ کو فتح کرتی ہوئی سرزمین مکہ کی طرف بڑھ رہی ہے اور وہ دن دور نہیں جبکہ یہ اس سرزمین کو اپنے زیر نگین کرے گی، اور اللہ ہی ہے جس کے فیصلہ کا کوئی پیچھا کرنے والا نہیں۔ اور وہ بڑا جلد اور بالکل صحیح حساب لینے والا ہے۔ سبحانہ و تعالیٰ


(سورۃ ابراہیم ۔ سورہ نمبر ۱۴ ۔ تعداد آیات ۵۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     ا ل رٰ۔ یہ ایک عظیم الشان کتاب ہے جس کو ہم نے اتارا ہے آپ کی طرف (اے پیغمبر!) تاکہ آپ لوگوں کو (تہ در تہ) اندھیروں سے نکال کر روشنی کی طرف لا سکیں ، ان کے رب کی توفیق سے یعنی اس خدا کے راستے کی طرف جو سب پر غالب بھی ہے اور اپنی ذات میں آپ ہی محمود بھی،
۲۔۔۔      یعنی اس اللہ کے راستے کی طرف جس کے لئے وہ سب کچھ ہے جو کہ آسمانوں میں ہے اور وہ سب کچھ بھی جو کہ زمین میں ہے اور کافروں کے لئے بڑی خرابی ہے ایک بڑے ہی سخت عذاب سے ،
۳۔۔۔      ان کے لیے جو کہ پسند کرتے ہیں دنیا کی زندگی کو آخرت کے مقابلے میں ، اور جو (خود محروم ہونے کے ساتھ ساتھ دوسرے کو بھی) روکتے ہیں اللہ کی راہ سے ، اور وہ اس میں کجی تلاش کرتے ہیں ، (اپنی اھواء و اغراض کے مطابق) یہ لوگ پڑے ہیں (راہ حق سے) بڑی دور کی گمراہی میں ،
۴۔۔۔      اور ہم نے جو بھی کوئی رسول بھیجا وہ اس کی اپنی قوم کی زبان کے ساتھ ہی بھیجا تاکہ وہ کھول کر بیان کرے ان کے لئے (پیغام حق و ہدایت کو) پھر اللہ جسے چاہتا ہے ڈال دیتا ہے گمراہی میں ، اور جسے چاہتا ہے نواز دیتا ہے (نور حق و) ہدایت سے ، اور وہی ہے غالب، اور نہایت ہی حکمت والا۔
۵۔۔۔      اور بلاشبہ (اس سے پہلے) موسیٰ کو بھی ہم بھیج چکے ہیں (رسول بنا کر) اپنی آیتوں کے ساتھ، کہ نکال لاؤ اپنی قوم کو اندھیروں سے روشنی کی طرف، اور (یہ کہ) انہیں یاد دلاؤ اللہ کے (وہ عہد ساز) دن (جن میں بڑے عبرت انگیز واقعات رونما ہوئے) بے شک اس میں بڑی نشانیاں ہیں ہر اس شخص کے لئے جو ہمیشہ (زندگی بھر) صبر اور شکر ہی سے کام لینے والا ہو،
۶۔۔۔      اور (وہ وقت بھی یاد کرو کہ) جب موسیٰ نے اپنی قوم سے کہا کہ یاد کرو تم لوگ اللہ تعالیٰ کے ان احسانات کو جو اس نے فرمائے ہیں تم پر، جب کہ اس نے تم کو نجات دی فرعون والوں (کے ظلم و ستم) سے ، جو کہ چکھا رہے تھے تم کو طرح طرح کے برے عذاب، اور وہ چن چن کر ذبح کر رہے تھے تمہارے بیٹوں کو، اور زندہ رکھتے تھے تمہاری عورتوں کو، اور اس میں بڑی بھاری آزمائش تھی تمہارے پروردگار کی طرف سے ،
۷۔۔۔      اور (وہ بھی یاد کرو کہ) جب تمہارے رب نے تمہیں خبردار کر دیا تھا کہ اگر تم لوگ شکر کرو گے تو میں تمہیں اور زیادہ نوازوں گا، اور اگر تم نے ناشکری کی تو (پھر) میرا عذاب بھی بڑا سخت ہے ،
۸۔۔۔      اور موسیٰ نے (اپنی قوم کو) یہ بھی بتا دیا کہ اگر تم نے کفر کیا اور (تم ہی نہیں بلکہ اگر) تمہارے ساتھ روئے زمین کے سب لوگ بھی کفر کر لیں (والعیاذ بااللہ العظیم)، تو بے شک (اس میں اللہ تعالیٰ کا ذرہ برابر کوئی نقصان نہیں کہ یقیناً) اللہ بڑا ہی ہے بے نیاز اور اپنی ذات میں آپ محمود ہے ،
۹۔۔۔      کیا تمہیں (اے منکرو!) نہیں پہنچے حالات ان لوگوں کے جو گزر چکے ہیں تم سے پہلے ؟ یعنی قوم نوح، عاد، ثمود اور ان کے جو ان سے بھی پہلے گزر چکے ہیں ، جن (کی صحیح تعداد اور پورے حالات) کو کوئی نہیں جانتا سوائے اللہ کے ، ان کے پاس آئے ان کے رسول کھلی کھلی نشانیاں لے کر، مگر انہوں نے اپنے ہاتھ دے دیے ان کے مونہوں میں ، اور صاف کہہ دیا کہ ہم اس دین کو کسی طور پر بھی ماننے کے لئے تیار نہیں جس کے ساتھ تم کو بھیجا گیا ہے ، اور بلاشبہ ہم اس چیز کے بارے میں ایک بڑے ہی خلجان آمیز شک میں پڑے ہوئے ہیں ، جس کی طرف تم ہمیں بلاتے ہو،
۱۰۔۔۔      ان کے رسولوں نے ان سے کہا کہ کیا تمہیں شک ہے اس اللہ کے بارے میں جو پیدا کرنے والا ہے آسمانوں اور زمین (کی اس عظیم الشان کائنات) کا؟ اور وہ تمہیں بلاتا بھی اس لئے ہے کہ تاکہ بخشش فرما دے تمہارے گناہوں کی اور تمہیں مہلت سے نواز دے ایک مقررہ مدت تک؟ ان لوگوں نے (بطور تعجب د استکار) کہا کہ تم تو ہم ہی جیسے بشر (اور انسان) ہو (پھر تمہیں ہم نبی کیسے مان لیں)، تم تو دراصل ہمیں روکنا چاہتے ہو ان چیزوں (کی پوجا پاٹ) سے جن کو پوجتے چلے آئے ہیں ہمارے باپ دادا پس لے آؤ ہمارے پاس کوئی کھلی سند،

۱۱۔۔۔      ان کے رسولوں نے ان کے جواب میں فرمایا کہ بلاشبہ ہم ہیں تو تم ہی جیسے بشر (اور انسان) لیکن (بشریت اور نبوت میں کوئی تضاد نہیں اس لئے) اللہ اپنے بندوں میں سے جس پر چاہتا ہے احسان فرما دیتا ہے ، اور ہمارے بس میں نہیں کہ ہم تمہارے پاس کوئی سند لے آئیں مگر اللہ ہی کے اذن سے ، اور اللہ پر بھروسہ کرنا چاہئیے ایمان والوں کو (ہر حال میں)،
۱۲۔۔۔      اور ہم کیوں اللہ پر بھروسہ نہ کریں جب کہ اسی نے ہمیں (دارین کی سعادتوں کی) راہیں سمجھا دیں ، اور ہم ضرور صبر (و برداشت) ہی سے کام لیتے رہیں گے ان ایذاؤں پر جو تم لوگ ہمیں پہنچا رہے ہو، اور اللہ پر بھروسہ کرنا چاہیے (ہر حال میں)، بھروسہ کرنے والوں کو،
۱۳۔۔۔      مگر (اس سب کے باوجود) ان کافروں نے اپنے رسولوں کو آخری جواب یہی دیا کہ یا تو تمہیں ہمارے مذہب میں واپس آنا ہو گا، یا ہم تمہیں نکال باہر کریں گے اپنی سرزمین سے ، تب ان کے رب نے ان پر وحی بھیج (کر انہیں تسلی) دی کہ (یہ بے چارے تمہیں کیا نکالیں گے) ہم ضرور بالضرور ان ظالموں کو ہلاک کر (کے ان کا تیا پانچا کر) دیں گے 
۱۴۔۔۔      اور اس سرزمین میں ان کے بعد ہم تم ہی کو آباد کر دیں گے یہ (وعدہ اور انعام) ہر اس شخص کے لئے ہے جو ڈرتا ہو میرے حضور جواب دہی سے اور جو ڈرتا ہو میری وعید سے ،
۱۵۔۔۔     انہوں نے فیصلہ چاہا تھا اور (وہ ہو گیا کہ) ناکام و نامراد ہو گیا ہر بڑا سرکش ضدی
۱۶۔۔۔     اس (دنیوی عذاب) کے آگے اس کے لئے جہنم ہے جہاں سے پیپ لہو (کا پانی) پینے کو دیا جائے گا
۱۷۔۔۔      جسے وہ گھونٹ گھونٹ کر کے (مجبوراً) پئے گا، اور وہ ایسا نہیں ہو گا کہ آسان سے اتر جائے اور اسے ہر طرف سے موت آتی دکھائی دے رہی ہو گی، پر وہ مرنے بھی نہ پائے گا، اور اس کے آگے ایک بڑا سخت عذاب ہو گا۔۱
۱۸۔۔۔      مثال ان لوگوں (کے حال و مال) کی جنہوں نے کفر کیا اپنے رب (مہربان) کے ساتھ، ایسے ہے جیسا کہ راکھ کا ایک ڈھیر ہو جسے اڑا کر رکھ دیا ہو تیز ہوا نے ، جھکڑ کے ایک دن میں (اسی طرح) یہ لوگ کچھ بھی پھل نہ پا سکیں گے اپنے زندگی بھر کے کئے کرائے کا یہی ہے گمراہی دور کی
۱۹۔۔۔      تم دیکھتے نہیں کہ اللہ نے (کس طرح) پیدا فرمایا ہے آسمانوں اور زمین (کی اس حکمت بھری کائنات) کو حق کے ساتھ وہ (قادر مطلق) اگر چاہے تو لے جائے تم سب لوگوں کو، اور لا بسائے (تمہاری جگہ) ایک نئی مخلوق کو،
۲۰۔۔۔      اور ایسا کر دینا اللہ کو کچھ بھی مشکل نہیں ،
۲۱۔۔۔      اور (قیامت کے روز جب) سب حاضر ہوں گے اللہ کے حضور ایک ساتھ تو اس وقت کمزور (اور تابع) لوگ (حسرت بھرے انداز میں) کہیں گے ان لوگوں سے جو کہ بڑے بنے ہوئے تھے (دنیا میں ، کہ وہاں) ہم تمہارے تابع تھے ، تو کیا (آج کے اس مشکل وقت میں) تم اللہ کے عذاب سے بچانے کے لئے کچھ بھی ہمارے کام آ سکتے ہو؟ وہ جواب دیں گے کہ اگر اللہ نے (بچنے کی) کوئی راہ ہمیں دکھائی ہوتی تو ہم ضرور تمہیں بھی وہ دکھا دیتے ، اب تو ہم سب کے لئے برابر ہے کہ خواہ ہم چیخیں چلائیں ، یا صبر کریں ، ہمارے بچنے کی بہر حال اب کوئی صورت نہیں ،
۲۲۔۔۔      اور جب فیصلہ چکا دیا جائے گا تو شیطان (اپنے پیروکاروں سے صاف کہے گا کہ بے شک اللہ نے تم سے وعدہ کیا تھا بالکل سچا وعدہ اور میں نے تم سے جو (طرح طرح) کے وعدے کئے تھے ان میں میں نے تم لوگوں سے قطعی طور پر جھوٹ بولا تھا، مگر میرا تم پر کسی طرح کا کوئی زور نہیں تھا، سوائے اس کے کہ میں نے تمہیں بلایا، اور تم نے (برضا و رغبت) میری بات مان لی، لہٰذا اب تم مجھے ملامت نہ کرو، بلکہ خود اپنے آپ ہی کو ملامت کرو، نہ میں تمہاری کوئی فریاد رسی کر سکتا ہوں اور نہ تم میری، میں خود تمہارے اس کردار بد کا قطعی طور پر منکر ہوں کہ تم نے اس سے قبل مجھے (خدا کی خدائی میں) شریک بنائے رکھا تھا، بے شک ایسے ظالموں کے لئے ایک بڑا ہی دردناک عذاب ہے ،
۲۳۔۔۔      اور (اس کے برعکس) داخل کر دیا گیا ہو گا ان لوگوں کو جو (صدقِ دل سے) ایمان لائے ہوں گے ، اور انہوں نے کام بھی نیک کئے ہوں گے ، ایسی عظیم الشان جنتوں میں جن کے نیچے سے بہہ رہی ہوں گی طرح طرح کی نہریں ، جہاں ان کو ہمیشہ رہنا نصیب ہو گا، اپنے رب (رحیم و کریم) کے حکم سے ، وہاں ان کے ملتے وقت کی باہمی دعا سلام ہو گی،
۲۴۔۔۔      کیا تم نے دیکھا نہیں کہ اللہ نے کیسی عظیم الشان مثال، بیان فرمائی کلمہ طیبہ کی، کہ وہ ایک ایسے پاکیزہ درخت کی مانند ہے جس کی جڑ زمین میں جمی ہوئی ہو، اور اس کی شاخیں آسماں میں پہنچی ہوئی ہوں ،
۲۵۔۔۔      اور وہ ہر وقت پھل دیتا ہو اپنے رب کے حکم سے ، اور اللہ (ایسے ہی عظیم الشان) مثالیں بیان فرماتا ہے لوگوں (کی فہمائش) کے لئے ، تاکہ وہ سبق لیں ،
۲۶۔۔۔      اور مثال کلمہ خبیثہ کی ایک ایسے خبیث درخت کی سی ہے جسے زمین کے اوپر سے ہی اکھاڑ پھینکا گیا ہو، اس کے لئے کچھ بھی ٹھہراؤ نہ ہو،
۲۷۔۔۔      اللہ ثبات (و قرار) سے نوازتا ہے ایمان والوں کو، قول ثابت کی بناء پر دنیا کی اس (عارضی) زندگی میں بھی، اور آخرت (کے اس ابدی جہاں) میں بھی، اور اللہ (جل شانہ) گمراہی (کے گڑھے) میں ڈال دیتا ہے ظالموں کو، اور اللہ (سبحانہ، و تعالیٰ) کرتا ہے جو چاہتا ہے ،
۲۸۔۔۔      کیا تم نے ان لوگوں کو نہیں دیکھا جنہوں نے بدل دیا اللہ کی نعمت کو کفر (و ناشکری) سے ، اور انہوں نے اتار دیا اپنی قوم کو ہلاکت (و تباہی) کے گھر میں 
۲۹۔۔۔      یعنی جہنم میں ، جس میں داخل ہونا ہو گا ان سب کو، اور بڑا ہی برا ٹھکانا ہے وہ،
۳۰۔۔۔      اور (بیان اس کا یہ ہے کہ) ان لوگوں نے ٹھہرا لئے اللہ کے لئے طرح طرح کے شریک، تاکہ (اس طرح یہ دوسرے لوگوں کو بھی) بہکا کر ہٹا دیں اللہ کی راہ سے ، (ان سے) کہو کہ اچھا تم لوگ کچھ مزے اڑا لو (پر یاد رکھو کہ) آخرکار تمہیں جانا بہر حال (دوزخ کی) اس (ہولناک) آگ ہی کی طرف ہے ،
۳۱۔۔۔      اور کہو میرے ان خاص بندوں سے جو کہ (سچے دل سے) ایمان لائے ہیں کہ وہ قائم کریں نماز کو، اور خرچ کریں اس میں سے جو کہ ہم نے دیا ہے ان کو، پوشیدہ طور پر بھی، اور کھلم کھلا بھی قبل اس سے کہ آ پہنچے وہ ہولناک دن جس میں نہ کوئی خرید و فروخت ہو گی، اور نہ ہی کوئی دوست نوازی،
۳۲۔۔۔      اللہ وہی تو ہے جس نے پیدا فرمایا آسمانوں اور زمین (کی اس عظیم کائنات) کو اور اس نے اتارا آسمان سے پانی (ایک نہایت ہی پر حکمت نظام کے تحت) پھر اس نے نکالیں اس (پانی) کے ذریعے طرح طرح کی پیداواریں ، تمہاری روزی کے لئے ، اور اسی نے تمہارے لئے کام میں لگا دیا ان کشتیوں (اور طرح طرح کے بحری جہازوں) کو، تاکہ وہ چلیں سمندر میں اس کے حکم سے اور اسی نے تمہارے لئے کام میں لگا دیا ان طرح طرح کے دریاؤں کو
۳۳۔۔۔      اور اسی نے تمہارے لئے کام میں لگا دیا سورج اور چاند (کے ان دو عظیم الشان کروں) کو، جو کہ لگاتار چلے جا رہے ہیں اور اسی نے کام میں لگا دیا تمہارے بھلے کے لئے رات اور دن (کے اس عظیم الشان نظام) کو
۳۴۔۔۔      اور اس نے عطا فرمایا تم کو ہر اس چیز میں سے جس کا تم نے اس سے سوال کیا اور اگر تم گننے لگو اللہ کی نعمتوں کو تو کبھی بھی گن کر پورا نہیں کر سکو گے (پھر اس قدر نعمتوں پر بھی اس کی ناشکری؟) واقعی انسان بڑا ہی بے انصاف، نہایت ناشکرا ہے ،
۳۵۔۔۔      اور (وہ وقت بھی یاد کرنے کے لائق ہے) جب ابراہیم نے (اپنے رب کے حضور) عرض کیا اے میرے پروردگار ، بنا دے تو اس شہر کو امن کا گہوارہ اور بچائے رکھنا مجھے بھی اور میری اولاد کو بھی بت پرستی (کی نجاست و لعنت) سے ،
۳۶۔۔۔      میرے مالک ان بتوں نے بہتوں کو گمراہی میں ڈال دیا ہے پس جو کوئی میرے طریقے پر چلا وہ تو میرا ہے ، اور جس نے میرے خلاف طریقہ اختیار کیا تو (اس کا معاملہ تیرے حوالے ہے کہ) تو ہی بڑا بخشنے والا، نہایت ہی مہربان،
۳۷۔۔۔      میرے پروردگار (حالات کی ناسازگاری کے باوجود) میں نے لا بسایا اپنی کچھ اولاد کو، ایک ایسی وادی میں جس میں کوئی کھیتی (باڑی) نہیں تیرے حرمت والے گھر کے پاس، ہمارے پروردگار، (یہ اس لئے کیا کہ) تاکہ یہ نماز قائم کریں پس تو (اے میرے مالک اپنے کرم و عنایت سے) ایسا ایسا پھیر دے ان کی طرف کچھ لوگوں کے دلوں کو کہ وہ ان کے گرویدہ ہو جائیں ، اور ان کو روزی عطا فرما طرح طرح کی پیداواروں سے تاکہ شکر ادا کریں 
۳۸۔۔۔      ہمارے پروردگار! تو (ایک برابر) جانتا ہے وہ سب کچھ جو کہ ہم چھپا کر کرتے ہیں اور وہ سب کچھ جو کہ ہم دکھا کر کرتے ہیں اور کوئی چیز چھپی نہیں رہ سکتی اللہ پر، نہ زمین (کی پستیوں) میں ، اور نہ آسمانوں (کی بلندیوں) میں 
۳۹۔۔۔      تمام تعریفیں اس اللہ ہی کو سزاوار ہیں جس نے مجھے بڑھاپے میں عطا فرمائے اسماعیل اور اسحاق (جیسے بیٹے) بے شک میرا رب بڑا ہی سننے والا ہے (ہر کسی کی) دعا کو،
۴۰۔۔۔     میرے پروردگار، مجھے بنا دے قائم رکھنے والا نماز کا، اور میری اولاد میں سے بھی (کچھ ایسے لوگ پیدا فرما جو یہ کام کریں) ہمارے پروردگار اور قبول فرما لے میری دعا کو
۴۱۔۔۔      اے ہمارے رب بخشش فرما دے میری بھی، اور میرے والدین کی بھی، اور سب ایمان والوں کی بھی، اس دن جب کہ حساب قائم ہو گا،
۴۲۔۔۔      اور کبھی تم غافل (و بے خبر) نہ سمجھنا اللہ کو (اے مخاطب!) ان کاموں سے جو ظالم لوگ کر رہے ہیں ، وہ تو محض ان کو ڈھیل دے رہا ہے ، ایک ایسے ہولناک دن کے لئے جس میں پھٹی کی پھٹی رہ جائیں گی ان کی نگاہیں 
۴۳۔۔۔      وہ سر اٹھائے ایسے بے تحاشا دوڑے چلے جا رہے ہوں گے ، کہ ان کی نگاہیں ان کی طرف لوٹ کر بھی نہ آ سکیں گی اور ان کے دل اڑے جا رہے ہوں گے 
۴۴۔۔۔      اور خبردار کرتے رہو تم لوگوں کو اس (ہولناک) دن سے جب کہ آ پہنچے گا ان پر وہ عذاب، پھر وہ لوگ جو (زندگی بھر) اڑے رہے ہوں گے ظلم پر، (سراپا عجز و نیاز بن کر) کہیں گے ، کہ اے ہمارے رب ہمیں تھوڑی مہلت اور دے دے ، تاکہ ہم قبول کر لیں تیری دعوت کو، اور ہم پیروی کریں (تیرے بھیجے ہوئے) رسولوں کی (مگر انہیں جواب ملے گا کہ) کیا تم وہی لوگ نہیں ہو جو اس سے پہلے قسمیں کھا کھا کر کہا کرتے تھے کہ تمہیں (اس دنیا اور اس کے مزوں سے) ہٹ کر کہیں جانا ہی نہیں ،
۴۵۔۔۔      حالانکہ تم انہی لوگوں کی جگہوں (اور بستیوں) میں رہتے بستے تھے جنہوں نے (اپنی زندگیوں میں) ظلم اٹھائے تھے خود اپنی جانوں پر، اور تمہارے سامنے اچھی طرح واضح ہو گیا تھا کہ ہم نے کیا سلوک کیا ان کے ساتھ اور ہم نے بیان کر دی تھی تمہارے لئے طرح طرح کی (عبرتناک) مثالیں 
۴۶۔۔۔      ان لوگوں نے پورے زور سے چلیں اپنی چا لیں (حق اور اہل حق کے خلاف) اور اللہ ہی کے پاس تھیں ان کی چا لیں اور (ان کا جواب اور توڑ، ورنہ) ان کی چا لیں تو (واقعتاً) ایسی تھیں کہ ان سے پہاڑ بھی اپنی جگہ سے ٹل جائیں ،
۴۷۔۔۔      پس تم (اے مخاطب!) اللہ کے بارے میں کبھی یہ گمان بھی نہ کرنا کہ وہ اپنے ان وعدوں کی خلاف ورزی کرنے والا ہے ، جو اس نے اپنے رسولوں سے فرمائے ہیں ، بے شک اللہ بڑا ہی زبردست پورا بدلہ لینے والا ہے ،
۴۸۔۔۔      جس روز کہ بدل دیا جائے گا، اس زمین کو ایک دوسری زمین سے ، اور ان آسمانوں کو بھی اور سب لوگ نکل کھڑے ہوں گے (اپنے کئے کا بدلہ پانے کے لئے)، اس اللہ کے سامنے جو کہ یکتا اور سب پر غالب ہے ،
۴۹۔۔۔     اس روز تم مجرموں کو دیکھو گے کہ وہ (نہایت بری طرح) جکڑے ہوئے ہوں گے (ہولناک) بیڑیوں میں 
۵۰۔۔۔      ان کے لباس تارکول کے ہوں گے ، اور آگ کے شعلے چھائے جا رہے ہوں گے ان کے چہروں پر
۵۱۔۔۔      (یہ سب کچھ اس لئے ہو گا کہ) تاکہ اللہ پورا بدلہ دے ہر کسی کو اس کے (زندگی بھر کے) کئے (کرائے) کا، بے شک اللہ بڑا ہی جلد حساب لینے والا ہے ،
۵۲۔۔۔     ایک عظیم الشان پیغام ہے سب لوگوں کے لئے (تاکہ وہ اس پر ایمان لائیں) اور تاکہ اس کے ذریعہ ان کو خبردار کر دیا جائے (ان کے مآل و انجام سے) اور تاکہ وہ یقین جان لیں کہ معبود برحق وہی ایک ہے ۔


تفسیر
۱۔۔۔ 	یعنی اگر یہ لوگ یہ تمام دلائل و شواہد دیکھنے اور سننے کے باوجود کہیں کہ آپ اللہ کے رسول نہیں ہیں۔ تو ان سے الجھنے اور مزید بحث کرنے کی ضرورت نہیں۔ بلکہ ان سے صرف اتنا کہہ دیں کہ اللہ کافی ہے گواہی دینے کو میرے اور تمہارے درمیان، اور وہ لوگ بھی جن کے پاس کتاب الٰہی کا علم ہے۔ سو ان عظیم الشان گواہیوں کے ہوتے ہوئے مجھے تمہاری گواہی کی کوئی ضرورت نہیں۔ 
سو اس ارشاد سے اس کتاب حکیم کی عظمت شان کو بھی، واضح فرما دیا گیا اور اس کے مقصد انزال کو بھی سو ارشاد فرمایا گیا کہ یہ ایک ایسی عظیم الشان کتاب ہے جس کو ہم نے اتارا ہے۔ پس یہ سراسر اتاری ہوئی کتاب ہے، جس کو حضرت حق جَلَّ مَجْدہٗ نے اپنی رحمت و عنایت سے اتارا ہے، اس میں کسی انسانی فکر و عمل کا کوئی دخل نہیں، اور اس شان کی صرف یہی کتاب ہے دوسری کوئی ایسی کتاب پوری روئے زمین پر موجود نہیں، اس سے پہلے جو آسمانی کتابیں اتاری گئی تھیں۔ ان کو لوگوں نے اس قدر بدل اور بگاڑ کر رکھ دیا کہ ان کا دنیا میں کوئی اصل نسخہ اب کہیں بھی نہیں مل سکتا، بلکہ ان کو جن جن زبانوں میں اتارا گیا تھا ان کا بھی آج دنیا میں کہیں کوئی نام و نشان باقی نہیں۔ جبکہ یہ کتاب حکیم گھٹا ٹوپ جس طرح اور جس زبان میں اتاری گئی تھی۔ اسی طرح اور اسی زبان میں آج تک جوں کی توں محفوظ و موجود ہے، اور اس کے اتارنے کا مقصد یہ ہے کہ لوگوں کو طرح طرح کے اندھیروں سے نکال کر حق اور ہدایت کی عظیم الشان اور بے مثال روشنی میں لایا جائے۔ سو یہ کتاب ہر اعتبار سے منفرد اور بے مثال ہے والحمد للہ جل وعلا، 
 سو پیغمبر کا لوگوں کو اندھیروں سے نکال کر راہ حق کی طرف لانا اللہ تعالیٰ ہی کے اذن اور اس کی توفیق پر موقوف ہے، وہ اپنی سنت کے مطابق جن کو ہدایت کا اہل اور اس کا مستحق پاتا ہے، انہی کو اس دولت سے نوازتا ہے، اور جن کو وہ اس کا اہل نہیں پاتا ان کو انہی کی اختیار کردہ گمراہی میں بھٹکتا چھوڑ دیتا ہے، سو پیغمبر کی اصل ذمہ داری اس سلسلے میں دعوت و تبلیغ کی ذمہ داری ہے اور بس، لوگوں کو راہِ راست پر لے آنا نہ ان کے بس میں ہے۔ اور نہ یہ ہی یہ ان کے ذمے ہے، اور یہ راستہ جس کی دعوت پیغمبر دیتے ہیں، اس ذات اقدس و اعلیٰ کی طرف لے جانے والا راستہ ہے، جو کہ عزیز بھی ہے اور حمید بھی، پس جو اس راستے سے سرفراز ہو جائیں گے، وہ حقیقی عزت بھی پائیگے، اور سچی تعریف کے مستحق بھی قرار پائیں گے، اور جو پیغمبر کی بتائی ہوئی اس راہ حق و صواب سے منہ موڑیں گے۔ اور اس سے محروم رہیں گے۔ والعیاذ باللہ۔ وہ سچی عزت و عظمت اور حقیقی تعریف و خوبی سمیت ہر قسم کی خیر وبرکت سے محروم رہیں گے۔ والعیاذُ باللہ العظیم
۲۔۔۔ 	سو اس سے اس اہم اور بنیادی حقیقت کو واضح فرما دیا گیا کہ اس ساری کائنات کے خالق و مالک، اللہ جل جلالہ، کی معرفت اور اس تک رسائی، اور اس کی رضا و خوشنودی کے راستے کو معلوم کرنا انسان کے ذمے سب سے پہلا، سب سے بڑا اور سب سے اہم فریضہ ہے، کہ اسی پر خود اس کی فوز وفلاح اور اس پوری کائنات کی اصلاح کا مدار و انحصار ہے۔ پس اللہ کی اس کائنات میں رہنے بسنے والے لوگوں کے ذمے لازم ہے کہ وہ اپنے رب کی رضا و خوشنودی کی راہوں سے واقف و آگاہ ہوں۔ اور انہی کی پیروی کریں۔ کیونکہ اس کی کائنات میں رہنے بسنے کے باوجود اس کی رضا و خوشنودی کی خلاف ورزی کرنا ظلم ہے، جس کا نتیجہ وانجام بہت برا ہے والعیاذُ باللہ العظیم اور حضرت خالق جَلَّ مَجْدہٗ کے راستے کی معرفت اور اس سے آگہی اس کتاب حکیم کے بغیر ممکن نہیں، جس کو پیغمبر دنیا کے سامنے پیش فرما رہے ہیں، سو اس اعتبار سے اس کتاب حکیم اور اس کے پیش کرنے والے رسول عظیم اور اس کے اتارنے والے رب جلیل کا یہ وہ انعام و احسان ہے جس کے سامنے روئے زمین کی تمام دولت بھی ہیچ اور صفر ہے، سو ایسے میں اس نعمت عظمیٰ کی بے قدری اور ناشکری کتنا بڑا ظلم ہے، والعیاذ ُباللہ العظیم وباللہ التوفیق لما یُحِبُّ ویرید، وعلیٰ ما یُحِبُّ ویرید بکل حالٍ مِّنَ الاحوال۔
۳۔۔۔ 	سو اس سے اس صحیفہ ہدایت کا انکار کرنے والوں کا انجام بھی واضح فرما دیا گیا، کہ ان کے لئے ان کے کفر و انکار کی پاداش میں بڑا سخت عذاب ہے۔ نیز ان کے سبب انکار کو بھی بیان فرما دیا گیا کہ یہ لوگ دنیاوی زندگی اور اس کے وقتی مفادات کو آخرت پر ترجیح دیتے ہیں، سو یہ لوگ اپنی آخرت کے لئے ان دنیاوی مفادات کو قربان کرنے کے لئے تیار نہیں ہوتے۔ پس حب دنیا ان کے اور اس صحیفہ ہدایت کے درمیان حجاب بنی ہوئی ہے، اور اپنے اسی روگ کی بناء پر یہ لوگ اپنی محرومی کے ساتھ ساتھ دوسروں کو بھی راہِ حق سے روکتے ہیں، اور اس طرح یہ ضلال و اضلال کے دوہرے جرم کے مرتکب ہوتے ہیں۔ اور یہاں تک کہ یہ بدبخت حق و ہدایت کی اس سیدھی اور واضح راہ کو ٹیڑھا کر کے اپنے خود ساختہ ٹیڑھے راستوں کی طرف موڑنے کی تگ و دو میں مصروف ہوتے ہیں، اور اپنی ان من گھڑت پگڈنڈیوں ہی کو یہ لوگ اصل راہ قرار دیتے ہیں، تو پھر ان کو صراط مستقیم کی شاہرہ آخر نصیب ہو تو کیسے؟ اور کیونکر؟ سو اپنی انہی بدنیتوں اور بدبختیوں کی بناء پر اور ان کے نتیجے میں یہ لوگ بہت دور کی گمراہی میں جا پڑے ہیں، اور اتنے دور کہ وہاں سے یہ حق کی طرف مڑنے والے نہیں، والعیاذُ باللہ جل وعلا بکل حالٍ من الاحوال،
۶۔۔۔ 	سو اس تقریر سے حضرت موسیٰ نے اپنی قوم کو یہ تذکیر و یاد دہانی فرمائی کہ فرعون کی اس غلامی اور اس کے اسے ہولناک مظالم سے جو اللہ تعالیٰ نے تم لوگوں کو نجات بخشی ہے، یہ اس کا تم لوگوں پر بہت انعام و احسان ہے سو اس کے اس انعام و احسان کو یاد کر کے تم لوگوں کو ہمیشہ اس کا شکر گزار رہنا چاہیے کہیں ایسا نہ ہو کہ تم اس کو بھول کر انہی خرمستیوں میں کھو جاؤ۔ جس کی سزا تم لوگوں کو فرعونیوں کی غلامی کی شکل میں ملی۔ سو حضرت موسیٰ کی اس تقریر کی یاد دہانی وقت کے بنی اسرائیل کو اس لئے کرائی گئی۔ کہ وہ متنبہ ہوں اور اس حقیقت کا احساس و ادراک کریں، کہ یہ لوگ حضرت موسیٰ کی اس تعلیم و تلقین کو فراموش کر کے پھر شیطان کے راستے پر چل پڑے ہیں اور اس طرح یہ دین حق اسلام کی مخالفت کر کے از سر نو اپنی شامت کو دعوت دینا چاہتے ہیں۔ والعیاذُ باللہ العظیم،
۷۔۔۔ 	سو اس ارشاد سے شکر نعمت کی تعلیم و تلقین فرمائی گئی ہے، اور کفران نعمت اور ناشکری کے انجام بد سے خبردار کیا گیا ہے، چنانچہ ارشاد فرمایا گیا کہ وہ بھی تم لوگوں کو یاد رہنا چاہیے کہ جب تمہارے رب نے تمہیں آگاہ کر دیا تھا کہ اگر تم لوگ میرے احکام و ارشادات کی پیروی کر کے شکر گزار بنو گے، تو میں اپنی نعمتیں تم کو اور زیادہ دوں گا۔ اور تمہاری تعداد میں، اور تم پر اپنے افضال و عنایات میں، برابر اضافہ کروں گا۔ اور اگر اس کے برعکس تم نے ناشکری اور نافرمانی کی راہ کو اپنایا تو یاد رکھو کہ پھر میرا عذاب بھی بڑا ہی سخت ہو گا۔ سو اس ارشاد سے بھی نزول قرآن کے وقت کے بنی اسرائیل کو تنبیہ و تذکیر فرمائی گئی ہے، کہ تم لوگ کفران نعمت کی روش کو ترک شکر گزاری کے طریقے کو اپناؤ۔ تاکہ خود تمہارا بھلا ہو۔
۹۔۔۔ 	یعنی انہوں نے اپنے رسولوں کے منہ بند کر دینے کی کوشش کی۔ کیونکہ جب کوئی شخص کسی دوسرے شخص کی بات کو غصے اور نفرت کے ساتھ روکنا چاہتا ہے، تو وہ اس کے منہ پر ہاتھ رکھ دیتا ہے کہ زبان بند کرو۔ ایک حرف بھی اور اپنے منہ سے نہ نکالو، سو اس طرح ان بدبختوں نے بڑی گستاخی اپنے رسولوں کی دعوت کو رد کر دیا والعیاذ باللہ
۱۰۔۔۔ 	۱: سو اللہ کے رسولوں نے منکرین کے دلوں پر دستک دیتے ہوئے، اور ان کے قلوب و ضمائر کو جھنجھوڑتے ہوئے، ان سے فرمایا کہ کیا تم لوگوں کو اس اللہ کے بارے میں شک ہے جو آسمانوں اور زمین کی اس عظیم الشان اور حکمتوں بھری کائنات کو پیدا کرنے والا ہے؟ یعنی یہ زمین جو تم لوگوں کے پاؤں کے نیچے بچھی ہوئی ہے، اور یہ آسمان جس کی چھت تمہارے سروں کے اُوپر تنی ہوئی ہے یہ اپنی زبان حال سے پکار پکار کر اپنے خالق و مالک کا پتہ دے رہے ہیں تو پھر اس کے بارے میں شک کی کیا گنجائش؟ پھر وہ تم لوگوں کو بلاتا بھی خود تمہارے ہی بھلے کے لئے ہے، سبحانہ و تعالیٰ 
     ۲: سو یہ ایک قدیم غلط فہمی ہے جو لوگوں کے اندر ہمیشہ رہی، پہلے بھی تھی اور آج بھی ہے، کہ ایسے لوگ نبوت اور بشریت میں منافات سمجھتے ہیں، اسی بناء پر کل کے ان اعجوبہ پرستوں نے حضرات انبیاء کرام کی دعوت کے جواب میں ان سے کہا کہ چونکہ آپ ہم ہی جیسے بشر ہیں لہٰذا ہم آپ کو نبی اور رسول نہیں مان سکتے۔ جبکہ آج کے کچھ جاہلوں کا کہنا ہے کہ چونکہ ہم ان کو پیغمبر مانتے ہیں لہٰذا ان کو بشر نہیں مان سکتے۔ سو کل کے ان aعجوبہ پرستوں نے حضرات انبیائے کرام کی بشریت طاہرہ کو دیکھتے ہوئے ان کی نبوت و رسالت کا انکار کیا، اور آج کے اعجوبہ پرست ان کی نبوت کی بناء پر انکی بشریت کا انکار کرتے ہیں، غلط فہمی دونوں کو بہرحال ایک ہی رہی کہ نبوت اور بشریت دونوں باہم جمع نہیں ہو سکتیں۔ حالانکہ حقیقت یہ ہے کہ پیغمبر بشر بھی ہوتے ہیں، اور رسول بھی، جیسا کہ عَبْدہٗ وَرَسُوْلُہ، میں فرمایا گیا۔ علیٰ نبینا وعلیہم الصلوٰۃ والسلام، اور یہی تقاضا ہے کہ عقل سلیم اور فطرت مستقیم دونوں کا، اور اسی میں بھلا ہے انسانوں کا، اور اسی پر دارو مدار ہے اطاعت و انبیاء کا،
     ۳: یعنی کوئی ایسا حسی معجزہ جس کو دیکھ کر ہم ایمان لانے پر مجبور ہو جائیں۔ اور ہم یقین کرلیں کہ واقعی تم لوگ اللہ کے بھیجے ہوئے رسول ہو۔ سو اعجوبہ پرست لوگوں کا حال ہمیشہ یہی رہا، کہ وہ دو اور دو چار، کی طرح کے ان ٹھوس حقائق کو ماننے کے لئے تو تیار نہیں ہوتے، جو عقل و فطرت کے تقاضوں کے عین مطابق ہوتے ہیں۔ لیکن شعبدہ بازی کی نوعیت کے کسی مظہر کے آگے وہ فوراً جھک جاتے ہیں، سو اسی بناء پر ان منکروں نے حضرات انبیاء ورسل کی دعوت حق کے جواب میں ایسے فرمائشی معجزے پیش کرنے کے مطالبے کئے۔
۱۱۔۔۔ 	سو منکرین کے سوال و اعتراض کے جواب میں حضرات انبیاء ورسل نے ان سے فرمایا، اور نفی واثبات کے اندازِ حصر وقصر میں ارشاد فرمایا کہ واقعی ہم اپنی اصل کے اعتبار سے تم ہی جیسے بشر ہیں لیکن اللہ تعالیٰ اپنی مشیت اور حکمت سے جس کو چاہتا ہے اپنے فضل و کرم سے نوازتا ہے، اس لئے اس نے ہمیں شرف نبوت و رسالت سے نوازا ہے اس لئے ہم تم کو حق و ہدایت کی یہ دعوت دیتے ہیں، اگر تم اس کو مانو گے تو خود تمہارا ہی بھلا ورنہ تمہاری اپنی محرومی، باقی رہ گیا تمہارا فرمائشی معجزے دکھانے کا مطالبہ، تو وہ ہمارے بس اور اختیار میں نہیں۔ وہ اللہ تعالیٰ ہی کے اذن پر موقوف ہے، اور تمہاری ان ایذاء رسانیوں پر ہم صبر و برداشت ہی سے کام لیتے ہیں۔ کہ ایمان والوں کے لائق اور ان کے شایان شان یہی ہے کہ وہ اللہ ہی پر بھروسہ کریں کہ بھروسہ کرنے کے لائق بہرحال وہی وحدہٗ لاشریک ہے، اب یہاں دیکھئے کہ حضرات انبیاء ورسل نفی و اثبات کے کلمات حصر و تاکید کے ساتھ اسی حقیقت کا اعلان و اقرار کرتے ہیں کہ سوائے اس کے نہیں کہ ہم تم ہی لوگوں جیسے بشر اور انسان ہیں۔ البتہ اللہ تعالیٰ نے اپنی وحی و رسالت کے شرف سے نواز کر ہمیں امتیازی شان عطا فرما دی ہے۔ سو اس سے حضرات انبیاء ورسل کی بشریت طاہرہ کو قطعی طور پر واضح فرما دیا گیا ہے۔ اور یہی تقاضا ہے عقل سلیم اور فطرت مستقیم کا کہ اسی پر دارو مدار ہے ان کی اتباع و پیروی کا، مگر اس کے باوجود کچھ لوگ ایسے ہیں جو اپنے ایمان و اسلام کے دعوؤں اور قرآن پر ایمان کے اقرار و اعلان کے باوجود حضرت انبیاء کرام کی بشریت کا انکار کرتے ہیں۔ اور اس کے لئے وہ طرح طرح کی تحریفات و تلبیسات سے کام لیتے ہیں۔ اور نصوص صریحہ تک کی ایسی تحریفات کرتے ہیں جو یہود کو بھی شرما دیں۔ والعیاذ باللہ حالانکہ بشریت انبیاء ایک قطعی حقیقت ہے اور اس کا انکار صریح نصوص کا انکار ہے والعیاذُ باللہ العظیم،
۱۴۔۔۔ 	ہر رسول کی زندگی میں بالآخر یہ مرحلہ پیش آیا ہے کہ منکرین نے ان کو یہ نوٹس دے دیا کہ یا تو تم ہماری ملت میں واپس آ جاؤ، یا پھر ہم تمہیں اپنی سرزمین سے نکال باہر کریں گے۔ سو جب نوبت یہاں تک پہنچ گئی تو اللہ تعالیٰ نے اپنے رسول کو یہ بشارت سنائی کہ یہ لوگ آپ کو کیا نکالیں گے ہم انہی کو ہلاک کر کے نیست و نابود کر دیں گے۔ اور ان ظالموں کی جگہ تم ہی کو اس سرزمین میں بسائیں گے، اور ان سے مزید ارشاد فرمایا گیا کہ یہ عظیم الشان بشارت ان سب کے لئے ہے جو میرے حضور پیشی سے ڈرتے، اور میری وعید سے خائف رہتے ہیں، سو اس میں رسولوں کی پیروؤں کے لئے تنبیہ و تذکیر اور ان کے لئے صبر و استقامت کی تعلیم و تلقین ہے والحمد للہ جل وعلا بکل حالٍ من الاحوال
۱۷۔۔۔ 	سو اس سے واضح فرما دیا گیا کہ ایسے سرکشوں کے لئے اسی دنیاوی عذاب پر بس نہیں۔ بلکہ ان کے لئے اصل عذاب تو اس کے بعد جہنم کا عذاب ہو گا جہاں ان کو پینے کے لئے پیپ اور کچ لہو دیا جائے گا۔ جو ایک نہایت ہی بُری اور بدبودار چیز ہو گی، جس کو پینے کا کوئی سوال نہیں ہو گا۔ لیکن انکی پیاس کی شدت اور اس کی ہولناکی کا عالم یہ ہو گا کہ ان کو اسے گھونٹ گھونٹ کر کے پینا پڑے گا، وہ اس کو حلق سے اتار نہ پائیں گے۔ لیکن اس کے باوجود انہیں اس کو پینا ہو گا۔ ان پر موت ہر طرف سے پل پڑ رہی ہو گی۔ لیکن وہ مرنے نہیں پائیں گے۔ کہ کسی طرح اس عذاب سے چھوٹ سکیں۔ اور اسی پر بس نہیں، بلکہ اس کے آگے ان کے لئے ایک بڑا ہی سخت عذاب موجود ہو گا، سو جن کافروں کا انجام یہ ہونے والا ہے۔ ان کو اگر دنیا میں تمام دنیا کی دولت بھی مل جائے تو بھی ان کو کیا ملا؟ اور ان سے بڑھ کر محروم اور بدبخت اور کون ہو سکتا ہے؟ اس کے برعکس جن اہل ایمان کو ان کے ایمان و عقیدہ اور عمل و کردار کے نتیجے میں عذاب دوزخ سے بچا کر جنت کی سدا بہار نعمتوں سے سرفراز کر دیا جائے گا۔ ان سے بڑھ کر خوش نصیب اور کون ہو سکتا ہے؟ اگرچہ دنیا میں ان کو نانِ جویں بھی میسر نہ رہی ہو۔ سو اصل دولت ایمان و یقین کی دولت ہے، جس کے مقابلے میں دنیا ساری کی دولت بھی ہیچ ہے۔ فالحمد للہ الذی شَرَّفَنَا بنعمۃ الایمان، اللّٰہُمَّ فَثَبِّتْنَا علیہ وزدْنا مِنْہُ، یا ارحم الراحمین، ویا اکرم الاکرمین، بِکُلِّ حالٍ مِّنَ الاحوال۔
۲۰۔۔۔ 	یعنی جب اللہ تعالیٰ نے آسمانوں اور زمین کی اس عظیم الشان کائنات کو نہایت پُر حکمت اور با مقصد بنایا ہے، تو پھر اس میں رہنے بسنے والے انسانوں کا وجود کس طرح لایعنی اور بے مقصد ہو سکتا ہے؟ اور جب تم لوگوں نے حق کا انکار کر کے ثابت کر دیا کہ تمہارا وجود اس مقصد کے بالکل خلاف ہو کر رہ گیا ہے جس کے لئے تم لوگوں کو پیدا کیا گیا تھا۔ تو پھر تم کو آخر وہ اس زمین کی پشت پر کیوں لادے رکھے گا؟ جس کو اس نے حق کے ساتھ اور انتہائی با مقصد طور پر پیدا کیا ہے؟ اور اس کی قدرت کا عالم یہ ہے کہ وہ اگر چاہے تو چشم زدن میں تم سب کو فنا کر کے تمہاری جگہ ایک نئی مخلوق لا کھڑی کرے۔ اور ایسا کرنا اس کے لئے کچھ بھی مشکل نہیں، کہ وہ بڑا ہی زبردست اور نہایت ہی غالب ہے۔ اور اس کی قدرت کی کوئی حد نہیں اور وہ رؤف، و رحیم ہونے کے ساتھ ساتھ عدل و قسط قائم کرنے والا بھی ہے اس لئے ایسے لوگوں کو فنا کر دینا اس کے لئے کچھ بھی مشکل اور دشوار نہیں جنہوں نے زندگی کے ہر شعبے میں نظام عدل و قسط کو بالکل برباد کر دیا ہے والعیاذ باللہ جل و علا
۲۱۔۔۔ 	سو اس سے واضح فرما دیا گیا کہ کفر و باطل کے بڑے، اور ان کے پیروکار اور دم چھلے، جب اللہ تعالیٰ کے سامنے جواب دینے کے لئے حاضر ہونگے تو اس وقت وہ پیرو جو دنیا میں ان بڑوں کے پیچھے چلتے رہے تھے، اپنے ان بڑوں اور گروؤں سے کہیں گے کہ دنیا میں جب ہم تم لوگوں کے کہنے پر، اور تمہارے پیچھے چلتے رہے، تو کیا آج کے اس مشکل وقت میں تم ہمارے کچھ کام آ سکتے ہو؟ تو وہ ان کے جواب میں کہیں گے کہ اگر ہم دنیا میں ہدایت پر ہوتے تو تم لوگوں کو بھی ہدایت دیتے۔ ہم جیسے خود تھے ویسے تم کو بھی بنایا۔ اور تم لوگ اپنے ارادہ و اختیار اور شوق و ذوق سے ہمارے پیچھے لگے رہے۔ اب ہم سب کا نتیجہ و انجام ایک ہی ہے خواہ ہم صبر کریں یا جزع و فزع کریں۔ اب اس سے ہماری رہائی کی بہرحال کوئی صورت ممکن نہیں، پس اب تم بھی بھگتو اور بھگتتے رہو، ہم کو بھی بھگتنا ہے، سو یہ ان کی مایوسی کی انتہاء ہو گی، والعیاذ باللہ العظیم
۲۲۔۔۔ 	سو اس سے شیطان کی اس تقریر کو ذکر و بیان فرمایا گیا ہے جو وہ فیصلہ ہو جانے کے بعد اہل کفر و باطل کے سامنے کرے گا، جس سے ان کی آتش یاس و حسرت اور بھی تیزی سے بھڑکے گی۔ سو ارشاد فرمایا گیا کہ وہ اس موقع پر ان لوگوں سے کہے گا کہ اللہ نے تم لوگوں سے جو وعدہ کیا تھا وہ بالکل حق اور سچ تھا۔ اور وہ اس نے پورا کر دیا جبکہ میں نے تم سے جو جو وعدے کئے تھے وہ سب کے سب جھوٹ اور فریب تھے، لیکن سوال یہ ہے کہ تم لوگوں نے اللہ کے وعدہ کے مقابلے میں میرے وعدے کو قبول کیوں کیا؟ اور تم میرے پیچھے چلے کیوں؟ میرا تو تم پر کوئی زور نہیں تھا کہ میں زبردستی تم کو اپنے پیچھے لگا دیتا۔ میں نے تو برائی کی دعوت دی اور بس۔ مگر تم لوگوں نے اپنے ارادہ و اختیار۔ اور اپنے شوق و ذوق سے اس کو اپنا لیا۔ میں نے اپنے کارندوں کے ذریعے کفر و شرک کا کوئی اڈا قائم کیا، تم سب خود بخود وہاں اکٹھے ہو گئے، میں نے اپنے کارندوں کے ذریعے کسی برائی کی دعوت کے لئے کہیں کوئی اشتہار لگا دیا۔ تم سب کے سب اس پر جمگھٹا ہو گئے۔ کہیں کوئی آستانہ بنایا۔ یا کسی فرضی وہمی اور من گھڑت و بے بنیاد سرکار کا جھنڈا گاڑا، تو تم سب گروہ در گروہ وہاں پہنچ گئے، اور تم اللہ کو چھوڑ کر غیر اللہ کے آگے سجدہ ریز ہو گئے، وغیرہ وغیرہ، سو قصور سب کا سب تم لوگوں کا اپنا ہے۔ پس تم مجھے ملامت کرنے کے بجائے خود اپنے آپ کو ملامت کرو۔ تم نے جو مجھے شریک ٹھہرایا تو میں اس کا قطعی طور پر منکر ہوں، اب نہ میں تم لوگوں کی کوئی فریاد رسی کر سکتا ہوں، اور نہ تم میری کوئی فریاد رسی کر سکتے ہو، اور ظالموں کے لئے یقینی طور پر ایک بڑا ہی دردناک عذاب ہے، جو ان کے ظلم کا طبعی تقاضا ہے، اور جو انکو بہرحال بھگتنا ہو گا۔ والعیاذُ باللہ
۲۳۔۔۔ 	سو اس سے اہل کفر و باطل کے مقابلے میں اہل حق اور اہل ایمان کا مآل و انجام بیان فرمایا گیا ہے۔ تاکہ دونوں نمونے نگاہوں کے سامنے رہیں۔ اور ہر انسان ان دونوں فریقوں کے مآل و انجام کو دیکھ کر پرکھ کر اپنا راستہ خود متعین کرے۔ اور دونوں میں سے جس کی راہ کو چاہے اختیار کرے۔ اور یہی تقاضا ہے آزادیِ ارادہ و اختیار کا۔ سو ارشاد فرمایا گیا کہ جو لوگ صدق دل سے ایمان لائے ہونگے۔ اور انہوں نے اپنے ایمان و عقیدہ کے مطابق نیک عمل بھی کئے ہونگے ان کو ایسی عظیم الشان جنتوں میں داخل کر دیا گیا ہو گا، جن کے نیچے سے طرح طرح کی عظیم الشان نہریں بہہ رہی ہونگی، جہاں ان کو اپنے رب کے اذن سے ہمیشہ رہنا نصیب ہو گا۔ اور وہاں وہ جب آپس میں ایک دوسرے سے ملیں گے تو نہایت محبت و اکرام سے سلام و رحمت کی دعائیں کرتے ہوئے ملیں گے۔ اور یہ اس لئے ہو گا کہ انہوں نے دنیا میں ایک دوسرے کو صحیح مشورے دیئے ہونگے۔ تواصی بالحق اور تواصی بالصبر کی تعلیم و تلقین کی ہو گی، جس کا نتیجہ و انجام ان کے سامنے جنت کی عظیم الشان اور سدا بہار نعمتوں کی شکل میں موجود ہو گا۔ اہل کفر و باطل چونکہ دنیا میں حق اور اہل حق کے خلاف صف آرا رہے۔ اور اس کے لئے وہ ایک دوسرے کی پشت پناہی کرتے رہے، اس لئے اس کے نتیجے میں وہ دوزخ کے اس ہولناک انجام سے دو چار ہونگے۔ اس لئے وہ وہاں پر ایک دوسرے سے لڑیں گے، اور اپنی ہلاکت و تباہی کا الزام ایک دوسرے پر ڈالیں گے، جیسا کہ ابھی اوپر گزرا۔ والعیاذُ باللہ العظیم بکل حالٍ من الاحوال
۲۷۔۔۔ 	اس تمثیل سے کلمہ طیبہ یعنی کلمہ توحید اور کلمہ خبیثہ یعنی کلمہ کفر و شرک کے درمیان فرق و تمیز اور ان دونوں کلموں کی اصل اور حقیقت کو واضح فرما دیا گیا۔ سو کلمہ طیبہ یعنی کلمہ توحید جو کہ اصل اور اساس ہے تمام صحیح عقائد اور نظریات کی۔ اس کی مثال ایک ایسے پاکیزہ درخت کی ہے، جس کی جڑ زمین کی تہوں میں اتری ہوئی ہو۔ اور اس کی شاخیں آسمان کی بلندیوں تک پہنچی ہوئی ہوں۔ سو اسی طرح کلمہ طیبہ یعنی کلمہ توحید کی جڑیں انسان کی عقل و فطرت کے اندر گہری اتری ہوئی ہیں۔ اور اس کی شاخیں عالم بالا تک پہنچی ہوئی ہیں، کہ اس کا تعلق اللہ تعالیٰ سے ہے کہ اللہ تعالیٰ کے یہاں یہی سب سے زیادہ قدر و قیمت رکھنے والی چیز ہے۔ سو اس کلمہ کریمہ کو زمین و آسمان دونوں میں جو مقام حاصل ہے، وہ اور کسی بھی چیز کو نہ حاصل ہے نہ ہو سکتا ہے اور درخت چونکہ زمین اور فضاء دونوں سے اپنی غذا اور قوت حاصل کرتا ہے اس لئے کلمہ توحید کے اس شجرہ طیبہ کو انسانی عقل و فطرت سے بھی برابر قوت حاصل ہوتی رہتی ہے، اور اُوپر سے فیضان الٰہی سے بھی اس پر ترشحات برابر نازل ہوتے رہے ہیں، جس سے یہ ہمیشہ سرسبز و شاداب رہتا ہے اور برابر ہر وقت ہر حال اور ہر موسم میں پھل دیتا رہتا ہے۔ اس کی برکات اَبَدی و دائمی ہیں، اور اس کا فیض ہمیشہ اور ہر حال میں جاری رہتا ہے، اور اہل حق کے سینوں کے اندر یہ نور برابر موجود و موجزن رہتا ہے۔ جس سے ان کے سینے ہمیشہ مطمئن اور آسودہ و آباد، اور شاد کام و شاداب رہتے ہیں، اس کے مقابلے میں کلمہ خبیثہ یعنی کلمہ کفر و شرک کی مثال اس شجرہ خبیثہ کی سی ہے جس کی نہ زمین کے اندر کوئی گہری جڑ ہو۔ اور نہ اس کی شاخیں اوپر فضا میں بلند ہوں۔ اس کو اکھیڑیں تو زمین کے اوپر ہی سے اس کی جڑ نکل آئے۔ اس کے لئے ذرہ برابر کوئی ثبات و قرار نہیں ہوتا۔ اور اس کے لئے زمین کے اندر کوئی قرار نہیں ہوتا۔ اس کی شاخوں کے لئے فضا میں پھیلنے کا کوئی امکان نہیں ہوتا۔ پس کلمہ کفر و شرک کی مثال ان خود رو جھاڑیوں کی سی ہے جو بے ثمر اور بے فیض ہوتی ہیں، سو جھاڑ جھنکار کے قبیل کے کسی ایسے شجرہ خبیثہ کا نہ کوئی پھل اور پھول ہوتا ہے، اور نہ کوئی سایہ اور کسی طرح کی غذا، اس کو ہاتھ لگائیں تو اس کے نوکیلے کانٹے ہاتھوں کو زخمی کر دیں۔ اس کو چکھیں تو اس کی تلخی سے زبان اینٹھ جائے۔ اس کے پاس بیٹھے سے اس کی بدبو کی بناء پر قوت شامّہ ماؤف ہو جائے، سو اس تمثیل سے واضح فرما دیا گیا کہ کفر و شرک کی کوئی بنیاد نہ عقل و فطرت میں ہے۔ اور نہ خداوند قدوس کے اتارے ہوئے کلام حق و ہدایت میں، بلکہ یہ ان خود رو خبیث جھاڑیوں کی طرح ہے جن کو جہاں جگہ خالی ملتی ہے وہ وہاں پر از خود اُگ آتی ہیں اور اس کو اکھاڑنے والے ہاتھ موجود ہوں تو وہ بڑی آسانی سے اس کو اکھاڑ کر پھینک سکتے ہیں، لیکن اکھاڑنے والے ہاتھ اگر موجود نہ ہوں تو پھر یہ شجرہ خبیثہ بہت سی جگہ کو گھیر لیتا ہے، سو اس ارشادربَّانی میں اہل ایمان کے لئے یہ عظیم الشان بشارت ہے کہ ان کے اردگرد کفر و شرک کے جو جھاڑ جھنکار پھیلے ہوئے ہیں ان کی جڑ اکھڑنے والی ہے، اللہ پاک نے اپنی قدرت و عنایت سے وہ ہاتھ پیدا فرما دیئے ہیں، جو ان خبیث اور ناپاک جھاڑیوں سے اس سرزمین کو بہت جلد پاک کر دیں گے۔ دوام و خلود کی نعمت کلمہ طیبہ اور حق اور اہل حق ہی کے لئے ہے والحمد للہ جل وعلا بکل حالٍ من الاحوال۔ وفی کل موطن من المواطن فی الحیاۃ،
۳۳۔۔۔ 	دائب کے معنی لگاتار اور مستمر کے ہیں، سو یہ اسی خالق کل اور مالک مطلق رب ذوالجلال کی قدرت بے پایاں حکمت بے نہایت اور اس کی رحمت و عنایت بے غایت کا نتیجہ و اثر ہے، کہ سورج اور چاند کے یہ دونوں عظیم الشان کُرّے اس قدر پابندی اور التزام کے ساتھ آتے جاتے، اور طلوع و غروب ہو رہے ہیں، اور منٹوں اور سیکنڈوں کی پابندی کے ساتھ یہ اپنے اپنے مدار و مستقر پر رواں دواں ہیں اور اپنے سپرد کی گئی خدمت کو نہایت مستعدی اور پوری پابندی کے ساتھ بجا لا رہے ہیں، مجال نہیں کہ اس میں سَرِمُو کوئی فرق آ جائے۔ سو تم لوگ سوچو اور غور کرو کہ آخر یہ کس کی قدرت و حکمت اور اس کی رحمت و عنایت کا نتیجہ و ثمرہ ہے؟ سو وہی ہے اللہ وحدہٗ لاشریک جس کا حکم و تصرف اس پوری کائنات پر چلتا ہے اور ہمہ وقت اور ہر حال میں چلتا ہے وہی معبود برحق ہے، اور ہر قسم کی عبادت و بندگی اسی کا اور صرف وحدہٗ لاشریک کا حق ہے سبحانہ و تعالیٰ، نیز اسی سے تم لوگ یہ اندازہ بھی کرو کہ کتنے اندھے اور کس قدر اُوندھے ہیں وہ لوگ جو اس معبود برحق کو چھوڑ کر سورج اور چاند وغیرہ کے انہی مظاہر کی پوجا و پرستش کرتے ہیں، جو کہ انسان کے خادم ہیں اور ایسے عظیم الشان اور بے مثال خادم، کہ ہر وقت اور ہر حال میں اس کی خدمت اور نفع رسانی میں مشغول ہیں۔ اور وہ بھی اس حال میں کہ یہ اپنی زبان بے زبانی سے اس کا ہمیشہ اعلان و اظہار بھی کرتے ہیں۔ پس شمس و قمر کے ان دونوں عظیم الشان کُرّوں کو قدرت نے اپنی رحمت و عنایت سے اپنے بندوں کی خدمت میں لگا دیا ہے۔ سو ایسے میں اپنے اس خالق اور مالک حقیقی کو چھوڑ کر اپنے خادموں کی پوجا کی ذلت اٹھانا اور شرک کا ارتکاب کرنا، مت ماری کا ایک کھلا مظہر اور واضح ثبوت ہے؟ والعیاذ باللہ العظیم
۳۴۔۔۔ 	یعنی انسان کو اپنی فطرت و جبلت کے اعتبار سے جن جن چیزوں کی ضرورت تھی قدرت نے اپنی رحمت و عنایت سے اس کو ان تمام چیزوں سے نوازا۔ اور بدرجہ تمام و کمال نوازا۔ اور اس کی ان ضروریات زندگی کو اس نے انسان کے لئے ایسے پُر حکمت طریقے سے باقی اور برقرار رکھا کہ عقلِ انسانی دنگ رہ جاتی ہے۔ اور اس طور پر نوازا کہ انسان کی طرف سے اس کے لئے نہ کوئی سوال تھا اور نہ کسی طرح کی کوئی اپیل درخواست۔ سو اس تمام رحمت و عنایت کا تقاضا یہ تھا اور یہ ہے کہ انسان ہمیشہ اور ہر حال میں صدق دل سے اپنے اس خالق و مالک کے حضور جھک جائے۔ اور ہمیشہ جھکا ہی رہے۔ لیکن اس کے باوجود کفر و انکار اور شرک کا ارتکاب؟ کس قدر ظلم اور کتنی بڑی انصافی ہے جس کا ارتکاب یہ انسان ظلوم وکفار کرتا ہے؟ والعیاذ باللہ العزیز الغفار، اور پھر اس سب کے باوجود منکر اور ناشکرے انسان کو یہ ڈھیل اور اس قدر چھوٹ؟ سو یہ اسی وحدہٗ لاشریک کی صفت و شان ہے اور اسی کی صفت و شان ہو سکتی ہے۔ سبحانہ و تعالیٰ
۳۶۔۔۔ 	سو اس سے اسوہ ابراہیمی کے ایک نمونہ و مظہر کو ذکر فرمایا گیا ہے، جس میں بڑے درس ہائے عبرت و بصیرت ہیں، کیونکہ حضرت ابراہیم وہ ہستی ہیں جن کو یہود و نصاریٰ اور مشرکین عرب سب ہی اپنا پیشوا مانتے تھے۔ اور مسلمان تو ہیں ہی ملت ابراہیمی پر سو اسوہ ابراہیمی کے اس نمونے کو پیش فرما کر سب کے سامنے آئینہ رکھ دیا گیا، کہ دیکھو کہ حضرت ابراہیم کیا اور کیسے تھے اور تم لوگ جو ان سے انتساب کا دعوی کرتے ہو کیا اور کیسے ہو؟ وہ توحید کے علمبردار اور اللہ ہی کی بندگی کرتے، اور اسی سے مانگتے اور سوال کرتے تھے۔ مگر تم لوگ بتوں کی پوجا کرتے، اور ان سے حاجتیں مانگتے ہو۔ حضرت ابراہیم تو بت پرستوں سے اظہار برأت و بیزاری کا اعلان کرتے ہیں، مگر تم لوگوں کا تو اوڑھنا اور بچھونا ہی یہ ہے کہ تم غیر اللہ سے مانگتے۔ ان کے آگے جھکتے۔ اور دست سوال دراز کرتے ہو۔ دعوی کیا ہے۔ اور عمل و کردار کیا؟ کیا تم لوگوں کو شرم نہیں آتی؟ والعیاذُ باللہ جل وعلا
۴۱۔۔۔ 	اس دعا سے چند اہم حقائق واضح ہو جاتے ہیں، ایک یہ کہ بندے کا کام اور اس کی شان کے لائق یہی ہے کہ وہ اپنے رب سے مانگے۔ اسی سے دعا کرے، اور ہمیشہ اسی کی طرف رجوع کرے۔ حضرات انبیاء و رسل کا اسوہ اور طریقہ یہی رہا ہے کہ وہ ہمیشہ اور ہرحال میں اسی کی طرف رجوع کرتے، اور اسی سے مانگتے تھے۔ دوسری بات یہ کہ پیغمبر مختارِ کل نہیں ہوتے کہ جو چاہیں کریں، جیسا کہ اہل بدعت کا کہنا ہے اور یہ اس لئے کہ اختیارِ کلی اور دعا کے درمیان تضاد اور منافات ہے، کیونکہ جو مختار کل ہوتا ہے اس کا کام مانگنا اور دعائیں کرنا نہیں ہوتا بلکہ اس کا کام حکم دینا ہوتا ہے، نیز یہ کہ حضرات انبیائے کرام کا کام اور انکی شان دعائیں کرنا ہی ہوتا ہے، اور بس، آگے دعا کا قبول کرنا یا نہ کرنا اللہ تعالیٰ کی حکمت اور اسی کی مشیت پر موقوف ہوتا ہے، وہ جس کی دعا ہے چاہے قبول فرمائے، اور جس کی چاہے نہ قبول فرمائے۔ چنانچہ اس نے حضرت نوح کی دعا ان کے بیٹے کے لئے حضرت ابراہیم کی دعا ان کے اپنے والد کے لئے اور حضرت امام الانبیاء محمد رسول اللہ صلی اللہ علیہ وآلہ و سلم کی دعا ان کے اپنے چچا ابوطالب کے حق میں قبول نہیں فرمائی۔ کیونکہ اللہ ہی جانتا ہے کہ کون دولت ایمان و یقین سے سرفرازی کے لائق ہے، اور کون نہیں، اور تیسری بات یہ ہے کہ دعا میں رب (اے میرے رب!) اور رَبَّنَا (اے ہمارے رب!) کا ذکر و تکرار آداب دعا میں سے ایک اہم ادب، بلکہ اس کے لوازم اور خصوصیات میں سے ہے، کہ یہ تضرع و زاری، عجز و انکساری، استمالت و استغاثہ، اور التجاء و فریاد، کا ایک اہم ذریعہ و وسیلہ ہے کہ یہ چیز حضرت حق جَلَّ مَجْدہٗ کی توجہ اور عنایت کو اپنی طرف مبذول کرنے کا ایک اہم ذریعہ ہے، اس لئے دعا کرنے والا رب (اے میرے رب!) اور رَبَّنَا (اے ہمارے رب!) کے کلمات کریمہ کو گویا اللہ تعالیٰ کے یہاں دعا کی قبولیت کے لئے سفارشی بناتا ہے اور چوتھی بات یہ ہے کہ آدابِ دعا میں سے ایک اہم ادب یہ بھی ہے کہ انسان اپنی دعا میں اللہ تعالیٰ کے گزشتہ انعامات و احسانات کو بھی ذکر کرے۔ جیسا کہ حضرت ابراہیم نے اپنی اس دعا میں کیا۔ کہ آپ نے فرمایا کہ سب تعریفیں اس اللہ کے لئے ہیں جس نے مجھے بڑھاپے میں اسماعیل اور اسحاق جیسے بیٹوں سے نوازا۔ کیونکہ دعا میں اللہ تعالیٰ کے گزشتہ انعامات و احسانات کا حوالہ و ذکر۔ گویا دعا کی قبولیت کے لئے سفارش بہم پہنچاتا ہے، اور پانچویں بات اس سے یہ واضح ہو جاتی ہے کہ اولاد کی نعمت سے نوازنا اللہ تعالیٰ ہی کا کام اور اسی کی شان ہے، حضرات انبیاء ورسل یہاں تک کہ جدالانبیاء حضرت ابراہیم خلیل علیہ الصلوٰۃ والسلام کی جلیل القدر ہستی اور آپ جیسے عظیم الشان پیغمبر بھی اسی وحدہٗ لاشریک کے محتاج ہیں اور وہ بھی نعمت اولاد سے سرفرازی کے لئے اسی کی عنایت اور اسی کے فضل و کرم کے محتاج ہیں۔ تو پھر اور کون ہو سکتا ہے جو کسی کو اولاد کی نعمت سے سرفراز کر سکے؟ سو اس سے اندازہ کیا جا سکتا ہے کہ کتنے بہکے بھٹکے اور کس قدر گمراہ ہیں وہ لوگ جو مُردوں اور قبروں سے اولادیں مانگتے ہیں، اور پھر وہ انکے نام بھی شرکیہ رکھتے ہیں جیسے پیراں دتہ، پیر بخش، حضور بخش، نبی بخش، علی داد، اور حسین بخش، وغیرہ وغیرہ، دیا کس نے اور ایسے لوگ نام کس کا لیتے ہیں؟ بخشش و عطاء کس کی ہے۔ اور یہ منسوب کس کی طرف کرتے ہیں؟ ان میں سے جو جہالت اور نادانی کی بناء پر اسطرح کرتے ہیں۔ ان کے لئے تو پھر بھی عذر اور معذوری کی گنجائش ہو سکتی ہے، لیکن جو جان بوجھ کر اور قصد و ارادہ سے اسطرح کرتے ہیں۔ ان کے شرک میں کیا کلام ہو سکتا ہے؟ والعیاذ باللہ العظیم، اللہ تعالیٰ ہر قسم کے شرک اور اس کے ہر شائبہ سے محفوظ رکھے، اور ہمیشہ اور ہر حال میں اور ہر اعتبار سے اپنی حفاظت و پناہ میں اور اپنا ہی بنائے رکھے، آمین ثم آمین
۴۶۔۔۔ 	سو ماضی کی ان مجرم قوموں کی حق اور اہل حق کے خلاف سازشیں اتنی ہولناک اور اس قدر سخت تھیں کہ پہاڑ بھی اپنی جگہ سے ہل اور ٹل جائیں۔ مگر ان کی وہ سب چالیں اور سازشیں اللہ ہی کے پاس دھری کی دھری رہ گئیں۔ اس نے ان کی ان تمام چالوں کو بیکار کر دیا۔ پس چالیں سب اللہ ہی کے اختیار میں ہیں، جیسا کہ دوسرے مقام پر ارشاد فرمایا گیا اور مزید وضاحت اور تاکید کے ساتھ ارشاد فرمایا گیا وَقَدْ مَکَرَ الَّذِیْنَ مِنْ قَبْلِہِمْ فَلِلّٰہِ الْمَکْرُ جَمِیْعًا الایۃ(الرعد۔۴۲) سو معاملہ سب کا سب اللہ تعالیٰ ہی کے قبضہ قدرت و اختیار میں ہے۔ کہ اس ساری کائنات کا خالق و مالک بھی تنہا وہی ہے، اور اس میں حکم و تصرف بھی اسی کا چلتا ہے۔ پس ہوتا وہی ہے جو اس کو منظور ہوتا ہے۔ سبحانہ و تعالیٰ، اَللّٰہُمَّ فَکُنْ لَنَا وَلَا تَکُنْ عَلَیْنَا وَامْکُرْ لَنَا وَلَا تَمْکُرْ عَلَیْنَا، یَامَنْ بِیَدِہٖ مَلَکُوْتُ کُلِّ شَیْءٍ وَّہُوَ یُّجِیْرُ وَلَا وَلَا یُجَارُ عَلَیْہِ جَلَّ وَعَلا شَانہ۔
۴۸۔۔۔ 	سو اس سے یوم عظیم کی قدرے تفصیل بیان فرما دی گئی۔ کہ اس روز یہ زمین و آسمان سب تبدیل ہو جائیں گے، اور ایک نیا جہاں نئے قوانین و نوامیس کے مطابق وجود میں آ جائے گا۔ سب لوگ اپنے خالق و مالک کے حضور حاضر ہونگے۔ کسی کے ساتھ نہ اس کے مزعومہ شفعاء و شرکاء میں سے کوئی ہو گا، اور نہ ہی کوئی حمایتی اور مددگار، مجرم لوگ اس روز ہولناک بیڑیوں میں جکڑے ہوئے ہونگے۔ ان کے لباس تارکول کے ہونگے۔ اور آگ ان کے چہروں پر چھا رہی ہو گی۔ تاکہ ہر کسی کو اس کی زندگی کے بھر کی کمائی کا پورا بدلہ مل سکے۔ بیشک اللہ بڑا ہی جلد حساب چکانے والا ہے۔ سبحانہ و تعالیٰ،
۵۲۔۔۔ 	سو اس آیت کریمہ میں آخری تنبیہ کے طور پر ارشاد فرمایا گیا کہ یہ ایک عظیم الشان پیغام ہے سب لوگوں کے لئے تاکہ اس سے لوگوں پر حجت قائم ہو جائے اور وہ قیامت اور آخرت کے بارے میں پوری طرح خبردار ہو سکیں۔ اور وہ اس حقیقت کو اچھی طرح جان لیں کہ معبود برحق وہی وحدہٗ لاشریک ہے، اسی کے حضور سب نے حاضر ہونا اور اپنے کئے کرائے کا صلہ اور بدلہ پانا ہے اور تاکہ عقل خالص رکھنے والے اس سے سبق لیں۔ اور اس کے نتیجے میں وہ راہِ حق و ہدایت کو صدقِ دل سے اپنا لیں۔


(سورۃ الحجر ۔ سورہ نمبر ۱۵ ۔ تعداد آیات ۹۹)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     الر۔ یہ آیتیں ہیں اس کتاب الٰہی کی اور کھول کر بیان کر دینے والے عظیم الشان قرآن کی۔
۲۔۔۔     جب کافر لوگ رہ رہ کر پچھتائیں گے ، کہ کاش ہم مسلمان ہوتے ،
۳۔۔۔     چھوڑ دو ان کو ان کے حال پر، کہ کھاتے پیتے اور عیش کرتے رہیں ، اور بھلاوے میں ڈالے رکھیں ان کو ان کی جھوٹی آرزوئیں (اور امیدیں)، عنقریب ان کو (سب کچھ) خود ہی معلوم ہو جائے گا،
۴۔۔۔      اور جس بستی کو بھی ہم نے ہلاک (اور برباد) کیا اس کے لئے ایک مقررہ وقت رہا ہے لکھا ہوا،
۵۔۔۔      کوئی بھی قوم نہ تو اپنے مقرر وقت سے پہلے ہلاک ہوئی ہے اور نہ ہی اس سے پیچھے رہ سکی ہے ،
۶۔۔۔      اور کہتے ہیں یہ لوگ (اللہ کے رسول سے) کہ اے وہ شخص جس پر اتارا گیا ہے یہ ذکر، تو تو پرلے درجے کا دیوانہ ہے ،
۷۔۔۔     کیوں نہیں لے آتا تو ہمارے پاس فرشتوں کو اگر واقعی تو سچا ہے (اپنے دعووں میں)
۸۔۔۔      (حالانکہ ہمارا دستور یہ ہے کہ) ہم فرشتوں کو نہیں اتارتے مگر حق کے ساتھ، اور اس وقت ایسے منکروں کو کوئی مہلت بھی نہیں ملتی،
۹۔۔۔      اور بلاشبہ ہم ہی نے اتارا ہے اس ذکر (قرآن حکیم) کو، اور بلاشبہ ہم خود ہی اس کے (محافظ و) نگہبان بھی ہیں ،
۱۰۔۔۔      اور بلاشبہ ہم آپ سے پہلے بھی (اے پیغمبر!) بہت سی اگلی امتوں میں رسول بھیج چکے ہیں ،
۱۱۔۔۔      ان کے پاس بھی کوئی رسول ایسا نہیں آیا جس کا انہوں نے مذاق نہ اڑایا ہو، (پس آپ ان کی تکذیب سے غمزدہ و افسردہ نہ ہوں)،
۱۲۔۔۔     اسی طرح اتار دیتے ہیں ہم اس (تکذیب و استہزاء) کو مجرموں کے دلوں میں 
۱۳۔۔۔      یہ اس پر ایمان نہیں لاتے ، اور یہی طریقہ (و دستور) رہا ہے پہلے لوگوں کا،
۱۴۔۔۔      اور (ان کے عناد اور ہٹ دھرمی کا عالم یہ ہے کہ) اگر ہم ان پر آسمان میں کوئی دروازہ بھی کھول دیں ، پھر یہ اس سے خود اوپر چڑھنے بھی لگ جائیں گے 
۱۵۔۔۔     تب بھی یہ (ماننے کی بجائے الٹا) یوں کہنے لگیں گے کہ ہماری تو نظر بندی کر دی گئی ہے ، بلکہ ہم لوگوں پر تو بالکل جادو ہی کر دیا گیا ہے ،
۱۶۔۔۔      اور بلاشبہ ہم ہی نے رکھ دئیے آسمان میں عظیم الشان برج، اور ہم ہی نے ان کو مزین کر دیا دیکھنے والوں کے لئے 
۱۷۔۔۔     اور ہم ہی نے ان کی حفاظت کا سامان کیا ہر شیطان مردود (کی دست درازی) سے ،
۱۸۔۔۔      مگر یہ کوئی چوری چھپے کچھ سن ون لے ، تو اس کا پیچھا کرتا ہے ایک شعلہ روشن،
۱۹۔۔۔      اور زمین (کے اس عظیم الشان کرے) کو بھی ہم ہی نے (بچھایا) پھیلایا (اپنے کمال قدرت و حکمت سے) اور ہم ہی نے ڈال دئیے اس میں (پہاڑوں کے) عظیم الشان لنگر، اور اگائی ہم نے اس میں ہر چیز نپی تلی مقدار کے مطابق،
۲۰۔۔۔      اور ہم ہی نے رکھ دئیے اس میں طرح طرح کے سامان زیست، تمہارے لئے بھی اور ان سب کے لئے بھی جن کے روزی رساں (ظاہری طور پر بھی) تم نہیں ہو،
۲۱۔۔۔      اور کوئی چیز ایسی نہیں جس کے ہمارے پاس (خزانوں کے) خزانے نہ ہوں اور جس چیز کو بھی ہم اتارتے ہیں ایک مقرر مقدار ہی میں اتارتے ہیں ،
۲۲۔۔۔      اور ہم ہی بھیجتے ہیں ہواؤں کو بار آور بنا کر، پھر ہم ہی اتارتے ہیں آسمان سے پانی (ایک نہایت ہی پر حکمت نظام کے تحت)، سو (اس طرح اپنی رحمت و عنایت سے) ہم تمہاری سیرابی کا سامان کرتے ہیں ، ورنہ تم ایسے نہیں کہ (اپنے طور پر اس طرح) اس کو سٹور کر سکو،
۲۳۔۔۔      اور بلاشبہ یہ بھی ایک قطعی حقیقت ہے کہ زندگی بھی ہم ہی بخشتے ہیں اور موت بھی ہمارے ہی قبضہ میں ہے ، اور ہم ہی ہیں سب کے وارث
۲۴۔۔۔     اور بلاشبہ ہم خوب جانتے ہیں تم میں سے آگے بڑھنے والوں کو بھی، اور ہم خوب جانتے ہیں پیچھے رہنے والوں کو بھی،
۲۵۔۔۔     اور بلاشبہ تمہارا رب اکٹھا کر لائے گا ان سب کو (میدان حشر میں) بے شک وہ بڑا ہی حکمت والا، نہایت ہی علم والا ہے ،
۲۶۔۔۔      اور بلاشبہ ہم ہی نے پیدا کیا انسان کو سڑے ہوئے گارے کی (ٹھیکرے کی طرح) بجتی مٹی سے ،
۲۷۔۔۔      اور جنوں کو بھی ہم ہی نے پیدا کیا، اس سے پہلے آگ کی لو (اور لپٹ) سے ،
۲۸۔۔۔      اور (وہ بھی یاد کرو کہ) جب تمہارے رب نے فرمایا فرشتوں سے کہ بے شک میں پیدا کرنے والا ہوں ایک انسان کو سڑے ہوئے گارے کی (ٹھیکرے کی طرح) بجتی مٹی سے ،
۲۹۔۔۔      پس جب میں اس کو پورا بنا چکوں ، اور میں پھونک دوں اپنی روح سے ، تو تم سب اس کے آگے سجدہ ریز ہو جانا،
۳۰۔۔۔      سو (جب ایسا ہو گیا تو حسب ہدایت) فرشتے سجدہ ریز ہو گئے اس کے آگے ، سب کے سب ایک ساتھ،
۳۱۔۔۔      بجز ابلیس کے ، کہ اس نے انکار کر دیا اس بات سے کہ وہ شامل ہو سجدہ کرنے والوں کے ساتھ،
۳۲۔۔۔      پروردگار نے پوچھا اے ابلیس تجھے کیا ہوا؟ کہ تو شامل نہ ہوا سجدہ کرنے والوں کے ساتھ،
۳۳۔۔۔      اس نے جواب میں کہا کہ مجھ سے یہ نہیں ہو سکتا کہ میں سجدہ کروں ایک ایسے بشر (اور انسان) کو جسے تو نے پیدا کیا سڑے ہوئے گارے کی بجتی (اور کھنکھناتی) مٹی سے ،
۳۴۔۔۔      ارشاد ہوا کہ پس تو نکل جا یہاں سے ، کہ تو تو پکا مردود ہے ،
۳۵۔۔۔      اور (اب) تجھ پر لعنت (اور پھٹکار) ہے قیامت کے دن تک،
۳۶۔۔۔     اس نے کہا اے میرے رب تو پھر تو مجھے مہلت دے دے اس دن تک جس دن کہ (دوبارہ) زندہ کر کے اٹھایا جائے گا لوگوں کو
۳۷۔۔۔      فرمایا اچھا تجھے مہلت ہے ،
۳۸۔۔۔      اس مقررہ وقت کی تاریخ تک،
۳۹۔۔۔      کہنے لگا اے میرے رب بوجہ اس کے کہ تو نے مجھے گمراہ کیا، میں ان (کی گمراہی) کے لئے طرح طرح کی دلفریبیوں سے کام لوں گا تیری زمین میں ، اور (اس کے نیچے میں) میں ان سب کو گمراہ کر کے چھوڑوں گا،
۴۰۔۔۔      سوائے تیرے ان خاص بندوں کے جنہیں تو نے ان میں سے چن لیا ہو گا،
۴۱۔۔۔      فرمایا ہاں (ایمان و اطاعت کا) یہ راستہ ہے جو سیدھا مجھ تک پہنچتا ہے ،
۴۲۔۔۔      بے شک میرے خاص بندوں پر تیرا کچھ بھی بس نہیں چل سکے گا، سوائے ان بہکے ہوئے لوگوں کے ، جو خود ہی تیرے پیچھے چل پڑیں گے ،
۴۳۔۔۔      اور ان سب کا ٹھکانا یقینی طور پر جہنم ہے ،
۴۴۔۔۔      جس کے ساتھ دروازے ہیں ، ان میں ہر ایک دروازے کے لئے ایک حصہ ہے طے شدہ،
۴۵۔۔۔     (اس کے برعکس) پرہیزگار لوگ یقینی طور پر عظیم الشان جنتوں اور چشموں میں ہوں گے 
۴۶۔۔۔     ان سے کہا جائے گا کہ داخل ہو جاؤ تم ان میں ہر طرح کی سلامتی اور پورے امن (و سکون) کے ساتھ
۴۷۔۔۔      اور نکال دیں گے ہم ان کے سینوں سے جو بھی کوئی کھوٹ (کھپٹ دنیاوی زندگی میں ان کے دلوں میں) رہا ہو گا وہ آپس میں بھائی بھائی بن کر آمنے سامنے تختوں پر (نہایت سکون و اطمینان سے) بیٹھے ہوں گے ،
۴۸۔۔۔      انہیں نہ تو وہاں کوئی تکلیف پہنچے گی اور نہ ہی انہیں وہاں سے کبھی نکالا جائے گا،
۴۹۔۔۔      خبر کر دو (اے پیغمبر!) میرے بندوں کو، کہ بے شک میں بڑا ہی درگزر کرنے والا، انتہائی مہربان ہوں ،
۵۰۔۔۔      اور یہ کہ بے شک میرا عذاب بھی بڑا ہی (سخت اور) دردناک عذاب ہے ،
۵۱۔۔۔     اور انہیں ذرا ابراہیم کے مہمانوں کا قصہ بھی سنا دو
۵۲۔۔۔      جب کہ وہ ان کے پاس آئے اور انہیں سلام کہا، تو ابراہیم نے ان سے کہا کہ ہمیں تو تم سے ڈر لگ رہا ہے ،
۵۳۔۔۔      انہوں نے جواب دیا ڈرئیے نہیں ہم تو آپ کو خوشخبری سنانے آئے ہیں ایک ایسے عظیم الشان لڑکے کی، جو کہ بڑا علم والا ہو گا،
۵۴۔۔۔     ابراہیم نے کہا کیا تم مجھے اس بڑھاپے میں یہ خوشخبری سنا رہے ہو؟ سو یہ کیسی خوشخبری تم مجھے سنا رہے ہو؟
۵۵۔۔۔      انہوں نے جواب دیا کہ ہم نے تو آپ کو سچی خوشخبری سنا دی ہے ، لہٰذا آپ نا امید نہ ہوں 
۵۶۔۔۔      ابراہیم نے فرمایا (یہ تو محض تعجب کی بناء پر ہے ، ورنہ) کون ہے جو نا امید ہو اپنے رب کی رحمت سے ، بجز گمراہوں کے ،
۵۷۔۔۔      پھر پوچھا اچھا تو تمہاری اصل مہم کیا ہے ، اے فرستادگان الٰہی؟
۵۸۔۔۔      انہوں نے جواب دیا ہمیں تو دراصل بھیجا گیا ہے ایک مجرم قوم کی طرف،
۵۹۔۔۔     بجز لوط والوں کے کہ ان سب کو ہم نے بچا لینا ہے 
۶۰۔۔۔      سوائے ان کی بیوی کے کہ اس کے بارے میں ہم نے طے کر لیا ہے کہ وہ پیچھے رہ جانے والوں میں شامل رہے گی،
۶۱۔۔۔      پھر جب آ پہنچے وہ فرشتے لوط والوں کے پاس،
۶۲۔۔۔      تو اس نے کہا کہ آپ لوگ تو بالکل اجنبی لگتے ہیں ،
۶۳۔۔۔      انہوں نے جواب دیا (کہ نہیں ہم آدمی نہیں) بلکہ ہم تو آپ کے پاس وہ کچھ لے کر آئے ہیں جس کے بارے میں یہ لوگ شک کرتے تھے ،
۶۴۔۔۔      ہم تو آپ کے پاس سچا حکم لے کر آئے ہیں ، اور یقیناً ہم بالکل سچے ہیں ،
۶۵۔۔۔      لہٰذا آپ نکل جائیں (یہاں سے) رات کا کچھ حصہ رہے ، اپنے تعلق داروں کو ساتھ لے کر، اور آپ خود ان کے پیچھے پیچھے چلیں ، تم میں سے کوئی پیچھے مڑ کر بھی نہ دیکھیے ، اور چل نکلو تم سب جہاں جانے کا تمہیں حکم دیا جاتا ہے ،
۶۶۔۔۔      اور ہم نے لوط کو یہ بات قطعی طور پر واضح کر دی تھی کہ یقیناً جڑ کاٹ کر رکھ دی جائے گی ان (بدبخت لوگوں) کی صبح ہوتے ہی،
۶۷۔۔۔      اور آ پہنچے اس دوران شہر کے لوگ خوشیاں مناتے ہوئے ،
۶۸۔۔۔      لوط نے (بڑے درد بھرے انداز میں ان سے) کہا کہ (بھائیو) یہ لوگ میرے مہمان ہیں ، لہٰذا تم (ان کو پریشان کر کے) مجھے بے آبرو نہ کرو،
۶۹۔۔۔      اللہ سے ڈرو اور مجھے رسوا نہ کرو،
۷۰۔۔۔      انہوں نے (پوری ڈھٹائی اور بدبختی سے) کہا، کیا ہم نے تمہیں روکا نہیں دنیا بھر کے لوگوں (کی مہمان نوازی کا دم بھرنے) سے ،
۷۱۔۔۔      لوط نے کہا یہ میری (قومی) بیٹیاں (جو تمہارے گھروں میں) موجود ہیں ، اگر تمہیں کچھ کرنا ہے (تو ان سے جائز طریقے سے اپنا مطلب پورا کر لو)،
۷۲۔۔۔     (مگر) تمہاری عمر کی قسم وہ لوگ اپنی مستی میں بالکل مدہوش ہوئے جا رہے تھے 
۷۳۔۔۔      آخرکار دن چڑھتے ہی آ پکڑا ان کو اس ہولناک آواز نے (جو ان کی تباہی کیلئے مقدر ہو چکی تھی)،
۷۴۔۔۔      سو پلٹ کر کے رکھ دیا ہم نے اس (بستی) کو، اور برسا دی اس پر بارش کھنگر کے پتھروں کی،
۷۵۔۔۔      بے شک اس میں بڑی بھاری نشانیاں ہیں (عقل و) فراست والوں کیلئے ،
۷۶۔۔۔      بے شک یہ بستی واقع ہے ایک (کھلی اور) عام گزرگاہ پر،
۷۷۔۔۔     بے شک اس (قصے) میں بڑی بھاری نشانی (اور سامان عبرت و بصیرت) ہے ایمان والوں کیلئے 
۷۸۔۔۔      اور أیکہ والے (شعیب کی قوم کے لوگ) بھی بڑے ظالم تھے ،
۷۹۔۔۔      سو ہم نے ان سے بھی (آخرکار) انتقام لیا، اور یہ دونوں ہی قومیں (اور ان کے کھنڈرات) واقع ہیں ایک کھلی شاہراہ پر،
۸۰۔۔۔      اور حجر کے لوگوں نے بھی جھٹلایا رسولوں کو،
۸۱۔۔۔      ہم نے ان کو بھی اپنی نشانیاں عطاء کی تھیں ، مگر وہ ان سے روگردانی ہی کرتے گئے ،
۸۲۔۔۔      وہ پہاڑوں کو تراش تراش کر اپنے گھر بنایا کرتے تھے ، اور اپنے طور پر وہ بڑے بے خوف (اور مطمئن) تھے ،
۸۳۔۔۔      آخرکار (تکذیب حق کی پاداش میں) آ پکڑا ان کو صبح ہوتے ہی ایک ہولناک آواز نے ،
۸۴۔۔۔      سو (اس موقع پر) ان کے کچھ بھی کام نہ آ سکا وہ سب کچھ جو کہ وہ (زندگی بھر) کماتے رہے تھے ،
۸۵۔۔۔      اور ہم نے نہیں پیدا کیا آسمانوں اور زمین اور ان دونوں کے درمیان (کی اس عظیم الشان کائنات) کو مگر حق کے ساتھ، اور (فیصلے کی) اس گھڑی نے (اپنے وقت پر) بہرحال آ کر رہنا ہے ، پس آپ (اے پیغمبر صلی اللہ علیہ و سلم) شریفانہ درگزر ہی سے کام لیتے رہیں (ان لوگوں کی بیہودگیوں پر)،
۸۶۔۔۔      بے شک آپ کا رب ہی ہے ، سب کچھ پیدا کرنے والا، سب کچھ (پوری طرح) جاننے والا
۸۷۔۔۔      اور بلاشبہ ہم ہی نے عطا کیں آپ کو (اے پیغمبر!) بار بار دہرائی جانے والی سات آیتیں اور عظمتوں بھرا یہ قرآن،
۸۸۔۔۔      اور کبھی نگاہ اٹھا کر بھی نہیں دیکھنا ان چیزوں کی طرف جن سے ہم نے نوازا ہے ان کے مختلف گروہوں کو (دنیائے فانی کی اس زندگی میں)، اور نہ کبھی غم کھانا ان کے حال پر، اور جھکائے رکھنا اپنے بازوئے (شفقت و عنایت) کو ایمان والوں کے لئے ،
۸۹۔۔۔      اور کہہ دو (ان منکروں سے) کہ میرا کام تو بس خبردار کر دینا ہے کھول کر،
۹۰۔۔۔      (کہ ان منکروں پر بھی عذاب اسی طرح آ سکتا ہے) جس طرح کہ ہم اتار چکے ہیں ان حصے بخرے کرنے والوں پر،
۹۱۔۔۔      جنہوں نے ٹکڑے ٹکڑے کر دیا تھا اللہ کی کتاب کو،
۹۲۔۔۔      سو قسم ہے تمہارے رب کی ہم نے ضرور پوچھنا ہے ان سب سے ،
۹۳۔۔۔      ان کے ان کرتوتوں کے بارے میں ، جو یہ لوگ کرتے رہے تھے ،
۹۴۔۔۔      پس آپ صلی اللہ علیہ و سلم کھول کر بیان کر دیں اس (حق اور حقیقت) کو جس کا حکم دیا جاتا ہے آپ کو، اور منہ موڑ لو مشرکوں سے ،
۹۵۔۔۔      بے شک ہم کافی ہیں آپ کو (اے پیغمبر!) ان مذاق اڑانے والوں (کی خبر لینے) کو،
۹۶۔۔۔      جو اللہ کے ساتھ کسی اور کو بھی معبود قرار دیتے ہیں ، سو عنقریب انہیں ، خود معلوم ہو جائے گا
۹۷۔۔۔      اور اچھی طرح معلوم ہے کہ آپ کا سینہ تنگ ہو رہا ہے ان باتوں سے جو یہ لوگ بناتے ہیں ،
۹۸۔۔۔      سو (ان کے علاج کے لئے) آپ تسبیح کرتے رہیں اپنے رب کی حمد کے ساتھ اور شامل رہیں (اپنے رب کے حضور) سجدہ کرنے والوں میں ،
۹۹۔۔۔     اور بندگی کرتے رہیں اپنے رب کی یہاں تک کہ آ پہنچے آپ کو موت۔


تفسیر

۱۔۔۔ 	یعنی الکتاب میں الف لام عہد کا ہے اور اس سے مراد وہ کتاب الٰہی ہے جس کے نازل فرمانے کا وعدہ اللہ نے فرمایا تھا۔ کیونکہ اپنے بندوں کی ہدایت کا انتظام کرنا اس نے اپنے ذمے لازم کر رکھا ہے جیسا کہ دوسرے مقام پر ارشاد فرمایا گیا اِنَّ عَلَیْنَا لَلْہُدیٰ (الکیل۔۱۲) یعنی ہمارے ذمے ہے ہدایت دینا، پس یہ کتاب عظیم وہ کتاب ہے جس کی خبر اس سے پہلے تشریف لانے والے حضرات انبیاء و رسل نے دی اور قرآن کی تنوین تعظیم و تفخیم کے لئے ہے سو اس سے واضح فرما دیا گیا کہ یہ کلام جن لوگوں کو سنایا جا رہا ہے ایسا عظیم الشان اور بے مثل کلام ہے جو کتاب الٰہی اور کھول کر بیان کرنے والے ایک عظیم الشان قرآن کی آیات پر مشتمل ہے، پس یہ اپنی صداقت و حقانیت پر خود دلیل ہے، اس کو کسی خارجی دلیل کی کوئی ضرورت نہیں، اور یہ ایسا عظیم الشان اور واضح کلام ہے جو حق و ہدایت سے متعلق ہر ضروری چیز کو کھول کر بیان کرتا ہے اور اس طور پر کہ اس میں کسی طرح کا کوئی خفاء وغموض باقی نہیں رہتا۔ اور یہ ایسا منبع خیر وبرکت، اور مصدر علم وحکمت ہے کہ اس سے اعراض و رُوگردانی ہر خیر سے محرومی ہے والعیاذُ باللہ العظیم بکل حالٍ من الاحوال
۲۔۔۔ 	 ۔ سو آج تو یہ لوگ اپنے کبر و غرور اور اپنے عناد وسرکشی میں ایسے مست ومگن ہیں کہ حق بات پر کان دھرنے اور اس کو سننے اور ماننے کو تیار نہیں ہو رہے، لیکن آگے ایسے مواقع آئیں گے اور بار بار آئیں گے، جب یہ رہ رہ کر تمنا کریں گے کہ کاش کہ ہم ایمان لائے ہوتے، اور مسلمان ہوتے، سو جب ان پر دنیا میں عذاب آئے گا ان کے اپنے کئے کرائے کے نتیجے میں تو اس وقت بھی یہ لوگ ایسی تمنا کریں گے کہ کاش کہ ہم لوگ مسلمان ہوتے، تو اس ہولناک انجام اور عذاب سے دوچار نہ ہوتے، اسی طرح موت کے وقت، اور قبر میں جب یہ جنت سے محرومی اور عذاب آخرت کے نمونے دیکھیں گے، تو اس وقت بھی یہ لوگ تمنا کریں گے کہ کاش کہ ہم مسلمان ہوتے اور اس موقع پر ہمیں ایسی ہولناک محرومی اور سخت عذاب کا منہ نہ دیکھنا پڑتا۔ پھر جب حشر ونشر کے احوال، اور عذاب دوزخ کے ہولناک مناظر دیکھیں گے تو وہاں بھی یہ رہ رہ کر کہیں گے کہ کاش کہ ہم مسلمان ہوتے، تو ایسے ہولناک انجام سے دوچار نہ ہوتے۔ لیکن ایسے افسوسوں اور تمناؤں سے ان کو کوئی فائدہ بہرحال نہیں ہو گا، سوائے ان کی آتش یاس و حسرت میں اضافے کے سو رب رحمان و رحیم نے اپنے اس کلام رحمت و رافت نظام کے ذریعے ان تمام مراحل سے سب کو پیشگی اس طرح خبردار کر دیا۔ کہ تاکہ جس نے بچنا ہو بچ جائے۔ قبل اس سے کہ اس کا موقع اور فرصت اس کے ہاتھ سے نکل جائے اور اس کو ہمیشہ ہمیشہ کے صدمے اور افسوس سے دوچار نہ ہونا پڑے۔ والعیاذ باللہ، جل وعلا
۳۔۔۔ 	 ۔ یعنی جب یہ لوگ اپنی خرمستیوں میں ایسے محو اور مست و مگن ہیں کہ حق بات کو سننے ماننے کے لئے تیار ہی نہیں ہوتے، تو ان کو انکے حال پر چھوڑ دو یہ دنیاوی زندگی کے چند روز کھا پی لیں۔ دنیا کے مزے لوٹ لیں۔ اور لذیذ امیدوں اور آرزؤں کے خواب دیکھ لیں، عنقریب ہی وہ وقت آ جائے گا جب یہ اپنی خرمستیوں کا نتیجہ و انجام اپنی آنکھوں سے خود دیکھ لیں گے۔ سو یہ ایسے ہٹ دھرموں کے لئے آخری جواب اور علاج ہوتا ہے، کہ جب یہ سننے ماننے کو تیار ہی نہیں تو ان سے الجھنے کا کوئی فائدہ نہیں۔
۸۔۔۔ 	۱: سو اس سے تاخیر عذاب کے سبب اور اس کی وجہ کو واضح فرما دیا گیا۔ یعنی یہ کہ ان لوگوں کے بار بار کے مطالبوں کے باوجود ان پر جو عذاب نہیں آتا تو یہ تاخیر اللہ پاک سبحانہ و تعالیٰ کی ایک سنت پر مبنی ہے وہ یہ کہ اللہ تعالیٰ کسی قوم پر عذاب بھیجنے سے پہلے اس پر اپنی حجت تمام کرتا ہے۔ سو اس پر تمام حجت کے بعد بھی اگر وہ قوم اپنی سرکشی سے باز نہیں آتی۔ بلکہ اپنے تمرد و سرکشی پر اڑی ہی رہتی ہے۔ اور اخلاقی زوال کی اس حد کو پہنچ جاتی ہے جو کسی قوم کی ہلاکت و تباہی کے لئے نوشتہ خداوندی میں مقرر ہوتی ہے، تو اتمام حجت اور اس مقررہ مدت کی تکمیل کے بعد ایسی قوم پر عذاب آ کر رہتا ہے، اور وہ اپنے انجام کو پہنچ کر رہتی ہے، نہ اس میں ذرہ برابر تاخیر ہوتی ہے۔ اور نہ ایسوں کو اس کے اور کوئی مہلت ملتی ہے، العیاذ باللہ جل وعلا بکل حالٍ من الاحوال
     ۲:  سو اس سے تنزیل ملائکہ سے متعلق حکمت اور منکرین کے مطالبے کا جواب دیا گیا، یعنی اللہ تعالیٰ کے یہاں مطلوب وہ ایمان ہے جو اپنے ارادہ و اختیار، اور عقل و فکر کی قناعت سے ہو نہ کہ جبر و اکراہ اور مجبوری کا ایمان، اسی لئے وہ بندوں کو اختیار دیتا ہے، فرشتوں کو تو اس وقت اتارا اور بھیجا جاتا ہے، جبکہ لوگ اندھے بہرے بن جاتے ہیں۔ اور ان کو ان کے آخری انجام سے دوچار کرنے کے سوا کوئی چارہ باقی نہیں رہ جاتا۔ تب فرشتے حق کے ساتھ اترتے ہیں اور ان کا کام تمام کر دیتے ہیں۔ اور اس کے بعد ایسے لوگوں کو کوئی مہلت نہیں ملتی، والعیاذ باللہ
۱۵۔۔۔ 	 سو اس سے ان لوگوں کے عناد اور ہٹ دھرمی کو واضح فرما دیا گیا کہ ان کا حال یہ ہے کہ فرشتے چھوڑ اگر ہم ان کے لئے آسمان میں کوئی دروازہ بھی کھول دیں اور وہ بھی اس طور پر کہ یہ اس میں چڑھنے لگ جائیں تو بھی انہوں نے ایمان نہیں لانا۔ بلکہ اس میں بھی یہ کوئی نہ کوئی حیلہ بہانہ ڈھونڈ نکالیں گے۔ اور یہ کہیں گے کہ ہماری تو نظریں ہی بند کر دی گئی ہیں۔ بلکہ ہم سب پر جادو کر دیا گیا ہے سو ان کے ایمان نہ لانے کا اصل سبب یہ نہیں، کہ ان کو ان کی طلب و فرمائش کے مطابق کوئی معجزہ نہیں دکھایا گیا بلکہ انکی محرومی کا اصل سبب اور باعث ان کا عناد و ہٹ دھرمی، ان کا غرور و استکبار، اور ان کی اتباع ہواء کا روگ ہے جس کے نتیجے میں یہ لوگ پیغمبر کی دعوت کو سننے اور ماننے کے لئے تیار نہیں ہوتے، سو عناد و ہٹ دھرمی، غرور و استکبار، اور اتباع ہواء وہوس باعث محرومی ہلاکت ہیں والعیاذُ باللہ العظیم
۱۸۔۔۔ 	 بروج جمع ہے برج کی جس کے معنی قلعہ اور محل وغیرہ کے آتے ہیں۔ یہاں پر اس سے مراد وہ آسمانی قلعے ہیں جو خداوند قدوس نے اپنی قدرت و حکمت سے آسمانوں میں بنا رکھے ہیں۔ جن میں اس کے ملائکہ اور کروبیوں کی وہ فوجیں مامور رہتی ہیں، جو ان حدود اور دائروں کی حفاظت و نگرانی کرتی ہیں، جن سے آگے بڑھنے کی اجازت نہ شیاطین انس کو ہے اور نہ شیاطین جن کو، اور اگر کوئی شیطان ملائے اعلیٰ کی باتوں کو سن گن لینے کی غرض سے ان مقررہ حدود سے آگے بڑھنے کی کوشش کرتا ہے، تو ایک چمکتا دمکتا شعلہ اس کا تعاقب کرتا ہے، سو جس طرح کسی قلعے کی برجیوں پر مامور سپاہی دشمن کے آدمیوں کی نقل و حرکت پر کڑی نگاہ رکھتے ہیں، کسی اجنبی کو اپنی حدود کے اندر قدم رکھنے کا موقع نہیں دیتے، اسی طرح خداوند قدوس کے مامور فرشتے ان شیاطین جن کو اپنی حدود کے اندر قدم رکھنے کی اجازت نہیں دیتے۔ جو ان حدود میں ٹوہ لگانے کے لئے دراندازی کی کوشش کرتے ہیں۔ اور اگر ان میں سے کوئی ایسا کرے گا تو وہ اس کو شہاب ثاقب کا نشانہ بناتے ہیں سو اس سے اس نظامِ کہانت کی جڑ نکال دی گئی جو زمانہ جاہلیت میں بڑے عروج پر تھا۔ اور جس کی آڑ میں غیب دانی کا دعوی کر کے سادہ لوح عوام کو لوٹا جاتا تھا۔ سو قرآن حکیم نے واضح فرما دیا کہ ملائے اعلیٰ کے دائروں تک ان کو کوئی رسائی حاصل نہیں۔ اگر وہ چوری چھپے وہاں کان لگانے کی کوشش کرتے ہیں تو شہاب ثاقب کی بارش کا ہدف بنتے ہیں اسی لئے یہاں شیطان کی صفت رجیم وارد ہوئی۔ جس کے معنی ہوتے ہیں رجم کیا ہوا۔ سنگسار کیا ہوا۔ کیونکہ ان کا وہاں پر اسی طرح رجم کیا جاتا ہے،
۲۰۔۔۔ 	سو آسمان کی نشانیوں کے بعد اس ارشاد سے زمین کی نشانیوں کی طرف توجہ مبذول کرائی گئی ہے۔ سو جس طرح آسمان کی عظیم الشان چھت تمہارے سروں کے اوپر تنی ہوئی ہے، اور اس کو عظیم الشان قمقموں سے نہایت ہی پُر حکمت طریقے سے سجایا گیا ہے۔ اسی طرح زمین کے اس عظیم الشان بچھونے کو نہایت ہی پُر حکمت طریقے سے تمہارے قدموں کے نیچے بچھا دیا گیا ہے۔ اس میں پہاڑوں کے عظیم الشان لنگر بھی ڈال دیئے۔ تاکہ یہ تم لوگوں کو لے کر ڈولنے نہ لے۔ اور اس میں اس نے قسما قسم کی نباتات بھی پیدا کر دیں۔ اور تمہاری زیست کے لئے طرح طرح کے سامان ہائے زیست بھی رکھ دیئے، اور اس میں اس نے ہر چیز کو نہایت ہی توازن اور تناسب کے ساتھ رکھا ہے، اور اسی توازن و تناسب کی برکت سے یہ تمہارے لئے سازگار بنی ہوئی ہے۔ فالحمد للہ جل و علا، سو اس میں عظیم الشان درسہائے عبرت و بصیرت ہیں، غور و فکر سے کام لینے والوں کیلئے۔
۲۵۔۔۔ 	 سو اس کی صفت حکمت کا تقاضا ہے کہ وہ ایسا یوم حساب بپا کرے۔ تاکہ ہر کسی کو زندگی بھر کے کئے کرائے کا صلہ و بدلہ ملے۔ تاکہ اس طرح عدل و انصاف کے تقاضے پورے ہوں اور علی وجہ التمام و الکمال پورے ہوں۔ اور تخلیق کائنات کے مقصد کا بھی تحقق ہو سکے۔ ورنہ یہ سارا کارخانہ قدرت عبث و بے قرار پائے گا، جو کہ اس کی حکمت کے تقاضوں کے خلاف ہے اور ساتھ ہی وہ چونکہ علیم بھی ہے اس لئے نہ کوئی اس سے اوجھل ہو سکتا ہے اور نہ ہی وہ کسی کے عمل سے بے خبر ہے سبحانہ و تعالیٰ پس بندے کو ایک طرف تو اپنے اس انجام کو ہمیشہ شاد رکھنا چاہیے اور اس کے لئے تیاری کرتے رہنا چاہیئے۔ اور دوسری طرف اس حقیقت کو بھی ہمیشہ اپنے پیش نظر رکھنا چاہیے کہ میرا معاملہ ہمیشہ اللہ کے ساتھ صحیح رہے۔ کہ اس سے میری کوئی بھی حالت اور کیفیت کسی بھی طور پر مخفی نہیں ہو سکتی۔ وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال، وَفِیْ کُلِّ مَوْطَنٍ مِّن الموافق فی الحیاۃ۔
۲۶۔۔۔ 	 سو جس انسان کی تخلیق ایسے حقیر مادے سے ہو، اس کو کیا حق پہنچتا ہے کہ وہ اتنا تکبر کرے اور اس قدر اکڑے؟ اور یہاں تک کہ وہ حق کی آواز کو بھی سننے اور ماننے کے لئے تیار نہ ہو سو بندے کی تخلیق اور اس کے مادہ تخلیق کا تقاضا یہی ہے کہ اس کا شعار عجز و انکسار ہو۔ اور وہ حق بات کو سننے اور ماننے والا ہو نہ کہ اکڑنے والا، کہ یہ طریقہ ابلیس کا ہے جس کا مادہ تخلیق آگ ہے۔ جبکہ انسان کا مادہ تخلیق مٹی ہے جس میں عاجزی، فروتنی، عجز و انکسار، اور تحمل و برداشت، وغیرہ کی صفات و خصوصیات پائی جاتی ہیں اس لئے انسان کو ہمیشہ انہی صفات و خصوصیات کا حامل اور آئینہ دار ہونا چاہئے، وباللہ التوفیق
۲۹۔۔۔ 	 اس سے واضح ہو جاتا ہے کہ انسان کے تمام روحانی کمالات کا منبع اور سرچشمہ وہ نور الٰہی ہے جو حضرت حق جَلَّ مَجْدہٗ کی طرف سے اس کی فطرت میں ودیعت فرمایا گیا ہے۔ اسی لئے حضرت حق جَلَّ مَجْدہٗ نے فرشتوں سے فرمایا کہ جب میں آدم کا تسویہ کر کے اس میں اپنی روح سے پھونک دُوں تو تم سب اس کے آگے سجدہ ریز ہو جانا۔ سو اسی نور الٰہی سے بندہ خاکی کا تعلق اس کے خالق و مالک سے جڑتا ہے۔ بشرطیکہ وہ قدرت کی طرف سے ودیعت کردہ اس نور الٰہی کی حفاظت کرے۔ اور اگر وہ خدا نخواستہ اس کو ضائع کر دے والعیاذُ باللہ، تو پھر وہ ایک بے چراغ گھر بن کر رہ جاتا ہے۔ جس میں تاریکی کے سوا کچھ نہیں ہوتا۔ والعیاذُ باللہ العظیم، اللہ ہمیشہ ہر حال میں اور ہر اعتبار سے اپنی خاص رحمتوں اور عنایتوں کے سامنے رکھے، آمین
۳۳۔۔۔ 	 سو اس سے اطاعت و فرمانبرداری اور معصیت و نافرمانی کے دو متضاد نمونے سامنے آتے ہیں چنانچہ فرشتے اللہ تعالیٰ کے حکم و ارشاد کے مطابق فوراً سب کے سب حضرت آدم کے لئے سجدہ ریز ہو گئے، سوائے ابلیس کے کہ اس نے سجدہ کرنے سے انکار کر دیا۔ اور انکار بھی اپنی بڑائی کے گھمنڈ میں کیا۔ اور پھر وہ اپنی نافرمانی پر اڑ گیا جس سے وہ ملعون و مطرود ہو گیا۔ پس اللہ تعالیٰ کے حکم و ارشاد کے آگے صدق دل سے جھکنا فرشتوں کی صفت و خصلت اور وسیلہ سعادت و سرفرازی ہے۔ جبکہ اس کے برعکس اللہ کی معصیت و نافرمانی ابلیس کا طریقہ و شیوہ اور موجب لعنت ہے والعیاذُ باللہ العظیم۔ وباللہ التوفیق لما یُحِبُّ ویرید، وعلی ما یُحِبُّ ویرید، وہو الہادی الی سواء السبیل۔
۴۰۔۔۔ 	 سو اس سے کئی اہم اور بنیادی حقائق سامنے آتے ہیں۔ مثلاً یہ کہ اس سے ابلیس کے گستاخانہ اندازِ تخاطب کا نمونہ سامنے آتا ہے، کہ اس نے اغواء یعنی گمراہ کرنے کی نسبت حق تعالیٰ کی طرف کی۔ کہ تو نے مجھے گمراہ کیا۔ والعیاذُ باللہ، اور دوسری اہم بات اس سے یہ سامنے آتی ہے کہ شیطان نے بجائے اپنی غلطی ماننے کے اس کو درست سمجھا اور وہ اس پر اڑ گیا۔ سو اپنے جرم و قصور پر ندامت و توبہ کے بجائے اس پر اڑنا اور اصرار کرنا ابلیس کا کام ہے، والعیاذُ باللہ، جبکہ اس کے برعکس بنی آدم کا طریقہ اپنی غلطی کو تسلیم کرنا، اور اس کی معافی مانگنا ہے۔ جیسا کہ حضرت آدم نے کیا، اسی سے انسان کی خطاء معاف ہوتی ہے۔ اور وہ پھر سے اپنے رب کی عنایات کا مورد و مستحق بن جاتا ہے۔ جیسا کہ حضرت آدم کی مثال سے واضح ہے۔ اور تیسری بات یہ کہ دنیا کی مرغوبات اور خواہشات میں پھنس کر اور ان میں کھو کر اپنی آخرت و انجام اور اپنے مقصد حیات سے غافل ہو جانا دراصل شیطان کے جال میں پھنسنا اور اس کے تیر کا شکار ہونا ہے۔ والعیاذُ باللہ، کیونکہ اس لعین نے حضرتِ حق جَلَّ مَجْدہٗ کے سامنے اپنے اس دام تزویر کا کھلم کھلا اعلان کیا تھا کہ میں بنی آدم کو گمراہ کرنے کے لئے طرح طرح کی دلفریبیوں اور ملمع سازیوں سے کام لوں گا۔ تاکہ یہ ان میں الجھ اور پھنس کر اپنی آخرت، اپنے مقصد حیات، اور اپنے اس شرف و اعزاز کو بالکل بھول کر رہ جائیں کہ ہم مسجودِ ملائک تھے۔ اور یہ کہ شیطان نے سب کو گمراہ کرنے کا اعلان کرتے ہوئے کہا کہ بجز تیرے چنے ہوئے خاص بندوں کے، کہ ان پر میرا زور نہیں چل سکے گا۔ سو اللہ والا بن جانا، اور اللہ کی پناہ میں آ جانا شیطان کے شر اور اس کے اغواء سے حفاظت کا ذریعہ ہے۔ وباللّٰہ التوفیق لما یُحِبُّ ویرید، وعلی مایُحِبُّ ویرید، بِکُلِّ حالٍ مِّنَ الاحوال۔ 
۴۳۔۔۔ 	 سو اس سے ایک تو اس حقیقت کو واضح فرما دیا گیا کہ رب تک پہنچنے کا ایک ہی راستہ ہے۔ یعنی توحید کا راستہ، اور یہاں پر صراط کے بعد عَلَیَّ لا کر اس حقیقت کو واضح فرما دیا گیا کہ یہ ایسا سیدھا اور صاف راستہ ہے کہ اس پر چلنے والا سیدھا منزل مقصود تک پہنچتا ہے، کہ یہی وہ راستہ ہے جو عقل سلیم اور فطرت مستقیم کے تقاضوں کے عین مطابق ہے جبکہ اس کے سوا دوسرے تمام راستے ٹیڑھے ہیں، جیسا کہ دوسرے مقام پر ارشاد فرمایا گیا وَعَلَی اللّٰہِ قَصْدُ السَّبِیْلِ وَمِنْہَا جَائِرٌ الآیۃ (النحل۔ ٩) اور دوسری حقیقت اس سے یہ واضح فرما دی گئی کہ اللہ تعالیٰ کے خاص بندوں پر شیطان کا کوئی زور نہیں چلتا۔ اس کا زور انہی گمراہوں پر چلتا ہے جو اس کے پیچھے چلتے ہیں۔ اور اس کے ساتھ ہی ان کا انجام بھی واضح فرما دیا گیا کہ ان سب کا ٹھکانا دوزخ ہے جس میں ان سب کو داخل ہونا ہو گا کہ وہی ٹھکانا ہے ایسے سرکشوں متکبروں، منکروں، اور راہ حق سے بہکے اور بھٹکے ہوئے لوگوں کا۔ والعیاذُ باللہ العظیم۔
۴۸۔۔۔ 	 سو اس سے اہل دوزخ کے مقابلے میں اہل جنت کا حال و مال بیان فرمایا گیا ہے۔ اور اس اہم حقیقت سے آگاہ فرما دیا گیا کہ جنت اور اس کی نعمتوں سے سرفرازی کی اساس و بنیاد تقوی و پرہیزگاری ہے۔ پس جو لوگ کفر و شرک، اور الحاد و سرکشی، سے بچ کر تقویٰ و پرہیزگاری کی روش کو اپنائیں گے انہی کو جنت کی ان نعمتوں سے سرفرازی نصیب ہو گی۔ خواہ وہ کوئی بھی ہوں اور کہیں کے بھی ہوں وباللہ التوفیق لما یُحِبُّ ویرید، وعلی مایُحِبُّ ویرید، بکل حالٍ من الاحوال، وفی کل موطنٍ من المواطن فی الحیاۃ، وہو الہادی الی سواءِ الصراط
۵۳۔۔۔ 	 یعنی حضرت ابراہیم نے جب ان اجنبی اور اوپرے چوپرے مہمانوں کو دیکھا تو دل میں ایک خوف محسوس کیا کہ پتہ نہیں یہ کون لوگ ہیں، اور کس ارادہ و نیت سے آئے ہیں؟ اس لئے فرشتوں نے انکی تسلی کے لئے ان سے فرمایا کہ آب ڈریں نہیں۔ کیونکہ ہم کوئی انسان نہیں بلکہ اللہ کے بھیجے ہوئے فرشتے ہیں اور آپ کو ایک ایسے عظیم الشان بیٹے کی خوشخبری سنانے آئے ہیں جو بڑا ہی علم والا ہو گا۔ سو اس سے واضح ہو جاتا ہے کہ پیغمبر نہ عالم غیب ہوتے ہیں، اور نہ مختارِ کل۔ ورنہ حضرت ابراہیم فرشتوں کی وجہ سے اس طرح خوفزدہ نہ ہوتے۔ اور جب ابوالانبیاء اور جدُّ الانبیاء حضرت ابراہیم خلیل جیسی عظیم الشان اور جلیل القدر ہستی بھی عالم غیب اور مختار کل نہیں تو پھر اور کوئی کس طرح ان صفات کا حامل ہو سکتا ہے؟ پس اس سے اہل بدعت کے غیر اللہ کے لئے علم غیب کلی اور اختیارِ کلی جیسے شرکیہ عقائد کی جڑ نکل جاتی ہے والحمد للہ جل وعلا۔
۵۶۔۔۔ 	 سو فرشتوں کی بشارت سے اطمینان پانے کے بعد حضرت ابراہیم نے ارشاد فرمایا کہ اللہ تعالیٰ کی رحمت سے گمراہوں کے سوا اور کون مایوس ہو سکتا ہے؟ یعنی میں نے جو سوال کیا تھا وہ اللہ تعالیٰ کی رحمت سے مایوسی کی بناء پر نہیں تھا، بلکہ محض ظاہری حالات کی نامساعدت کی بناء پر تھا۔ کہ نا موافقت کے ایسے حالات میں اس بشارت کی تکمیل کی صورت کیا ہو گی۔ ورنہ اللہ تعالیٰ کی رحمت سے مایوس تو وہی لوگ ہو سکتے ہیں جو ایمان سے محروم اور گمراہ ہوتے ہیں والعیاذ باللہ، جل وعلا
۵۷۔۔۔ 	 سو فرشتوں کی بشارت اور ان کے اس جواب سے حضرت ابراہیم اپنے بارے میں تو مطمئن ہو گئے لیکن پھر آپ کے دل میں یہ کھٹکا پیدا ہوا کے محض ایک فرزند کی بشارت اور اس کی ولادت کی خوشخبری سنانے کے لئے اس طرح فرشتوں کی ایک جماعت کے آنے کی ضرورت نہیں تھی۔ یہ بشارت تو ایک فرشتے سے، یا کسی اور طرح سے بھی دی جا سکتی تھی۔ پس فرشتوں کا اس طور پر اور ایک جماعت کی شکل میں آنا یقیناً کسی اور اہم مقصد ہی کے لئے ہو سکتا ہے۔ اس لئے آپ نے ان سے انکی اصل مہم کے بارے میں یہ سوال کیا۔ کہ تمہاری اصل مہم اور بڑا مقصد کیا ہے؟ اے فرستادگان الٰہی؟
۵۸۔۔۔ 	 سو حضرت ابراہیم کے اس سوال کے جواب میں فرشتوں نے اپنی اصل مہم کو واضح کر دیا۔ اور ان کو بتایا کہ ہمیں تو دراصل ایک مجرم قوم کی طرف بھیجا گیا ہے۔ سو اس سے ایک طرف تو فرشتوں کے غیظ و غضب کا اظہار ہوتا ہے کہ انہوں نے یوں نہیں کہا کہ ہمیں قوم لوط کی طرف بھیجا گیا ہے، بلکہ یوں کہا کہ ہمیں ایک مجرم قوم کی طرف بھیجا گیا ہے، سو اسطرح انہوں نے اس بدبخت کا تعارف اور اس کا ذکر ہی مجرم کے وصف سے کیا۔ کہ یہی وصف اس قوم کا خاص عنوان اور ٹائیٹل بن گیا تھا۔ والعیاذُ باللہ اور دوسری طرف اس سے اس بدبخت قوم کی بدبختی کی انتہا بھی واضح ہو جاتی ہے، کہ ان کا تعارف ہی مجرم کے لفظ سے فرمایا گیا ہے۔ کہ ایسے مجرموں کو اللہ تعالیٰ کی زمین میں باقی رہنے کا کوئی حق نہیں، بلکہ ان سے اس کی تطہیر ضروری ہے،
۶۰۔۔۔ 	 سو اس سے فرشتوں نے حضرت لوط کے آل اور ان کے اتباع کے ساتھ کئے جانے والے سلوک کی بھی وضاحت کر دی کہ قوم لوط کو تو تباہ کر دیا جائے گا۔ لیکن حضرت لوط کے آل اور ان کے اتباع کو بچا لیا جائے گا۔ بجز ان کی بیوی کے، کہ وہ بھی ہلاک ہونے والوں میں شامل رہے گی۔ سو اس سے واضح ہو جاتا کہ پیغمبر مختارِ کل نہیں ہوتے۔ جیسا کہ اہل بدعت کا کہنا ماننا ہے۔ ورنہ حضرت لوط کی بیوی اس انجام سے دو چار نہ ہوتی۔ والعیاذُ باللہ جل وعلا
۶۷۔۔۔ 	 شہر (مدینہ) سے یہاں پر مراد قوم لوط کی بستی سدوم ہے۔ سو اس بستی کے غنڈے اس خبر سے بہت خوش ہوئے کہ لوط کے گھر میں کچھ خوبصورت مہمان آئے ہوئے ہیں۔ سو وہ خوش خوش ناچتے کودتے حضرت لوط کے گھر پہنچ گئے۔ کہ آج خوب شکار ہاتھ آیا اور آج خوب ارمان نکالیں گے۔ سو اس سے ان بدبختوں کی شقاوت و بد بختی اور ان کی حرمان نصیبی کا اندازہ کیا جا سکتا ہے، والعیاذُ باللہ جل وعلا
۶۹۔۔۔ 	 سو حضرت لوط نے جب دیکھا کہ شہر کے غنڈوں نے ان کے گھر پر دھاوا بول دیا ہے۔ اور ان کے مہمانوں کی عزت و آبرو خطرے میں پڑ گئی ہے، تو آنجناب نے نہایت موثر اور دلدوز انداز میں ان لوگوں کے دلوں پر دستک دی۔ ان کو اپنی عزت و آبرو کا بھی واسطہ دیا۔ اور خوف خدا کا بھی حوالہ دیا۔ چنانچہ آپ نے ان لوگوں سے فرمایا کہ یہ میرے مہمان ہیں۔ ان کی عزت و آبرو کی حفاظت مجھ پر اخلاقی طور پر فرض ہے۔ سو اگر تم لوگوں نے ان پر کسی طرح کی دست درازی کی تو میں ان کی نگاہوں میں بالکل ذلیل ہو کر رہ جاؤں گا۔ یہ کہیں گے کہ ہم کیسے شخص کے مہمان بنے کہ اس نے ہمیں غنڈوں اور بدمعاشوں کے حوالے کر دیا۔ نیز آنجناب نے ان لوگوں کو خوف خدا کی تذکیر و یاد دہانی کراتے ہوئے ان سے فرمایا کہ تم لوگ اللہ سے ڈرو۔ اور میرے مہمانوں کی بے عزتی کر کے مجھے رسوا نہ کرو، کہ میں کہیں منہ دکھانے کے قابل بھی نہ رہ جاؤں۔
۷۰۔۔۔ 	 یعنی حضرت لوط کی اس بڑی موثر اور نہایت پُرسوز اپیل کا ان غنڈوں پر کوئی اثر نہ ہوا۔ اور انہوں نے نہایت گستاخانہ انداز میں آنجناب سے کہا کہ کیا ہم نے تم سے نہیں کہا تھا کہ تم دنیا بھر کے لوگوں کی مہمان نوازی کے دم بھرنے سے باز رہو۔ اور ایسے لوگوں کو اپنے گھر میں نہ آنے دو۔ یعنی اس ذلت و رسوائی کے ذمہ دار تم خود ہو۔ جو ہماری اس قدر صاف و صریح وارننگ کے باوجود تم نے ان خوبرو مہمانوں کو اپنے گھر میں آنے دیا۔ سو اس سے ان بدبختوں کی قسوت قلبی اور ان کی سیاہ بختی کا اندازہ کیا جا سکتا ہے۔ اور یہی حال ہوتا ہے اس بدبخت قوم کا جو اپنے آخری اور ہولناک انجام کے قریب آ لگی ہوتی ہے، والعیاذُ باللہ العظیم
۷۱۔۔۔ 	 سو حضرت لوط نے ان لوگوں کے دلوں پر ایک اور موثر اور آخری دستک کے طور پر ان سے ارشاد فرمایا کہ یہ میری بیٹیاں ہیں جو کچھ تم لوگ کرنا چاہتے ہو ان کے ساتھ کر لو۔ لیکن خدارا میرے مہمانوں کے بارے میں مجھے رسوا نہ کرو۔ سو یہ حضرت لوط کی طرف سے ان بدبختوں کے لئے کوئی پیشکش نہیں تھی۔ بلکہ یہ ان کے ضمیروں کو جھنجھوڑنے کے لئے آخری تدبیر اور ایک موثر دستک تھی۔ اگر ان لوگوں کے اندر ذرہ برابر بھی اخلاقی حس کی کوئی رمق موجود ہوتی تو وہ فوراً ہوش میں آ جاتے۔ اور اپنے بیہودہ ارادے سے یکسر باز آ جاتے مگر ان بدبختوں پر اس کا کوئی اثر نہ ہوا۔ دوسرا قول و احتمال اس ارشاد کے بارے میں حضرات اہل علم کا یہ بھی ہے کہ یہاں پر بَنَاتِیْ (میری بیٹیوں) سے مراد آپ کی صلبی اور پشتی بیٹیاں نہیں، بلکہ اپنی قوم کی بیٹیاں ہیں۔ کیونکہ قوم کی بیٹیاں پیغمبر کی روحانی بیٹیاں ہوتی ہیں۔ ترجمہ کے اندر ہم نے اس کی طرف اشارہ کیا۔ جو بھی صورت ہو اس سے بہرحال یہ بات واضح ہو جاتی ہے کہ پیغمبر نہ عالم غیب ہوتے ہیں۔ اور نہ ہی ہی مختار کل۔ جیسا کہ اہل بدعت کا کہنا ہے، کیونکہ اگر ایسی کوئی بھی بات ہوئی تو حضرت لوط کو اس قدر پریشانی کبھی لاحق نہ ہوتی۔ اور آپ کو اپنی قوم کے سامنے اسطرح لجاجت اور عاجزی کرنے کی ضرورت پیش نہ آتی۔ سو عالم غیب اور مختار کل اللہ تعالیٰ ہی کی ذات اقدس و اعلیٰ ہے۔ سبحانہ و تعالیٰ، اس وحدہٗ لاشریک کے سوا اور کسی بھی ہستی کو عالم غیب اور مختارِ کل وغیرہ ماننا عقل اور نقل دونوں کے تقاضوں کے خلاف ہے۔ والعیاذُ باللہ العظیم بکل حالٍ من الاحوال،
۸۴۔۔۔ 	 حجر کا یہ علاقہ شمالی عرب میں واقع ہے یہ قوم ثمود کا مسکن تھا اور ان کی طرف حضرت صالح کو مبعوث فرمایا گیا تھا۔ یہ لوگ سنگ تراشی کے فن میں بڑی مہارت رکھتے تھے، پہاڑوں کو تراش تراش کر ان میں بڑے مضبوط، اور نہایت شاندار گھر بنایا کرتے تھے۔ اور اپنے اس فن اور ترقی پر ان کو بڑا ناز تھا۔ اور اس بناء پر وہ بڑے کبر و غرور میں مبتلا تھے اور اسی وجہ سے وہ پیغمبر کی دعوت پر کان دھرنے کے لئے تیار نہ ہوئے، وہ بدبخت اس زعم میں مبتلا تھے کہ اگر پیغمبر کے ڈراوے کے مطابق کوئی عذاب آیا بھی تو پہاڑوں کے ان مضبوط اور پختہ مکانات میں اس کا ہم پر کیا اثر ہو سکتا ہے؟ وہ اس حقیقت سے ناواقف تھے کہ اگر عذاب الٰہی آگیا تو یہی مضبوط و مستحکم گھر ان کے لئے ہولناک قبروں میں تبدیل ہو جائیں گے۔ مگر جن لوگوں کی مت مار دی جاتی ہے۔ وہ ایسے اندھے اور اسقدر اُوندھے ہو جاتے ہیں کہ ان کو حق بات سمجھنے اور اپنانے کی توفیق ہی نہیں ملتی۔ یہاں تک کہ وہ اپنے آخری اور انتہائی ہولناک انجام سے دوچار ہو کر رہتے ہیں والعیاذُ باللہ العظیم، سو اس بدبخت قوم کا انجام بھی ایسے ہی ہوا۔ اور یہ اپنے ہولناک انجام کو پہنچ کر رہے سو اس وقت ان کو انکی وہ ترقی کچھ کام نہ آ سکی جس کا ان کو بڑا ناز تھا۔ اور نہ ہی انکی وہ کمائی اس عذاب کے آگے کوئی بندھ باندھ سکی۔ جس پر وہ پھولے نہیں سماتے تھے، والعیاذ باللہ العظیم
۸۵۔۔۔ 	 سو اس ارشاد سے اس اہم اور بنیادی حقیقت کو واضح فرما دیا گیا کہ آسمانوں اور زمین کو اور ان دونوں کے درمیان جو بھی کچھ ہے اس سب کی تخلیق حق ہی کے ساتھ اور نہایت بامقصد ہے۔ پس یہ دنیا کوئی بازیچہ اطفال نہیں کہ لوگ اس میں جو چاہیں اور جیسا چاہیں کرتے رہیں، اور انکی کوئی پُرسش نہ ہو۔ سو ایسے نہیں، بلکہ اس کائنات کے بامقصد اور باغایت ہونے کا تقاضا اور لازمی تقاضا ہے کہ ایک ایسا یوم حساب آئے جس میں لوگوں سے ان کے زندگی بھر کے کئے کرائے کا حساب لیا جائے۔ اور ان سے اس کی باز پرس کی جائے۔ تاکہ نیک کام کرنے والے اپنی نیکیوں کا صلہ اور بدلہ پائیں، اور بُروں کو ان کی برائیوں کی پوری سزا ملے۔ تاکہ عدل و انصاف کے تقاضے پورے ہو سکیں۔ اور بدرجہ تمام و کمال پورے ہو سکیں۔ سو قیامت ایک قطعی اور شُدنی حقیقت ہے۔ جس نے اپنے وقت پر بہرحال آ کر، اور واقع ہو کر رہنا ہے۔ پس آپ مخالفین کی مخالفتوں اور شرارتوں پر خوبصورتی کے ساتھ درگزر ہی سے کام لیں۔ کہ نہ تو ان کی شرارتوں سے بد دل اور مایوس ہوں۔ نہ ان کی بیہودہ باتوں کا جواب دیں۔ اور نہ اپنے فرض دعوت و تبلیغ سے دست کش ہوں۔ بلکہ اپنے کام میں لگے رہیں، اور ان کے معاملے کو اللہ پر چھوڑ دیں۔ اگر یہ باز نہ آئے تو اپنے انجام کو خود پہنچ کر رہیں گے۔
۹۱۔۔۔ 	 یعنی جس طرح ہم نے آپ کو سبع مثانی اور قرآن عظیم سے نوازا، اسی طرح ہم نے ان لوگوں پر بھی اپنا کلام اتارا تھا جنہوں نے اس کو حصے بخرے کر دیا۔ جو حصہ اپنی پسند اور مرضی کا ہوا اس کو مان لیا۔ اور جو اپنی مرضی اور پسند کا نہ ہوا اس کو نہ مانا۔ یہ اشارہ یہود کی طرف ہے جنہوں نے اپنے قرآن یعنی تورات کو اپنی اہوا، و اغراض، کے مطابق مختلف حصوں اور ٹکڑوں میں تقسیم کر دیا تھا۔ اپنی مرضی و خواہش کے مطابق جس کو چاہتے ظاہر کرتے، اور جس کو چاہتے چھپا دیتے۔ جیسا کہ دوسرے مقام پر ارشاد فرمایا گیا تَجْعَلُوْنَہ قَرَاطِیْسَ تُبْدُوْنَہَا وَتُخْفُوْنَ کَثِیْرًا الایٰۃ (الانعام۔٩۲) یعنی تم لوگوں نے اپنی کتاب کو ورقے ورقے کر رکھا ہے۔ جن میں سے کچھ کو تم ظاہر کرتے ہو۔ اور بہت سوں کو تم چھپا دیتے ہو۔ سو اس میں مسلمانوں کے لئے درس عبرت ہے کہ تم لوگ یہود کے اس طریق کار سے بچ کر رہنا۔ کہیں ایسا نہ کہ اس یہودی مرض کے جراثیم تمہارے اندر بھی سرایت کر جائیں۔ والعیاذُ باللہ العظیم،
۹۶۔۔۔ 	 سو اس سے پیغمبر کو خطاب کر کے ارشاد فرمایا گیا کہ یہ منکرین و مکذبین جو آپ کا مذاق اڑا رہے ہیں۔ اور جس انجام اور عذاب سے آپ ان کو خبردار کرتے ہیں اس پر یہ ہنستے ہیں تو آپ ان کی پرواہ نہ کریں۔ ان سے نبٹنے کے لئے آپ کی طرف سے ہم کافی ہیں۔ یہ لوگ اپنے کئے کرائے کا نتیجہ و انجام عنقریب خود جان لیں گے۔ جب حقیقت حال خود واضح ہو کر ان کے سامنے آ جائے گی۔
۹۹۔۔۔ 	 سو اس سے پیغمبر کے اس غم اور صدمے کو بھی ذکر فرمایا گیا ہے جو آنجناب کو منکرین و مکذبین کی دلآزار باتوں سے لاحق ہوتا تھا، اور اس کا علاج بھی بتا دیا گیا۔ سو ارشاد فرمایا کہ یقیناً ہمیں اچھی طرح معلوم ہے کہ آپ کا سینہ تنگ ہو رہا ہے ان باتوں سے جو یہ لوگ بناتے ہیں، پس آپ اپنے رب کی حمد کے ساتھ اس کی تسبیح کرتے رہیں۔ اور ہمیشہ اپنے رب کے حضور سجدہ کرنے والوں میں شامل رہیں، اور ہمیشہ اپنے رب کی عبادت و بندگی کرتے رہیں۔ یہاں تک کہ آپ پہنچ کر رہیں اس عظیم الشان حقیقت کو جس کا آنا یقینی ہے۔ سو اپنے رب کی تسبیح و تحمید، اس کے حضور سجدہ ریزی، یعنی نماز کا اہتمام و التزام، اور اپنے رب کی عبادت و بندگی، وہ امور ہیں جو انسان کو صبر و استقامت اور تحمُّلِ مشاق کی قوت و ہمت سے سرفراز کرتے ہیں۔ فَبِاللّٰہِ التوفیق لما یُحِبُّ ویرید، وعلیٰ ما یُحِبُّ ویُرید، بکُلِّ حَالٍ مِّنَ الْاَحْوال، و سبحان اللّٰہِ وبحمدہٗ و سبحان اللہ العظیم۔ ماتبقی ہذہ الاحرف والکلمات


(سورۃ النحل ۔ سورہ نمبر ۱۶ ۔ تعداد آیات ۱۲۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔      آ گیا اللہ کا حکم، پس تم لوگ جلدی مت مچاؤ اس کے لئے ، پاک ہے وہ (وحدہٗ لا شریک) اور بہت بلند (و بالا) ہے اس شرک سے جو یہ لوگ کرتے ہیں ،
۲۔۔۔      وہ اتارتا ہے فرشتوں کو اپنے حکم سے اس (عظیم الشان) روح کے ساتھ، اپنے بندوں میں سے جس پر چاہتا ہے (اس بنیادی ہدایت کے ساتھ) کہ تم خبردار کر دو (میرے بندوں کو) کہ کوئی عبادت کے لائق نہیں سوائے میرے ، پس تم سب مجھ ہی سے ڈرو،
۳۔۔۔      اسی نے پیدا فرمایا آسمانوں اور زمین (کی اس حکمتوں بھری کائنات) کو حق کے ساتھ، وہ بہت بلند (و بالا) ہے اس شرک سے جو یہ لوگ (اس کی جناب اقدس کے بارے میں) کرتے ہیں 
۴۔۔۔      اسی نے پیدا فرمایا (کائنات کے مخدوم و مطاع) اس انسان کو (قطرہ منی کی) ایک حقیر بوند سے ، پھر یہی (نا شکرا انسان) یکایک ایک کھلم کھلا جھگڑالو بن جاتا ہے ،
۵۔۔۔      اور چوپایوں کو بھی اسی نے پیدا فرمایا تمہارے (طرح طرح کے فائدوں کے) لئے جن میں تمہارے لئے سردی سے بچاؤ کی پوشاک بھی ہے ، اور دوسرے طرح طرح کے فائدے بھی، اور انہیں میں سے تم لوگ کھاتے بھی ہو،
۶۔۔۔      اور تمہارے لئے ان میں رونق بھی ہے (خاص کر اس وقت) جب کہ تم شام کے وقت انہیں چرا کر گھر واپس لاتے ہو، اور جب کہ تم (صبح کے وقت) ان کو چرانے کے لئے چھوڑتے ہو،
۷۔۔۔      اور تمہارے قسما قسم کے بوجھ بھی اٹھا کر دور دراز کے ایسے مقامات تک لے جاتے ہیں ، جہاں تم اپنی جانوں کو سخت مشقت میں ڈالے بغیر نہیں پہنچ سکتے ، واقعی تمہارا رب بڑا ہی شفقت والا، نہایت ہی مہربان ہے ،
۸۔۔۔      اور گھوڑے خچر، گدھے بھی، (اس نے تمہارے لئے پیدا فرمائے) تاکہ تم ان پر سواری بھی کرو اور وہ تمہاری رونق بھی بنیں ، اور وہ اور بھی ایسی ایسی چیزیں پیدا فرماتا ہے (اور آئندہ پیدا فرمائے گا) جن کی تم لوگوں کو خبر بھی نہیں ،
۹۔۔۔      اور اللہ کے ذمے ہے (اس کے اپنے وعدہ کرم کے مطابق) سیدھا راستہ دکھانا، جب کہ راستے ٹیڑھے بھی ہیں ، اور وہ اگر چاہتا تو (جبراً) تم سب ہی کو راہِ راست پر لے آتا،
۱۰۔۔۔      وہ (اللہ) وہی تو ہے جو (ایک محیر العقول نظام کے ساتھ) آسمان سے تمہارے لئے پانی اتارتا ہے ، جس سے تم پیتے بھی ہو، اور اسی سے درخت بھی (پیدا) ہوتے ہیں ، جن میں تم (اپنے مویشیوں کو) چراتے بھی ہو،
۱۱۔۔۔      وہ اس پانی کے ذریعے تمہارے لئے کھیتیاں بھی اگاتا ہے ، اور زیتون ، کھجور، انگور اور قسم قسم کے دوسرے پھل بھی پیدا کرتا ہے ، بلاشبہ اس میں بڑی بھاری نشانی ہے ان لوگوں کے لئے جو غور و فکر سے کام لیتے ہیں 
۱۲۔۔۔      اور اسی نے (اپنی بے پایاں حکمت اور بے نہایت قدرت و رحمت سے) تمہارے کام میں لگا دیا رات اور دن (کے اس عظیم الشان سلسلے) کو اور سورج و چاند (کے اس عظیم الشان کروں) کو، اور (اسی طرح) یہ ستارے بھی (تمہاری) خدمت میں لگے ہوئے ہیں اس کے حکم سے ، بے شک اس میں بڑی بھاری نشانیاں ہیں ان لوگوں کے لئے جو عقل سے کام لیتے ہیں 
۱۳۔۔۔      اور یہ طرح طرح کی رنگ برنگی (اور گوناگوں) چیزیں جو اس نے پھیلائیں تمہاری نفع رسانی کے لیے اس زمین میں (اپنی قدرت کاملہ اور حکمت بالغہ سے)، بے شک اس میں بھی بڑی بھاری نشانی ہے ان لوگوں کے لئے جو سبق حاصل کرنا چاہتے ہیں ،
۱۴۔۔۔      اور وہ (اللہ) وہی تو ہے جس نے تمہارے کام میں لگا دیا (اپنی رحمت و عنایت سے) سمندر (کے اس عظیم الشان ذخیرہ آب) کو، تاکہ تم لوگ اس سے ترو تازہ گوشت بھی کھاؤ اور اس سے زیب و زینت کی وہ مختلف چیزیں بھی نکالو جن کو تم لوگ پہنتے ہو، اور تم دیکھتے ہو کہ (کس طرح) چلتی ہیں یہ کشتیاں (اور دیو ہیکل جہاز) سمندر میں ، اس کے سینے کو چیرتے ہوئے (تاکہ تم اس سے طرح طرح کے فائدے حاصل کر سکو) اور تاکہ تم (اس کی آمدو رفت کے ذریعے) تلاش کر سکو اس کا فضل، اور تاکہ تم لوگ شکر ادا کرو (اس واہب مطلق کا)،
۱۵۔۔۔      اور اسی نے ڈال دئیے (اپنی قدرتِ کاملہ اور حکمتِ بالغہ سے پہاڑوں کے) عظیم الشان لنگر زمین (کے اس کرے) میں ، تاکہ یہ ڈگمگانے نہ لگے تم کو لیکر اور اسی نے جاری کر دئیے اس میں طرح طرح کے دریا، اور اس نے بنا دئیے اس میں قسما قسم راستے تاکہ تم لوگ راہ پا سکو
۱۶۔۔۔      اور (ان راستوں کی پہچان کے لئے) اس نے رکھ دیں (زمین میں) طرح طرح کی نشانیاں ، اور لوگ ستاروں سے بھی راہ پاتے ہیں ،
۱۷۔۔۔     تو کیا وہ ذات جو (یہ کچھ) پیدا کرتی ہے اس کے برابر ہو سکتی ہے جو (ان میں سے کچھ بھی) پیدا نہ کر سکے ؟ کیا تم لوگ اتنا بھی نہیں سمجھتے ؟
۱۸۔۔۔      اور (ان مذکورہ بالا نعمتوں ہی پر کیا منحصر، وہ تو اتنی ہیں کہ) اگر تم لوگ اللہ کی نعمتوں کو گننے لگو تو تم کبھی بھی انکو شمار نہیں کر سکو گے ، (اس قدر نعمتوں پر بھی اس کی یہ ناشکری؟ اور پھر بھی اس کی طرف سے یہ چھوٹ، بخشش اور رحمت؟) بے شک اللہ بڑا ہی درگزر کرنے والا، انتہائی مہربان ہے 
۱۹۔۔۔      اور اللہ ایک برابر جانتا ہے ان سب کاموں کو جو تم لوگ چھپا کر کرتے ہو، اور جو تم اعلانیہ کرتے ہو،
۲۰۔۔۔      اور جن ہستیوں کو یہ لوگ (پوجتے) پکارتے ہیں اللہ کے سوا، وہ کچھ بھی پیدا نہیں کر سکتیں ،
۲۱۔۔۔      بلکہ وہ تو خود (ایک عاجز) مخلوق ہیں ، وہ تو مردہ ہیں نہ کہ زندہٗ اور ان کو اس کی بھی کچھ خبر نہیں کہ لوگ کب (دوبارہ زندہ کر کے) اٹھائے جائیں گے ،
۲۲۔۔۔      (پس ثابت ہوا کہ) معبود تم سب کا ایک ہی معبود ہے ، مگر جو لوگ ایمان نہیں رکھتے آخرت پر، ان کے دل اڑے ہوئے ہیں (حق و صداقت کے) انکار پر، اور وہ مبتلا ہیں اپنی (جھوٹی) بڑائی کے گھمنڈ میں ،
۲۳۔۔۔      یقیناً اللہ ان کے وہ سب کرتوت بھی جانتا ہے جو یہ لوگ چھپا کر کرتے ہیں ، اور وہ سب بھی جو یہ اعلانیہ کرتے ہیں ، بے شک وہ پسند نہیں فرماتا اپنی بڑائی کا گھمنڈ رکھنے والوں کو،
۲۴۔۔۔      اور جب ان سے پوچھا جاتا ہے کہ کیا اتارا تمہارے رب نے ؟ تو یہ (پوری ڈھٹائی سے) کہتے ہیں کہ اجی! (بس قصے) کہانیاں پہلے لوگوں کی،
۲۵۔۔۔      تاکہ اس کے نیچے میں یہ لوگ پورے پورے اٹھائیں اپنے (گناہوں کے) بوجھ قیامت کے دن اور ان لوگوں کے بوجھوں میں سے بھی، جن کو یہ گمراہ کرتے ہیں پانی جہالت (و بدبختی) سے خبردار! بڑا ہی برا ہے وہ بوجھ جسے یہ لوگ خود ہی اپنے اوپر لادنے کا سامان کر رہے ہیں ،
۲۶۔۔۔      (اور ان کے مکر و فریب سے گھبرانے کی ضرورت نہیں کہ) بلاشبہ ان سے پہلے کے (بہت سے) لوگوں نے بھی (حق کو نیچا دکھانے کے لئے طرح طرح کی) مکاریاں کیں ، مگر اللہ نے جڑ سے اکھاڑے پھینکا ان (کے مکر و فریب) کی عمارت کو، پھر خود ان ہی پر آ گری (ان کی اس عمارت کی) چھت ان کے اوپر سے ، اور آ پہنچا ان پر (اللہ کا) عذاب جہاں سے ان کو (وہم و) گمان بھی نہ تھا،
۲۷۔۔۔      (یہ حشر تو ان کے ساتھ دنیا میں ہوا) پھر قیامت کے روز اللہ انہیں (بطور خاص) رسوا کرے گا اور ان سے کہے گا (کہ بتاؤ اب) کہاں ہیں میرے وہ شریک جن کے بارے میں تم لوگ (اہل حق) سے جھگڑے کیا کرتے تھے ، تب کہیں گے وہ لوگ جن کو علم دیا گیا کہ واقعی آج کے دن سخت رسوائی اور بڑی بدبختی ہے ان کافروں کے لئے ،
۲۸۔۔۔      جن کی فرشتے جان قبض کرتے ہیں ، ایسی حالت میں کہ وہ (کفرو باطل پر اڑ کر برابر) ظلم کر رہے ہوتے ہیں خود اپنی جانوں کے حق میں ، یہ (فوراً) صلح کا پیغام ڈالیں گے ، کہ ہم تو کوئی برائی نہیں کرتے تھے ، (اس پر فرشتے کہیں گے کہ ہاں) کیوں نہیں ، بلاشبہ اللہ پوری طرح جانتا ہے وہ سب کچھ جو تم لوگ (زندگی بھر) کرتے رہے تھے ،
۲۹۔۔۔      سو اب داخل ہو جاؤ تم سب دوزخ (میں اس کے) دروازوں سے ، اس حال میں کہ تمہارا اس میں ہمیشہ کا رہنا مقدر ہو چکا ہے ، سو بڑا ہی برا ٹھکانا ہے تکبر کرنے والے کا
۳۰۔۔۔      اور (اس کے برعکس) جب پرہیزگار لوگوں سے پوچھا جاتا ہے کہ کیا اتارا ہے تمہارے رب نے ؟ تو وہ جواب میں کہتے ہیں کہ ایک بہت ہی بڑی بھلائی،۲ جنہوں نے اچھائی کی اس دنیا میں ان کے لئے بڑی عظیم الشان بھلائی ہے اور آخرت کا گھر تو یقیناً (ایسے لوگوں کے لئے) اس سے کہیں بڑھ کر اچھا ہو گا، اور یقیناً بڑا ہی عمدہ گھر ہو گا پرہیزگاروں کا،
۳۱۔۔۔      یعنی ہمیشہ رہنے کے لئے ایسی عظیم الشان جنتیں جن میں وہ (با عزت طور پر) داخل ہوں گے ، بہہ رہی ہوں گی ان کے نیچے سے طرح طرح کی نہریں ، (اور) ان کے لئے وہاں پر ہر وہ چیز موجود ہو گی جو یہ چاہیں گے ، اسی طرح اللہ بدلہ دیتا ہے ان پرہیزگاروں کو
۳۲۔۔۔      جن کی فرشتے جان قبض کرتے ہیں اس حال میں کہ وہ پاکیزہ ہوتے ہیں (اپنے عقیدہ و عمل کے اعتبار سے)، فرشتے ان سے کہیں گے کہ سلامتی ہو تم پر، داخل ہو جاؤ تم اس جنت میں ، اپنے ان اعمال کے بدلے میں جو تم (زندگی بھر) کرتے رہے تھے ،
۳۳۔۔۔      تو کیا یہ لوگ (جو حق واضح ہونے کے بعد بھی ایمان نہیں لاتے) اسی انتظار میں ہیں کہ آ پہنچیں ان کے پاس فرشتے (موت کے) یا آ جائے تمہارے رب کا؟ (عذاب مقدر، یا قیامت کی صورت میں) اسی طرح (کی ضد بازی اور ہٹ دھرمی کا معاملہ) وہ لوگ کر چکے ہیں جو گزر چکے ہیں ، ان سے پہلے ، اور (انہوں نے اپنے کئے کا مزہ بھی پا لیا، تو کہیں) اللہ نے ان پر ظلم نہیں کیا تھا بلکہ وہ لوگ خود ہی اپنی جانوں پر ظلم کرتے رہے تھے ،
۳۴۔۔۔      سو آخرکار پہنچ کر رہے ان کو برے نیچے ان کے اپنے ان اعمال کے ، جو وہ خود (زندگی بھر) کرتے رہے تھے ، اور گھیر لیا ان کو اسی چیز نے جس کا وہ مذاق اڑایا کتے تھے ،
۳۵۔۔۔     اور مشرک لوگ کہتے ہیں کہ اگر اللہ چاہتا تو ہم اس کے سوا کسی بھی چیز کی عبادت نہ کرتے ، (نہ ہم) اور نہ ہی ہمارے باپ دادا، اور نہ ہی ہم اس کے (حکم) بغیر کسی چیز کو حرام ٹھہراتے ، (سو ان کی یہ حجت بازی کوئی نئی چیز نہیں بلکہ) اسی طرح کیا ان لوگوں نے جو گزر چکے ہیں ان سے پہلے ، سو پیغمبروں (کا اس طرح کی باتوں سے کچھ نہیں بگڑا، کہ ان) کے ذمے تو صرف پہنچا دینا ہے کھول کر، (حق اور حقیقت کو، اور بس اور یہ کام وہ کر چکے)
۳۶۔۔۔      اور بلاشبہ ہم نے ہر امت میں (اس بات کی تعلیم کے لئے کوئی نہ کوئی) پیغام رساں ضرور بھیجا ہے ، کہ تم لوگ بندگی کرو اللہ کی اور بچتے رہو طاغوت سے ، پھر ان میں سے کسی کو اللہ نے نواز دیا (نورِ حق) ہدایت سے ، اور کسی پر ٹھپہ لگ گیا گمراہی کا، سو تم لوگ چل پھر کر دیکھو (اللہ کی) زمین میں ، کہ کیسا ہوا انجام (حق) جھٹلانے والوں کا،
۳۷۔۔۔      اگر آپ (اے پیغمبر!) ان کی ہدایت کی طمع بھی کریں تو (اس سے کیا فرق پڑتا ہے کہ ہدایت تو اللہ ہی کے قبضہ قدرت و اختیار میں ہے اور) یقیناً اللہ کسی ایسے شخص کو (نورِ حق) ہدایت سے نہیں نوازتا جس کو وہ گمراہی (کی دلدل) میں ڈال دیتا ہے (اس کی ہٹ دھرمی کی بناء پر)، اور ایسوں کے لئے کوئی مددگار نہیں ہو گا،
۳۸۔۔۔      اور انہوں نے اللہ کے نام کی کڑی قسمیں کھا کر کہا کہ جو کوئی مر جاتا ہے اللہ اسے دوبارہ زندہ کر کے نہیں اٹھائے گا (اور قیامت نہیں آئے گی)، کیوں نہیں ، اللہ نے (دوبارہ زندہ کرنے کا) یہ وعدہ اپنے ذمے لازم کر رکھا ہے ، لیکن اکثر لوگ جانتے نہیں ،
۳۹۔۔۔      اور (دوبارہ زندہ ہونا اس لئے بھی ضروری ہے) تاکہ اللہ ان کے سامنے کھول کر رکھ دے ان تمام حقائق کو جن کے بارے میں یہ لوگ اختلاف کیا کرتے تھے ، اور (اس لئے بھی) تاکہ کافر لوگ یقینی طور پر جان لیں کہ وہ جھوٹے تھے ،
۴۰۔۔۔      (اور مر کھپ جانے کے بعد دوبارہ زندہ ہونے کو ہماری قدرت کے سامنے کچھ مشکل نہ سمجھو، کیونکہ) ہماری شان یہ ہے کہ جب ہم کوئی کام کرنا چاہتے ہیں تو اس کے لئے ہمیں صرف اتنا کہنا ہوتا ہے کہ ہو جا، پس وہ ہو جاتا ہے ،
۴۱۔۔۔      اور جن لوگوں نے ہجرت کی اللہ کی راہ میں اس کے بعد کہ ان پر ظلم ڈھائے گئے ، ہم ان کو ضرور عمدہ ٹھکانا دیں گے اس دنیا میں بھی، اور آخرت کا ثواب تو یقیناً اس سے کہیں بڑھ کر ہے ، کاش کہ لوگ جان لیتے (اس حقیقت کو)،
۴۲۔۔۔      (سو ان وعدوں کے مستحق وہ لوگ ہیں) جنہوں نے صبر سے کام لیا، اور وہ (ہر حال میں) اپنے رب ہی پر بھروسہ رکھتے ہیں ،
۴۳۔۔۔      اور ہم نے نہیں بھیجا آپ سے پہلے (اے پیغمبر!) کسی کو بھی رسول بنا کر سوائے مردوں کے جن کی طرف ہم وحی کرتے رہے ، سو تم لوگ (اے انکار کرنے اور اچنبھا سمجھنے والو!) پوچھ لو اہل ذکر سے ، اگر تم خود نہیں جانتے ،
۴۴۔۔۔      روشن دلائل اور الہامی کتابوں کے ساتھ اور ہم نے آپ کی طرف بھی اتارا اس ذکر (حکیم) کو، تاکہ آپ کھول کر بیان کریں لوگوں کے لئے ان تمام چیزوں کو جن کو اتارا گیا ہے ان کی طرف، تاکہ وہ غور و فکر سے کام لیں 
۴۵۔۔۔      تو کیا وہ لوگ جو بری چا لیں چلتے ہیں (حق اور اہل حق کے خلاف، کیا وہ نڈر اور) بے خوف ہو گئے اس بات سے کہ اللہ دھنسا دے ان کو زمین میں ؟ یا آ پہنچے ان پر عذاب جہاں سے اس کے آنے کا ان کو وہم و گمان بھی نہ ہو،
۴۶۔۔۔      یا وہ پکڑے لے ان کو چلتے پھرتے ، سو یہ ایسے نہیں کہ (اس کی گرفت و پکڑ سے نکل کر) عاجز کر دیں ،
۴۷۔۔۔      یا وہ ان کو پکڑے لے ایسے حال میں کہ یہ خوف پر خوف کھا رہے ہوں ، سو بے شک تمہارا رب بڑا ہی شفقت والا انتہائی مہربان ہے ،
۴۸۔۔۔      کیا یہ لوگ اللہ کی پیدا کی ہوئی کسی بھی چیز کو نہیں دیکھتے ؟ کہ (کس طرح) جھکتے ہیں اس کے سائے ، دائیں اور بائیں سجدہ کرتے ہوئے اللہ کے حضور، سراپا عجز (و نیاز) بن کر،
۴۹۔۔۔      اور اللہ ہی کے لئے سجدہ کرتی ہے ہر جاندار چیز خواہ وہ آسمان میں ہو، یا زمین میں ، اور سب فرشتے بھی، درآنحالیکہ وہ اپنی بڑائی کا کوئی گھمنڈ نہیں رکھتے ،
۵۰۔۔۔      وہ ڈرتے رہتے ہیں اپنے رب سے ، جو کہ ان کے اوپر ہے ، اور وہ (برضا و رغبت) بجا لاتے ہیں ان احکام کو جو ان کو دئیے جاتے ہیں ،
۵۱۔۔۔      اور فرمایا اللہ نے کہ تم نہیں بنانا دو معبود (اے انسانو! کہ) سوائے اس کے نہیں کہ وہ (معبود برحق) ایک ہی معبود ہے ، پس تم سب مجھ ہی سے ڈرو،
۵۲۔۔۔      اور اسی (وحدہٗ لاشریک) کا ہے وہ سب کچھ جو کہ آسمانوں اور زمین کے اندر (موجود) ہے اور اسی کا حق ہے لازمی اطاعت (و فرمانبرداری) تو کیا پھر بھی تم لوگ اللہ کے سوا اوروں سے ڈرتے ہو؟
۵۳۔۔۔      اور جو بھی کوئی نعمت تمہیں حاصل ہے ، (اے لوگو) یہ سب اللہ ہی کی طرف سے ہے ، پھر جب تمہیں کوئی تکلیف پہنچتی ہے ، تو تم سب اسی کی طرف دوڑتے ہو چلاتے (اور فریاد کرتے) ہوئے ،
۵۴۔۔۔     مگر جب وہ دور کر دیتا ہے اس تکلیف کو تم سے (اپنے کرم سے) تو یکایک تم میں سے ایک گروہ اپنے رب کے ساتھ شریک ٹھہرانے لگتا ہے (دوسروں کو)
۵۵۔۔۔      تاکہ (اس طرح) وہ ناشکری کریں ان نعمتوں کی جو ہم نے انکو دی ہوتی ہیں ، سو مزے کر لو تم لوگ کچھ عرصہ کیلئے ، آگے چل کر تمہیں خود معلوم ہو جائے گا،
۵۶۔۔۔      اور یہ لوگ حصہ مقرر کرتے ہیں ان چیزوں کے لئے جن کے بارے میں یہ کچھ نہیں جانتے ، ان نعمتوں میں سے جو ہم نے بخشی ہوئی ہیں ان کو (اپنے کرم سے)، اللہ کی قسم تم سے ضرور پوچھ ہونی ہے (اے افتراء پردازو!) ان تمام افتراء پردازیوں کے بارے میں جو تم لوگ کرتے رہے تھے ،
۵۷۔۔۔      اور یہ لوگ خدا کے لیے بیٹیاں تجویز کرتے ہیں ، سبحان اللہ (کیسی بے ہودہ بات کا ارتکاب کرتے ہیں یہ لوگ) اور (اس پر طرہ یہ کہ) ان کے لئے وہ کچھ ہے جو یہ خود چاہیں ،
۵۸۔۔۔     اور (ان کا اپنا حال یہ ہے کہ) جب ان میں سے کسی کو لڑکی کی خبر دی جاتی ہے تو اس کا چہرہ سیاہ پڑ جاتا ہے اور اس کا دم گھٹنے لگتا ہے 
۵۹۔۔۔     وہ چھپتا پھرتا ہے اس خبر کی برائی سے جو اس کو دی گئی، (پھر سوچتا ہے کہ) کیا وہ اسے زندہ رکھے ذلت کے ساتھ، یا اس کو گاڑ دے مٹی میں ، آگاہ رہو کہ بڑے ہی برے ہیں وہ فیصلے جو یہ لوگ کرتے ہیں ،
۶۰۔۔۔      بڑی بری مثال ہے ان لوگوں کی جو ایمان نہیں رکھتے آخرت پر، اور سب سے برتر مثال تو اللہ ہی کے شایان شان ہے ، اور وہی ہے زبردست، نہایت حکمت والا،
۶۱۔۔۔      اور اگر اللہ لوگوں کو ان کے ظلم (و زیادتی) پر فوری پکڑنے لگتا، تو زمین پر کسی حرکت کرنے والے (جاندار) کو باقی نہ چھوڑتا، لیکن وہ انہیں ڈھیل (پر ڈھیل) ہی دئیے جا رہا ہے ، ایک مقررہ وقت تک، پھر جب آ پہنچتا ہے ان کا وقت مقرر تو (وہ ان کو ایسے پکڑتا ہے کہ) یہ نہ اس سے پیچھے ہو سکتے ہیں ، اور نہ آگے بڑھ سکتے ہیں 
۶۲۔۔۔     اور (ان کی گستاخی تو دیکھو کہ) یہ لوگ اللہ کے لئے وہ چیزیں تجویز کرتے ہیں جو انہیں خود اپنے لئے ناپسند ہیں ، اور اس پر ان کی زبانیں یہ جھوٹ بھی الاپتی ہیں کہ (آخرت کی) وہ بھلائی بھی انہی کے لئے مقرر ہے ، (ہرگز نہیں ، وہاں تو) ان کے لئے لازمی طور پر دوزخ کی وہ آگ ہی ہو گی، جس میں ان کو سب سے پہلے جھونکا جائے گا،
۶۳۔۔۔      (اور ان کا یہ بغض و عناد کوئی نئی اور انوکھی بات نہیں ، بلکہ) اللہ کی قسم ہم آپ سے پہلے بھی کتنی ہی امتوں کی طرف رسول بھیج چکے ہیں ، مگر شیطان نے ان کے لئے ان کے اعمال کو ایسا خوشنما بنا دیا (کہ انہوں نے رسولوں کی بات کو مان کر نہ دیا) سو وہی آج ان کا بھی دوست ہے ، اور ان لوگوں کے لئے بھی ایک بڑا ہی دردناک عذاب طے ہے ،
۶۴۔۔۔      اور ہم نے آپ پر (اے پیغمبر!) یہ کتاب تو صرف اس لئے اتاری ہے کہ آپ ان کے سامنے کھول کر بیان کر دیں وہ سب باتیں جن کے بارے میں یہ لوگ اختلاف میں پڑے ہوئے ہیں ، اور تاکہ (اس عام فائدے کے علاوہ یہ کتاب بطور خاص) ان لوگوں کے لئے سراسر ہدایت اور عین رحمت ہو، جو ایمان رکھتے ہیں ،
۶۵۔۔۔      اور اللہ ہی آسمان سے پانی برساتا ہے (ایک بڑے ہی حکیمانہ نظام کے تحت) پھر اس کے ذریعے وہ زندہ کرتا ہے زمین کو اس کے مر چکنے کے بعد، بے شک اس میں بڑی بھاری نشانی ہے ان لوگوں کے لئے جو سنتے ہیں 
۶۶۔۔۔      اور تمہارے لئے (اے لوگو! تمہارے) مویشیوں میں بھی بڑا سامان عبرت ہے (ذرا دیکھو تو سہی کہ کس طرح) ہم ان کے بیٹوں سے تمہارے پینے کے لئے گوبر اور خون کے (ما دے کے عین) درمیان سے ایسا خالص دودھ پیدا کرتے ہیں ، جو نہایت (مفید اور) خوشگوار ہوتا ہے پینے والوں کے لئے ،
۶۷۔۔۔      اور (اسی طرح) کھجوروں اور انگوروں کے پھلوں سے بھی (تمہارے لئے کھانے اور پینے کا بندوبست کرتے ہیں ، مگر) تم لوگ اس سے نشہ آور چیز بھی بناتے ہو، اور اچھی غذا بھی، بلاشبہ اس میں بھی بڑی بھاری نشانی ہے ان لوگوں کے لئے جو عقل سے کام لیتے ہیں ،
۶۸۔۔۔      اور (دیکھو کس طرح) تمہارے رب نے شہد کی مکھی کے جی میں یہ بات ڈال دی، کہ تو گھر (یعنی اپنے چھتے) بنا پہاڑوں میں بھی، درختوں میں بھی، اور ان چھتوں میں بھی جو یہ لوگ (اس غرض کے لئے) بناتے ہیں ،
۶۹۔۔۔      پھر تو کھا ہر قسم کے پھلوں سے (اور ان کے رس چوس)، پھر چل نکل اپنے رب کی ہموار کردہ راہوں پر (سو اس کے نتیجے میں) اس کے پیٹ سے پینے کی ایک ایسی (عظیم الشان) چیز نکلتی ہے جس کے مختلف رنگ ہوتے ہیں اور اس میں شفاء ہے لوگوں کے لئے ، بلاشبہ اس میں بڑی بھاری نشانی ہے ان لوگوں کے لئے جو غور و فکر سے کام لیتے ہیں ،
۷۰۔۔۔      اور (تم لوگ خود اپنی حالت پر بھی تو غور و کرو کہ کس طرح) اللہ ہی تمہیں پیدا فرماتا ہے ، پھر وہی تمہیں موت بھی دیتا ہے اور تم میں سے کسی کو لوٹا دیا جاتا ہے بدترین عمر کی طرف، تاکہ وہ کچھ نہ جانے سب کچھ جاننے کے بعد، بے شک اللہ سب کچھ جانتا، ہر چیز پر پوری قدرت رکھتا ہے ،
۷۱۔۔۔      اور (دیکھو) اللہ نے تم میں سے بعض کو بعض پر فضیلت (و فوقیت) بخشی رزق (و روزی) میں ، پھر وہ لوگ جن کو یہ فضیلت دی گئی ہے ایسے نہیں کہ وہ پھیر دیں اپنے رزق (و روزی) کو اپنے غلاموں کی طرف، اس طور پر کہ وہ سب اس میں برابر ہو جائیں ، تو کیا یہ لوگ پھر بھی اللہ کی نعمتوں کا انکار کرتے ہیں ؟
۷۲۔۔۔      اور اللہ (کے کرم و احسان کے بارے میں مزید سنو کہ اس) نے پیدا فرمائیں تمہارے لئے بیویاں خود تمہاری ہی جنس میں سے ، اور اسی (قادر مطلق) نے تمہاری بیویوں سے (تمہارے لئے) بیٹے بھی پیدا فرمائے اور پوتے بھی، اور اسی نے تمہیں کھانے (پینے) کے لئے (طرح طرح کی اور عمدہ سے عمدہ) پاکیزہ چیزیں عطا فرمائیں ، تو کیا پھر بھی یہ لوگ باطل (اور بے حقیقت و بے بنیاد چیزوں) پر ایمان رکھتے ہیں ، اور اللہ کی نعمتوں کا انکار کرتے ہیں ،
۷۳۔۔۔      اور پوجا کرتے ہیں یہ لوگ اللہ کے سوا ایسی (بے حقیقت) چیزوں کی جو نہ تو آسمانوں سے ان کے لئے کسی طرح کی روزی رسانی کا اختیار رکھتی ہیں ، اور نہ ہی زمین سے ، اور نہ ہی وہ اس کی کچھ سکت رکھتے ہیں ،
۷۴۔۔۔      پس تم لوگ از خود اللہ کے لئے مثالیں مت بیان کرو، بے شک اللہ جانتا ہے (سب کچھ) اور تم لوگ نہیں جانتے ،
۷۵۔۔۔      اللہ (ابطال شرک کے لئے) ایک مثال بیان فرماتا ہے کہ (فرض کرو کہ) ایک غلام ہے جو دوسرے کا ایسا مملوک ہے کہ (اپنے مالک کی اجازت کے بغیر) وہ کچھ بھی نہیں کر سکتا، اور دوسرا وہ شخص ہے جس کو ہم نے اپنی طرف سے دے رکھی ہو عمدہ روزی، اور وہ اس میں سے (اپنی مرضی کے مطابق) پوشیدہ بھی خرچ کرتا ہو، اور ظاہراً بھی، تو کیا یہ دونوں آپس میں برابر ہو سکتے ہیں ؟ (پس ثابت ہوا کہ معبود حقیقی بھی اللہ ہی ہے اور) ہر تعریف کا حقدار بھی اللہ ہی ہے ، مگر لوگوں کی اکثریت ہے کہ وہ جانتے نہیں (حق اور حقیقت کو)،
۷۶۔۔۔      اور اللہ (مزید توضیح کے لئے) ایک اور مثال بیان فرماتا ہے کہ (فرض کرو کہ) دو شخص ہوں ، جن میں سے ایک ایسا گوں گا (بہرا) ہے کہ کچھ بھی نہیں کر سکتا، وہ اپنے آقا پر ایک بوجھ ہے ، وہ اسے جدھر بھی بھیجے اس سے کوئی بھلا کام نہ بن آئے ، تو کیا یہ اور دوسرا وہ شخص برابر ہو سکتے ہیں جو انصاف کا حکم دیتا ہے ، اور وہ خود بھی عین سیدھی راہ پر ہے ؟
۷۷۔۔۔      اور اللہ ہی کے لیے خاص ہے غیب آسمانوں کا اور زمین کا، (یہ تو شان ہے اس کے کمال علم کی) اور اس کی صفت قدرت کے کمال کا عالم یہ ہے کہ اس کے یہاں قیامت برپا کرنے کا معاملہ تو محض پلک جھپکنے کے برابر ہے ، یا اس سے بھی قریب تر، بلاشبہ اللہ ہر چیز پر پوری قدرت رکھتا ہے ،
۷۸۔۔۔      اور اللہ ہی نے باہر نکالا ہے تم سب کو (اے لوگو) تمہاری ماؤں کے پیٹوں سے ، اس حال میں کہ تم کچھ بھی نہ جانتے تھے ، پھر اس نے تم کو (نورِ علم سے نوازنے کے لئے) کان بخشے ، آنکھیں عطا فرمائیں ، اور دل دئیے تاکہ تم لوگ شکر ادا کرو،
۷۹۔۔۔      کیا یہ لوگ ان اڑتے پھرتے پرندوں کو نہیں دیکھتے ، جو کہ اس وحدہٗ لا شریک کے حکم کے بندھے فضائے آسمانی میں موجود ہیں ، ان کو اس طرح روک (اور تھام) سکتا ہے سوائے اللہ کے ؟ بے شک اس میں بھی بڑی بھاری نشانیاں ہیں ، ان لوگوں کے لئے جو ایمان رکھتے ہیں ،
۸۰۔۔۔      اور اللہ ہی نے رکھ دیا تمہارے لئے گھروں میں سکون (اطمینان) کا سامان اور اسی نے تمہارے لئے جانوروں کی کھالوں کے ایسے گھر بنا دئیے ، جن کو تم لوگ ہلکا پاتے ہو اپنے سفر کے دوران بھی، اور اپنے ٹھہراؤ کے دوران بھی، اور اس نے (ان جانوروں میں سے) بھیڑوں کی اون، اونٹوں کی روؤں اور بکریوں کے بالوں سے تمہارے لئے گھروں کا سامان اور (قسما قسم کے) فائدے کی دوسری چیزیں پیدا فرمائیں ، ایک مدت مقررہ تک
۸۱۔۔۔      اور اللہ نے اپنی پیدا کردہ بہت سی چیزوں سے تمہارے لئے طرح طرح کے سایوں کا بھی بندوبست کر دیا، اور اسی نے تمہارے لئے پہاڑوں سے (مضبوط) پناہ گاہیں بھی بنا دیں ، اور تمہارے لئے ایسی پوشاکیں بھی مہیا فرما دیں ، جو تمہیں بچاتی ہیں گرمی (اور سردی) سے ، اور ایسی پوشاکیں بھی، جو تمہاری آپس کی لڑائی کے دوران تمہاری حفاظت کرتی ہیں ، اللہ اسی طرح تم پر اپنی نعمتوں کی تکمیل کرتا ہے تاکہ تم لوگ فرمانبردار بن جاؤ،
۸۲۔۔۔      پھر بھی اگر یہ لوگ (راہ حق سے) پھرے ہی رہیں تو یقیناً (اس میں اے پیغمبر! آپ کا کوئی قصور نہیں کہ) آپ کے ذمے تو بس پہنچا دینا ہے (حق کو) کھول کر، (اور بس)
۸۳۔۔۔      یہ لوگ پہچانتے ہیں اللہ کی بخشی ہوئی نعمتوں کو، پھر بھی ان کا انکار کرتے ہیں ، اور اکثر لوگ تو ہیں ہی کفر (اور ناشکری) کا ارتکاب کرنے والے ،
۸۴۔۔۔      اور (وہ دن بھی یاد کرو، اے لوگو! جس دن کہ ہم ہر امت سے ایک گواہ کھڑا کریں گے پھر ان لوگوں کو جو کہ (زندگی بھر) اڑے رہے ہوں گے اپنے کفر (و باطل) پر، نہ ان کو (کسی عذر و معذرت کی) کوئی اجازت دی جائے گی، اور نہ ہی ان سے (اپنے رب کو) راضی کرنے کا کوئی مطالبہ کیا جائے گا،
۸۵۔۔۔      اور جب وہ لوگ جو کہ (دنیا میں) اپنے ظلم پر ہی کمربستہ رہے تھے دیکھ لیں گے (دوزخ کے اس ہولناک) عذاب کو، تو نہ وہ ان سے ہلکا کیا جائے گا، اور نہ ہی ان کو (کوئی) مہلت دی جائے گی
۸۶۔۔۔      اور جب دیکھیں گے مشرک لوگ اپنے (خود ساختہ) شریکوں کو، تو وہ (چھوٹتے ہی) کہیں گے ، اے ہمارے رب، یہی ہیں ہمارے وہ شریک جنہیں ہم (دنیا میں پوجا) پکارا کرتے تھے تیرے سوا، تو اس پر وہ (شرکاء) پھینک ماریں گے بات ان پر کہ تم لوگ سراسر جھوٹے ہو،
۸۷۔۔۔      اور سب جھک جائیں گے اس روز اللہ کے حضور، (اور ختم ہو جائے گی ان کی سب اکڑ فوں) اور رفو چکر ہو جائیں گی ان کی وہ سب افتراء پردازیں (اور حجت بازیاں) جن سے یہ لوگ (دنیا میں)، کام لیا کرتے تھے ،
۸۸۔۔۔      جن لوگوں نے کفر کیا ہو گا (دنیا میں) اور انہوں نے روکا ہو گا اللہ کی راہ سے ، انہیں ہم عذاب پر عذاب دیں گے ، اس فساد (اور فتنہ انگیزی) کے بدلے میں جو وہ (دنیا میں) برپا کرتے رہے تھے ،
۸۹۔۔۔      اور (وہ ہولناک دن بہر حال یاد رکھنے کا ہے کہ) جس دن ہم اٹھا کھڑا کریں گے ہر امت میں ایک گواہ ان (کے کئے کرائے) پر گواہی دینے کے لئے خود انہی میں سے ، اور ہم آپ کو (اے پیغمبر) کتاب کو، کامل بیان بنا کر (ضروریات دین سے متعلق) ہر چیز کے لئے ، اور سراسر ہدایت، عین رحمت، اور عظیم الشان خوشخبری کے طور پر، (اس کے حضور) سر تسلیم خم کر دینے والوں کے لئے ،
۹۰۔۔۔      بے شک اللہ حکم فرماتا ہے عدل (و انصاف) کا، احسان کرنے اور رشتہ داروں کو دینے کو، اور وہ روکتا ہے بے حیائی، برائی اور زیادتی سے ، وہ نصیحت فرماتا ہے تمہیں تاکہ تم لوگ سبق لو،۳
۹۱۔۔۔      اور پورا کرو تم لوگ اللہ کے عہد کو، جب کہ تم آپس میں کوئی عہد کرو، اور اپنی قسموں کو توڑنا نہیں ، ان کو پکا کرنے کے بعد، درآنحالیکہ تم لوگ خود اللہ کو اپنے اوپر گواہ بنا چکے ہو، بے شک اللہ خوب جانتا ہے وہ سب کچھ جو تم لوگ کرتے ہو،
۹۲۔۔۔      اور مت ہو جانا تم اس عورت کی طرح جو ٹکڑے ٹکڑے کر ڈالتی تھی اپنے سوت کو، مضبوط کاتنے کے بعد، کہ تم اپنی قسموں کو آپس میں فساد (اور مکر و فریب) کا ذریعہ بنانے لگو، محض اس وجہ سے کہ ایک گروہ بڑھ جائے دوسرے گروہ سے ، بات صرف یہ ہے کہ اللہ اس طرح آزمائش میں ڈالتا ہے تم سب کو، اور اللہ ضرور بالضرور کھول کر بیان کر دے گا تمہارے لئے قیامت کے روز ان سب چیزوں کو جن (کے بارے) میں تم لوگ باہم اختلاف کیا کرتے تھے ،
۹۳۔۔۔      اور اگر اللہ چاہتا (کہ تمہارے اندر کوئی اختلاف ہو ہی نہ) تو وہ یقیناً (بڑی آسانی سے) تم سب کو ایک ہی امت بنا دیتا، مگر وہ (اپنے دستور عدل و حکمت کے مطابق) جسے چاہتا ہے گمراہ کر دیتا ہے اور جسے چاہتا ہے ہدایت (کی دولت) سے نواز دیتا ہے ، اور (یاد رکھنا کہ تمہیں یونہی چھٹی نہیں ملی رہے گی، بلکہ) تم سب سے ضرور باز پرس ہونی ہے ، ان سب کاموں کے بارے میں جو تم لوگ کرتے رہے تھے (اپنی زندگیوں میں)
۹۴۔۔۔      اور اپنی قسموں کو آپس میں فساد کا ذریعہ بنا لینا کہ کہیں اس سے کوئی قدم ڈگمگا جائے اس کے جمنے کے بعد، اور اس کے نتیجے میں تمہیں بھگتنا پڑے برا انجام، اس بنا پر کہ تم نے روکا اللہ کی راہ سے ، اور (اس طرح آخرکار) تمہارے لئے ایک بہت بڑا عذاب قرار پا جائے ،
۹۵۔۔۔      اور (یاد رکھنا کہ) کہیں تم لوگ اللہ کے عہد کے بدلے میں (دنیائے دوں کا) کوئی گھٹیا مول نہ اپنا لینا، بے شک جو کچھ اللہ کے پاس ہے ، وہ تمہارے لئے کہیں بہتر ہے اگر تم جانو
۹۶۔۔۔     جو کچھ تمہارے پاس ہے (اے لوگو) وہ بہرحال (ایک نہ ایک دن) ختم ہو کر رہیگا اور جو کچھ اللہ کے پاس ہے وہ (ہمیشہ) باقی رہنے والا ہے اور جو لوگ (راہ حق پر) ثابت قدم رہے ہم ان کو ضرور بالضرور بدلہ دیں گے ان کے ان بہترین اعمال کے مطابق جو وہ کرتے رہے تھے 
۹۷۔۔۔      جو بھی کوئی نیک کام کریگا خواہ وہ کوئی مرد ہو یا عورت، بشرطیکہ وہ ایمان رکھتا ہو، تو ہم اسے (دنیا میں) ضرور ایک پاکیزہ زندگی سے نوازیں گے اور (قیامت کے روز) ہم ایسے لوگوں کو ضرور ان کا اجر عطا کریں گے ان کے ان بہترین اعمال کے مطابق جو وہ (زندگی بھر) کرتے رہے تھے ،
۹۸۔۔۔      پس جب تم قرآن پڑھنے لگو، تو اللہ کی پناہ مانگ لیا کرو، شیطان مردود (اور اس کے شر) سے ،
۹۹۔۔۔      (کیونکہ) اس کا ان لوگوں پر کوئی زور نہیں چلتا جو ایمان رکھتے ہیں ، اور وہ اپنے رب پر بھروسا کرتے ہیں ،
۱۰۰۔۔۔      اس کا زور تو بس انہیں لوگوں پر چلتا ہے جو اسے اپنا دوست بناتے ہیں ، اور وہ اس کے (بہکانے کے) باعث شرک کرتے ہیں ،
۱۰۱۔۔۔      اور جب ہم کسی آیت کی جگہ اس کے بدلے میں کوئی دوسری آیت اتارتے ہیں ، اور اللہ خوب جانتا ہے جو کچھ کہ وہ اتارتا ہے ، تو یہ لوگ کہتے ہیں کہ سوائے اس کے نہیں کہ تم خود ہی گھڑ کر لے آتے ہو (نہیں) بلکہ (اصل حقیقت یہ ہے کہ) ان میں سے اکثر لوگ جانتے نہیں 
۱۰۲۔۔۔      کہو کہ اس کو تو بتدریج اتارتی ہے وہ پاکیزہ روح تمہارے رب کی جانب سے حق کے ساتھ تاکہ وہ ثابت قدم رکھے (اس کے ذریعے) ایمان والوں کو، اور تاکہ یہ ایک عظیم الشان ہدایت اور خوشخبری ہو فرمانبرداروں کے لیے 
۱۰۳۔۔۔      اور ہمیں خوب معلوم ہے کہ یہ لوگ (آپ کے بارے میں) کہتے ہیں کہ سوائے اس کے نہیں کہ اس شخص کو سکھاتا ہے ایک انسان، حالانکہ جس شخص کی طرف یہ لوگ اس بات کی نسبت کرتے ہیں اس کی زبان (ہی عربی نہیں ، بلکہ) عجمی ہے ، جبکہ یہ (قرآن حکیم) کھلی عربی زبان ہے ،
۱۰۴۔۔۔      حقیقت یہ ہے کہ جو لوگ ایمان نہیں رکھتے اللہ کی آیتوں پر اللہ ان کو ہدایت (کی دولت) سے نہیں نوازتا اور ان کے لیے ایک بڑا ہی دردناک عذاب ہے ،
۱۰۵۔۔۔      (پیغمبر کبھی جھوٹ نہیں گھڑتا بلکہ) جھوٹ تو وہی لوگ گھڑتے ہیں ، جو ایمان نہیں رکھتے اللہ کی آیتوں پر، اور ایسے لوگ پرلے درجے کے جھوٹے ہیں ،
۱۰۶۔۔۔      جو کوئی اللہ کے ساتھ کفر کرے گا اپنے ایمان کے بعد، مگر جس کو مجبور کر دیا جائے بشرطیکہ اس کا دل ایمان پر مطمئن ہو (تو اس پر کوئی گناہ نہیں)، لیکن جس نے دل کھول کر کفر کا ارتکاب کیا تو ایسے لوگوں پر اللہ کا بھاری غضب بھی ہو گا، اور ان کے لیے ایک بہت بڑا عذاب بھی ہے ،
۱۰۷۔۔۔      یہ اس لیے کہ انہوں نے پسند کیا دنیا کی (اس فانی) زندگی کو آخرت کے مقابلے میں ، اور (اس لیے کہ) یہ ایک طے شدہ حقیقت ہے کہ اللہ ہدایت (کی دولت) سے نہیں نوازتا ایسے کافر لوگوں کو،
۱۰۸۔۔۔      یہ وہ لوگ ہیں کہ مہر لگا دی اللہ نے ان کے دلوں پر، (اور اس نے ڈاٹ رکھ دئے) ان کے کانوں میں ، اور (پردے ڈال دئے) ان کی آنکھوں پر، (ان کی اپنی بدنیتی اور سوء اختیار کی بنا پر) اور یہی لوگ ہیں بے خبر (و بے فکر اپنی آخرت اور انجام سے ،)
۱۰۹۔۔۔      لازمی بات ہے کہ یہ لوگ آخرت میں سراسر خسارہ اٹھانے والے ہیں ،
۱۱۰۔۔۔      پھر بے شک تمہارا رب (بڑا ہی بخشنے والا، انتہائی مہربان ہے ، خاص کر) ان لوگوں کے لئے جنہوں نے ہجرت کی (اس کی راہ میں) اس کے بعد کہ ان کو فتنہ (و آزمائش) میں مبتلا کیا گیا، پھر انہوں نے (راہِ حق میں) جہاد کیا، اور صبر سے کام لیا، بے شک تمہارا رب اس کے بعد بڑا ہی بخشنے والا، انتہائی مہربان ہے ،
۱۱۱۔۔۔      (اور یاد کرو، اے لوگو، اس ہولناک دن کو، کہ) جس دن ہر شخص اپنے ہی لئے جھگڑتا ہوا آئے گا، ہر شخص کو اس کے کئے کا پورا بدلہ دیا جائے گا، اور ان پر (ذرہ برابر) کوئی ظلم نہ ہونے پائے گا،
۱۱۲۔۔۔      اور اللہ نے مثال بیان فرمائی ایک ایسی بستی کی، جو ہر طرح سے امن و چین میں تھی، اسے اس کی روزی ہر جگہ سے بفراغت چلی آ رہی تھی، مگر اس (کے باشندوں) نے کفر کیا اللہ کی نعمتوں کے ساتھ، جس کے نتیجے میں اللہ نے چکھایا ان کو لباس بھوک اور خوف کا، بوجہ (ان لوگوں کے) ان کاموں کے جو یہ کرتے رہے تھے ،
۱۱۳۔۔۔      اور بلاشبہ آ چکے ان کے پاس ایک عظیم الشان رسول خود انہی میں سے ، پھر انہوں نے (اس کو غنیمت جان کر ایمان لانے کی بجائے الٹا) ان کو جھٹلایا، تو آخرکار پکڑا ان کو اس عذاب نے (جس کے وہ مستحق ہو چکے تھے)، درآنحالیکہ وہ کمربستہ تھے اپنے ظلم پر،
۱۱۴۔۔۔      پس کھاؤ (پیو) تم لوگ ان چیزوں میں سے جو بخشی ہیں تم کو اللہ نے حلال، پاکیزہ، اور شکر (ادا) کرو تم اللہ کی نعمتوں کا، اگر واقعی تم لوگ اسی (وحدہٗ لاشریک) کی بندگی کرتے ہو،
۱۱۵۔۔۔      سوائے اس کے نہیں کہ اس نے حرام فرمایا تم پر مردار، خون، خنزیر کا گوشت، اور اس (نذرو نیاز) کو جس پر نام لیا گیا ہو اللہ کے سوا کسی اور کا، پھر جو کوئی مجبور ہو گیا (بھوک وغیرہ کی وجہ سے ، اور اس نے ان چیزوں میں سے کچھ کھا لیا) بشرطیکہ نہ تو وہ طالب لذت ہو اور نہ ہی حد ضرورت سے بڑھنے والا، (اس پر کوئی گناہ نہیں کہ) بے شک اللہ بڑا ہی بخشنے والا، نہایت مہربان ہے ،
۱۱۶۔۔۔      اور مت کہو تم لوگ ان چیزوں کے بارے میں جن کو تمہاری زبانیں جھوٹ بیان کرتی ہیں کہ یہ حلال اور یہ حرام، تاکہ اس طرح تم افتراء باندھو اللہ پر جھوٹا، بے شک جو لوگ اللہ پر جھوٹا افتراء باندھتے ہیں وہ کبھی فلاح نہیں پا سکتے ،
۱۱۷۔۔۔      (ان کے لئے زندگی میں) فائدے کا تھوڑا سا سامان ہے اور (آخرت میں) ان کے لئے ایک بڑا ہی دردناک عذاب ہے ،
۱۱۸۔۔۔      اور ان لوگوں پر جو کہ یہودی بن گئے ہم نے حرام کر دیا تھا ان سب چیزوں کو جن کا ذکر ہم آپ سے کر چکے ہیں اس سے پہلے ، اور ہم نے ان پر (کسی طرح کا) کوئی ظلم نہیں کیا تھا، مگر وہ لوگ خود ہی اپنی جانوں پر ظلم کر رہے تھے ،
۱۱۹۔۔۔      پھر آپ کا رب یقینی طور پر ان لوگوں کے لئے جنہوں نے ارتکاب کر لیا برائی کا جہالت کی بناء پر، پھر انہوں نے (صدقِ دل سے) توبہ کر لی، اور اصلاح کر لی (اپنے فساد و بگاڑ کی) بے شک تمہارا رب اس کے بعد بڑا ہی بخشنے والا، نہایت ہی مہربان ہے ،
۱۲۰۔۔۔      بے شک ابراہیم اپنی ذات میں ایک پوری امت تھا، اللہ کا فرمانبردار، و یکسو، اور اس کا کوئی لگاؤ نہیں تھا مشرکوں سے ،
۱۲۱۔۔۔      وہ شکر ادا کرنے والا تھا اپنے رب کی نعمتوں کا، اس کو اللہ نے چن لیا تھا، اور ڈال دیا تھا اس کو سیدھی راہ پر
۱۲۲۔۔۔      اور ہم نے اسے دنیا میں بھی بھلائی دی تھی اور آخرت میں بھی وہ یقیناً (ہمارے قرب خاص کے) سزاواروں میں سے ہو گا،
۱۲۳۔۔۔      (اور) پھر ہم نے آپ کی طرف بھی یہ وحی بھیجی (اے پیغمبر!) کہ آپ بھی پیروی کریں ابراہیم کی ملت کی، جو کہ (ہر باطل سے) یکسو (اور بیزار) تھا، اور اس کو کوئی لگاؤ نہیں تھا مشرکوں سے ،
۱۲۴۔۔۔      سوائے اس کے نہیں کہ ہفتے کا دن تو انہی لوگوں پر مقرر کیا گیا تھا، جنہوں نے اس کے بارے میں اختلاف کیا تھا، اور یقیناً تمہارا رب (عملی اور آخری طور پر)، فیصلہ فرما دے گا ان لوگوں کے درمیان ان تمام باتوں کا جن کے بارے میں یہ اختلاف میں پڑے ہوئے تھے ،
۱۲۵۔۔۔      بلاتے رہو آپ اپنے رب کی راہ کی طرف، دانش مندی اور عمدہ نصیحت کے ساتھ، اور (بوقت ضرورت) ان سے بحث کرو اس طریقے کے ساتھ جو کہ سب سے اچھا ہو، بے شک آپ کا رب خوب جانتا ہے اس شخص کو بھی جو بھٹکا ہوا ہے اس (اللہ) کی راہ سے ، اور وہی خوب جانتا ہے ان سب کو بھی جو سیدھی راہ پر ہیں ،
۱۲۶۔۔۔      اور اگر (حسب موقع) بدلہ لینا ہو (اے مسلمانو!) تو تم اسی قدر بدلہ لو جس قدر کہ تم پر زیادتی کی گئی ہو، لیکن اگر تم صبر سے کام لو تو یقیناً یہ بہت ہی اچھا ہے ، صبر کرنے والوں کے لئے ،
۱۲۷۔۔۔      اور آپ (اے پیغمبر!) صبر ہی سے کام لیتے رہیں اور آپ کا صبر اللہ ہی کی توفیق سے ہے ، اور کسی طرح کی تنگی میں نہیں پڑنا ان چالبازوں کی بناء پر، جن سے یہ لوگ کام لے رہے ہیں ،
۱۲۸۔۔۔      بے شک اللہ ساتھ ہے ان لوگوں کے جو تقویٰ (و پرہیزگاری) کو اپنائے رکھتے ہیں ، اور جو نیکوکار ہیں ۔


تفسیر

۱۔۔۔ 	سو لوگوں کو عذاب کے لئے جلدی مچانے کے بجائے اس سے بچنے کی فکر و کوشش کرنی چاہیئے، کیونکہ اس کے آ جانے کے بعد اس کے ٹلنے کی، یا اس سے بچنے کی پھر کوئی صورت ممکن نہ ہو گی۔ اور جن لوگوں نے ازخود اور اپنے طور پر اللہ تعالیٰ کے شریک اور سفارشی گھڑ رکھے ہیں اور اس بناء پر وہ اس خبط میں مبتلا ہیں کہ ان کے یہ من گھڑت سفارشی اور شریک ان کو عذاب الٰہی سے چھڑا اور بچالیں گے، تو وہ سخت غلط فہمی میں مبتلا ہیں۔ اللہ تعالیٰ ایسے تمام شریکوں، اور اس طرح کے ہر شرک سے پاک ہے۔ اور اس طرح کے شرکیہ تصورات رکھنے والے لوگ سخت گمراہی میں ہیں والعیاذ باللہ جل وعلا
۲۔۔۔ 	 اس ارشاد سے ایک تو اس حقیقت کو واضح فرما دیا گیا ہے کہ اللہ تعالیٰ کی طرف سے فرشتے صرف انہی حضرات پر اترتے ہیں جن کو وہ اپنے بندوں میں سے چاہتا ہے، نہ کہ ہر کسی پر، دوسری اہم حقیقت اس سے یہ واضح فرمائی گئی ہے کہ جس طرح جسم کی زندگی روح سے ہے، اسی طرح روح کی زندگی وحی سے ہے۔ اسی لئے وحی کو یہاں پر روح سے تعبیر فرمایا گیا ہے، اور تیسری اہم حقیقت اس سے یہ واضح فرمائی گئی ہے کہ ہر پیغمبر کو اللہ کی طرف سے یہی ہدایت ہوئی کہ لوگوں کو آگاہ کر دو کہ میرے سوا کوئی معبود نہیں۔ پس تم سب مجھ ہی سے ڈرو۔ اور میری ہی عبادت کرو۔ کسی اور کو میرا شریک مت ٹھہراؤ۔ سو عقیدہ توحید ہر دین سماوی کی اساس و بنیاد رہا ہے، والحمد للّٰہ جَلَّ وَعَلَا
۷۔۔۔ 	 سو ان آیات کریمات میں مخاطب لوگوں کو ان کے ارد گرد کی چیزوں کے بعض اہم اور عظیم الشان فوائد و منافع کا حوالہ دے کر ان کو توجہ دلائی گئی ہے کہ یہ حضرت خالق جَلَّ مَجْدہٗ کے ان پر کتنے بڑے اور کس قدر عظیم الشان احسانات ہیں، جن سے اس نے محض اپنے فضل و کرم سے ان کو نوازا ہے۔ اور ان کی طرف سے بغیر کسی اپیل و درخواست کے نوازا ہے۔ سو اس سے اندازہ کیا جا سکتا ہے کہ وہ خالق و مالک کس قدر رحیم و کریم، اور کتنا بڑا مہربان اور حکیم و قدیر ہے۔ اور جب اس کی ان نعمتوں اور ان عنایات میں اس کا کوئی شریک و سہیم نہیں، تو پھر اس کی عبادت و بندگی میں کوئی اس کا شریک وسہیم کس طرح ہو سکتا ہے؟ سو وہ ہر طرح سے اور ہر اعتبار سے وحدہٗ لاشریک ہے۔ اور ہر قسم کی عبادت و بندگی۔ اور اس کی ہر طرح و شکل اسی کا اور صرف اسی وحدہٗ لاشریک کا حق ہے۔ سبحانہ و تعالیٰ۔
۸۔۔۔ 	 سو گھوڑوں، خچروں، اور گدھوں، کی معروف سواریوں کی تخلیق کی غرض و غایت کے بارے میں ارشاد فرمایا کہ ان سب کو اسی وحدہٗ لاشریک نے تمہارے فائدے اور بھلے کلئے پیدا فرمایا، تاکہ تم لوگ ان پر سواری بھی کرو۔ اور یہ تمہارے لئے زیب و زینت کا ذریعہ بھی بنیں۔ اور اس کے بعد ارشاد فرمایا کہ وہ تمہارے لئے اس کے علاوہ اور بھی ایسی چیزیں پیدا فرماتا ہے اور پیدا فرمائے گا، جن کو تم لوگ ابھی جانتے بھی نہیں ہو، سو اس کے عموم میں دورِ حاضر کے ہوائی جہازوں سمیت تمام جدید سواریاں بھی داخل ہیں۔ جن کو انسانوں نے اللہ تعالیٰ کی بخشی ہوئی عقلوں اس کی دی ہوئی صلاحیتوں اور اس کے پیدا کردہ مواد کے ذریعے بنایا ہے۔ سو یہ سب کچھ اللہ تعالیٰ کی رحمت و عنایت کا نتیجہ ہے۔ مگر انسان اسی سے غافل ہے، الا ماشاء اللہ، والعیاذ باللہ جل وعلا
۹۔۔۔ 	سو اللہ تعالیٰ کی مشیت اگر یہ ہوتی کہ سب لوگوں کو جبری طور پر راہِ راست پر لایا جائے تو اس کے لئے اللہ تعالیٰ کے لئے کچھ بھی مشکل نہیں تھا۔ بلکہ اس کے لئے تو محض اس کا ایک اشارہ ہی کافی تھا۔ لیکن ایسا جبری ایمان نہ مفید ہے اور نہ مطلوب۔ بلکہ مفید و مطلوب وہ ایمان ہے جو انسان کے اپنے ارادہ و اختیار سے، اور اس کے عقل و فکر کے نتیجہ میں۔ اور پیغمبر کی دعوت و تبلیغ کے مطابق ہو۔ کہ دارین کی سعادت و سرخروئی سے سرفرازی اسی پر موقوف ہے۔ اسی لئے اللہ تعالیٰ نے اپنے فضل و کرم اور اپنی رحمت و عنایت سے راہ حق و ہدایت کی سیدھی راہ کو بتانا اپنے ذمے لازم قرار دیا ہے۔ کہ اس تک پہنچنا توحید کی سیدھی راہ ہی سے ممکن ہو سکتا ہے اس لئے اس نے اپنے انبیاء و رسل کے ذریعے توحید کی اس راہ کو بیان کرنے کا ہمیشہ اہتمام و انتظام فرمایا، کیونکہ توحید کے خلاف دوسرے سب راستے ٹیڑھے ہیں، جن کے ذریعے وصول الی اللہ یعنی اللہ تک رسائی ممکن نہیں۔ پس جن لوگوں نے حضرت انبیاءِ و رسل کی تعلیمات مقدسہ کے مطابق راہ حق کو اپنایا وہی لوگ دارین کی سعادت وسرخروئی سے سرفراز ہوئے۔ اور وہی اس سے سرفراز ہو سکیں گے۔ اس کے برعکس جن لوگوں نے اس سے اعراض و روگردانی برتی، والعیاذُ باللہ، وہ راہ حق و ہدایت سے بہرحال محروم ہیں۔ والعیاذُ باللہ جل وعلا، سو راہ حق و ہدایت سے سرفرازی کا اصل دار و مدار انسان کے اپنے باطن اور اس کے ارادہ و اختیار پر ہے، وباللہ التوفیق لمایُحِبُّ ویرید، وعلیٰ مایُحِبُّ ویرید، بکل حالٍ من الاحوال وفی کل مواطنٍ من المواطن فی الحیاۃ
۱۳۔۔۔ 	 سو ایسے لوگ ان نشانہائے قدرت و حکمت سے درس لیتے؟ اور سبق حاصل کرتے ہیں، کہ ہمارا وہ خالق و مالک کتنا مہربان، اور کس قدر وہاب و کریم ہے، جس نے محض اپنے فضل و کرم سے اس کرہ ارضی کو اپنی ان گوناگوں رحمتوں اور عنایتوں سے اس طرح بھر دیا۔ اور ایسی گوناگوں اور قسما قسم کی ان بوقلموں نعمتوں کو نہایت ہی پُر حکمت طریقے سے زمین میں پھیلا دیا۔ اور اس طور پر کہ اس کا گوشہ گوشہ عجائب قدرت و حکمت سے معمور ہے۔ تاکہ انسان جہاں بھی نگاہ ڈالے، اپنے خالق و مالک کی قدرت و حکمت، اور اس کی رحمت و ربوبیت کی مختلف شانوں کو دیکھ کر اپنے ایمان و یقین کی تازگی و تقویت کا سامان کر سکے۔ نیز اسی سے وہ اس اہم اور بنیادی حقیقت پر بھی غور کر سکے کہ جس خالق و مالک کی رحمت و عنایت کے یہ عظیم الشان مظاہر چاروں طرف پھیلے ہوئے ہیں، اس کا اس پر کیا حق واجب ہوتا ہے؟ اور اس کے اس حق کی ادائے گی کی صورت کیا ہو سکتی ہے؟ نیز اسی سے یہ بھی واضح ہو جاتا ہے کہ ایک ایسا یوم حساب آئے جس میں لوگوں سے ان کے کئے کرائے کی باز پرس ہو۔ تاکہ ان نعمتوں کا حق ادا کرنے والے شکر گزاروں کو شکر نعمت کا صلہ و بدلہ ملے۔ اور ناشکروں کو ان کی ناشکری کی سزا ملے۔ تاکہ عدل و انصاف کے تقاضے پورے ہوں۔ اور تخلیق کائنات کی حکمت کا تحقق ہو سکے۔ ورنہ یہ سارا کارخانہ قدرت عبث و بیکار قرار پائے گا۔ جو کہ حضرت خالق حکیم کی حکمت کے تقاضوں کے خلاف ہے۔ سو زمین میں پھیلی بکھری ان نعمتوں میں غور و فکر سے توحید خداوندی اور رسالت و معاد سب ہی کے دلائل واضح ہو جاتے ہیں۔ مگر یہ سب کچھ انہی لوگوں کے لئے ہے جو عقل و فکر سے کام لیتے ہیں۔ اور وہ سبق لینا چاہتے ہیں۔ ورنہ ان اندھوں بہروں کے لئے اس میں کوئی درس نہیں، جن کی ساری کوشش اور محنت مادہ و معدہ کے تقاضوں کے گرد ہی گھومتی ہے اور وہ بطن و فرج کی شہوات کی تکمیل ہی کو اپنا مقصد حیات اور نصب العین بنائے ہوئے ہیں۔ والعیاذُ باللہ العظیم
۱۴۔۔۔ 	 سو اس ارشاد سے خشکی کی نعمتوں کے بعد سمندر کی نعمتوں کی طرف توجہ دلائی گئی ہے، کہ اس قادر مطلق خالق و مالک کل رب ذوالجلال والاکرام نے اپنی بے پایاں قدرت و حکمت اور رحمت و عنایت سے سمندر کے اس عظیم الشان ذخیرہ آب کو بھی تم لوگوں کے کام میں لگا دیا ہے جس میں اس کی قدرت و حکمت اور رحمت و عنایت کے عظیم الشان دلائل و مظاہر ہیں۔ سو تم لوگ اس میں پھیلی بکھری قسما قسم کی اور بے حدو حساب مچھلیوں سے تازہ عمدہ لذیذ، اور نہایت مفید گوشت حاصل کرتے اور اس سے لذت کام و دہن کا سامان کرتے ہو اور اسی سے تم لوگ ہیروں، موتیوں، اور مونگوں، وغیرہ کی شکل میں عظیم الشان اور قیمتی زیورات بھی نکالتے، اور ان سے طرح طرح کے فائدے اٹھاتے ہو۔ اور اسی میں طرح طرح کی کشتیاں اور قسما قسم کے دیو ہیکل بحری جہاز بھی چلتے ہیں، جو اس کے سینے کو چیرتے ہوئے تمہارے نفع اور فائدہ کے لئے طرح طرح کے سامان ایک جگہ سے دوسری جگہ لے جاتے ہیں۔ جن میں تمہاری معیشت و معاش، اور تمہاری روزی روٹی سے متعلق عظیم الشان فوائد و منافع ہیں۔ سو وہی تمہارا خالق و مالک تمہارا معبود برحق ہے۔ ہر قسم کی عبادت و بندگی اسی کا اور صرف اسی وحدہٗ لاشریک کا حق ہے، سو ایسے میں اس سے غفلت و لاپرواہی برتنا کتنی بڑی بے انصافی اور کس قدر ظلم ہے؟ والعیاذ باللہ العظیم
۲۲۔۔۔ 	 یعنی یہ حقیقت تو ایک قطعی حقیقت ہے کہ معبودِ حقیقی تم سب کا ایک ہی معبود ہے، یعنی اللہ وحدہٗ لاشریک سبحانہ و تعالیٰ، عقل سلیم اور نقل صحیح دونوں اس پر متفق ہیں۔ لیکن جو لوگ آخرت پر ایمان نہیں رکھتے ان کے دل اس حقیقت کو ماننے اور تسلیم کرنے سے انکاری ہیں، وہ اپنی بڑائی کے گھمنڈ میں مبتلا ہیں اس لئے وہ حق بات کو سننے اور ماننے کے لئے تیار نہیں ہوتے۔ آباء و اجداد کے طور طریقوں کو چھوڑ کر حق بات ماننے میں یہ لوگ اپنی ہتک سمجھتے ہیں۔ آخرت پر چونکہ ان کا ایمان ہے نہیں، اس لئے یہ بے فکر اور لا پرواہ ہیں، سو حق تو پوری طرح واضح ہے لیکن ان لوگوں کی محرومی اصل سبب ان کی اپنی آن اور انا کا ہے۔ جس کفر و باطل پر وہ ہمیشہ سے چلے آئے ہیں اس کو ترک کرنا، اور اپنے آپ کے باطل پر ہونے کا اقرار کرنا ان کو گوارا نہیں۔ سو استکبار یعنی اپنی بڑائی کا زعم و گھمنڈ اور عقیدہ آخرت سے محرومی ہر خیر سے محرومی ہے۔ والعیاذُ باللہ العظیم
۲۳۔۔۔ 	 سو اللہ تعالیٰ ان لوگوں کے ظاہر کے انکار اور ان کے باطن کے محرک کو پوری طرح اور ایک برابر جانتا ہے ان کے دلوں کے اندر چونکہ استکبار کا خناس سمایا ہوا ہے اس لئے یہ لوگ حق کو حق جانتے ہوئے بھی جھٹلا رہے ہیں۔ اور باطل کو باطل سمجھتے ہوئے بھی اس کو چھوڑنے کے لئے تیار نہیں ہوتے۔ سو اللہ تعالیٰ ایسے مغروروں اور متکبروں کو پسند نہیں فرماتا۔ بلکہ یہ اس کے یہاں بڑے مبغوض اور برے لوگ ہیں۔ سو استکبار یعنی اپنی بڑائی کا گھمنڈ محرومیوں کی محرومی ہے، والعیاذُ باللہ العظیم
۲۵۔۔۔ 	 یعنی یہ منکرین عاد و ثمود وغیرہ کے ان تاریخی واقعات کو جو نہایت مؤثر اور عبرت آموز دروس و عبر پر مشتمل ہیں ان کو یہ لوگ گو محض بے اصل قصے قرار دیتے اور اپنے پیروکاروں سے کہتے کہ ان سے گھبرانے اور ہراساں ہونے کی ضرورت نہیں، اپنے آباؤ اجداد کی جس روش پر ہم لوگ چل رہے ہیں وہی صحیح ہے۔ پس تم لوگ کہیں ان قصوں سے متاثر ہو کر اپنے آباؤ اجداد کے طور طریقوں سے پھر نہیں جانا۔
۲۷۔۔۔ 	 سو اس ارشاد سے ان بدبختوں کی اس سعی نامراد کا نتیجہ و انجام بیان فرمایا گیا ہے، جس کو انہوں نے حق سے روکنے کے لئے اختیار کیا۔ کہ یہ لوگ اپنے اِضْلال و اِفْساد کی بناء پر اپنے ہولناک بوجھوں کے ساتھ ساتھ ان لوگوں کے بوجھ بھی قیامت کے روز اپنی پیٹھوں پر لادے ہونگے جن کو انہوں نے اپنی مفسدانہ کوششوں سے راہِ حق و ہدایت سے بہکایا بھٹکایا تھا، نیز یہاں پر مِنْ اَوْزَارِ الَّذِیْن یُضِلُّوْنَہُمْ بِغَیْرِ عِلْمٍ کی تصریح سے ایک طرف تو اس حقیقت کو واضح فرما دیا گیا کہ یہ لوگ اپنے پیروکاروں کے بوجھ اس طور پر نہیں اٹھائیں گے کہ ان کو سبکدوش کر دیں۔ بلکہ یہ تو صرف ان کے اضلال یعنی گمراہ کرنے کا بوجھ اٹھائیں گے۔ جبکہ ان کو اپنے ضلال یعنی گمراہ ہونے اور ان گمراہوں کی پیروی کرنے کا بوجھ بہرحال خود انہوں نے، اٹھانا ہو گا کہ انہوں نے نہ اپنی عقل و خرد سے کام لیا۔ اور نہ دعوت حق و ہدایت کو اپنایا۔ بلکہ انہوں نے ان گمراہوں کے پیچھے چل کر دوزخ کی راہ کو اپنایا اور دوسری طرف اس میں بِغَیْرٍ عِلْمٍ کی تصریح سے مفسدین کے جرم کی سنگینی کو بھی واضح فرما دیا گیا کہ ایک طرف تو حق کی دعوت تھی جو سراسر علم پر مبنی تھی۔ اور دوسری طرف ان مفسدین کی یہ کاروائیاں تھیں جو کسی علم پر مبنی نہیں تھیں۔ مگر اس کے باوجود انہوں نے ان کو گلے لگا کر ہلاکت و تباہی کی راہ کو اپنایا، والعیاذ باللہ العظیم،
۲۸۔۔۔ 	 سو اس سے اس حقیقت کو واضح فرما دیا گیا کہ جو لوگ علم حق کی دولت سے سرفراز تھے اور انہوں نے اپنی زندگی اپنے اسی علم کی روشنی میں حق اور ہدایت کے مطابق گزاری ہو گی، اور انہوں نے خود اپنے باطن کو نور حق و ہدایت سے معمور و منور رکھنے کے ساتھ ساتھ دوسروں کو بھی حق و ہدایت کی راہنمائی کی ہو گی، وہ اس روز کفر و شرک کے علمبرداروں کی اس رسوائی کو دیکھ کر خوشی سے پکار اٹھیں گے کہ آج کی رسوائی اور عذاب ان کافروں کا حصہ ہے جنہوں نے ظلم و سرکشی ہی کی حالت میں جان دی۔ کہ دنیا میں انہوں نے حق اور اہل حق کی بات سن کر نہ دی۔ بلکہ اپنے کفر و باطل ہی میں دندناتے رہے۔ پس اب یہ اپنے اس کبر و غرور کا مزہ چکھ لیں۔ سو یہ قرآن حکیم کا کتنا بڑا احسان ہے کہ اس نے غیب کے ان عظیم الشان حقائق سے اس قدر صراحت و وضاحت کے ساتھ آگہی بخش دی، جن کے جاننے کا دوسرا کوئی ذریعہ ممکن نہیں۔ مگر قرآن حکیم نے ان سے اس قدر پیشگی، اور اتنی صراحت کے ساتھ آگہی بخش دی۔ تاکہ جنہوں نے بچنا ہو بچ جائیں قبل اس سے کہ اس کا موقع اور فرصت ان کے ہاتھ سے نکل جائے۔ اور ان کو ہمیشہ ہمیشہ کے لئے پچھتانا پڑے۔ والعیاذ باللّٰہ، وباللّٰہ التوفیق، لما یُحِبُّ ویرید، وعلیٰ ما یُحِبُّ ویرید، بِکُلِّ حالٍ مِّنَ الاحوال۔ وفی کُلِّ مَوْطِنٍ مِّنَ المواطن فی الحیاۃ
۳۰۔۔۔ 	 سو منکرین و متکبرین کے رویے کے ذکر و بیان کے بعد، اس سے ان کے بالمقابل متقی اور پرہیزگار لوگوں کے حال اور ان کے رویے کا ذکر و بیان فرمایا گیا ہے کہ جب ان سے پوچھا جاتا ہے کہ تمہارے رب نے کیا اتارا؟ تو وہ بڑے شکر و تحسین کے انداز میں کہتے ہیں کہ ایک عظیم الشان خیر اور بھلائی۔ یعنی خیراً کی تنوین تعظیم کے لئے ہے۔ یعنی نہایت عظیم الشان خیر کیونکہ یہ دنیا و آخرت کی سعادت و سرخروئی کی ضامن و کفیل ہے، جس جیسی دوسری کوئی خیر ہو ہی نہیں سکتی۔ پس شکر وسپاس کی مستحق وہی ذات اقدس واعلیٰ ہے جس نے ہمیں اس خیر عظیم سے نوازا، ورنہ ہم راہ حق و ہدایت سے کبھی سرفراز و فیضیاب نہ ہو سکتے۔ فالحمدللہ الذی ھدانا لھذا وماکنا لنھتدی لولا ان ھدانا اللہ
۳۲۔۔۔ 	 سو اس سے ان متقی اور پرہیزگاروں کو ملنے والے اس صلہ اور بدلہ کو ذکر فرمایا گیا ہے جو ان کو اپنے اس تقویٰ اور پرہیزگاری کی بناء پر اور اس کے نتیجے میں نصیب ہو گا۔ اور جس سے وہ دنیا اور آخرت دونوں میں سرفراز ہونگے۔ سو ارشاد فرمایا گیا کہ ایسوں کو اس دنیا میں بھی عظیم الشان بھلائی نصیب ہو گی اور آخرت کا تو کہنا ہی کیا۔ وہ تو بہرحال اس سے کہیں زیادہ بہتر ہے۔ سو تقوی و پرہیزگاری دارین کی سعادت و سرخروئی سے سرفرازی کا ذریعہ و وسیلہ ہے، اس سے اس دنیا میں انسان کو حیات طیبہ یعنی پاکیزہ زندگی کی سعادت نصیب ہوتی ہے۔ اور آخرت میں جنت کی سدا بہار نعمتوں سے سرفرازی نصیب ہو گی۔ جہاں ان کو ہر وہ نعمت ملے گی جس کی یہ خواہش کریں گے۔ اور وہ سب کچھ ملے گا جو یہ وہاں پر چاہیں گے۔ جیسا کہ دوسرے مقام پر ارشاد فرمایا گیا وَلَکُمْ فِیْہَا مَاتَشْتَہِیْ اَنْفُسُکُمْ وَلَکُمْ فِیْہَا مَا تَدَّعُوْنَ (حٰم۔ السجدۃ۔۳۱) وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ من الاحوال، وفی کُلِّ مَوْطِنٍ مِّنَ المواطن فی الحیاۃ۔
۳۳۔۔۔ 	 سو اس سے واضح فرما دیا گیا کہ حق کو جھٹلانا خود اپنی جانوں پر ظلم کرنا ہے، چنانچہ ان سے پہلے کی قوموں نے اپنے رسولوں کی دعوت کو جھٹلایا۔ جس کے نتیجے میں آخرکار ان کو اس عذاب الٰہی نے آپکڑا۔ جس نے ان کو تباہ کر کے رکھ دیا۔ سو دورِ حاضر کے منکر بھی اگر انہی لوگوں کی روش پر چلتے رہے، اور دعوت حق کی تکذیب ہی کرتے گئے تو ان کا حشر بھی وہی ہو گا جو کل کے ان منکروں کا ہو چکا ہے، کہ اللہ تعالیٰ کا قانون بے لاگ اور سب کے لئے یکساں ہے سو کل کے ان منکروں کا جو انجام ہوا وہ ان کے اپنے ظلم اور سرکشی کا طبعی نتیجہ تھا ورنہ اللہ تعالیٰ نے ان پر کوئی ظلم نہیں کیا تھا۔ وہ ظلم و زیادتی کے ہر شائبے سے پاک ہے۔ سبحانہ و تعالیٰ
۳۵۔۔۔ 	۱: سو اس سے منکرین کی کج بحثی اور ان کی ہٹ دھرمی کا ایک نمونہ پیش فرمایا گیا ہے کہ یہ لوگ اہل حق کو زچ کرنے کے لئے ان سے کہتے ہیں کہ ہم جن معبودوں کی پوجا کرتے ہیں، اور ان کے نام پر جن چیزوں کو حرام ٹھہراتے ہیں، تو یہ سب کچھ ہم اللہ کی مرضی سے کرتے ہیں کیونکہ اللہ کی مرضی اگر نہ ہوتی تو وہ ہمیں اپنی قدرت سے ان کاموں سے روک دیتا۔ کہ اس کی قدرت میں تو سب کچھ ہے۔ پس اس سے معلوم ہوا کہ ہمارے یہ کام اس کی مرضی کے خلاف نہیں، ورنہ ہم لوگ یہ کام کر ہی نہیں سکتے تھے۔ سو یہ ایسے لوگوں کے عناد و ہٹ دھرمی اور ان کی کوڑ مغزی و مت ماری کا نتیجہ ہے، ورنہ اللہ تعالیٰ کی مشیت اور چیز ہے، اور اس کی رضا و خوشنودی بالکل دوسری چیز، کفر و شرک وغیرہ اس کی مشیت میں تو داخل ہیں کہ اس کی کائنات میں مشیت اسی کی چلتی ہے، سبحانہ و تعالیٰ لیکن یہ اس کی مرضی اور پسند کی چیز بہرحال نہیں، کہ اس کا صاف و صریح ارشاد ہے وَلَا یَرْضَی لِعِبَادِہٖ اَلْکُفَرْ۔
     ۲: سو رسولوں کے ذمے پیغام حق کو پہنچا دینا ہے اور بس، اس کے بعد ان کا ذمہ فارغ، آگے حق بات کو منوا دینا نہ ان کے ذمے ہے، اور نہ ہی ان کے بس میں، اور نہ ہی اس بارے ان سے کوئی پوچھ ہو گی۔ کہ اس کے لئے وہ عند اللہ مسؤل ہیں ہی نہیں۔ علیہم الصلوٰۃ والسلام۔ اور اللہ پاک کا طریقہ یہ ہے ہی نہیں کہ وہ کسی کو حق یا باطل میں سے کسی ایک کے قبول کرنے پر مجبور کر دے۔ بلکہ اس نے اس معاملہ میں لوگوں کو ارادہ و اختیار کی آزادی دی ہے۔ اور سارا امتحان اسی میں ہے، پس جو کوئی اپنے ارادہ و اختیار سے حق کی راہ اختیار کرتا ہے، اللہ تعالیٰ کی طرف سے اس کو اسی کی توفیق ملتی ہے اور اس کے برعکس جو باطل کو اپناتا ہے اس کو اسی کے حوالے کر دیا جاتا ہے جیسا کہ دوسرے مقام پر ارشاد فرمایا گیا نُوَلِّہٖ مَا تَوَلّیٰ وَ نُصْلِہٖ جَہّنَّمَ وَسَآءَ تْ مَصِیْرًا (النساء۔ ۱۱۵)
۳۶۔۔۔ 	 پس منکرین و مشرکین کا یہ کہنا بالکل غلط، اور خلاف واقعہ ہے کہ جس کفر و شرک پر وہ چل رہے ہیں وہ اللہ کو پسند ہے، والعیاذ باللہ، بلکہ اصل حقیقت اس کے برعکس یہ ہے کہ اللہ تعالیٰ نے ہر امت کے اندر رسول بھیجا کہ لوگوں کو اس بات کی تعلیم وتلقین کرو کہ تم لوگ بندگی صرف اللہ وحدہٗ لاشریک ہی کی کرو۔ اور طاغوت کی پوجا سے بہرحال بچ کر رہو، اس کے بعد جنہوں نے حق و ہدایت کی راہ کو اپنایا ان کو اس کی توفیق ملی۔ اور اس کے برعکس جو ضلالت و گمراہی پر جمے رہ گئے۔ ان پر اسی کا ٹھپہ لگ گیا۔ اور ان کی خود اپنی اختیار کردہ گمراہی ان پر مسلط ہو کر رہ گئیں۔ والعیاذ باللہ العظیم، سو اس سے یہ حقیقت واضح ہو جاتی ہے کہ انسان کی ہدایت و گمراہی اور اس کے بناؤ و بگاڑ کا اصل تعلق اس کے اپنے قلب و باطن اور ارادہ و نیت سے ہے، وباللہ التوفیق لمایُحِبُّ ویرید، وعلیٰ مایُحِبُّ ویرید، وہو الہادی الی سواء السبیل
۳۸۔۔۔ 	 سو اس سے منکرین کے عناد اور انکی ہٹ دھرمی کا ایک اور نمونہ پیش فرمایا گیا ہے کہ یہ لوگ اللہ کے نام کی کڑی قسمیں کھا کر کہتے تھے کہ اللہ ان لوگوں کو دوبارہ زندہ کر کے نہیں اٹھائے گا جو مر جاتے ہیں۔ حالانکہ ان کے اس انکار کی کوئی بنیاد نہ تھی نہ ہو سکتی تھی۔ کیونکہ بعث بعد الموت ان غیبی حقائق میں سے ہے جو انسان کے دائرہ علم و ادراک سے باہر ہیں۔ ان کا علم وحی الٰہی ہی سے ہو سکتا ہے جو حضرت حق جَلَّ مَجْدہٗ کی طرف سے پیغمبر کو کی جاتی ہے، تو پھر ان کے انکار اور اس طرح کے قطعی انکار کی آخر کیا بنیاد ہو سکتی ہے؟ سو ان کی تردید میں اسی طرح کے زورِ اور قوت سے ارشاد فرمایا گیا کہ قیامت کیوں نہیں آئے گی، اور لوگ دوبارہ زندہ ہو کر کیوں نہیں اٹھیں گے، جبکہ اللہ نے اس کا وعدہ اپنے ذمے لازم کر رکھا ہے، جس نے اپنے وقت پر، بہرحال پورا ہو کر رہنا ہے۔ لیکن اکثر لوگ جانتے نہیں۔ سو عدم علم اور پھر اپنی جہالت پر اصرار محرومیوں کی محرومی ہے۔ والعیاذ باللہ العظیم۔
۳۹۔۔۔ 	 سو اس سے بعث بعد الموت کی ضرورت کو ذکر و بیان فرمایا گیا ہے کہ اس کا آنا اس لئے ضروری ہے کہ تاکہ لوگوں کے سامنے وہ حقائق پوری طرح واضح ہو جائیں جن کے بارے میں یہ لوگ اختلاف میں پڑے ہوئے ہیں، تاکہ اس طرح یہ اپنے کئے کرائے کا انجام جو اپنی آنکھوں سے دیکھ لیں۔ اور اس کا بھگتان خود بھگت لیں۔ اور تاکہ وہ لوگ جو قسمیں کھا کھا کر آج قیامت کا انکار کر رہے ہیں وہ جان لیں کہ وہ اپنی ان قسموں میں قطعی جھوٹے تھے، جس سے ان کے باطن کی آگ اور تیز ہو گی۔
۴۰۔۔۔ 	 سو اس سے منکرین کے اس استبعاد کو دور فرمایا گیا ہے، جو وہ بعث بعد الموت کے بارے میں رکھتے تھے۔ ان کا کہنا تھا کہ جب لوگ مر مٹ کر ختم ہو جائیں گے۔ اور مٹی میں مل کر کالعدم ہو جائیں گے تو پھر ان کو دوبارہ آخر کس طرح زندہ کر کے اٹھایا جائے گا؟ تو ان کے اس استبعاد کے جواب میں، اور اس کے ازالے کے لئے ارشاد فرمایا گیا کہ ہمارے لئے یہ امر کچھ بھی مشکل نہیں۔ کیونکہ ہمیں کسی کام کی انجام دہی کے لئے کسی اہتمام و انتظام کی کوئی ضرورت نہیں ہوتی۔ بلکہ اس کے لئے ہمیں صرف اتنا کہنا ہوتا ہے کُنْ یعنی ہو جا تو وہ ہو چکا ہوتا ہے۔ پس اس کے لئے مردوں کا زندہ کرنا کچھ بھی مشکل نہیں، وہ ہر چیز پر پوری قدرت رکھتا ہے جو چاہے اور جیسا چاہے کرے، سبحانہ و تعالیٰ۔
۴۳۔۔۔ 	 سو اس سے منکرین کے دوسرے استبعاد کا جواب دیا گیا یعنی یہ کہ اپنے ہی جیسے ایک بشر کو رسول کیسے مانا جائے۔ چنانچہ ان لوگوں کا کہنا تھا کہ یہ کیسا رسول ہے جو کھانا کھاتا، پانی پیتا اور بازاروں میں چلتا پھرتا ہے، سو ان کے اس استبعاد کے ازالے کے لئے پیغمبر کو خطاب کر کے ارشاد فرمایا گیا کہ ہم نے آپ سے پہلے بشر اور انسانوں ہی کو رسول بنا کر بھیجا ہے۔ پس ان کا امتیاز یہ تھا کہ ہم ان کی طرف وحی بھیجتے تھے، اس لئے منکرین کو خطاب کر کے ارشاد فرمایا گیا کہ تم لوگ اہل ذکر سے پوچھ لو، اگر تم خود نہیں جانتے۔ سو ان کو ہم نے کھلے دلائل اور الہامی کتابوں کے ساتھ بھیجا۔ پس پیغمبر کا بشر ہونا انکار اور اچنبھے کی چیز نہیں، بلکہ یہ عقل سلیم اور فطرت مستقیم دونوں کا تقاضا ہے۔ تاکہ وہ لوگوں کے لئے زندگی کے ہر عمل اور ہر دائرے سے متعلق عملی نمونہ پیش کریں۔ اور لوگ ان کی پیروی کر سکیں۔ ورنہ پیغمبر اگر کسی اور ایسی مخلوق سے ہوتے جو ان ضرورتوں سے پاک اور بری ہوں تو بندوں کے لئے انکی پیروی ممکن نہیں تھی۔
۴۷۔۔۔ 	 سو اس سے منکرین و مکذبین کو تنبیہ فرمائی گئی ہے کہ وہ اللہ کے عذاب سے نچنت اور بے فکر نہ ہو۔ کہ اس کا عذاب کسی بھی وقت، کسی بھی شکل میں، اور کسی بھی طرح آ سکتا ہے۔ پس اللہ اگر چاہے تو ایسے لوگوں کو زمین میں دھنسا دے، یا اللہ کا عذاب ان پر وہاں سے آ جائے جہاں سے ان کو وہم و گمان بھی نہ ہو، یا وہ ان کو ان کے چلنے پھرنے کے دوران ہی دھر لے۔ سو ان میں سے کسی بھی صورت میں یہ لوگ اس کے قابو سے باہر نہیں ہو سکتے۔ یا وہ ان کو ایسے حال میں پکڑے جبکہ یہ خوف پر خوف کھا رہے ہوں، اور یہ اس کے لئے پوری طرح بیدار ہوں، مگر اس کے مقابلے اور دفاع کے لئے کچھ بھی نہ کر سکتے ہوں غرضیکہ وہ ان کو کسی بھی وقت اور کسی بھی صورت میں پکڑ سکتا ہے۔ لیکن وہ اگر ان کو نہیں پکڑتا تو محض اس وجہ سے نہیں پکڑتا کہ وہ بڑا ہی مہربان، اور نہایت رحم والا ہے۔ پس اس کے عذاب سے بے فکر اور لا پرواہ ہونے کے بجائے لوگوں کو اس کے شکر و سپاس میں ڈوب جانا چاہیئے۔ واضح رہے کہ یہ مختلف عذاب جن کا ذکر اوپر کیا گیا ہے، یہ آئے دن لوگوں پر آتے رہتے ہیں۔ اور جگہ جگہ آتے رہتے ہیں۔ چنانچہ کتنی ہی مرتبہ ایسے ہوتا ہے کہ کسی زلزلے، یا طوفان، یا لینڈ سلائیڈ کے نتیجے میں بعض اوقات کئی کئی شہر اور علاقے ملیامیٹ ہو جاتے ہیں، کچھ عرصہ قبل امریکہ کی ایک ریاست میں پچاس ہزار نفوس پر مشتمل ایک شہر طوفانی بارشوں سے اس قدر تباہ ہو گیا تھا کہ وہاں کی حکومت نے اس شہر کو اجتماعی قبرستان قرار دے دیا تھا، اور اسی طرح کچھ ہی عرصہ قبل جاپان کا شہر کانو زلزلے سے ایسا تباہ ہوا کہ اس کا نام و نشان بھی مٹ گیا۔ اسی طرح ترکی اور آذربائیجان۔ اور ہندوستانی ریاست گجرات میں کچھ ہی عرصہ قبل زلزلے نے ایسی تباہی مچائی کہ ہزاروں لاکھوں انسان لقمہ اجل بن گئے، لاکھوں بے گھر ہو گئے، بڑی بڑی عمارتیں چند ہی منٹوں کے اندر ملبے کا ڈھیر بن گئیں۔ اسی طرح ہندوستانی ریاست بھوپال میں ایک فیکٹری سے زہریلی گیس لیک ہونے سے، اور روس کے چرنوبل کے پلانٹ سے تابکاری مواد کے رِسْنے سے ہزاروں لوگ اور مختلف قسم کے جانور ہلاکت و بربادی کا شکار ہو گئے۔ اور کتنے ہی اپاہج اور بیکار ہو گئے، اسی طرح ابھی پچھلے کچھ دنوں قبل بعض امریکی ریاستوں، اور اس کے پڑوسی ملکوں، اور بنگلہ دیش، اور ہندوستان کے بعض ساحلی علاقوں اور سندھ کے ساحلی علاقوں کو خوف و ہراس کی اسی صورت حال کا سامنا کرنا پڑا تھا جس کو یہاں پر علیٰ تَخَوُّف یعنی خوف پر خوف کے الفاظ کا ایک واضح نمونہ اور کھلا مصداق قرار دیا جا سکتا ہے، اس دوران ان علاقوں کے لوگوں کو لگاتار اور بار بار خبردار کیا جاتا تھا کہ سمندری طوفان اتنی قوت اور اتنے میل فی گھنٹہ کی رفتار سے ان کی طرف بڑھا چلا آرہا ہے، جس سے وہ لوگ اپنے بچاؤ کے لئے اپنے گھر بار چھوڑ کر دوسرے محفوظ علاقوں کی طرف نقل مکانی کر رہے تھے، اور ایسا ایک مرتبہ نہیں بلکہ بار بار، اور آئے دن ہوتا رہتا ہے۔ مگر غافل انسان پھر بھی کوئی سبق نہیں لیتا، والعیاذُ باللہ العظیم، اور اسی طرح اس وقت جبکہ راقم ان سطور کی پروف ریڈنگ کر رہا ہے ہمارے ملک کے مختلف دریاؤں میں سخت طغیانی آئی ہوئی ہے جس سے سینکڑوں دیہات پانی میں ڈوب گئے ہیں، اور لوگوں کو ریڈیو، ٹی وی وغیرہ مختلف ذرائع سے دن رات خبردار کیا جا رہا ہے کہ پانی کا ریلہ فلاں جگہ سے گزر رہا ہے جو اتنی بڑی قوت سے اور اتنی بڑی مقدار میں گزر رہا ہے، اور لوگ خطرے کے مارے فوج وغیرہ کی مدد سے محفوظ مقامات کی طرف نقل مکانی کر رہے ہیں۔ اور یہ سلسلہ گزشتہ تین ہفتوں سے جاری ہے۔ اور آگے پتہ نہیں کب تک جاری رہے گا، لوگ مسلسل اور لگاتار خطرات اور مصائب میں مبتلا ہوتے جا رہے ہیں، والعیاذ باللہ العظیم
۵۵۔۔۔ 	 سو اس سے انسان کی بے قدری، ناشکری، اور اس کے کفرانِ نعمت کا ایک اور مظہر پیش فرمایا گیا ہے، کہ ایسے لوگوں کو جب کوئی مشکل اور مصیبت پیش آتی ہے تو یہ چیختے اور چلاتے ہوئے اللہ کی طرف دوڑتے اور اسی کے حضور فریاد کرتے ہیں۔ لیکن جب اللہ اپنے فضل و کرم سے ان سے اس مصیبت اور تکلیف کو دور فرما دیتا ہے تو ان میں سے ایک گروہ اپنے رب کے ساتھ شرک کرنے لگتا ہے۔ اور وہ اپنے من گھڑت اور خود ساختہ حاجت رواؤں اور مشکل کشاؤں کے گن گانے لگتا ہے، کہ یہ سب ان ہی کا کرم اور ان ہی کی نظر عنایت ہے کہ ہمیں اس مصیبت سے رہائی ملی ہے، اور اس کے نتیجے میں وہ اپنے ان خاص ٹھکانوں کی طرف لپکتا۔ دوڑتا اور ان کی رضا و خوشنودی کے لئے طرح طرح کے شرکیہ اعمال کا ارتکاب کرتا ہے۔ چنانچہ غیر اللہ کے نام کے بکرے کٹنے۔ اور دیگیں پکنے لگتی ہیں۔ اور عیش و عشرت کے طرح طرح کے سامان کئے جاتے ہیں۔ سو ایسے لوگوں سے خطاب کر کے ارشاد فرمایا گیا کہ تم لوگ کچھ عرصہ کے لئے مزے کر لو۔ مگر عنقریب تمہیں اپنے کئے کرائے کا نتیجہ و انجام بھگتنا ہو گا۔ جو وقت آنے پر تمہیں خود معلوم ہو جائے گا۔ والعیاذُ باللہ العظیم
۵۷۔۔۔ 	 یعنی ستم بالائے ستم، اور ظلم بالائے ظلم یہ کہ اول تو یہ لوگ اللہ کے لئے اولاد ٹھہراتے ہیں۔ حالانکہ وہ ایسے تمام علائق اور تصورات سے پاک ہے۔ اس کی شان تو لَمْ یَلِدْ وَلَمْ یُوْلَدْ کی شان ہے۔ لیکن یہ لوگ ہیں کہ اس کے لئے اولاد ٹھہراتے ہیں اور اولاد بھی وہ جو یہ خود اپنے لئے پسند نہیں کرتے یعنی بیٹیاں، سو شرک نے ان لوگوں کی مت ایسے مار کر رکھ دی اور انکو ایسا اُوندھا کر دیا کہ ان کو اتنی موٹی اور اس قدر واضح حقیقت بھی سمجھ نہیں آتی والعیاذ باللہ العظیم
۶۰۔۔۔ 	 یعنی اصل حقیقت یہی ہے کہ جو لوگ آخرت پر ایمان نہیں رکھتے، ان کے لئے بڑی بُری مثال ہے اور اللہ تعالیٰ کے لئے سب سے اعلیٰ اور عمدہ صفات ہیں۔ کہ سب خوبیوں کا مالک اور عمدہ صفات کا مستحق وہی وحدہٗ لاشریک ہے، لیکن ان لوگوں نے معاملہ اس کے برعکس سمجھ رکھا ہے جس کی بناء پر یہ لوگ اللہ کی طرف وہ چیزیں منسوب کرتے ہیں جن کو یہ خود اپنے لئے بری سمجھتے ہیں اور اپنے لئے اچھے نتائج اور عمدہ انجام کے دعویدار و امیدوار ہیں۔ سو اس سے ایسے لوگوں کی محرومی ونحوست اور ان کی مت ماری، کا اندازہ کیا جا سکتا ہے سو شرک اور اسی طرح بدعت ایسی منحوس چیزیں ہیں کہ ان سے انسان کی مت مار دی جاتی ہے جس سے اس کو سیدھی بات بھی الٹی نظر آنے لگتی ہے، والعیاذُ باللہ العظیم
۶۱۔۔۔ 	 سو اس سے اللہ تعالیٰ کی شان رحمت کا اظہار و بیان بھی ہو جاتا ہے اور کفار کے مطالبہ عذاب کا جواب بھی، سو اس سے واضح فرما دیا گیا کہ اللہ کا ضابطہ و اصول، اور اس کا طریقہ و شان یہ نہیں کہ وہ لوگوں کو ان کے ظلم پر فوراً پکڑ لے۔ اگر وہ ایسا کرتا تو کسی جاندار کو بھی زمین پر جینے کی مہلت نہ ملتی۔ بلکہ اس کا قاعدہ یہ ہے کہ وہ لوگوں کو ایک معین مدت تک مہلت اور ڈھیل دیتا ہے، تاکہ جس نے توبہ اور اصلاح کرنی ہو وہ کرے، نہیں تو وہ اپنا پیمانہ اچھی طرح بھر لے، پھر جب وہ معین وقت آ جاتا ہے جو ایسے لوگوں کے لئے مقرر ہوتا ہے تو نہ ان کو پیچھے ہٹنے کا موقع ملتا ہے۔ نہ آگے بڑھنے کا۔ پس جن لوگوں کو ان کے ظلم و عصیان کے باوجود ڈھیل مل رہی ہے، ان کو اس سے دھوکے میں نہیں پڑنا چاہیے، بلکہ اللہ تعالیٰ کی عنایت اور مہربانی جان کر دل و جان سے اس کے آگے جھک جھک جانا چاہیے اور جھکے جھکے ہی رہنا چاہیے۔ وباللہ التوفیق لمایحب ویرید۔
۶۲۔۔۔ 	 سو اس سے مشرکین کی حماقت در حماقت کا ایک اور نمونہ اور مظہر پیش فرمایا گیا ہے، کہ اول تو یہ لوگ اللہ تعالیٰ کے لئے اولاد مانتے ہیں، حالانکہ وہ ایسے تمام تصورات سے پاک اور ان سے اعلیٰ و بالا ہے اور پھر مزید حماقت یہ کہ اس کے لئے یہ لوگ اولاد بھی وہ تجویز کرتے ہیں جو ان کو خود اپنے لئے گوارا نہیں یعنی بیٹیاں، اور اس پر انکی مزید حماقت یہ کہ یہ لوگ اس گھمنڈ میں بھی مبتلا ہیں اور اپنی زبانوں سے یہ راگ بھی الاپتے ہیں کہ آخرت اگر ہوئی بھی تو وہاں کی اچھائی اور خیریت بھی انہی کو ملے گی۔ سو کرتُوت تو ان کے یہ اور یہ ہیں۔ شرک کی نجاست میں یہ سراسر لتھڑے ہوئے ہیں۔ اور دعوے یہ اس طرح کے کرتے ہیں کہ دنیا و آخرت کی بھلائی کے حق دار یہی ہیں۔ سو یہی نتائج ہوتے ہیں مت ماری کے کہ آدمی اوندھے سے اوندھا ہوتا چلا جاتا ہے۔ اور بالآخر اس آخری اور انتہائی ہولناک انجام سے دو چار ہو کر رہتا ہے جس سے نجات اور گلو خلاصی کی پھر کوئی صورت ایسے لوگوں کے لئے ممکن نہیں رہتی۔ اور وہ دائمی لعنت اور پھٹکار کے ہولناک گڑھے میں جا گرتے ہیں، جو کہ خساروں کا خسارہ ہے والعیاذ باللہ۔ سو ان کے اسی زعم فاسد اور گمان کاسد کی تردید کے لئے ارشاد فرمایا گیا اور ادوات تاکید کے ساتھ ارشاد فرمایا گیا کہ لازماً ان کے لئے دوزخ کی وہ انتہائی ہولناک آگ ہو گی جس میں ان کو سب سے پہلے جھونکا جائے گا۔ اور ان کو اسی میں بڑا چھوڑ دیا جائے گا۔ کہ یہی نتیجہ و انجام ہوتا ہے کفر و شرک کے ایسے پیشواؤں اور علمبرداروں کا۔ والعیاذ باللہ العظیم
۶۳۔۔۔ 	 سو اس ارشاد میں ایک طرف تو پیغمبر کے لئے تسلیہ و تسکین کا سامان ہے، اور دوسری طرف منکرین و مکذبین کے لئے تنبیہ و تہدید، سو اس سے واضح فرما دیا گیا کہ ان منکرین کا یہ بغض و عناد اور ان کی یہ تکذیب و انکار کوئی نئی اور اچنبھے کی چیز نہیں، بلکہ اس سے پہلے بھی ایسے ہی ہوتا آیا ہے کہ ہم نے آپ سے پہلے بھی اے پیغمبر! مختلف امتوں کی طرف رسول بھیجے تاکہ لوگوں کو راہ حق و ہدایت نصیب ہو سکے۔ اور اس کو اپنا کر وہ دارین کی سعادت و سرخروئی سے سرفراز ہو سکیں، مگر انہوں نے دعوت حق و ہدایت کو اپنا کر اپنے لئے دارین کی سعادت وسرخروئی سے سرفرازی کا سامان کرنے کے بجائے الٹا انکی تکذیب کی۔ اور ان کے پیش کردہ حق کے انکار کا ارتکاب کیا۔ اور شیطان نے منکرین کے اعمال بدہی کو ان کے لئے ایسا مزین اور خوشنما بنا دیا کہ وہ پیغمبروں کی تعلیمات سے منہ موڑ کر اسی کے پیچھے لگ گئے۔ اور وہی آج بھی ان کا ساتھی اور سرپرست بنا ہوا ہے۔ سو ایسے محروم اور بدبختوں کے لئے بڑا ہی دردناک عذاب ہے، والعیاذُ باللہ العظیم
۶۴۔۔۔ 	 سو اس ارشاد سے ایک تو یہ اہم اور بنیادی حقیقت واضح فرما دی گئی کہ پیغمبر پر کتاب اس لئے اتاری گئی کہ آپ لوگوں کے لئے حق اور حقیقت کو کھول کر بیان فرمائیں۔ آگے لوگوں سے منوا لینا نہ آپ کے بس میں ہے۔ اور نہ ہی یہ آپ کی ذمہ داری ہے، تبیین حق کے بعد پیغمبر کا ذمہ فارغ۔ اور دوسری اہم حقیقت یہ بیان فرمائی گئی ہے کہ یہ قرآن سراسر ہدایت اور عین رحمت ہے ان لوگوں کے لئے جو ایمان رکھتے ہیں، یا ایمان لانا چاہتے ہیں، پس جو ایمان لانا چاہتے ہی نہیں ان کے لئے محرومی کے سوا کچھ نہیں۔ والعیاذ باللہ سو ایمان و یقین کی دولت دارین کی سعادت و سرخروئی سے سرفرازی کا ذریعہ و وسیلہ اور اصل و اساس ہے، جبکہ اس سے محرومی ہر خیر سے محرومی ہے، والعیاذ باللہ العظیم، وباللہ التوفیق لما یُحِبُّ ویرید، وعلی ما یُحِبُّ ویرید،
۶۷۔۔۔ 	 سو اس سے چوپایوں کی نعمت کے ذکر کے بعد پھلوں کی نعمت کی تذکیر و یاد دہانی فرمائی گئی ہے، کہ جس طرح اس مالک الملک واہب مطلق جل جلالہ، نے تمہارے لئے تمہارے چوپایوں سے دودھ جیسی عظیم الشان نعمت پیدا فرمائی ہے اسی طرح اس نے تمہیں کھجوروں اور انگوروں کے عظیم الشان فواکہ سے بھی نوازا ہے جن میں تم لوگوں کے لئے طرح طرح کے فوائد اور منافع ہیں یہاں پر رِزْقًا کے ساتھ حَسَنًا کی قید سے اس حقیقت کو واضح فرما دیا گیا ہے، کہ ان عظیم الشان پھلوں کو اس نے تمہارے لئے پاکیزہ روزی کے طور پر پیدا فرمایا۔ پس تم لوگ جو ان سے نشہ آور چیزیں بناتے ہو وہ ان کا صحیح استعمال نہیں، بلکہ تم لوگوں کا ان میں غلط اور ناجائز تصرف ہے۔ ان کا صحیح استعمال یہی ہے کہ ان سے پاکیزہ اور صحت بخش غذا حاصل کی جائے جس سے عقل اور جسم دونوں کو توانائی حاصل ہو۔ نہ کہ ان کو ایسی شکل میں تبدیل کر دیا جائے کہ یہ عقل اور دل کو ماؤف کر دینے والی بن جائیں، والعیاذُ باللہ جل وعلا
۶۹۔۔۔ 	سو اس سے شہد کی نعمت کی تذکیر و یاد دہانی فرمائی گئی ہے کہ تم لوگ ذرا سوچو کہ شہد کی مکھی کا یہ چھوٹا سا وجود اللہ تعالیٰ کی طرف سے القاء فرمودہ فطری اور جبلی تعلیم اور خلقی ہدایت و راہنمائی کے مطابق اپنی فطری صلاحیتوں کو بروئے کار لا کر کس پُر حکمت طریقے سے شہد جیسا مفید اور نفع بخش مشروب تیار کرتا ہے۔ اور تم اپنے خالق و مالک کی اس رحمت و عنایت کو دیکھو کہ اس نے تمہارے لئے شہد کے اس عظیم الشان اور نفع بخش مشروب کی تیاری کے لئے کیسا عظیم الشان اور پر حکمت انتظام فرمایا ہے کہ شہد کی مکھی کو یہ طبعی، فطری، اور جبلی القاء و الہام فرمایا کہ تو پہاڑوں درختوں اور لوگوں کی بنائی ہوئی چھتوں میں اپنے گھر یعنی چھتے بنا۔ پھر ہر قسم کے پھلوں اور پھولوں کے رس چوس، پھر اپنے رب کی ہموار کردہ راہوں پر چل، سو وہ اپنے رب کے اس فطری اور جبلی القاء و الہام کے مطابق ایسے ہی کرتی ہے۔ چنانچہ وہ جو چھتے بناتی ہے ان میں ایسی حیرت انگیز کاریگری دکھاتی ہے کہ پرکار سے بھی اگر ان کو ناپا پرکھا جائے تو ان میں ذرہ برابر کوئی فرق بھی نظر نہیں آئے گا، اور پھر وہ ایسے عمدہ اور مضبوط کہ سردی و گرمی اور سخت ہواؤں اور جھکڑوں کا بھی ان پر کوئی اثر نہیں، پھر وہ اپنے رب کی اس فطری وحی اور جبلی تعلیم کے مطابق مختلف قسم کے پھولوں اور پھلوں کے رس چوسنے کے لئے دور دور تک نکل جاتی ہے۔ اور ان کے رس بھی وہ ایسے پُر حکمت طریقے سے چوستی ہے کہ دنیا بھر کی حکومتوں کے پاس آج تک کوئی مشین یا کوئی آلہ ایسا نہیں جو اس کا مقابلہ کر سکے چنانچہ وہ پھول پر بیٹھ کر اسطرح اس کا رس چوستی ہے کہ نہ پھول ٹوٹتا ہے، اور نہ اس میں کوئی نقص واقع ہوتا ہے جبکہ دنیا والے پھولوں کو توڑ کر، اور ان کو مختلف قسم کی مشینوں کے مشینی عمل سے گزار کر ان کا رس نکالتے، اور ان کا عرق حاصل کرتے ہیں اور پھر شہد کی یہ مکھی وہ قدرت ہی کی تعلیم و ہدایت کے مطابق اس رس کو چوسنے کے بعد ایسا محفوظ رکھتی ہے کہ وہ اس کی غذا اور خوراک بننے کے بجائے شہد جیسی نفع بخش چیز کی صورت میں نکلتا ہے، سو اس میں حق تعالیٰ کی رحمت و عنایت اور اس کی قدرت و حکمت کی ایک نہایت عظیم الشان نشانی ہے ان لوگوں کے لئے جو غور و فکر سے کام لیتے ہیں اور اسطرح وہ ایمان و یقین کی قوت اور اس کی لذت سے مزید سرفراز و سرشار ہوتے ہیں، وباللہ التوفیق یما یُحِبُّ ویرید وعلی ما یُحِبُّ ویرید
۷۲۔۔۔ 	 سو اس سے بیوی بچوں کی نعمت کے بارے میں اس حقیقت کی تذکیر و یاد دہانی فرمائی گئی ہے کہ یہ سب کچھ اللہ تعالیٰ ہی کی عطاء و بخشش کا نتیجہ و ثمرہ ہے، سو اللہ تعالیٰ ہی نے اپنی بے پایاں قدرت و حکمت اور رحمت و عنایت سے تمہارے لئے اے لوگو! خود تمہاری جانوں سے تمہاری بیویاں پیدا فرمائیں تاکہ ان کے ذریعے تم سکون حاصل کر سکو۔ جیسا کہ دوسرے مقام پر ارشاد فرمایا گیا لِتَسْکُنُوْا اِلَیْہَا اور ان بیویوں کے ذریعے اس نے تمہیں بیٹوں اور پوتوں کی نعمت سے بھی نوازا۔ جو کہ انسان کی زندگی کا سب سے بڑا پھل، اور قدرت کی عظیم الشان نعمت ہے۔ اور جو انسان کی نسل اور اس کے نسب کی بقاء اور اس کے تسلسل کا واحد ذریعہ ہے اور بیٹوں پوتوں کی نعمت کے علاوہ اس نے اپنے کرم سے تم لوگوں کو طرح طرح کی پاکیزہ چیزوں کی روزی سے بھی نوازا۔ یہ سب کچھ واضح ہونے کے باوجود جو لوگ اپنے جھوٹے اور من گھڑت خداؤں اور حاجت رواؤں اور مشکل کشاؤں کو مانتے اور اللہ کی نعمتوں کا انکار کرتے ہیں وہ کتنے ظالم، اور کس قدر بے انصاف ہیں؟ والعیاذُ باللہ۔ سو ایسے بدبخت اور ناشکرے لوگ اللہ وحدہٗ لاشریک کی بخشی ہوئی ان نعمتوں کو دوسروں کی طرف منسوب کرتے ہیں، انہی کے گن گاتے، ان ہی کے آگے جھکتے اور سجدہ ریز ہوتے ہیں، انہی کے نام کی دیگیں پکاتے۔ نذریں نیازیں دیتے۔ اور یہاں تک کہ انہی کے ناموں کی نسبت سے یہ لوگ شرکیہ نام بھی رکھتے ہیں۔ جو کہ ظلم بالائے ظلم، ناشکری پر ناشکری ہے، والعیاذُ باللہ العظیم، لیکن اس سب کے باوجود اللہ تعالیٰ نے ان کو جو ڈھیل دے رکھی ہے وہ اسی وحدہٗ لاشریک کی شان حلم و کرم ہے، سبحانہ و تعالیٰ فلہ الحمد ولہ الشکر،
۷۴۔۔۔ 	 اس بنیادی اور اصولی ارشاد سے شرک کے ایک بڑے مصدر اور معروف دروازے کو بند کر دیا گیا۔ وہ یہ کہ لوگ اللہ تعالیٰ کو انسانوں پر قیاس کر کے اس کے لئے بیٹے اور بیٹیاں تجویز کرتے ہیں۔ حالانکہ اس وحدہٗ لاشریک کی شان لَمْ یَلِدْ وَلَمْ یُوْلَدْ کی شان ہے، کہ نہ اس کی کوئی اولاد ہے اور نہ وہ خود کسی کی اولاد وہ یکتا اور وحدہٗ لاشریک ہے۔ اسی طرح لوگوں نے اس وحدہٗ لاشریک کو دنیا کے بادشاہوں پر قیاس کر کے اس کے لئے طرح طرح کے خود ساختہ اور من گھڑت وسیلے اور واسطے فرض کئے، کہ جس طرح ایک عام آدمی خود براہ راست کسی بادشاہ کے پاس نہیں پہنچ سکتا۔ اور اگر پہنچ بھی جائے تو وہاں اس کی کوئی شنوائی نہیں ہوتی۔ اسی طرح ہم لوگ اللہ تعالیٰ تک خود نہیں پہنچ سکتے، اور ہماری کوئی شنوائی نہیں ہو سکتی، جب تک کہ ہم اپنے مزعومہ وسائل اور واسطوں میں سے کسی وسیلہ اور واسطہ کو نہ اپنائیں۔ سو یہ سب تصورات غلط اور بے بنیاد ہیں۔ اور ان کی گمراہی کی اساس و بنیاد یہ ہے کہ ان میں حضرت حق جل مجدہٗ کو مخلوق پر قیاس کیا گیا ہے۔ جبکہ وہ وحدہٗ لاشریک مخلوق کے تمام شوائب سے پاک اور دائرہ مخلوق سے وراء الوراء ہے، سبحانہ و تعالیٰ، اسی لئے ارشاد فرمایا گیا کہ اللہ جانتا ہے اور تم لوگ نہیں جانتے، یعنی وہ جانتا ہے کہ اس کی شان اور اس کی صفات کیا اور کیسی ہیں، تم لوگ ان کو نہ جانتے ہو نہ جان سکتے ہو۔ پس اس نے اپنی ذات و صفات کے بارے میں اپنی وحی کے ذریعے اپنے رسول کے واسطے سے جو کچھ بتایا ہے وہی اس کے سوا اس کی معرفت اور اس کو جاننے کی اور کوئی صورت ممکن نہیں، پس نور وحی کے واسطے کے بغیر معرفت الٰہی کے حصول کے لئے جو بھی راستہ اختیار کیا جائے گا وہ ضلالت و محرومی ہی کا باعث ہو گا، والعیاذُ باللہ جل وعلا
۷۶۔۔۔ 	 سو ان دو شخصوں میں سے ایک تو وہ ہے جو گونگا بہرا اور غلام ہے جو کسی چیز پر قدرت نہیں رکھتا۔ وہ اپنے آقا پر ایک بوجھ ہے اس کا آقا اس کو جہاں بھی بھیجے وہ کوئی صحیح اور اچھا کام کر نہ سکے۔ جبکہ اس کے بالمقابل دوسرا شخص بولتا چالتا، سنتا دیکھتا، اور آزاد ہے۔ وہ دوسروں کو عدل و انصاف کی تعلیم دیتا ان کو راہ حق و ہدایت کی راہنمائی کرتا۔ اور خود بھی سیدھے راستے پر ہے۔ تو کیا یہ دونوں شخص باہم برابر ہو سکتے ہیں؟ جب نہیں اور یقیناً نہیں، اور جب یہ دونوں شخص باہم برابر نہیں ہو سکتے۔ حالانکہ یہ دونوں مخلوق ہیں تو پھر اللہ وحدہٗ لاشریک جو اس ساری کائنات کا خالق و مالک، سب لوگوں کا ہادی و راہنما ہے۔ وہ اور اس کی عاجز و بے بس مخلوق آخر کس طرح اور کیونکر باہم برابر ہو سکتے ہیں؟ فتعٰلی اللّٰہ الملک الحق عَمَّا یُشْرِکُوْنَ
۷۷۔۔۔ 	 سو اس ارشاد سے ایک تو اس حقیقت کو واضح فرما دیا گیا کہ آسمانوں اور زمین کی اس ساری کائنات کا غیب اللہ تعالیٰ ہی کے ساتھ خاص ہے۔ اس کے سوا نہ کوئی عالم غیب ہے نہ ہو سکتا ہے۔ پس قیامت کا علم بھی اسی کے پاس ہے، وہی جانتا ہے کہ وہ کب آئے گی۔ اور دوسری طرف اس سے حضرت حق جَلَّ مَجْدہٗ کی قدرت لامتناہی کی شان کو بھی واضح فرما دیا گیا، کہ قیامت کا معاملہ تو اس کے لئے پل جھپکنے کی طرح بلکہ اس سے بھی جلد اور نزدیک تر ہے۔ بیشک اللہ ہر چیز پر پوری قدرت رکھتا ہے۔ پس تم لوگ وقوع قیامت کو بعید سمجھ کر فرصت عمر کی اس دولت کو ضائع مت کرو۔ جو آج تم لوگوں کو حاصل و میسر ہے، کہ یہ ہاتھ سے نکلنے کے بعد پھر دوبارہ کبھی ملنے والی نہیں۔ اس لئے عقل و نقل دونوں کا تقاضا یہ ہے کہ تم لوگ اپنی آخرت اور قیامت کو نہایت قریب سمجھتے ہوئے زندگی کے ایک ایک لمحے کو اس کی کمائی اور وہاں کی کامیابی کے لئے صرف کرو۔ کہ یہ بہرحال ایک قطعی اور اٹل حقیقت ہے کہ دنیا کی یہ فرصت ہاتھ سے نکلنے کے بعد پھر کسی بھی طرح دوبارہ ملنے والی نہیں، پس خوش نصیب ہیں وہ لوگ جو اس اہم اور بنیادی حقیقت کا پورا شعور و ادراک رکھتے ہیں۔ اور اس کے نتیجے میں وہ حیات دنیا کی اس فرصت محدود و مختصر کو آخرت کی اپنی حقیقی اور اَبَدی زندگی کی کمائی کے لئے صرف کرتے ہیں جس کے نتیجے میں وہ آخرت کی حقیقی اور اَبَدی زندگی میں اصل اور حقیقی کامیابی سے سرفراز ہونگے۔ وباللہ التوفیق لما یُحِبُّ ویرید، وعلیٰ ما یُحِبُّ ویرید، بکل حالٍ من الاحوال
۷۸۔۔۔ 	 سو اس سے نعمت خلق و وجود اور قوائے علم و ادراک اور ان عظیم الشان نعمتوں اور انکے مقتضیٰ کی تذکیر و یاد دہانی فرمائی گئی ہے۔ سو ارشاد فرمایا گیا کہ اللہ ہی نے تم لوگوں کو تمہاری ماؤں کے پیٹوں سے اس حال میں نکالا کہ تم کچھ بھی نہیں جانتے تھے، جیسا کہ ظاہر ہے کہ بچہ جب ماں کے پیٹ سے پیدا ہوتا ہے تو وہ محض گوشت کا ایک لوتھڑا ہوتا ہے، جو علم و ادراک اور عقل و فکر کی ہر قوت اور صلاحیت سے عاری اور بے بہرہ ہوتا ہے۔ پھر اللہ تعالیٰ محض اپنے فضل و کرم سے اس کو سمع و بصر اور دل و دماغ کی ان عظیم الشان قوتوں اور صلاحیتوں سے نوازتا ہے۔ جن سے وہ علم و ہنر کے طرح طرح کے خزانوں سے سرفراز ہوتا ہے۔ سو ان عظیم الشان نعمتوں کا تقاضا یہ تھا اور یہ ہے کہ انسان اپنے رب کے لئے سراپا شکر و سپاس بن کر اس کے حضور جھک جائے۔ اور ہمیشہ اور ہر حال میں، اور اپنے ظاہر و باطن ہر اعتبار سے اس کے حضور جھکا جھکا ہی رہے۔ وباللہ التوفیق لمایحب ویرید، وعلیٰ مایحب ویرید، بکل حالٍ من الاحوال،
۸۱۔۔۔ 	 سو اس سے اللہ تعالیٰ کی عنایت فرمودہ کچھ اور نعمتوں کا ذکر و بیان فرمایا گیا ہے جن سے انسان ہمیشہ اور طرح طرح سے مستفید و فیضیاب ہوتا ہے، مگر اس طرف توجہ نہیں کرتا کہ یہ کس کا فضل و کرم اور انعام و احسان ہے؟ اور اس کا کیا حق ہم پر واجب ہوتا ہے؟ الا ماشاء اللہ، سو ارشاد فرمایا گیا کہ اللہ نے اپنی پیدا کی ہوئی چیزوں میں سے تمہارے لئے سائے بھی پیدا کئے، اور تمہارے لئے پہاڑوں میں طرح طرح کی پناہ گاہیں بھی بنائیں، اور تمہارے لئے ایسے لباس بھی پیدا کئے جو تم لوگوں کو سردی گرمی سے بچاتے ہیں، اور ایسے لباس بھی جو تمہاری باہمی جنگوں میں تمہاری حفاظت کرتے ہیں۔ سو اس طرح اس نے تم پر اتمام نعمت فرمایا، تاکہ تم اس کے سوا اور کسی کے محتاج نہ رہو۔ اور اپنے آپ کو کُلِّیَّۃً اپنے رب کے حوالے کر دو۔ اور جب ان چیزوں میں سے کوئی بھی چیز ایسی نہیں جس کو تم لوگ اللہ کے سوا اور کسی کی طرف منسوب کر سکو۔ تو پھر تم دوسروں کو آخر پوجتے پکارتے کیوں ہو؟ اور انکے آگے جھکنے اور سجدہ ریز ہونے کی ذلت آخر کیوں اور کس لئے اٹھاتے ہو؟
۸۳۔۔۔ 	 سو یہ لوگ اس حقیقت کو جانتے ہیں، کہ یہ سب نعمتیں اللہ ہی کی بخشی ہوئی ہیں کسی اور کا ان نعمتوں کے خلق و ایجاد اور انکی بخشش و عطاء میں کوئی عمل دخل نہیں۔ لیکن اس کے باوجود یہ اللہ کے ناشکرے ہیں۔ اور یہ جان کر انجان بنے ہوئے ہیں۔ اور ان میں سے اکثر لوگ ناشکرے ہیں، ان میں ایمان و شکر کی نعمت سے سرفراز ہونے والے تھوڑے ہی ہونگے۔ پس ان کو ان کے حال پر چھوڑ دو۔ کہ ایسے منکر و معاند لوگوں سے الجھنے کا کوئی فائدہ نہیں۔ یہ اپنا بھگتان خود بھگتیں گے۔ کہ منکرین و معاندین کا علاج اور ان کے لئے آخری جواب اور سلامتی کی راہ یہی ہے، والعیاذُ باللہ العظیم
۸۴۔۔۔ 	 کہ اس کا مرحلہ گزر چکا ہو گا۔ اس کا موقع دنیاوی زندگی میں تھا۔ جو کہ عمل اور کمائی کی فرصت کا موقع تھا اور اس استعتاب کا اصل مطلب یہ ہوتا ہے کہ کسی سے یہ مطالبہ کیا جائے کہ وہ اپنے سے ناراض ہونے والے کو اس کی وجہ شکایت کا ازالہ کر کے راضی کرے۔ سو قیامت کے اس یوم حساب میں کافروں اور نا فرمانوں سے اسطرح کی کوئی فرمائش نہیں کی جائے گی کہ وہ اپنے رب کی ناراضگی کو دور کر کے اس کو راضی کریں۔ کہ اس وقت سعی و عمل کے دروازے بند ہو چکے ہونگے۔ اور جزا و سزا کا مرحلہ شروع ہو چکا ہو گا۔ سو اس سے اس حقیقت کو واضح فرما دیا گیا کہ قیامت کے روز جب رسولوں کی گواہی سے معاملہ صاف ہو جائے گا، تو نہ کافروں کو عذر و معذرت کے لئے زبان کھولنے کی اجازت دی جائے گی۔ اور نہ اس سے یہ کیا جائے گا کہ وہ رب کو راضی کریں، کہ اس کا وقت بہرحال گزر چکا ہو گا۔ اسی حقیقت کو فرمان نبوی سے اس طرح بیان فرمایا گیا ہے فَمَا بعد الموت مِنْ مُسْتغْتَبٍ ولا بعد الدنیا من دارالا الجنۃ او لنار۔ اور اسی کے بارے میں قرآن حکیم میں دوسرے مقام پر اس طرح ارشاد فرمایا گیا وَلَایُؤْذَنَ لَہُمْ فَیَعْتَذِرُوْنَ۔ وَیْلٌ یُّؤْمَئِذٍ لِّلْمُکَذِّبِیْنَ (المرسلات۔۳۶۔۳۷) یعنی اس دن ان لوگوں کو اس کی اجازت نہیں دی جائے گی کہ یہ کوئی عذر و معذرت پیش کر سکیں۔ سو اس روز بڑی ہی خرابی اور ہلاکت ہو گی جھٹلانے والوں کیلئے۔ والعیاذُ باللہ العظیم
۸۸۔۔۔ 	 سو ایسوں کو عذاب پر عذاب کی سزا بھگتنا ہو گی۔ کیونکہ ان کا جرم بھی دوہرا اور ڈبل تھا، کہ انہوں نے فساد کے ساتھ افساد اور ضلال کے ساتھ اِضْلال کے دہرے جرم کا ارتکاب کیا تھا۔ سو ان کو اپنے ضلال و فساد کا بھگتان بھی بھگتنا ہو گا۔ اور دوسروں کو ضلال و فساد کی راہ پر ڈالنے کے جرم کا بھی، والعیاذ باللہ، جل وعلا بکل حالٍ من الاحوال،
۸۹۔۔۔ 	 سو اس سے قیامت کے یوم حساب کی تذکیر و یاد دہانی بھی فرمائی گئی ہے اور اس کی اس گواہی کی بھی جو ہر پیغمبر اپنی امت کے بارے میں اس روز دیں گے۔ کیونکہ پیغمبر اپنی امت پر حق کے گواہ ہوتے ہیں، اس لئے وہ قیامت کے روز اس کی گواہی دیں گے کہ انہوں نے حق کو پہنچا دیا تھا، اور پھر حضرت امام الانبیاء صلی اللہ علیہ و سلم کو خطاب کر کے ارشاد فرمایا گیا کہ آپ کو ہم ان سب پر گواہ بنا کر لائیں گے۔ اور پھر اس حقیقت کو واضح فرمایا گیا کہ حق کی گواہی اور اتمام حجت کے طور پر آپ پر یہ کتاب عظیم نازل فرمائی گئی جو کہ دین سے متعلق ہر ضروری چیز کا پورا اور وافی و شافی بیان ہے۔ اور یہ سراسر ہدایت ہے۔ اس کو جس اعتبار سے اور جس زاویہ نگاہ سے بھی دیکھا جائے یہ حق کی راہنمائی کرتی ہے اور جو لوگ اس کی ہدایت کو صدق دل سے اپناتے اور قبول کرتے ہیں ان کے لئے یہ سراسر رحمت ہے۔ اور یہ عظیم الشان خوشخبری ہے ان لوگوں کے لئے جو صدق دل سے اس کے حضور سرتسلیم خم کر دیتے ہیں، وباللہ التوفیق لما یُحِبُّ ویرید، وعلیٰ مایُحِبُّ ویرید۔
۹۰۔۔۔ 	 اس آیت کریمہ میں تمام قرآنی اوامر و نواہی کا خلاصہ پیش فرما دیا گیا ہے یعنی قرآن حکیم جن باتوں کا حکم دیتا ہے ان کی بنیادوں کو بھی اس میں واضح فرما دیا گیا ہے، اور جن چیزوں سے وہ روکتا ہے ان کی اساسات کی طرف بھی اس میں اشارہ فرما دیا گیا ہے۔ سو قرآنی اوامر کی اساس و بنیاد عدل، احسان، اور ذوی القربی، یعنی رشتہ داروں کو دینے پر ہے۔ اور اس کی منہیات میں وہ سب چیزیں داخل ہیں جن میں فواحش و منکرات اور بغی و زیادتی کی تلویث پائی جاتی ہو۔ والعیاذ باللہ۔ سو ان مبادی کے ذکر و بیان سے منکرین و مخالفین کے عقول و قلوب پر دستک دی گئی ہے کہ یہ لوگ جس قرآن حکیم کی مخالفت میں ایڑی چوٹی کا زور صرف کر رہے ہیں وہ ذرا دیکھیں اور سوچیں تو سہی کہ اس کی تعلیمات کیا ہیں۔ اور وہ ان کو کس چیز سے نواز رہا ہے، عدل سے مقصود و مراد یہ ہے کہ جس کا جو اور جتنا حق بنتا ہو وہ بلا کم و کاست پورے کا پورا اس کو ادا کیا جائے، قطع نظر اس سے کہ وہ کمزور ہے یا طاقتور، یا وہ مبغوض ہے یا محبوب، اور احسان عدل سے بھی ایک زائد شے ہے۔ سو اس سے یہ واضح فرما دیا گیا کہ صرف یہی نہیں کہ صاحب حق کو اس کا حق دے دیا جائے۔ بلکہ اس سے بھی بڑھ کر یہ کہ اس کے ساتھ احسان اور خوبی کا معاملہ کیا جائے۔ اور قرابتداروں کو دینا اسی احسان کی ایک اہم فرع ہے۔ سو اس کا بطور خاص اہتمام کیا جائے، اور اس کے برعکس منہیات میں سب سے پہلے فحشاء کو ذکر فرمایا گیا جو کھلی بے حیائی اور بدکاری کو کہا جاتا ہے۔ جیسے زنا اور لواطت وغیرہ۔ اور دوسری چیز ہے منکر جو کہ معروف کی ضد ہے۔ معروف کا اطلاق ان اچھی باتوں پر ہوتا ہے جو مہذب معاشرے میں قابل تعریف ہوں، جیسے مہمان نوازی اور مسافر نوازی وغیرہ، پس منکر وہ تمام باتیں ہونگی جو ایسی تمام معروفات کے خلاف ہوں۔ اور بغی کے معنی زیادتی اور سرکشی وغیرہ کے ہیں۔ سو یہ چیزیں ممنوع ہیں، والعیاذُ باللہ العظیم بکل حالٍ من الاحوال،
۹۲۔۔۔ 	 سو کشف حقائق اور ظہور نتائج کے اس یوم عظیم میں اللہ تعالیٰ ان تمام باتوں کو پوری طرح کھول کر بیان فرما دے گا، جن کے بارے میں آج تم لوگ اپنی مختلف اہواء و اغراض کی بناء پر اختلاف میں پڑے ہوئے ہو، اور تم دیدہ و دانستہ ان پر پردے ڈالنے کی کوشش کرتے ہو، سو اس روز حقائق اپنی اصل شکل میں سامنے آ جائیں گے، اور اس طور پر کہ نہ ان میں سے کسی حقیقت کے انکار کرنے کی کوئی گنجائش ہو گی۔ اور نہ ہی کسی حقیقت کی کسی بھی طرح کی کوئی پردہ پوشی ممکن ہو گی۔ سو اس وقت تم لوگوں کو اپنے کئے کرائے کا بھگتان بہرحال اور بھرپور طور پر بھگتنا ہو گا، العیاذُ باللہ العظیم بکل حالٍ من الاحوال
۹۳۔۔۔ 	 سو ایسا کرنا اس قادر مطلق کے لئے کچھ بھی مشکل نہیں۔ کہ وہ تم سب کو ایک ہی راہ پر ڈال دے اور سب کو مسلمان اور اپنا فرمانبردار بنا دے۔ اس کے لئے تو محض اس کے ارادے کی دیر ہے۔ آخر جس نے سورج و چاند کے ان عظیم الشان کُروں کو اور آسمانوں و زمین کی اس عظیم الشان کائنات کو، اس پُر حکمت طریقے سے کام میں لگا رکھا ہے۔ اس کے لئے یہ امر کیوں اور کیا مشکل ہو سکتا ہے کہ وہ چند فٹ کے اس انسان کو راہ راست پر ڈال دے؟ اور اس طور پر کہ یہ اس میں ذرہ برابر اختلاف و انحراف نہ کر سکے۔ لیکن ایسا جبری اور غیر اختیاری ایمان نہ مفید ہے نہ مطلوب، بلکہ مفید اور مطلوب وہ ایمان ہے جو انسان کے اپنے ارادہ و اختیار سے ہو کہ اجر و ثواب کا دار و مدار اسی اختیاری ایمان و عقیدہ پر ہے، پس اس کی مشیت جو کہ تمام تر اس کے علم و حکمت ہی پر مبنی ہوتی ہے، یہ ہے کہ جو لوگ نور حق و ہدایت سے سرفرازی کے لئے سچی طلب اور تڑپ رکھتے ہیں، وہ ان کو اس سے نوازتا ہے، اور جو اس سے اعراض و رُو گردانی برتتے ہیں، ان کو وہ انکی اپنی اختیار کردہ ضلالت و گمراہی ہی کے حوالے کر دیتا ہے، جس کے نتیجے میں آخرکار ایسوں کو دوزخ کی ہولناک آگ میں داخل ہونا ہو گا، جیسا کہ دوسرے مقام پر اس بارہ ارشاد فرمایا نُوَلِّہٖ مَا تَوَلّیٰ وَنُصْلِہٖ جَہَنَّمَ وَسَآءَتْ مَصِیْرًا (النساء۔۱۱۵) کیونکہ اللہ تعالیٰ نے ہدایت اور ضلالت کے درمیان فرق و امتیاز کو پوری طرح واضح فرما دیا۔ کہ اس کے لئے اس نے ایک طرف انسان کو عقل و خرد کی اس روشنی سے نوازا ہے۔ جو عظیم الشان روشنی ہے، اور مزید یہ کہ اس نے اپنے انبیاء و رسل کو مبعوث فرما کر۔ اور ان پر اپنی کتابیں نازل فرما کر حق کو پوری طرح واضح فرما دیا۔ اور اپنی حجت کا اتمام فرما دیا۔ اس کے بعد جو لوگ راہِ حق سے منہ موڑ کر باطل ہی کو اپناتے اور اختیار کرتے ہیں، ان سے قیامت کے روز ان کے کئے کرائے کے بارے میں ضرور پوچھ ہو گی۔ اور سب اپنے اعمال کے مطابق سزا و جزاء پائیں گے۔ تاکہ عدل و انصاف کے تقاضے پورے ہوں۔ اور اپنی اصل اور کامل شکل میں پورے ہوں۔ کیونکہ دنیا میں ایسے نہ ہوتا ہے اور نہ ہو سکتا ہے۔ کیونکہ دنیا اپنی اصل کے اعتبار سے دارالعمل اور دارالابتلاء ہے نہ کہ دارالجزاء اور دارالانعام۔ اور دنیا کے ظرفِ محدود میں اتنی گنجائش ہی نہیں کہ اس میں کسی کو اس کے کئے کرائے کا پورا پورا صلہ اور بدلہ مل سکے۔ نہ اچھے عمل کا اور نہ برے کا۔ اس لئے انسان کو اس کے کئے کرائے کا پورا صلہ اور بدلہ آخرت ہی میں مل سکے گا۔ لہٰذا اس یوم حساب و جزا کے تقاضوں کو ہمیشہ ہمیشہ نظر رکھا جائے۔ وباللّٰہ التوفیق لما یُحِبُّ ویرید، وعلیٰ مایُحِبُّ ویرید، بِکُلِّ حالٍ مِّنَ الْاَحوال۔
۹۷۔۔۔ 	 سو اس سے اس حقیقت کی تصریح فرما دی گئی کہ ایمان صادق اور عمل صالح کی دولت دارین کی سعادت وسرخروئی سے سرفرازی کا ذریعہ و وسیلہ ہے، کہ اس سے انسان کو اس دینا میں حیات طیبہ یعنی پاکیزہ زندگی کی سعادت نصیب ہوتی ہے خواہ وہ کوئی مرد ہو یا عورت ایسے لوگوں کو دنیاوی زندگی میں آزمائشیں اگرچہ پیش آتی ہیں۔ اور شیاطین جن و انس ان کو ستانے اور پریشان کرنے کی کوشش بھی کرتے ہیں، اور ان کو اس کے لئے ڈھیل بھی ملتی ہے، لیکن اس ڈھیل کی ایک حد متعین ہوتی ہے، اور اس سے حق والوں کے صبر اور ان کی استقامت کا امتحان بھی ہوتا ہے۔ ایسے امتحانات سے گزرنے کے بعد ایسے لوگوں کا ایمان قوی سے قوی تر ہو جاتا ہے۔ اور ان کو سکون و اطمینان کی خاص کیفیت سے سرفرازی نصیب ہوتی ہے، اور ان کے لئے اجر و ثواب کا عظیم الشان ذخیرہ بھی جمع ہوتا ہے۔ اور ان کے اطمینان قلب کی کیفیت یہ ہوتی ہے کہ ان کو اگر اس راہِ میں موت بھی پیش آتی ہے تو وہ اس کو خندہ پیشانی سے قبول کرتے ہیں، اور اہل ایمان کی اس روحانی بادشاہی کا اندازہ کرنا ان لوگوں کے بس میں نہیں ہوتا، جو لذت ایمان اور قوت یقین سے محروم ہوتے ہیں۔ اور آخرت میں ان کو ان کے اعمال کے بہترین بدلے میں نوازا جاتا ہے۔ وباللّٰہ التوفیق لما یُحِبُّ ویرید، وعلیٰ مایُحِبُّ ویرید، بِکُلِّ حالٍ مِّنَ الْاَحوال۔
۹۸۔۔۔ 	 سو شیطان چونکہ انسان کا سب سے بڑا، اور کھلم دشمن ہے جس نے اس کو گمراہ کرنے کا اعلان اور اس کی قسم کھا رکھی ہے، اور قرآن کا بھی اصل دشمن یہی لعین ہے، اور اس عدو مبین یعنی کھلے دشمن سے پناہ بھی چونکہ اللہ تعالیٰ ہی دے سکتا ہے، اسی لئے یہاں پر اس بات کی تعلیم و تلقین فرمائی گئی کہ جب تم قرآن پڑھنے لگو تو شیطان مردود سے اللہ کی پناہ مانگ لیا کرو۔ اور قرأت یعنی قرآن پڑھنے سے بھی مراد عام ہے کہ خواہ یہ پڑھنا تلاوت کے طور پر ہو۔ یا دعوت و تذکیر کے طور پر، ان دونوں ہی حالتوں اور صورتوں میں قرآن پڑھنے سے پہلے شیطان مردود اور اس کے شر سے بچنے کے لئے اللہ کی پناہ مانگنا مامور و مطلوب ہے، کہ اس مردود کے شر سے اللہ تعالیٰ ہی پناہ دے سکتا ہے۔ سبحانہ و تعالیٰ،
۹۹۔۔۔ 	 سو اس سے اس حقیقت کو واضح فرما دیا گیا کہ شیطان کے شر سے محفوظ کون لوگ ہوتے ہیں۔ اور اس کا شکار کون بنتے ہیں۔ سو اس سے واضح فرما دیا گیا کہ اللہ کے ان خاص بندوں پر اس لعین کا کوئی زور اور اثر نہیں ہوتا جو ایمان رکھتے اور اپنے رب پر بھروسہ کرتے ہیں۔ اس کا اثر اور زور تو انہی لوگوں پر چلتا ہے جو اس سے دوستی کرتے اور اس کو اللہ کا شریک ٹھہراتے ہیں اور اسی حقیقت کو دوسرے مقام پر اس طرح بیان فرمایا گیا ہے اِنَّ عِبَادِیْ لَیْسَ لَکَ عَلَیْہِمْ سُلْطَانٌ اِلاَّ مَنِ اتَّبَعَکَ مِنَ الْغَاوِیْنَ۔ وَ اِنَّ جَہَنَّمَ لَمَوْعِدُھُمْ اَجْمَعِیْنَ (الحجر۔۴۲۔۴۳) یعنی اللہ تعالیٰ نے شیطان کے چیلنج کے جواب میں اس کو خطاب کر کے ارشاد فرمایا کہ میرے خاص بندوں پر تیرا کوئی زور نہیں چلے گا سوائے ان گمراہوں کے جو خود تیرے پیچھے چلیں گے، اور ایسے سب لوگوں کا ٹھکانا دوزخ ہو گا۔ والعیاذُ باللہ العظیم، سو ایمان و یقین کی دولت اور توکل علی اللہ کی سعادت ایک ایسی عظیم الشان دولت اور بے مثال سعادت ہے جو انسان کو ابلیس کے وار سے محفوظ رکھے۔ اور دارین کی سعادت و سرخروئی سے سرفراز کرنے کا ذریعہ و وسیلہ ہے، اللہ نصیب فرمائے اور اس درجے میں نصیب فرمائے جو اس کی رضا و خوشنودی سے سرفراز کر دے۔ آمین ثم آمین یا ربَّ العالمین
۱۰۴۔۔۔ 	 اور یہ اس لئے کہ اللہ تعالیٰ کی طرف سے ایمان و ہدایت سے سرفرازی انہی لوگوں کو نصیب ہو سکتی ہے۔ جو اس کے لئے اپنے اندر تڑپ اور طلب صادق رکھتے ہیں، تو پھر ان لوگوں کو حق اور ہدایت کی دولت سے سرفرازی آخر کیونکر نصیب ہو سکتی ہے جو نہ ایمان لاتے ہیں، اور نہ لانا چاہتے ہیں؟ انہوں نے تو اپنے اوپر حق اور ہدایت کی روشنی کے دروازے خود بند کر دیئے۔ سو ایسوں کے لئے بڑا دردناک عذاب ہے، والعیاذُ باللہ العظیم۔ سو اس سے یہ حقیقت ایک مرتبہ پھر واضح ہو جاتی ہے کہ انسان کے بناؤ بگاڑ، اور اس کی صحت و فساد کا اصل اور بنیادی تعلق اس کے اپنے قلب و باطن سے ہے۔ جیسی کسی کی نیت ہو گی ویسی ہی اس کو مراد ملے گی۔ وباللہ التوفیق لمایحب ویرید وعلی مایحب ویرید۔ بکل حالٍ من الاحوال،
۱۰۵۔۔۔ 	 سو اس سے ان لوگوں کو جواب دیا گیا جو پیغمبر پر افتراء کا الزام لگاتے ہیں اور پیغمبر کو خطاب کر کے ان سے کہتے ہیں اِنَّمَا اَنْتَ مُفْتَرٍ یعنی تم تو محض افتراء کرنے والے ہو۔ سو اس کے جواب اور اس کی تردید میں ارشاد فرمایا گیا کہ جھوٹا افتراء تو وہ لوگ کرتے ہیں جو اللہ تعالیٰ کی آیات پر ایمان نہیں رکھتے۔ اور وہ اپنے خود ساختہ اور ناحق دین کو اللہ کی طرف منسوب کرتے ہیں سو یہی لوگ ہیں جھوٹے، اور افتراء پرداز۔ والعیاذُ باللہ، جَلَّ وَعَلَا
۱۰۶۔۔۔ 	 سو اس ارشاد سے مظلوم اور ستم رسیدہ انسانوں کے ظلم و ستم کی رعایت کے سلسلہ میں یہ خاص ہدایت فرمائی گئی کہ جو کوئی دشمنوں کی ایذاء رسانیوں کی بناء پر اپنی جان کو بچانے کے لئے محض ظاہری طور پر کلمہ کفر کہہ دے جبکہ اس کا دل ایمان سے مطمئن ہو، تو اس پر کوئی گناہ نہیں۔ لیکن اس بہانے سے اس کی کوئی گنجائش نہیں، کہ انسان کفر کے لئے اپنا سینہ کھول دے، اور جس کسی نے ایسا کر دیا تو ایسے لوگوں پر اللہ تعالیٰ کا بھاری غضب اور ان کے لئے بہت بڑا عذاب ہے کیونکہ ایسے لوگوں کا جرم بہت سنگین ہے۔ کہ انہوں نے حق کو پہچاننے اور اپنانے کے بعد اس کا انکار کیا۔ والعیاذُ باللہ۔ اور حق کو اپنانے کے بعد اس بات کی گنجائش تو ہو سکتی ہے کہ انسان اس کی حفاظت کے لئے کوئی تدبیر اختیار کرے۔ اگرچہ وہ بظاہر اس کے خلاف ہی ہو۔ لیکن اس کے لئے کوئی گنجائش ممکن نہیں ہو سکتی کہ وہ ایمان سے دستبردار ہو کر کھلے کفر کو اپنا لے۔ اور اپنا سینہ اس کے لئے کھول دے۔ والعیاذ باللہ العظیم۔
۱۰۸۔۔۔ 	 سو ان لوگوں نے جب آخرت کے مقابلے میں دنیا کو ترجیح دی۔ اور نور حق و ہدایت سے اعراض و روگردانی اختیار کر کے اس کی ناقدری کی۔ تو قانون قدرت اور سنت خداوندی کے مطابق ان کے قوائے علم و ادراک ماؤف ہو گئے۔ جو ان کے اس عمل و کردار کا طبعی تقاضا اور منطقی نتیجہ ہے سو اللہ تعالیٰ نے ان کے دلوں پر مہر لگا دی۔ ان کے کانوں میں ڈاٹ لگا دئے۔ اور ان کی آنکھوں پر پردے ڈال دیئے۔ جس سے یہ حق کے فہم و ادراک اور اس کو اپنانے کے شرف سے محروم ہو گئے، والعیاذ باللہ جل وعلا، اور اس کے نتیجے میں یہ غافل و بے خبر ہو گئے اپنے مآل و انجام سے کیونکہ خدا فراموشی کا لازمی نتیجہ خود فراموشی ہے والعیاذ باللہ، اس لئے دوسرے مقام پر اس بارہ اس طرح تنبیہ و تصریح فرمائی گئی وَلَا تَکُوْنُوْا کَالَّذِیْنَ نَسُوا اللّٰہَ فَاَنْسٰہُمْ اَنْفُسَہُمْ اُولٰئِکَ ھُمُ الْفٰسِقُوْنَ(الحشر۔۱٩) یعنی تم ان لوگوں کی طرح نہیں ہو جانا جنہوں نے اللہ کو بھلا دیا۔ جس کے نتیجے میں اللہ نے ان کو ان خود انکی اپنی جانوں سے غافل کر دیا یہی لوگ ہیں فاسق وبدکار۔ اور اللہ تعالیٰ کے غافل کر دینے کا مطلب یہ ہے کہ اللہ تعالیٰ کی سنت اور اس کا دستور ہے کہ جو لوگ اللہ تعالیٰ بھلا دیتے ہیں اس کے نتیجے میں وہ خود اپنی جانوں کے نفع و نقصان سے غافل و بے خبر ہو جاتے ہیں، والعیاذُ باللہ العظیم
۱۱۱۔۔۔ 	 سو اس سے قیامت کے یوم حساب کی تذکیر و یاد دہانی فرمائی گئی ہے، تاکہ غافل انسان غفلت سے چونک کر اس کے لئے فکر مند ہو جائے، اور اس کے لئے تیاری میں لگ جائے۔ سو ارشاد فرمایا گیا کہ یاد کرو اس یوم عظیم کو جس میں ہر انسان پر نفسی نفسی کی ایسی کیفیت طاری ہو گی۔ کہ کسی کو کسی کا ہوش نہیں ہو گا، نہ کوئی کسی دوسرے کی وکالت کر سکے گا۔ اور نہ کسی کے اندر کسی دوسرے کا سفارشی بننے کی ہمت ہو گی۔ بلکہ ہر کسی کو اپنی ہی پڑی ہو گی۔ اور وہ اپنے بارے میں خود ہی جھگڑ رہا ہو گا۔ ہر کسی کا زندگی بھر کا کیا کرایا اس کے سامنے موجود ہو گا، اس کو اس کا پورا پورا صلہ و بدلہ دیا جائے گا، ہر ایک سے کمال انصاف کا معاملہ ہو گا۔ کسی کے ساتھ بھی نہ کسی طرح کا کوئی ظلم ہو گا نہ زیادتی۔ پس نہ کسی کی کوئی نیکی کم کی جائے گی۔ اور نہ کسی کے کھانے میں کوئی ناکردہ گناہ ڈالا جائے گا۔ پس ہر کسی کو دیکھنا چاہیے کہ وہ کل کے اس یوم حساب کے لئے کیا کمائی کر رہا ہے وَلْتَنْظُرْ نَفْسٌ مَّا قَدَّمَتْ لِغَدٍ وَّاتَّقُواللّٰہَ الایۃ وباللّٰہ التوفیق لما یُحِبُّ ویرید، وعلیٰ مایُحِبُّ ویرید، فِیْ کُلِّ لَحْظَۃٍ مِّنَ اللَّحظات، وبکل حالۃ من الاحالات۔
۱۱۲۔۔۔ 	 قریۃ اس مرکزی بستی کو کہا جاتا ہے جس کے ساتھ اس کے توابع اور ملحقات ہوتے ہیں۔ اس لئے اس کا اطلاق بڑے شہر پر بھی ہوتا ہے، جیسا کے دوسرے مقام پر ارشاد فرمایا گیا لَوْلَا نُزِّلَ ہٰذَا الْقُرْاٰنُ عَلیٰ رَجُلٍ مِّنَ الْقَرْیَتَیْنِ عَظِیْمِ (الزخرف۔۳۱) یعنی کفار و منکرین کا کہنا تھا کہ اس قرآن کو ان دو بستیوں یعنی مکے اور طائف کے کسی بڑے شخص پر کیوں نہیں اتارا گیا، سو اس ارشاد میں مکے اور طائف کے دونوں بڑے شہروں پر قریہ کا اطلاق فرمایا گیا ہے، رہ گئی یہ بات کہ زیر بحث آیت کریمہ میں وارد لفظ قریہ سے کونسی بستی ہے تو اس کے بارے میں یہاں پر اس بات کی تصریح نہیں فرمائی گئی کہ اس سے کونسی بستی مراد ہے۔ اس لئے حضرات اہل علم کے اس کے بارے میں دو قول ہیں بعض نے کہا اس سے مراد مکہ مکرمہ ہے۔ اور بعض نے کہا کہ اس سے مراد قوم سبا کی بستی ہے جس پر اللہ تعالیٰ نے بڑے خاص انعامات فرمائے تھے۔ جیسا کہ سورہ سبا میں اس سے متعلق تصریح فرمائی گئی ہے۔ سو ارشاد فرمایا گیا کہ اس بستی کے باشندوں کو امن و اطمینان کی دولت بھی نصیب تھی۔ اور ان کے لئے ان کے رزق و روزی کی نعمت بھی ہر طرف سے کھچی چلی آتی تھی مگر ان لوگوں نے ان نعمتوں پر اللہ کا شکر ادا کرنے کے بجائے اس کی ناشکری کی۔ جس سے اللہ تعالیٰ نے ان کو ان کے کئے کرائے کی پاداش میں بھوک اور خوف کا مزہ چکھایا۔ یہاں پر لباس الجوع والخوف میں عربی زبان کے معروف اسلوب کے مطابق حذف وایجاز سے کام لیا گیا ہے، اگر اس کو کھول دیا جائے تو پوری عبارت اس طرح ہو گی فَاَذَاقَہَا اللّٰہُ طَعْمَ الْجُوْعِ واَلْبَسَہَا لِبَاسَ الخَوْفِ۔ یعنی کفران نعمت کی پاداش میں اللہ تعالیٰ نے اس بستی کے باشندوں کو بھوک کا مزہ چکھایا، اور ان کو خوف لباس پہنایا، جس سے وہ ظاہر و باطن ہر اعتبار سے خوف میں مبتلا ہو گئے، سو یہ ترکیب عَلَّفْتُہَا بَیْنًا ومَاءً وَارِدًا کے قبیل سے ہے جو کہ بلاغت کا ایک مشہور و معروف اسلوب ہے، سو اس سے واضح ہو جاتا ہے کہ دین حق سے منہ موڑنا اور اعراض و سرکشی سے کام لینا ایک سنگین جرم و گناہ اور باحث محرومی ہے اور دوسری بات یہ واضح ہو جاتی ہے کہ برے اعمال اور خاص کر کفران نعمت کی سزا آخرت سے پہلے اس دنیا میں بھی ملتی ہے۔ والعیاذ باللّٰہ العظیم بِکُلِّ حَالٍ مِّنَ الْاَحوال، وفِی کُلِّ مَوْطِنٍ مِّنَ المواطِن فِی الحیاۃ۔
۱۱۶۔۔۔ 	 سو اس سے واضح فرما دیا گیا کہ تحلیل و تحریم یعنی کسی چیز کو حلال یا حرام قرار دینا اللہ تعالیٰ ہی کا حق اور اسی کی شان ہے کسی دوسرے کو یہ حق نہیں پہنچتا کہ وہ کسی خدائی سند کے بغیر محض اپنے مفروضات اور مزعومات کی بناء پر کسی چیز کو از خود حلال یا حرام قرار دے۔ ایسا کرنا اللہ پر افتراء باندھنا ہے۔ کیونکہ اس طرح اللہ کی طرف وہ بات منسوب کی جاتی ہے جو اس نے نہیں فرمائی۔ اور یہی افتراء علی اللہ ہے جو کہ ایک بڑا سنگین جرم ہے۔ اور یہ ایک قطعی حقیقت ہے کہ جو لوگ اللہ پر جھوٹا افتراء باندھتے ہیں وہ کبھی فلاح نہیں پا سکتے، والعیاذُ باللہ العظیم
۱۱۷۔۔۔ 	 سو اللہ پر افتراء باندھنے والے ایسے لوگ دنیاوی زندگی کی چند روزہ فرصت میں کچھ عیش کر لیں، لیکن اس کے بعد ان کے لئے بہرحال ایک بڑا ہی دردناک عذاب اور ہولناک خسارہ ہے، والعیاذ باللہ العظیم
۱۱۸۔۔۔ 	 سو یہود پر اصل اور بنیادی طور پر وہی چیزیں حرام تھیں جن کا ذکر اوپر آیت نمبر۱۱۵ میں فرمایا گیا ہے۔ لیکن انہوں نے از خود کئی چیزوں کو اپنے اوپر حرام ٹھہرا لیا تھا۔ جن کو ان کی سرکشی کی بناء پر ان پر حرام قرار دے دیا گیا۔ سو ارشاد فرمایا گیا کہ ان پر ہم نے کوئی ظلم نہیں کیا تھا بلکہ وہ لوگ خود اپنی جانوں پر ظلم ڈھا رہے تھے۔ سو بندوں کے لئے بہتری اسی میں ہے کہ وہ اپنی حدود بندگی کے اندر ہیں۔ ان سے تجاوز کر کے حدود الٰہی میں مداخلت کرنا ظلم ہے جس کا ارتکاب ایسے لوگ کرتے ہیں، سو اس کا بھگتان ان کو بہرحال بھگتنا پڑے گا، والعیاذُ باللہ العظیم
۱۲۰۔۔۔ 	 سو اس ارشاد سے حضرت ابراہیم کی انفرادیت اور آنجناب کی اس عظمت شان کو بھی واضح فرما دیا گیا جس سے حق تعالیٰ نے اپنے فضل و کرم سے ان کو نوازا تھا۔ سو ارشاد فرمایا گیا کہ وہ صرف ایک فرد نہیں تھے بلکہ ایک مستقل امت تھے۔ انہوں نے تن تنہا وہ کام کئے جو ایک پوری امت اور جماعت کے کرنے تھے اور دوسری طرف اس سے اس حقیقت کو بھی واضح فرما دیا گیا کہ وہ اللہ کے فرمانبردار اور یکسو تھے۔ وہ نہ یہودی تھے، نہ نصرانی، اور نہ ہی ان کا مشرکوں سے کوئی لگاؤ تھا۔ جیسا کہ دوسرے مقام پر بھی اس بارہ ارشاد فرمایا گیا کہ مَا کَانَ اِبْرَاہِیْمُ یَہُوْدِیًّا وَّلَا نَصْرَانِیًّا وَّ لٰکِنْ کَانَ حَنِیْفًا مُّسْلِمًا وَّ مَا کَانَ مِنَ الْمُشْرِکِیْنَ (اٰل عمران۔۶۷) یعنی ابراہیم نہ یہودی تھے اور نہ نصرانی بلکہ وہ یکسو مسلمان تھے اور نہ ہی ان کا مشرکوں سے کوئی لگاؤ نہیں تھا۔ پس یہود و نصاریٰ اور مشرکین جو حضرت ابراہیم کے ساتھ انتساب کے مدعی اور ابراہیمی ہونے کے دعوے کرتے ہیں وہ سب غلط اور بے بنیاد ہے حضرت ابراہیم کا ان سے کوئی لگاؤ نہیں تھا، کہ یہ سب لوگ شرک میں ملوث ہیں،
۱۲۱۔۔۔ 	 سو اس سے حضرت ابراہیم کی ایک اور امتیازی صفت کو ذکر و بیان فرمایا گیا ہے کہ وہ اللہ تعالیٰ کی نعمتوں کے شکر گزار تھے کیونکہ وہ اس حقیقت پر ایمان و یقین رکھتے تھے کہ نعمتیں سب کی سب اللہ تعالیٰ ہی کی دی بخشی۔ اور اسی کی عطاء و بخشش کا نتیجہ و ثمرہ ہوتی ہیں۔ لہٰذا شکر کا اصل حقدار بھی وہی ہے، سبحانہ و تعالیٰ، جبکہ مشرکین ان کو اپنے خود ساختہ معبودوں اور فرضی آستانوں وغیرہ کی طرف منسوب کرتے ہیں۔ حضرت ابراہیم کی اسی شکر گزاری کی بناء پر اللہ تعالیٰ نے ان کو چنا اور ان کو سیدھی راہ کی ہدایت و راہنمائی سے نوازا۔ سو اس سے اسوہ ابراہیمی کے بعض اہم گوشے بھی واضح ہو جاتے ہیں۔ اور شکر خداوندی کی عظمت شان بھی اللہ تعالیٰ نصیب فرمائے، اور اس پیمانے پر نصیب فرمائے جس سے رب راضی ہو جائے، سبحانہ و تعالیٰ، اور ہمیشہ اور ہر حال میں اپنا شاکر و ذاکر بنائے رکھے، آمین ثم آمین یا رب العالمین
۱۲۲۔۔۔ 	 سو حضرت ابراہیم کو ان کے صدق و اخلاص، قوت ایمان و یقین جذبہ ایثار و قربانی اور صبر و استقامت کی بناء پر دنیا میں بھی بڑی عظمت شان سے نوازا گیا اور ایسی بڑی اور اس انفرادی نوعیت کی عظمت شان سے نوازا گیا جو آنجناب کے سوا اور کسی کو نہ نصیب ہوئی اور نہ قیامت تک کبھی نصیب ہو سکے گی۔ چنانچہ آپ تاریخ کی وہ واحد ہستی ہیں جن کو یہود و نصاریٰ اور مشرکین سب ہی اپنا مقتدیٰ و پیشوا مانتے ہیں اور ایسا مقتدیٰ و پیشوا کہ آپ سے انتساب ہی کو وہ اپنے لئے سرمایہ مجد و افتخار سمجھتے ہیں، جبکہ مسلمان تو ہیں ہی ملت ابراہیمی پر، اور حضرت امام الانبیاء محمد رسول اللہ صلی اللہ علیہ و سلم کو صاف اور صریح طور پر ملت ابراہیمی کی پیروی کا حکم و ارشاد فرمایا گیا ہے۔ اور پھر آنجناب کے تعمیر کردہ بیت اللہ کی زیارت و حاضری، اس کا طواف اور وہاں کی عبادت کا سلسلہ جو دن رات کے چوبیس گھنٹہ کی ہر ساعت میں اور مسلسل و لگاتار جاری رہتا ہے، اور جس کا اجر و ثواب آپ صلی اللہ علیہ و سلم کو برابر ملتا رہتا ہے، اس کا تو کہنا ہی کیا، اور پھر حج اور عمرہ کے اعمال کے دوران آپ کے چھوڑے ہوئے نقوش تابندہ کی پیروی، اور آپ کی قربانیوں کی تذکیر و یاد دہانی، اس پر مزید ہے اور پھر قرآن حکیم اور سنت رسول کے مقدس ذخیرے کے اندر جس طرح آنجناب کا ذکر فرمایا گیا ہے، اس سے تو آنجناب کی یاد اور آپ کا ذکر خیر جب سے اب تک جاری ہے۔ اور تا قیامِ قیامت ہمیشہ جاری و ساری رہے گا۔ اور نہ صرف یہ کہ ذکر جاری رہے گا۔ بلکہ ہمیشہ کے لئے اس کا اجر و ثواب بھی آپ کو مسلسل اور لگاتار ملتا رہے گا۔ اور آخرت میں آپ کو حضرت حق جَلَّ مَجْدُہ کے قرب خاص کے سزاواروں میں شامل فرمایا جائے گا۔ جس پر ملنے والے انعامات کا اندازہ ہی کون کر سکتا ہے؟ سوائے حق تعالیٰ کے، سبحانہ و تعالیٰ
۱۲۵۔۔۔ 	 سو اس ارشاد سے دعوت و ارشاد سے متعلق اہم اصولی اور بنیادی باتوں کی تعلیم و تلقین فرمائی گئی ہے جن میں سب سے پہلی بات تو یہ تعلیم فرمائی گئی ہے کہ رب کے راستے کی طرف دعوت حکمت کے ساتھ ہو، یعنی وہ دلائل و براہین پر مبنی ہو، جیسا کہ دوسرے مقام پر ارشاد فرمایا گیا قُلْ ہٰذِہٖ سَبِیْلِیْ اَدْعُوْ اِلَی اللّٰہِ عَلیٰ بَصِیْرَۃٍ اَنَا وَمَنِ اتَّبَعَنِیْ الایۃ (یوسف۔٨۔۱) اور دوسری بات یہ کہ دعوت مشفقانہ انداز کی تذکیر و تنبیہ میں ہو۔ جس کو یہاں پر موعظہ حسنۃ کے الفاظ سے تعبیر فرمایا گیا ہے۔ پس آدمی جو بات کہے دلیل اور برہان کی روشنی میں کہے اور کہنے کا انداز بھی دہونس جمانے کا نہ ہو بلکہ صدق و اخلاص اور ہمدردی و خیر خواہی کا ہو۔ جس سے مخاطب بدکنے کے بجائے داعی کی بات کو سننے اور اس پر غور کرنے کے لئے تیار اور اس کی طرف مائل ہو جائے۔ اور اگر کبھی دعوت کے دوران بحث اور گفتگو کی ضرورت پڑے، تو اس کے لئے بہتر سے بہتر طریقہ اختیار کیا جائے، جس سے حریف اشتعال میں آنے کے بجائے سننے اور ماننے کے لئے آمادہ ہو جائے۔ کیونکہ شیطان ایسے مواقع میں اشتعال اور اکساہٹ پیدا کر کے معاملے کے فساد و بگاڑ کے درپے ہوتا ہے، جیسا کہ سورہ بنی اسرائیل کی آیت نمبر۵۲ میں اس کی تصریح فرمائی گئی ہے وباللّٰہ التوفیق لما یُحِبُّ ویرید، وعلیٰ مایُحِبُّ ویرید، بِکُلِّ حالٍ مِّنَ الْاَحوال،وَفِیْ کُلِّ موطَنٍ مِّن المواطنِ فی الحیاۃ۔ وبہذا قدتم التفسیر المختصر لسورۃ النحل، والحمد للہ ربِّ العالمین،


(سورۃ الإسراء ۔ سورہ نمبر ۱۷ ۔ تعداد آیات ۱۱۱)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم والا ہے ۔

۱۔۔۔     پاک ہے وہ ذات،  جو راتوں رات لے گئی اپنے بندہ خاص کو مسجد حرام سے مسجد اقصیٰ تک، جس کے آس پاس کو ہم نے نواز رکھا ہے طرح طرح (کی خیرات) و برکات سے ، تاکہ ہم دکھائیں اس کو اپنی نشانیوں میں سے (کچھ نشانیاں)، بے شک وہ (اللہ) ہی ہے سننے والا، دیکھنے والا،
۲۔۔۔      اور (اس سے پہلے) ہم نے موسیٰ کو بھی وہ کتاب دی تھی اور اسے ہم نے ذریعہ ہدایت بنایا تھا بنی اسرائیل کے لئے ، (اس تاکید کے ساتھ) کہ میرے سوا کسی کو اپنا کار ساز نہیں قرار دینا،
۳۔۔۔      اے اولاد ان لوگوں کی، جن کو ہم نے اٹھایا نوح کے ساتھ (ان کی کشتی میں تم بھی اپنے اجداد کی پیروی میں شکر گزاری کو اپناؤ کہ) بلاشبہ وہ بڑا ہی شکر گزار بندہ تھا،
۴۔۔۔      اور ہم نے بنی اسرائیل کو اپنے اس فیصلے سے اپنی کتاب میں آگاہ کر دیا تھا، کہ تم لوگ زمین میں بڑا سخت فساد پھیلاؤ گے دو مرتبہ، اور سرکشی کرو گے بہت بڑی سرکشی،
۵۔۔۔      پھر جب ان دونوں میں سے پہلا موقع آ پہنچے گا تو ہم تم پر اپنے ایسے بندے مسلط کر دیں گے جو بڑے سخت جنگجو ہوں گے پھر وہ گھس (گھس) جائیں گے تمہارے گھروں میں ، یہ (اللہ کا) ایک وعدہ ہے جس نے بہر حال پورا ہو کر رہنا ہے ،
۶۔۔۔      پھر (اس کے بعد تمہاری ندامت و توبہ پر) ہم تمہیں دوبارہ غلبہ عطا کر دیں گے ان پر، اور تمہاری مدد کریں گے طرح طرح کے مالوں اور بیٹوں (کی کثرت) سے ، اور بڑھا دیں گے ہم تمہاری (تعداد اور) نفری کو،
۷۔۔۔      (سو) اگر تم نے اچھا کیا تو اپنے ہی لئے کرو گے ، اور اگر تم نے برائی کی تو اس کا وبال بھی خود تم ہی لوگوں پر ہو گا، پھر جب دوسرے وعدے کا وقت آئے گا (تو ہم تم پر دوبارہ اپنے ایسے بندے مسلط کر دیں گے) تاکہ وہ حلیہ بگاڑ کر رکھ دیں تمہارے چہروں کا، اور تاکہ وہ داخل ہو جائیں مسجد میں ، جیسا کہ وہ اس میں داخل ہو گئے تھے پہلی مرتبہ، اور تاکہ وہ تمہیں تہس کر کے رکھ دیں ، ہر اس چیز کو جس پر ان کا قابو چلے (اور ہاتھ پڑے)
۸۔۔۔      ہو سکتا ہے تمہارا رب تم پر رحم فرما دے اور اگر تم نے پھر وہی کچھ کیا (جو اس سے پہلے کیا تھا) تو ہم بھی وہی کچھ کریں گے (جس کے تم مستحق ہوؤ گے)، اور ہم نے بنا رکھا ہے جہنم کو کافروں کے لئے ایک بڑا ہی ہولناک قید خانہ،
۹۔۔۔     بے شک یہ قرآن راہنمائی کرتا ہے اس راستے کی جو سب سے زیادہ سیدھا ہے ، اور یہ خوشخبری سناتا ہے ان ایمانداروں کو جو نیک کام کرتے ہیں ، کہ ان کے لئے ایک بڑا ہی عظیم الشان اجر (و ثواب) ہے ،
۱۰۔۔۔      اور یہ کہ بے شک جو لوگ ایمان نہیں رکھتے آخرت پر، ان کے لئے ہم نے ایک بڑا ہی (ہولناک اور) دردناک عذاب تیار کر رکھا ہے ،
۱۱۔۔۔      اور انسان برائی اس طرح مانگتا ہے جس طرح کہ اسے بھلائی مانگنی چاہیے ، اور انسان بڑا ہی جلد باز واقع ہوا ہے ،
۱۲۔۔۔      اور ہم نے بنایا رات اور دن کو (اپنی قدرت کاملہ اور حکمت بالغہ سے) دو عظیم الشان نشانیاں ، پھر رات کی نشانی کو تو ہم نے دھندلا (اور مدھم) رکھا، اور دن کی نشانی کو روشن بنا دیا تاکہ تم لوگ تلاش کر سکو اپنے رب کا فضل، اور تاکہ تم لوگ معلوم کر سکو سالوں کی گنتی اور حساب، اور ہر چیز کو ہم نے بیان کر دیا پوری تفصیل سے ،
۱۳۔۔۔      اور ہم نے مڑھ دیا ہر انسان کے شگون کو اس کے گلے میں ، اور نکال دکھائیں گے ہم اس کو قیامت کے روز ایک ایسی کتاب (اس کے کئے کرائے کی) جسے وہ اپنے سامنے کھلا پائے گا، (اور اس سے کہا جائے گا کہ لے)
۱۴۔۔۔      خود پڑھ لے تو اپنے نامہ اعمال کو، آج تو اپنا حساب لینے کے لئے خود کافی ہے ،
۱۵۔۔۔      (پس) جو کوئی سیدھی راہ پر چلا تو وہ اپنے ہی لئے چلا، اور جو کوئی بھٹک گیا تو اس کا نقصان بھی خود اسی کو اٹھانا ہو گا، اور کوئی بھی بوجھ اٹھانے والا کسی دوسرے کا بوجھ نہیں اٹھائے گا، اور ہم کبھی سزا نہیں دیتے جب تک ہم نہ بھیج دیں کسی رسول کو،
۱۶۔۔۔      اور جب ہم کسی بستی کو ہلاک کرنا چاہتے ہیں تو (پہلے) وہاں کے خوشحال لوگوں کو (ایمان و اطاعت) کا حکم دیتے ہیں ، پھر جب وہ اس میں نافرمانیاں کرنے لگتے ہیں ، تو ان پر حجت تمام ہو جاتی ہے ، تب ہم اسے تباہ و برباد کر کے رکھ دیتے ہیں ،
۱۷۔۔۔      اور (اسی قانون کے مطابق) ہم نے کتنی ہی قوموں کو ہلاک کر دیا نوح کے بعد، اور کافی ہے تمہارا رب اپنے بندوں کے گناہوں سے باخبر رہنے والا، دیکھنے والا
۱۸۔۔۔     جو کوئی (صرف) دنیا ہی چاہتا ہے ، ہم اس کو یہیں دے دیتے ہیں جو کچھ ہمیں دینا ہوتا ہے ، جس کو دینا ہوتا ہے ، پھر جہنم ہی کو اس کا مقسوم بنا دیتے ہیں ، جس میں اسے داخل ہونا ہو گا بدحال اور خوار ہو کر،
۱۹۔۔۔      اور (اس کے برعکس) جو کوئی آخرت کا طلب گار ہو گا، اور اس کے لئے وہ ایسی کوشش بھی کرے گا جیسی کوشش کہ اس کے لئے کرنی چاہیے ، بشرطیکہ وہ ایماندار بھی ہو، تو ایسے لوگوں کی کوشش مقبول ہو گی،
۲۰۔۔۔      (رہی دنیا تو اس میں) ہم (اپنی پروردگاری اور بخشش سے) ہر فریق کو مدد دئیے جا رہے ہیں ، ان کو بھی اور ان کو بھی، اور تمہارے رب کی بخشش (ان دونوں میں سے کسی فریق پر بھی) بند نہیں ،
۲۱۔۔۔      دیکھو (دنیا میں) ہم نے ان میں سے ایک کو دوسرے پر کس طرح فضیلت دے رکھی ہے ، اور آخرت تو یقیناً اپنے درجات کے اعتبار سے بھی اس سے کہیں بڑی ہے ، اور اس کی فضیلت بھی اس سے کہیں بڑھ چڑھ کر ہو گی،
۲۲۔۔۔      اللہ کے ساتھ کوئی دوسرا معبود نہ بنانا کہ اس کے نتیجے میں تمہیں بیٹھنا پڑے بد حال اور بے یارو مددگار ہو کر،
۲۳۔۔۔      اور تمہارا رب یہ فیصلہ کر چکا کہ تم نے بندگی نہیں کرنی مگر اسی کی، اور اپنے ماں باپ کے ساتھ اچھا سلوک کرنا ہے ، اگر تمہارے سامنے ان میں سے کوئی ایک بڑھاپے کو پہنچ جائے ، یا دونوں ، تو تم انہیں اف بھی نہ کہنا، اور انہیں جھڑکنا بھی نہیں ، اور ان سے بات بھی پورے احترام سے کرنا،
۲۴۔۔۔      اور جھکائے رکھنا اس کے سامنے عاجزی کے بازو و نیاز مندی کی بناء پر، اور (ان کے حق میں) یہ دعاء بھی کرتے رہنا کہ اے میرے رب، رحم فرما ان دونوں پر، جیسا کہ انہوں نے مجھے پالا پوسا بچپن میں ،
۲۵۔۔۔      تمہارا رب جانتا ہے وہ سب کچھ جو کہ تمہارے دلوں کے اندر (موجود) ہے ، اگر تم نیک کردار ہوئے تو (بتقاضائے بشریت سرزد ہو جانے والی کسی ناشدنی سے مایوس نہیں ہو جانا کہ) بے شک وہ سچی توبہ کرنے والوں کے لئے بڑا ہی بخشنے والا ہے 
۲۶۔۔۔      اور رشتہ دار کو اس کا حق دے دیا کرو، اور مسکین اور مسافر کو بھی، پر بے جا خرچ نہیں کرنا،
۲۷۔۔۔      کہ بے جا خرچ کرنے والے یقینی طور پر شیطانوں کے بھائی ہیں ، اور شیطان اپنے رب کا بڑا ہی ناشکرا ہے ،
۲۸۔۔۔     اور اگر کبھی تمہیں ان (اہل حقوق) سے پہلو تہی کرنا پڑے ، اپنے رب کی کسی ایسی رحمت کی تلاش میں جس کی تمہیں امید ہو، تو تم ان سے نرم (اور آسان) بات کہہ دیا کرو،
۲۹۔۔۔      اور نہ تو تم اپنے ہاتھ کو اپنی گردن سے باندھ رکھو، اور نہ ہی اسے اس طرح پورا کھول دو کہ اس کے نتیجے میں تم الزام خوردہ اور تنگ دست ہو کر رہ جاؤ،
۳۰۔۔۔      بے شک تمہارا رب روزی کشادہ کرتا ہے جس کے لئے چاہتا ہے ، اور تنگ فرماتا ہے (جس کے لئے چاہتا ہے)، بے شک وہ اپنے بندوں سے پوری طرح باخبر بھی ہے ، اور سب کچھ دیکھتا (سنتا) بھی،
۳۱۔۔۔      اور اپنی اولاد کو قتل نہیں کرنا تنگ دستی کے خوف سے ، کہ روزی ہم ہی دیتے ہیں ان کو بھی، اور تم کو بھی، بلاشبہ (بے گناہوں) کا قتل کرنا بڑا بھاری گناہ ہے 
۳۲۔۔۔      اور (خبردار!) زنا کے قریب بھی نہ پھٹکنا بے شک وہ ایک بڑی بے حیائی اور بہت ہی بری راہ ہے ،
۳۳۔۔۔      اور قتل نہیں کرنا کسی ایسی جان کو جسے اللہ نے حرام کر رکھا ہو، مگر حق کے ساتھ، اور جس کو قتل کیا گیا ظلم (و زیادتی) کے ساتھ، تو اس کے وارث کو ہم نے ایک بڑا زور (اور غلبہ) دیا ہے ، پس وہ قتل میں حد سے نہ گزرے ، یقیناً اس کی مدد کی جائے گی
۳۴۔۔۔      اور یتیم کے مال کے قریب بھی نہ پھٹکنا، مگر اس طریقے سے جو کہ سب سے اچھا ہو، یہاں تک کہ وہ پہنچ جائے اپنی (جوانی کی) قوتوں کو، اور پورا کیا کرو تم لوگ اپنے عہد کو، بے شک عہد کی باز پرس ہو گی
۳۵۔۔۔      اور جب تم ناپو تو پورا ناپو، اور (جب تولو تو) ٹھیک ترازو سے تولو، کہ یہ (فی نفسہٖ بھی) اچھی بات ہے ، اور اس کا انجام بھی اچھا ہے ،
۳۶۔۔۔      اور ایسی بات کے پیچھے نہ پڑا کرو جس کا تمہیں علم نہ ہو، کہ بلاشبہ کان، آنکھ اور دل، سب ہی کے بارے میں باز پرس ہو گی،
۳۷۔۔۔      اور اکڑ کر نہیں چلنا (اللہ کی) زمین میں ، بے شک نہ تو تم پھاڑ سکتے ہو اس زمین کو (ایڑیاں مار مار کر)، اور نہ ہی تم پہنچ سکتے ہو پہاڑوں کی بلندی کو (اپنی گردن کو تان کر)،
۳۸۔۔۔     ان سب باتوں میں سے ہر ایک کا برا پہلو تمہارے رب کے یہاں ناپسندیدہ ہے ،
۳۹۔۔۔      یہ سب باتیں ہیں اس حکمت (لا یزال) کی، جس کی وحی فرمائی ہے تمہاری طرف تمہارے رب نے (اپنے کرم سے) اور مت ٹھہرانا اللہ کے ساتھ کوئی اور معبود، کہ اس کے نتیجے میں تم کو پھینک دیا جائے جہنم میں ملامت زدہ اور راندہ (و محروم کر کے)،
۴۰۔۔۔      تو کیا تمہارے رب نے تمہیں تو چن لیا بیٹوں کے ساتھ، اور خود اپنے لئے فرشتوں کو بیٹیاں بنا دیا؟ یقیناً تم لوگ ایک بڑی بھاری بات منہ سے نکالتے ہو
۴۱۔۔۔      اور یقیناً ہم نے طرح طرح سے بیان کیا ہے اس قرآن میں (حق اور حقیقت کو)، تاکہ کہ لوگ سمجھیں ، مگر اس سے ان (بدبخت ہٹ دھرموں) کی نفرت (اور محرومی) ہی میں اضافہ ہوتا گیا،
۴۲۔۔۔      (ان سے) کہو کہ اگر اس (وحدہٗ لا شریک) کے ساتھ اور بھی معبود ہوتے ، جیسا کہ ان کا کہنا ہے ، تو یقیناً انہوں نے عرش والے تک پہنچنے کے لئے ضرور کوئی نہ کوئی راستہ ڈھونڈ لیا ہوتا،
۴۳۔۔۔      پاک ہے وہ (اللہ) اور بہت ہی بلند اور بالا، ان تمام باتوں سے جو یہ لوگ اس (کی شانِ اقدس) کے بارے میں بنا رہے ہیں 
۴۴۔۔۔     اسی کی پاکی بیان کرتے (اور اس کی عظمت کے گن گاتے) ہیں یہ ساتوں آسمان اور زمین، اور اس کے اندر کی سب مخلوق، (خواہ زبان حال سے خواہ زبان قال سے)، اور کوئی بھی چیز ایسی نہیں جو تسبیح نہ کرتی ہو، اس کی حمد (و ثناء) کے ساتھ، مگر تم لوگ ان کی تسبیح کو سمجھ نہیں سکتے ، یقیناً وہ نہایت ہی بردبار، بڑا ہی بخشنے والا ہے ،
۴۵۔۔۔      اور جب تم قرآن پڑھتے ہو تو ہم تمہارا اور ان لوگوں کے درمیان جو کہ ایمان نہیں رکھتے آخرت پر، ایک مخفی پردہ حائل کر دیتے ہیں ،
۴۶۔۔۔     اور ہم نے ان کے دلوں پر پردے ڈال دیے (ان کی اپنی بد نیتی کی بنا پر) اس بات سے کہ وہ اسے سمجھیں اور ان کے کانوں میں بھاری ڈاٹ رکھ دئے (اس سے کہ یہ اسے سنیں)، اور جب تم قرآن میں صرف اپنے رب ہی کا ذکر کرتے ہو، تو یہ لوگ نفرت سے پیٹھ پھیر کر بھاگ کھڑے ہوتے ہیں ،
۴۷۔۔۔      ہمیں خوب معلوم ہے وہ غرض جس کے لئے یہ لوگ کان لگا کر سنتے ہیں ، جب کہ یہ تمہاری طرف کان لگائے ہوتے ہیں ، اور جب یہ آپس میں سرگوشیاں کر رہے ہوتے ہیں ، جب کہ یہ ظالم کہتے ہیں کہ تم لوگ تو محض ایک جادو زدہ شخص کی پیروی کرتے ہو،
۴۸۔۔۔      دیکھو تو سہی (عقل کے دشمن اور نصیب کے کھوٹے) یہ لوگ آپ کے لئے کیسی کیسی مثالیں بیان کرتے ہیں ، سو یہ ایسے بھٹکے کہ اب انہیں کوئی راہ دکھائی ہی نہیں دیتی
۴۹۔۔۔      اور کہتے ہیں کہ کیا جب ہم (مر کر) ہڈیاں اور چورا ہو جائیں گے ، تو کیا پھر ہم نئے سرے سے پیدا کر کے اٹھائے جائیں گے ؟
۵۰۔۔۔     کہو کہ (ہڈیاں اور چورا تو کیا) تم پتھر یا لوہا ہو جاؤ،
۵۱۔۔۔      یا اور کوئی ایسی مخلوق بن جاؤ جس کا زندہ ہونا تمہارے خیال میں بہت مشکل بات ہو، (پھر بھی تم نے اٹھ کر رہنا ہے)، اس پر یہ کہیں گے کہ (اچھا تو) وہ کون ہے جو ہمیں (اس حالت پر بھی) دوبارہ زندہ کر دے گا؟ کہو وہ وہی ہے جس نے تم کو پہلی مرتبہ پیدا کیا، (جب کہ تمہارا کوئی نام و نشان تک بھی نہ تھا) اس پر یہ لوگ سر ہلاتے ہوئے یہ سوال کریں گے کہ (اچھا تو) یہ کب ہو گا؟ جواب دو کہ کیا عجب کہ وہ وقت تمہارے قریب ہی آگیا ہو،
۵۲۔۔۔     جس روز وہ تمہیں پکارے گا تو تم اس کی پکار پر (بلا کسی چوں چرا کے فوراً) چلے آؤ گے اس کی حمد (ثناء) کرتے ہوئے ، اور (آج جلدی مچانے والے منکرو، اس روز) تم یہ خیال کرو گے کہ تم بہت ہی کم (مدت اس دنیا میں) رہے تھے ،
۵۳۔۔۔      اور کہو میرے بندوں سے (اے پیغمبر!) کہ وہ بات ہمیشہ وہی کریں جو ہر لحاظ سے اچھی ہو، کہ شیطان (ناروا بات کے ذریعے) ان کے درمیان فساد ڈلوانے کی کوشش میں رہتا ہے ، بلاشبہ شیطان انسان کا کھلم کھلا دشمن ہے ،
۵۴۔۔۔      تمہارا رب تمہیں خوب جانتا ہے (کہ تم میں سے کون کس قابل ہے ، پس) وہ اگر چاہے تو تم پر رحم فرما دے ، اور اگر چاہے تو تم کو عذاب میں ڈال دے ، اور ہم نے آپ کو (اے پیغمبر!) ان کا ذمہ دار بنا کر نہیں بھیجا،
۵۵۔۔۔      اور آپ کا رب خوب جانتا ہے ان سب کو جو کہ آسمانوں اور زمین (کی اس وسیع کائنات) میں موجود ہیں ، اور بلاشبہ ہم نے فضیلت بخشی بعض نبیوں کو بعض پر، اور ہم ہی نے داؤد کو زبور عطا کی تھی،
۵۶۔۔۔      (ان سے) کہو کہ تم لوگ پکار دیکھو اپنے ان (خود ساختہ) معبودوں کو جن کا تم گھمنڈ رکھتے ہو، اس (معبود حق) کے سواء وہ نہ تمہاری تکلیف کو دور کر سکتے ہیں اور نہ ہی اس کو کچھ پھیر سکتے ہیں ،
۵۷۔۔۔      وہ ہستیاں جن کو یہ لوگ (اپنی حاجت روائی و مشکل کشائی، اور وسیلہ جوئی کے لئے) پکارتے ہیں ، وہ (ان کے کام کیا آتے وہ تو) خود اپنے رب کے حضور پہنچنے کے لئے (نیکیوں کے ذریعے) قرب ڈھونڈنے میں لگے رہتے ہیں ، کہ کون اس کا زیادہ مقرب بنتا ہے وہ اپنے رب کی رحمت کی امید رکھتے اور اس کے عذاب سے ڈرتے رہتے ہیں ، بلاشبہ آپ کے رب کا عذاب ہے ہی ڈرنے کی چیز،
۵۸۔۔۔      اور کوئی بستی ایسی نہیں ، جسے ہم ہلاک (اور تباہ و برباد) کر دیں قیامت سے پہلے ، یا اسے کوئی سخت عذاب نہ دے دیں ، یہ بات اس کتاب میں لکھی ہوئی ہے ،
۵۹۔۔۔      اور ہمیں ایسی نشانیاں (یعنی فرمائشی معجزات) بھیجنے سے نہیں روکا مگر اس بات نے کہ اس طرح کی نشانیوں کو جھٹلا چکے ہیں پہلے لوگ، چنانچہ (نمونے کے طور پر دیکھ لو کہ) ہم نے قوم ثمود کو وہ اونٹنی بخشی آنکھیں کھول دینے والی ایک عظیم الشان نشانی کے طور پر، مگر انہوں نے اس پر ظلم کیا، اور ہم اپنی نشانیاں نہیں بھیجتے مگر ڈرانے کے لئے ،
۶۰۔۔۔      اور (وہ بھی یاد کرو کہ) جب ہم نے آپ سے کہا تھا کہ آپ کے رب نے گھیر رکھا ہے ، ان لوگوں کو (اپنے علم اور قدرت سے)، اور (ان عجائب قدرت کا) وہ دیکھنا جو کہ ہم نے آپ کو دکھایا تھا (اپنی قدرت و عنایت سے) اور اس درخت کو جس پر لعنت وارد ہوئی ہے قرآن میں ، (نہیں بنایا ہم نے اس سب کو) مگر آزمائش کا سامان لوگوں کے لئے ، اور ہم انہیں برابر ڈراتے (اور تنبیہ کرتے) رہتے ہیں ، (تاکہ یہ لوگ باز آ جائیں)، مگر اس سب سے ان کی اس بڑی سرکشی ہی میں اضافہ ہوتا جاتا ہے ،
۶۱۔۔۔      اور (وہ بھی یاد کرو کہ) جب ہم نے فرشتوں سے کہا کہ تم سجدہ کرو آدم کے لئے ، تو وہ سب سجدے میں گر پڑے بجز ابلیس کے (کہ اس نے سجدہ نہ کیا)، کہنے لگا کیا میں اس کو سجدہ کروں جس کو تو نے پیدا کیا ہے مٹی سے ؟
۶۲۔۔۔      مزید کہا کہ بھلا دیکھ تو سہی، یہ جس کو تو نے مجھ پر فوقیت دی ہے اگر تو نے مجھے مہلت دے دی قیامت کے دن تک، تو میں جڑ نکال کر رکھ دوں گا اس کی سب نسل کی، بجز تھوڑے سے لوگوں کے 
۶۳۔۔۔      ارشاد ہوا کہ جا (اور جو کچھ تجھ سے ہو سکے کر گزر، پر یاد رکھنا کہ) ان میں سے جو بھی کوئی تیرے پیچھے چلا، تو یقینی طور پر جہنم ہی بدلہ ہو گا تم سب کا پورا پورا بدلہ،
۶۴۔۔۔      اور پھسلا لے تو ان میں سے جس کو بھی پھسلا سکتا ہے ، اپنی آواز (اور چیخ و پکار) سے ، اور دوڑا لے ان پر اپنے سوار اور پیادہ (لشکر)، اور ساجھا کر لے تو ان کے ساتھ ان کے مالوں میں بھی، اور ان کی اولادوں میں ، اور پھانستا جا ان کو اپنے (جھوٹے) وعدوں کے جال میں ، اور شیطان کے وعدے کچھ نہیں ہوتے سوائے دھوکے کے سامان کے ،
۶۵۔۔۔      (پر واضح رہے کہ) میرے خاص بندوں پر یقیناً تیرا کوئی زور نہیں چل سکے گا، اور کافی ہے تمہارا رب کار سازی کیلئے ،
۶۶۔۔۔      تمہارا رب ہی تو ہے جو تمہارے (طرح طرح کے فائدوں کے) لئے کشتیاں (اور جہاز) چلاتا ہے سمندر میں ، تاکہ تم لوگ تلاش کر سکو اس کا فضل، (اور اس کی روزی)، بے شک وہ تم پر بڑا ہی مہربان ہے 
۶۷۔۔۔      اور جب تم لوگوں کو سمندر (کی ان ہولناک موجوں) میں کوئی تکلیف پہنچتی ہے تو گم ہو جاتے ہیں (تمہارے وہ سب خود ساختہ حاجت روا و مشکل کشا) جن کو تم لوگ پکارا کرتے تھے ، سوائے اس (معبود برحق) کے ، پھر جب وہ تمہیں بچا کر خشکی پر پہنچا دیتا ہے ، تو تم اس سے منہ موڑ لیتے ہو، واقعی انسان بڑا ہی ناشکرا ہے 
۶۸۔۔۔      اچھا تو کیا تم لوگ نڈر (اور بے خوف) ہو گئے ہو اس بات سے کہ وہ کبھی تم کو خشکی کی جانب ہی زمین میں دھنسا دے یا وہ بھیج دے تم پر پتھر برسانے والی کوئی آندھی، پھر تم نہ پا سکو اپنے لئے کوئی کار ساز
۶۹۔۔۔      کیا تم لوگ نڈر (اور بے خوف) ہو گئے اس سے کہ وہ کبھی تم کو پھر لے جائے سمندر میں ، اور تم پر کوئی سخت طوفانی ہوا بھیج کر تم سب کو اس میں غرق کر دے ، تمہارے کفر (و ناشکری) کی پاداش میں ، پھر تم نہ پا سکو اپنے لئے ہم سے کوئی پوچھنے والا،
۷۰۔۔۔      اور بلاشبہ ہم نے عزت بخشی بنی آدم کو، اور ان کو طرح طرح کی سواریوں سے نوازا خشکی میں بھی اور تری میں بھی اور ہم نے ان کو روزی کا سامان کیا طرح طرح کی پاکیزہ چیزوں سے ، اور ان کو اپنی بہت سی مخلوق پر طرح طرح کی فضیلت (و بزرگی) بخشی،
۷۱۔۔۔      (اور یاد کرو اس ہولناک دن کو کہ) جس دن ہم بلائیں گے لوگوں کے ہر گروہ کو اس کے پیشوا کے ساتھ پھر جن کو ان کا نامہ اعمال ان کے دائیں ہاتھ میں دیا جائے گا تو وہ (خوش ہو ہو کر) اپنے نامہ اعمال کو پڑھیں گے ، اور ان پر ذرہ برابر کوئی ظلم نہیں ہو گا،
۷۲۔۔۔      اور جو کوئی اندھا بن کر رہا ہو گا، اس (دنیا کی زندگی) میں تو وہ آخرت میں بھی اندھا ہی رہے گا، بلکہ اس سے بھی زیادہ گمراہ،
۷۳۔۔۔      اور (اے پیغمبر!) ان لوگوں نے اپنی اس کوشش میں کوئی کسر اٹھا نہیں رکھی تھی کہ آپ کو فتنے میں ڈال کر پھیر دیں اس وحی سے جو ہم نے بھیجی ہے آپ کی طرف، تاکہ آپ اس کے خلاف ہماری طرف کسی اور بات کی نسبت کر دیں ، اور اگر ایسا ہو جاتا تو یہ لوگ یقیناً آپ کو اپنا گہرا دوست بنا لیتے ،
۷۴۔۔۔      اور اگر ہم نے آپ کو ثابت قدم نہ رکھا ہوتا، تو بلاشبہ آپ کسی قدر ان کی طرف جھکنے کے قریب ہو جاتے ،
۷۵۔۔۔      اور اگر ایسے ہو جاتا تو ہم یقیناً آپ کو دوہرا عذاب چکھاتے ، دنیاوی زندگی میں بھی، اور موت کے بعد بھی، پھر آپ ہمارے مقابلے میں کوئی مددگار نہ پا سکتے 
۷۶۔۔۔      اور انہوں نے اس میں بھی کوئی کسر اٹھا نہیں رکھی کہ آپ کے قدم اکھاڑ دیں اس سرزمین سے ، تاکہ آپ کو اس سے نکال باہر کر دیں ، (خواہ جبر سے خواہ مکر سے) اور اگر ایسا ہو جاتا تو یہ لوگ بھی آپ کے بعد یہاں نہ ٹھہر سکتے مگر بہت کم،
۷۷۔۔۔      اپنے اس دستور کے مطابق جو ہمارا ان تمام رسولوں کے بارے میں رہا ہے جن کو ہم آپ سے پہلے بھیج چکے ہیں ، اور آپ ہمارے دستور میں کوئی تبدیلی نہیں پائیں گے ،
۷۸۔۔۔      نماز قائم رکھو سورج ڈھلنے سے لے کر رات کے اندھیرے تک اور خاص کر فجر کے قرآن پڑھنے کو، بلاشبہ فجر کے قرآن پڑھنے کا وقت حضوری کا وقت ہوتا ہے ،
۷۹۔۔۔      اور رات کے کچھ حصے میں تہجد بھی پڑھا کرو، جو کہ آپ کے لئے ایک زائد عبادت ہے ، بعید نہیں کہ آپ کا رب آپ کو سرفراز فرما دے مقام محمود سے ،
۸۰۔۔۔      اور یہ دعاء کرتے رہا کرو کہ میرے رب! مجھے (جہاں بھی لے جانا ہو) سچائی کے ساتھ لے جانا، اور (جہاں سے بھی نکالنا ہو) سچائی کے ساتھ نکالنا اور مجھے اپنی طرف سے ایسا غلبہ عطا فرما جس کے ساتھ (تیری دائمی) نصرت شامل ہو،
۸۱۔۔۔      اور اعلان کر دو (اے پیغمبر!) کہ حق آگیا اور باطل مٹ گیا، اور بلاشبہ باطل ہے ہی مٹنے کی چیز
۸۲۔۔۔      اور ہم اس قرآن کے ذریعے وہ کچھ نازل کرتے ہیں جو سراسر شفاء اور عین رحمت ہے ایمانداروں کے لئے ، مگر ظالموں کے لئے اس سے خسارے کے سوا اور کسی چیز کا اضافہ نہیں ہوتا،
۸۳۔۔۔      اور جب ہم انسان پر کوئی انعام کرتے ہیں تو وہ منہ موڑ لیتا ہے ، اور پیٹھ پھیر لیتا ہے ، اور جب اسے کوئی تکلیف پہنچتی ہے تو وہ مایوس ہو جاتا ہے ،
۸۴۔۔۔      (ان سے) کہو کہ ہر کوئی اپنے طریقے پر کام کئے جا رہا ہے ، پر آپ کے رب کو خوب معلوم ہے کہ کون سب سے زیادہ سیدھی راہ پر ہے ،
۸۵۔۔۔      اور پوچھتے ہیں آپ سے (اے پیغمبر!) روح کے بارے میں ، تو انہیں بتا دو کہ روح تو میرے رب کے حکم سے ہے ، اور تمہیں جو کچھ بھی علم دیا گیا ہے (اے لوگو) بہت ہی تھوڑا ہے ،
۸۶۔۔۔      اور اگر ہم چاہیں تو چھین لیں آپ سے (اے پیغمبر!) وہ سب کچھ جو ہم نے آپ کو بذریعہ وحی عطا کیا ہے ، پھر آپ کو ہمارے مقابلے میں کوئی حمایتی بھی نہ مل سکے ،
۸۷۔۔۔      مگر (یہ صرف) آپ کے رب کی مہربانی ہے (کہ ایسے نہیں ہوا) بے شک اس کی عنایت آپ پر بہت ہی بڑی ہے ،
۸۸۔۔۔      (اور عظمت قرآن کے اظہار و بیان کے لئے) کہو کہ اگر سارے انسان اور جن مل کر بھی اس قرآن جیسا کوئی کلام لانا چاہیں تو (ہرگز ہرگز) نہیں لا سکیں گے ، اگرچہ وہ سب ایک دوسرے کے مددگار بھی بن جائیں ،
۸۹۔۔۔      اور بلاشبہ ہم نے لوگوں کے لئے اس قرآن میں عمدہ مضمون کو طرح طرح سے بیان کیا، مگر لوگوں کی اکثریت (پھر بھی) انکار ہی پر کمربستہ رہی،
۹۰۔۔۔      اور (قرآن حکیم کے اس عظیم معجزے کے باوجود) یہ لوگ کہتے ہیں کہ ہم ہرگز آپ پر ایمان نہیں لائیں گے ، یہاں تک کہ آپ پھاڑ نکالیں ہمارے لئے (مکہ کی) اس زمین سے ایک عظیم الشان چشمہ،
۹۱۔۔۔      یا خود آپ کے لئے ایک عظیم الشان باغ ہو کھجوروں اور انگوروں کا، پھر آپ جاری کر دیں اس میں طرح طرح کی نہریں ،
۹۲۔۔۔      یا گرا دیں آپ ہم پر آسمان کو ٹکڑے ٹکڑے کر کے ، جیسا کہ آپ کا دعویٰ ہے ، یا ہمارے سامنے لے آئیں آپ اللہ اور اس کے فرشتوں کو،
۹۳۔۔۔      یا آپ کے لئے ایک عظیم الشان گھر ہو سونے کا، یا آپ چڑھ جائیں آسمان پر، اور آپ کے چڑھنے کا بھی ہم یقین نہیں کریں گے ، یہاں تک کہ آپ اتار دیں ہم پر ایک کتاب، جس کو ہم خود پڑھیں ، سو آپ (اے پیغمبر! اس کے جواب میں) کہو کہ پاک ہے میرا رب، میں تو صرف ایک بشر (اور انسان) ہوں بھیجا ہوا،
۹۴۔۔۔     اور لوگوں کے پاس جب بھی کبھی ہدایت آئی تو ان کو اس پر ایمان لانے سے اس بات کے سوا اور کسی چیز نے نہیں روکا کہ کیا اللہ نے ایک بشر (اور انسان) ہی کو رسول بنا کر بھیجنا تھا؟
۹۵۔۔۔      (ان سے) کہو کہ اگر زمین میں (انسانوں کی بجائے) فرشتے ہوتے جو یہاں اطمینان سے (رہتے بستے اور) چل پھر رہے ہوتے ، تو ہم ضرور ان پر آسمان سے کسی فرشتہ ہی کو رسول بنا کر بھیج دیتے ،
۹۶۔۔۔      (اور ان سے آخری بات کے طور پر) کہہ دو کافی ہے اللہ، میرے اور تمہارے درمیان گواہی دینے کو، بے شک وہ اپنے بندوں سے پوری طرح باخبر اور سب کچھ دیکھتا ہے 
۹۷۔۔۔     جسے اللہ ہدایت بخشے وہی ہے ہدایت پانے والا اور جسے وہ گمراہی میں ڈال دے تو آپ ایسوں کے لئے حمایتی (اور مددگار) نہیں پا سکیں گے ، اس (وحدہٗ لا شریک) کے سوا، اور ایسے لوگوں کو ہم قیامت کے روز ان کے مونہوں کے بل کھینچ لائیں گے ، اندھے ، گونگے اور بہرے کر کے ، ان کا ٹھکانا جہنم ہو گا، جب کبھی اس کی آگ بجھنے لگے گی تو ہم اسے اور بھڑکا دیں گے ،
۹۸۔۔۔      ان کی یہ سزا اس وجہ سے ہو گی کہ انہوں نے کفر (و انکار) کا ارتکاب کیا تھا ہماری آیتوں کے ساتھ، اور یہ کہا کرتے تھے کہ کیا جب ہم ہڈیاں اور خاک ہو کر رہ جائیں گے تو ہمیں نئے سرے سے زندہ کر کے اٹھایا جائے گا؟
۹۹۔۔۔      کیا انہوں نے یہ نہ دیکھا کہ جس اللہ نے آسمانوں اور زمین کو پیدا کیا ہے وہ ان جیسے انسانوں کے دوبارہ پیدا کر دینے پر بھی یقیناً قدرت رکھتا ہے ، اور اس نے ان کے لئے ایک ایسی مدت مقرر کر رکھی ہے جس میں کوئی شک نہیں ، مگر ظالم پھر بھی انکار ہی کئے جا رہے ہیں ،
۱۰۰۔۔۔      (ان سے) کہو کہ اگر کہیں تم لوگ مالک ہو گئے ہوتے میرے رب کی رحمت کے خزانوں کے ، تو یقیناً تم ان کو روک رکھتے خرچ ہو جانے کے اندیشے سے ، واقعی انسان بڑا ہی تنگ دل ہے ،
۱۰۱۔۔۔      اور بلاشبہ ہم نے موسیٰ کو عطا کی تھیں نو کھلی نشانیاں ، پس تم پوچھ لو بنی اسرائیل سے کہ جب موسیٰ ان کے پاس آیا تو فرعون نے ان سے کہا کہ اے موسیٰ میں تو تجھے یقینی طور پر ایک جادو کا مارا ہوا انسان سمجھتا ہوں ،
۱۰۲۔۔۔      موسیٰ نے جواب میں کہا کہ تجھے اچھی طرح معلوم ہے کہ ان بصیرت افروز نشانیوں کو آسمانوں اور زمین کے مالک کے سوا اور کسی نے نہیں اتارا اور میں تجھے اے فرعون، قطعی طور پر ایک ہلاک ہونے والا انسان سمجھتا ہوں ،
۱۰۳۔۔۔      سو فرعون نے چاہا تھا کہ اکھاڑ پھینکے ان سب کو اس سرزمین سے ، مگر اس کے نتیجے میں ہم نے غرق کر دیا خود فرعون کو اور ان سب کو جو اس کے ساتھ تھے یکجا طور پر،
۱۰۴۔۔۔      اور اس کے بعد ہم نے بنی اسرائیل سے کہا کہ اب تم لوگ رہو بسو، اس زمین میں ، پھر جب آ پہنچے گا آخرت کے وعدے کا وقت، تو ہم لے آئیں گے تم سب کو اکٹھا کر کے ،
۱۰۵۔۔۔      اور حق ہی کے ساتھ اتارا ہے ہم نے اس (قرآن حکیم) کو اور حق ہی کے ساتھ نازل ہوا ہے یہ، اور ہم نے نہیں بھیجا آپ کو (اے پیغمبر!) مگر خوشخبری سنانے والا، اور خبردار کرنے والا بنا کر
۱۰۶۔۔۔      اور ہم نے قرآن کو تھوڑا تھوڑا کر کے اتارا، تاکہ آپ اسے ٹھہر ٹھہر کر لوگوں کو سنائیں ، اور ہم نے اسے (موقع بموقع) ایک خاص تدریج سے اتارا ہے ،
۱۰۷۔۔۔      کہو کہ تم لوگ اس پر ایمان لاؤ یا نہ لاؤ (اے لوگو! یہ بہر حال حق ہے) بلاشبہ جن لوگوں کو اس سے پہلے علم دیا گیا ہے جب یہ انہیں سنایا جاتا ہے ، تو وہ ٹھوڑیوں کے بل سجدے میں گر پڑتے ہیں ،
۱۰۸۔۔۔      اور وہ پکارا اٹھتے ہیں کہ پاک ہے ہمارا رب، بے شک ہمارے رب کے وعدے نے بہر حال پورا ہو کر ہی رہنا تھا،
۱۰۹۔۔۔      اور وہ گر جاتے ہیں ٹھوڑیوں کے بل روتے ہوئے اور اس سے ان کے خشوع (اور عاجزی) میں اور اضافہ ہو جاتا ہے ،
۱۱۰۔۔۔      کہو کہ تم (اے لوگو! اپنے رب کو) اللہ کہہ کر پکارو، یا رحمان کہہ کر، جس نام سے بھی پکارو (خیر ہی خیر ہے کہ یہ) سب اچھے نام اسی (وحدہٗ لا شریک) کے ہیں ، اور اپنی نماز میں نہ تو تم بہت بلند آواز سے پڑھو، اور نہ بالکل پست آواز سے ، بلکہ ان دونوں کے درمیان کا راستہ اختیار کرو
۱۱۱۔۔۔      اور کہو سب تعریفیں اس اللہ ہی کے لئے ہیں جس کی نہ کوئی اولاد ہے ، نہ اس کی سلطنت میں اس کا کوئی شریک، اور نہ ہی اس کا کوئی حمایتی (مددگار) ہے عاجزی (اور کمزوری) کی بنا پر، اور اسی کی بڑائی بیان کرو، کمال درجے کی بڑائی۔


تفسیر

۱۔۔۔ 	۱: سُبْحٰن کا کلمہ تنزیہ کا کلمہ ہے۔ یعنی اللہ تعالیٰ ہر قسم کے نقص و عیب سے پاک، اور منزہ ہے۔ اور اس کا استعمال ایسے مقام پر کیا جاتا ہے، جہاں اللہ تعالیٰ کے بارے میں کسی سوئے ظن یا غلط فہمی کا ازالہ کرنا مقصود ہوتا ہے۔ یہاں پر چونکہ واقعہ اسراء و معراج کو ذکر فرمایا گیا ہے، جو کہ ایک عظیم الشان معجزہ اور خارق عادت واقعہ تھا جو عام انسانی عقول کے فہم و ادراک سے ایک بالا چیز تھی۔ اس لئے اس کی تمہید سُبْحٰن کے اسی کلمہ تنزیہ سے اٹھائی گئی ہے۔ جس میں منکرین و مکذبین کے لئے یہ تنبیہ ہے کہ یہ واقعہ اس قادرِ مطلق رب ذوالجلال کی طرف سے ہے جو ہر نقص و عیب اور عجز و قصور سے پاک ہے۔ وہ جو چاہے اور جیسا چاہے کرے اس کے لئے نہ کچھ مشکل اور نہ اس کی قدرت سے باہر ہو سکتا ہے، کہ اس کی شان کُنْ فیکون کی شان ہے۔ پس وہ اگر اپنے بندہ خاص کو رات کے ایک حصے اور اس کے ایک مختصر سے وقت میں مسجد حرام سے مسجد اقصی تک لے گیا تو تم لوگوں کو اس سے متعلق کسی طرح کا کوئی اچنبھا اور تعجب نہیں ہونا چاہیئے، کہ اس کی شان نقص و عیب کے ہر شائبہ سے پاک اور اعلیٰ و بالا ہے، سبحانہ و تعالیٰ۔ 
     ۲:  سو مسجد اقصیٰ کے آس پاس اور اس کے گرد و پیش یعنی ارض فلسطین کو مادی اور روحانی دونوں ہی طرح کی نعمتوں سے بطور خاص نوازا گیا ہے، چنانچہ اس کی مادی اور ظاہری خیرات و برکات کی عظمت شان کا حال یہ ہے کہ قدیم صحیفوں میں اس کو اَرْضُ الْعَسَلِ واللَّبن یعنی شہد اور دودھ کی سر زمین کہا گیا ہے۔ جو اس کی انتہائی زرخیزی کی تعبیر ہے۔ اور اس کی روحانی خیرات و برکات کا اندازہ اس سے لگایا جا سکتا ہے کہ جتنے انبیائے کرام کا مولد و مدفن ہونے کا شرف و اعزاز اس سر زمین کو حاصل ہوا ہے۔ وہ پوری روئے زمین پر اس کے سوا اور کسی بھی بقعہ ارض کو حاصل نہیں ہوا۔
۲۔۔۔ 	سو اس ارشاد سے تصریح فرما دی گئی کہ کتاب موسیٰ یعنی تورات کی بھی اصل اور بنیادی تعلیم یہی تھی کہ کار ساز اور حقیقی معتمد اللہ وحدہٗ لاشریک کے سوا اور کسی کو بھی نہ بنایا جائے، کہ حاجت روا و مشکل کشا سب کا وہی وحدہٗ لاشریک ہے۔ سو اس سے واضح فرما دیا گیا کہ توحید دین حق کی تمام تعلیمات مقدسہ کی اصل اصیل اساس متین اور ان کے لئے مرکز ثقل کی حیثیت رکھتی ہے۔ دین سے وابستگی اسی وقت تک باقی اور برقرار رہ سکتی ہے، جب تک کہ عقیدہ توحید کے ساتھ وابستگی صحیح معنوں میں باقی و برقرار ہو۔ اگر خدانخواستہ اس مرکز ثقل کے ساتھ وابستگی کمزور پڑ گئی والعیاذ باللہ۔ تو پھر بتدریج سارا دین ہی غارت ہو کر رہ جائے گا، افسوس کہ آج امت مسلمہ کی اکثریت اس حقیقت سے غافل و بے بہرہ ہے۔ اور اس کا تعلق و وابستگی اس مرکز ثقل کے ساتھ کمزور سے کمزور ہوتی جا رہی ہے۔ اور وہ طرح طرح کی شرکیات میں الجھ اور پھنس کر رہ گئی ہے۔ اِلا ماشاء اللہ والعیاذُ باللہ العظیم، اور عقیدہ توحید کی اسی عظمت و اہمیت کی بناء پر ہر پیغمبر نے سب سے پہلے اپنی امت کو اسی کی دعوت دی۔ جیسا کہ دوسرے مقام پر اس بارہ ارشاد فرمایا گیا، اور حصر و تاکید کے انداز و اسلوب میں ارشاد فرمایا گیا وَمَآ اَرْسَلْنَا مِنْ قَبْلِکَ مِنْ رَّسُوْلٍ اِلاَّ نُوْحِیْ اِلَیْہِ اَنَّہ، لَا اِلٰہَ اِلاَّ اَنَا فَاَعْبُدُوْنِ (الانبیاء۔۲۵) یعنی ہم نے آپ سے پہلے (اے پیغمبر!) جو بھی پیغمبر بھیجا اس کی طرف ہم نے یہی وحی کی کہ میرے سوا کوئی بھی معبود نہیں، پس تم سب لوگ میری ہی عبادت و بندگی کرو۔
۷۔۔۔ 	یعنی ایک طویل غلامی کے بعد جب تم لوگوں کو نجات ملی تھی تو اس میں تمہارے لئے یہ درس تھا کہ تم بھلائی کی روش اختیار کرو۔ تاکہ تمہارا بھلا ہو۔ کہ اگر تم نے بھلائی کی روش اختیار کی تو اس کا بھلا اور فائدہ تم ہی لوگوں کو ملے گا۔ اور اس کے برعکس اگر تم نے برائی اور سرکشی کی روش اختیار کی تو اس کا وبال بھی خود تم ہی لوگوں پر ہو گا، اور اس کا بھگتان بھی خود تم ہی کو بھگتنا ہو گا۔ یہ نوشتہ دیوار بھی تم لوگوں کے لئے موجود تھا۔ اور تمہارے نبیوں نے تم کو اس سے آگاہ بھی کر دیا تھا۔ مگر تم لوگوں نے وہی کیا جس کی پیشین گوئی پہلے کی جا چکی تھی۔ یعنی تم لوگ پھر اسی فساد میں مبتلا ہو گئے جس میں پہلے مبتلا ہوئے تھے۔ چنانچہ اس کے نتیجے میں جب تمہاری سرکوبی کی دوسری میعاد آ گئی، تو ہم نے تم پر اپنے دوسرے زور آور بندے مسلط کر دیئے۔ تاکہ وہ تمہارے حلیے بگاڑ کر رکھ دیں، اور تاکہ وہ تمہاری مسجد میں اسی طرح گھس جائیں جس طرح کہ وہ اس میں پہلی مرتبہ گھس گئے تھے۔ اور تاکہ وہ ہر اس چیز کو تہس نہس کر کے رکھ دیں جس پر ان کو قابو ملے، اور ان کا زور چلے راجح قول کے مطابق ان دونوں مواقع میں سے پہلے موقع سے مراد بخت نصر کی غارتگری ہے جس سے ان کو نہایت ہولناک انجام سے دوچار ہونا پڑا اور دوسری تباہی سے مراد ان کی وہ ہولناک تباہی ہے جو ان پر ٹیٹس رومی نے ۷٠ ہجری میں ڈھائی تھی مزید تفصیل کے لئے ہماری بڑی تفسیر عمدۃ البیان کی طرف رجوع کیا جائے۔
۸۔۔۔ 	سو اس ارشاد سے ان یہود کو خطاب فرمایا گیا جو ان آیات کریمات کے نزول کے وقت موجود تھے اور جو قرآن حکیم کی مخالفت میں کفار قریش کی ہمنوائی اور انکی پشت پناہی کر رہے تھے۔ سو ان سے خطاب کر کے ارشاد فرمایا جا رہا ہے کہ ماضی میں تمہارے بڑوں کے ساتھ جو کچھ ہو چکا ہے وہ تم لوگوں کو سنا دیا گیا ہے، پس اب اگر تم لوگ اپنی خیریت چاہتے ہو تو حق اور ہدایت کی اس راہ کو اپنا لو جو اب نبی اُمّی کے ذریعے خداوند قدوس نے اپنے فضل و کرم سے تم لوگوں کو عطاء فرمائی ہے۔ اگر تم نے اس کو اپنا کر توبہ و اصلاح کی روش کو اختیار کیا تو امید ہے اللہ بھی تم پر رحم فرمائے گا، کہ وہ غفور و کریم، رحمان و رحیم اور انتہائی مہربان ہے، اتنا اور اسقدر کہ اس کی مغفرت و بخشش اور اس کی رحمت وعنایت کا کوئی کنارہ نہیں، بس اس کی طرف صدق دل سے رجوع و انابت دارین کی سعادت وسرخروئی سے سرفرازی کا ذریعہ و وسیلہ ہے، وباللہ التوفیق لما یُحِبُّ ویرید، وعلیٰ مایُحِبُّ ویرید، اور اگر اس کے برعکس تم نے پھر وہی حرکتیں کیں جیسی پہلے کرتے آئے ہو۔ تو پھریاد رکھو کہ اس دنیا میں تم کو جس ذلت و رسوائی سے دو چار ہونا پڑے گا وہ تو ہو گا ہی آگے تم جیسے کافروں کے لئے جہنم کا وہ ہولناک باڑا تیار ہے، جس میں ایسے تمام منکروں اور سرکشوں کو بھر دیا جائے گا۔ اور وہ ایسا ہولناک باڑا ہو گا کہ اس جہاں میں اس کا تصور کرنا بھی کسی کے لئے ممکن نہیں، پس تم لوگ اگر اس سے بچنا چاہتے ہو تو آج اس کے لئے فکر و کوشش کر لو۔ جس کا واحد طریقہ یہ ہے کہ اس دین حق کو صدق دل سے اپنالو۔ جس کو اب نبی آخر الزمان لے کر مبعوث ہوئے ہیں، ورنہ ہمیشہ کے خسارے اور پچھتاوے کے لئے تیار ہو جاؤ، والعیاذُ باللہ۔ سو راہ حق و ہدایت سے منہ موڑ کر کافر و منکر لوگ اللہ اور اس کے رسول کا اور دین حق کا کچھ نہیں بگاڑیں گے۔ بلکہ خود اپنے ہی لئے دائمی ہلاکت و تباہی کا سامان کریں گے۔ والعیاذُ باللہ العظیم، اللہ تعالیٰ ہمیشہ اور ہرحال میں اپنی رضا و خوشنودی کی راہوں پر چلنا نصیب فرمائے۔ اور نفس و شیطان کے ہر مکر و فریب سے ہمیشہ اپنی حفاظت اور پناہ میں رکھے۔ آمین ثم آمین۔
۱۴۔۔۔ 	طائر کے اصل معنی پرندے کے ہیں، عرب چونکہ پرندوں کے ذریعے فال لیتے تھے جس طرح کہ آج بھی کئی جاہل لوگ ایسا کرتے ہیں، اس لئے کہ اگر پرندہ اس طرف اڑ گیا تو یہ خیر و برکت اور کامیابی کی نشانی ہے اور اگر اس کے برعکس وہ اس طرف اڑ گیا تو یہ نحوست و ناکامی کی نشانی ہے، وغیرہ یہ لفظ قسمت، حظ، اور نصیبے، کے معنی میں استعمال ہونے لگا، سو اس ارشاد سے اس حقیقت کو واضح فرما دیا گیا کہ انسان کے شگون اور اس کے نصیبے کا تعلق باہر سے نہیں، بلکہ خود اس کی اپنی ذات اور اس کے اندر سے ہے۔ کیونکہ اس کا اصل دار و مدار انسان کے اپنے قلب و باطن، اس کی نیت و ارادے اور اس کے عمل و کردار پر ہے۔ اس لئے یہ اس کی اپنی شخصیت کا لازمہ، اور اس کے گلے کا ہار ہے اور اسی کے مطابق کل قیامت کو یوم حساب میں اس سے معاملہ کیا جائے گا۔ اور اس کے کئے کرائے کو وہاں پر ایک کھلی کتاب کی شکل میں اس کے سامنے لایا جائے گا اور اس سے کہا جائے گا کہ لے تو اپنا نامہ اعمال خود پڑھ لے۔ اور پھر خود ہی بتا کہ تیرا انجام کیا ہونا چاہیئے۔ تو اپنا حساب لینے کے لئے خود کافی ہے۔ سو انسان دوسروں پر الزام لگانے کے بجائے خود اپنا محاسبہ کر کے دیکھ لے کہ وہ کہاں کھڑا ہے۔ اور کس انجام کا مستحق ہے؟ وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۱۵۔۔۔ 	سو اس سے اللہ تعالیٰ کی اس سنت کو ذکر فرمایا گیا ہے جس کو اللہ تعالیٰ نے قوموں کے عذاب کے سلسلے میں ہمیشہ اختیار فرمایا ہے۔ اور وہ یہ ہے کہ اللہ تعالیٰ نے قوموں پر عذاب بھیجنے سے پہلے اتمام حجت کے لئے اپنے رسول بھیجے ہیں۔ تاکہ اس کے بعد کسی کا اللہ پر کوئی الزام اور حجت باقی نہ رہے، کہ ہمیں بتایا اور خبردار نہیں کیا گیا تھا، جیسا کہ دوسرے مقام پر ارشاد فرمایا گیا لِئَلاَّ یَکُوْنَ لِنَّاسِ عَلَی اللّٰہِ حُجَّۃٌ بَعْدَ الرُّسُل، ال ایۃ (النساء۔ ۱۶۵) سو اس سے ان لوگوں کے لئے تنبیہ فرما دی گئی جو عذاب کے لئے جلدی مچاتے ہیں۔ سو ان کو آگاہ فرما دیا گیا کہ تمہارے عذاب کے لئے سنت خداوندی کے مطابق پہلا مرحلہ طے اور تمام ہو گیا کہ اللہ کا رسول تمہارے پاس آ گیا، اور اس نے تم لوگوں کو راہِ حق و ہدایت سے آگاہ کر دیا اور معاملہ پوری طرح تمہارے لئے واضح کر دیا، بس اب اگر تم لوگوں نے اللہ کی بخشی ہوئی مہلت سے فائدہ نہ اٹھایا، اور تم نے اصلاح احوال پر توجہ نہ دی تو پھر اللہ کا عذاب اپنے وقت پر بہرحال آ کر رہے گا، اور اس وقت نہ کسی کے لئے اس کو ٹالنے کی کوئی صورت ممکن ہو گی، اور نہ کسی طرح کے گریز و فرار کی کوئی راہ ممکن ہو سکے گی، پس عقل و خرد کا تقاضا یہ ہے کہ تم لوگ عذاب کے لئے جلدی مچانے کے بجائے اپنی روش کی اصلاح پر توجہ دو۔ ورنہ عذاب آنے کے بعد تمہارے لئے اس سے بچنے کی پھر کوئی صورت ممکن نہ ہو گی۔ والعیاذُ باللہ جَلَّ وَعَلَا۔
۱۸۔۔۔ 	سو اس سے طالبین دنیا کے لئے اللہ تعالیٰ کی سنت اور اس کے دستور کو واضح فرما دیا گیا ہے، کہ جو لوگ صرف دنیا کے طالب ہوتے ہیں۔ اور وہ اسی کے عارضی، وقتی، اور فانی فوائد و منافع چاہتے ہیں، ان کو اسی میں سے دے دیا جاتا ہے، لیکن اتنا اور ویسا نہیں جتنا اور جیسا کہ وہ چاہتے ہیں۔ بلکہ ان کو اتنا اور ویسا ہی ملتا ہے جتنا اور جیسا کہ اللہ کو منظور ہوتا ہے۔ اور جس جس کو دینا منظور ہوتا ہے، کہ مشیت تو بہرحال اللہ ہی کی مشیت ہے، سو وہ اپنی مرضی اور اپنی مشیت و حکمت کے مطابق جس کو جو اور جتنا چاہے عطاء فرمائے۔ لیکن اس کے بعد ایسوں کو آخرت میں کچھ نہیں ملتا۔ کہ اس کی انہوں نے خواہش اور چاہت کی ہی نہیں۔ وہاں ان کے لئے دوزخ کے سوا کچھ نہیں ہو گا جس میں ان کو ذلیل و خوار ہو کر داخل ہونا ہو گا۔ جو کہ خساروں کا خسارہ ہے۔ والعیاذ باللہ العظیم
۱۹۔۔۔ 	سو اس سے طالبین آخرت کے حال و مآل اور ان کی فائز المرامی کے تقاضوں کو واضح فرما دیا گیا۔ سو طالبین دنیا کے مقابلے میں طالبین آخرت کے بارے میں پہلی بات تو یہ واضح فرمائی گئی کہ وہ آخرت کو چاہتے ہوں، اور وہ وہاں کی اصل اور حقیقی کامیابی کے متمنی اور اس کے خواہشمند ہوں۔ اور دوسری بات یہ واضح فرما دی گئی کہ وہ صرف آخرت کے طالب اور اس کے خواہشمند ہی نہ ہوں، بلکہ وہ اس کے لئے سعی و محنت اور کوشش بھی کریں۔ اور سعی و کوشش بھی وہ اور ویسی جو آخرت کے لائق اور اس کے شایان شان ہو۔ اور تیسری بات جو ان سب باتوں کے لئے اصل الاصول، اور بنیاد کی حیثیت رکھتی ہے وہ یہ ہے کہ وہ ایمان بھی رکھتے ہوں۔ کیونکہ ایمان وہ بنیادی حقیقت ہے جس کے بغیر اللہ تعالیٰ کے یہاں کسی بھی عمل کی نہ کوئی حقیقت اور حیثیت ہو سکتی ہے اور نہ ہی وہ اس کے یہاں کسی وقعت کے لائق ہو سکتا ہے۔ پس جن کے اندر یہ تینوں شرطیں موجود ہونگی ان کی سعی مقبول، اور ان کی کوشش قابل قدر ہو گی۔ اور ایسے ہی لوگ آخرت میں کامیاب اور فائز المرام ہوں گے۔ وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۲۱۔۔۔ 	سو دنیا چونکہ دارالانعام اور دارالجزاء نہیں، بلکہ دارالعمل اور دارالابتلاء ہے، اس لئے اس میں طالبین دنیا اور طالبین آخرت میں سے ہر گروہ کو اس کا نصیب مقدر ملتا ہے۔ نہ طالبین دنیا کو ان کی خدا فراموشی اور آخرت فراموشی کی بنا پر اس سے محروم کیا جاتا ہے۔ اور نہ طالبین آخرت کو ان کی دنیا سے بے پرواہی برتنے کے سبب سے محروم کیا جاتا ہے۔ بلکہ ان کو اس دنیا کا نصیب مقدر بھی بھرپور طور پر ملتا ہے اور آخرت میں وہ اپنی مساعیٔ جمیلہ کا بھرپور صلہ و بدلہ پائیں گے، سو جب اصل حقیقت یہ ہے تو پھر فانی دنیا کی عارضی اور فانی لذتوں کے پیچھے لگ کر آخرت کی اَبَدی و لازوال نعمتوں کو فراموش کر دینا کس قدر بڑا اور کتنا ہولناک خسارہ ہے؟ والعیاذُ باللہ، پس عقل و نقل دونوں کا تقاضا یہ ہے کہ انسان آخرت کی نعمتوں اور وہاں کی کامیابی کو اپنا اصل مقصد اور حقیقی نصب العین بنائے، تاکہ اسطرح وہ وہاں کی اَبَدی نعمتوں کا حقدار بنے۔ اور دنیا میں اس کے لئے جو کچھ مقدر ہے وہ بھی اس کو ملے۔
۲۳۔۔۔ 	سو اس سے والدین کے حقوق اور انکی عظمت شان کا اندازہ کیا جا سکتا ہے، کہ حضرت حق جَلَّ مَجْدہٗ نے اپنے حق عبادت و بندگی کے متصل بعد ان ہی کے حقوق کا ذکر فرمایا ہے۔ پس سب سے پہلے اور سب سے مقدم تو اللہ تعالیٰ کا حق ہے کہ وہ خالق بھی ہے اور مالک بھی، اور اس کا حق اس کی عبادت و بندگی ہے، پس ہر قسم کی عبادت اور اس کی ہر شکل اسی وحدہٗ لاشریک کا حق ہے، اس کے سوا کسی کے لئے بھی عبادت و بندگی کی کوئی بھی قسم کسی بھی شکل میں بجا لانا شرک ہو گا۔ جو کہ ظلم عظیم ہے۔ بہر کیف اس آیت کریمہ میں سب سے پہلے اللہ کے حق عبادت و بندگی کو بیان فرمایا گیا، اور پھر والدین کے ساتھ حسن سلوک کی تعلیم و تلقین فرمائی گئی ہے، اور حسن سلوک کے عموم میں ان کی جسمانی اور مادی ہر قسم کی خدمت داخل ہے۔ سو اس سب کو بجا لانا مطلوب و مامور ہے۔ اور اس کی عظمت و اہمیت کا اندازہ اس سے بھی کیا جا سکتا ہے کہ نبی اکرم صلی اللہ علیہ و سلم نے حقوق الوالدین یعنی ماں باپ کی نافرمانی کو کبائر بلکہ اکبر الکبائر میں سے قرار دیا ہے۔ اور ایک اور حدیث میں اس کو سبع مُوْبقات یعنی سات تباہ کن گناہوں میں سے اور شرک کے بعد دوسرے نمبر کا بڑا گناہ قرار دیا ہے، وُالعیاذ باللہ العظیم،
۲۸۔۔۔ 	یعنی کبھی اگر تمہارے حالات ایسے نہ ہوں کہ تم اوپر بیان کئے گئے حقوق کو بروقت ادا کر سکو، اور اس وجہ سے تمہیں ان اہل حقوق کے حقوق کی ادائے گی سے اعراض و رُوگردانی اختیار کرنا پڑے۔ اور تمہیں اس بات کی توقع اور امید ہو کہ مستقبل قریب میں تمہارے حالات بہتر ہو جائیں گے۔ اور اس وقت تم ان کی امداد کر سکو گے تو تم ان سے ہمدردی اور دلداری کی بات کر کے آیندہ کے وعدے پر ان کو رخصت کر دیا کرو۔ تاکہ ان کی دل شکنی نہ ہو۔ سبحان اللہ! کیسی عظیم الشان اور رحمتوں بھری تعلیم ہے، فللّٰہ الحمد رَبِّ العالمین،
۲۹۔۔۔ 	سو اس سے اس طریقہ توسط واعتدال کی تعلیم و تلقین فرمائی گئی ہے جو افراط و تفریط کی انتہاؤں سے محفوظ اور عقل و فطرت کے تقاضوں کے عین مطابق ہے،چنانچہ اس سے واضح فرما دیا گیا کہ نہ تو تم ایسے بخیل اور کنجوس بن کر رہ جاؤ کہ اپنے ہاتھ کو اپنی گردن سے باندھ لو۔ اور نہ ہی ایسے کشادہ دست اور زیادہ خرچ کرنے والے بن جاؤ کہ سب کچھ دے دلا کر الزام خوردہ اور تنگ دست ہو کر رہ جاؤ۔ بلکہ توسط و اعتدال کی راہ کو اپناتے ہوئے اپنی جائز ضرورتوں پر بھی خرچ کرو۔ اور دوسروں کے حقوق بھی ادا کرو۔ سو اس سے توسط و اعتدال کی عظمت و اہمیت واضح ہو جاتی ہے۔
۳۰۔۔۔ 	سو اس سے واضح فرما دیا گیا کہ روزی کی بست و کشاد اور اس کی تنگی و کشادگی کا انحصار انسان کی تدبیروں پر نہیں۔ بلکہ یہ سب اللہ تعالیٰ کی مشیت اور اس کی حکمت پر مبنی ہے، وہی بہتر جانتا ہے کہ کس کے لئے روزی کو تنگ کیا جائے، اور کس کے لئے کشادہ، وہ اپنے بندوں کے حال سے اچھی طرح باخبر بھی ہے، اور ان کا نگران و نگہبان بھی۔ پس وہ اپنی مشیئت و حکمت کے مطابق جس کے لئے چاہتا ہے روزی کشادہ فرماتا ہے، اور جس کے لئے چاہتا ہے تنگ کرتا ہے۔ پس بندے سے مطلوب یہ ہے کہ وہ توسط و اعتدال کی راہ کو اپنا کر اپنی ضروریات پر بھی خرچ کرے، اور دوسروں کے حقوق بھی ادا کرے۔
۳۲۔۔۔ 	سو اس سے زنا کی خطورت اور اس کی سنگینی واضح ہو جاتی ہے، اس لئے اس کے قریب پھٹکنے سے بھی منع فرما دیا گیا۔ کیونکہ یہ ایسی ہولناک اور اس قدر سنگین برائی ہے جو صالح معاشرے کی بنیاد کو تباہ کرنے والی ہے۔ اس لئے کہ صالح معاشرے کی بنیاد صالح خاندان پر ہے، اور صالح خاندان صحیح فطری جذبات کے ساتھ اسی وقت وجود پذیر ہو سکتا ہے، اور پروان چڑھ سکتا ہے، جبکہ اولاد کا اپنے والدین کے ساتھ تعلق صحیح خون صحیح نسب اور پاکیزہ رحمی جذبات پر استوار ہو، اور اگر یہ چیز مفقود ہو جائے تو پھر خاندان خاندان نہیں رہتا۔ بلکہ وہ فطری اور روحانی جذبات اور عواطف سے محروم و ناآشنا حیوانات کا ایک گلہ بن جاتا ہے، اور ظاہر ہے کہ حیوانات کا کوئی گلہ نہ کسی صالح معاشرے کی بنیاد بن سکتا ہے۔ اور نہ اس سے کوئی صالح تمدن وجود پذیر ہو سکتا ہے۔ اس لئے زنا کے قریب پھٹکنے سے بھی اس طرح صاف اور صریح طور پر منع فرمایا گیا ہے، والعیاذ باللہ جل وعلا، اسی لئے زنا کے مبادی واسباب سے بھی منع فرمایا گیا ہے۔
۳۴۔۔۔ 	سو اس سے واضح فرما دیا گیا کہ یتیم کے اولیاء کی طرف سے اس کے مال میں وہی تصرف درست ہے جس میں یتیم کے لئے بہتری اور اس کا بھلا مقصود ہو۔ اور یہ بھی اس وقت تک ہے جب تک کہ وہ اپنی جوانی اور عقل و رشد کی قوتوں کو پہنچتا، پس جب وہ اپنی ان قوتوں کو پہنچ جائے تو پھر اس کا مال اس کے حوالے کر دیا جائے، اسی طرح ایفائے عہد کا بھی حکم و ارشاد فرمایا گیا ہے۔ اور اس حقیقت سے بھی آگاہ فرما دیا گیا کہ عہد کے بارے میں بہرحال باز پرس ہو گی۔ اللہ تعالیٰ ہمیشہ اور ہر اعتبار سے اپنی رضا کی راہوں پر چلنا نصیب فرمائے۔ آمین ثم آمین
۳۵۔۔۔ 	سو اس سے واضح فرما دیا گیا کہ ناپ تول کو پورا کرنا فی الحال بھی بہتر ہے، کہ اس سے معاشی اور معاشرتی لحاظ سے بھی بہتری آتی ہے۔ اور مال و دولت میں بھی خیر و برکت نصیب ہوتی ہے۔ اور اس سے آگے کئی طرح کے اخلاقی اور روحانی فوائد و ثمرات سے بھی سرفرازی نصیب ہوتی ہے، کہ اکل حلال کو اس میں خاص دخل ہے اور اسی طرح یہ چیز مآل اور انجام کے اعتبار سے بھی بہت بہتر ہے۔ کیونکہ یہ طریقہ خداوند قدوس کو پسند ہے، اور جو قوم ڈنڈی مارنے اور ناپ تول میں کمی کے ذریعے دوسروں کے احوال کو ہتھیانے اور ہڑپ کرنے کے شیوہ کو اپنا لیتی ہے۔ بظاہر اس کے کچھ افراد اگرچہ اپنے خیال میں نفع کماتے ہیں، لیکن حقیقت میں ایسے لوگ معاشرے کی بیخ کنی کرتے ہیں۔ کیونکہ اس طرح کر کے یہ لوگ عدل و انصاف کی اس بنیاد ہی کو ڈھا دیتے ہیں جس پر صالح معاشرے اور صالح تمدن کے قیام اور اس کی بقاء کا انحصار ہوتا ہے، والعیاذُ باللہ جَلَّ وَعَلَا
۳۶۔۔۔ 	سو کان، آنکھ، اور دل، وغیرہ سب اللہ تعالیٰ کی بخشی ہوئی نعمتیں اور اس کی عطاء فرمودہ امانتیں ہیں اس لئے ان کے بارے میں پُوچھ ہو گی کہ ان کو کس طرح اور کن مقاصد کے لئے استعمال کیا تھا؟ پس ان کو صحیح مقاصد کے لئے استعمال کرنے کی ضرورت ہوتی ہے۔ اور دین حنیف کی تعلیماتِ مقدسہ کے مطابق اسلام جس صالح معاشرے کی تشکیل کرنا چاہتا ہے، اس کی بنیاد حسن ظن اور باہمی اعتماد پر قائم ہوتی ہے پس ایسی ہر بات سے پرہیز و احتراز کی ضرورت ہوتی ہے، جو محض ظن و گمان اور افواہ طرازی پر مبنی ہو۔ اسی لئے صحیح حدیث کی رو سے حضرت نبی معصوم علیہ الصلوٰۃُ والسلام نے ہر سنی سنائی بات کو آگے سنا دینے کو کھلا جھوٹ قرار دیا ہے۔ ارشاد ہوتا ہے کَفیٰ بِالْمَرْءِ کَذِبًا اَنْ بُحَدِّثَ بِکُلِّ مَا سَمِعَ۔ یعنی آدمی کے جھوٹا ہونے کے لئے یہی بات کافی ہے کہ وہ ہر سنی سنائی بات کو آگے چلتا کر دے، والعیاذ باللہ، پس تحقیق کے بغیر ہر سنی سنائی بات کو آگے چلتا کر دینا ممنوع و محدود ہے بلکہ اس کے بارہ میں تحقیق کرنا ضروری ہوتا ہے تاکہ یہ امر واضح ہو جائے کہ وہ سچ ہے کہ نہیں، ورنہ چھوٹ کا بوجھ اٹھانا پڑے گا، والعیاذ باللہ،
۳۹۔۔۔ 	سو اس ارشاد سے ایک طرف تو ان ہدایات کی عظمت شان کو واضح فرما دیا گیا جو اوپر ارشاد ہوئی ہیں سو ارشاد فرمایا گیا کہ یہ سب حکمت کی باتیں ہیں۔ یعنی یہ وہ ٹھوس راسخ اور غیر متزلزل حقیقتیں ہیں جو عقل سلیم، فطرت مستقیم، اور شریعت مطہرہ کی تعلیمات مقدسہ کے تقاضوں کے عین مطابق ہیں جن سے حضرت حق جَلَّ مَجْدہٗ نے محض اپنے فضل و کرم سے وحی کے ذریعے اور اپنے پیغمبر کے توسط سے دنیا کو نوازا ہے۔ تاکہ ان کے ذریعے لوگ اپنی زندگیاں سنوار سکیں۔ اور دوسری طرف اس سے اس حقیقت کو بھی واضح فرما دیا گیا کہ توحید کی حیثیت اس سب کے لئے اساس و بنیاد، اور ان کے لئے حصار اور شہر پناہ کی سی ہے، اس لئے حکمت کی ان باتوں کا آغاز بھی یہاں پر ذکر توحید سے فرمایا گیا۔ اور ان کا خاتمہ بھی اسی پر فرمایا گیا۔ نیز یہ بھی واضح فرما دیا گیا کہ شرک کا انجام بہرحال دوزخ ہے۔ جس میں مشرک لوگوں کو ملامت زدہ اور راندہ ہو کر داخل ہونا ہو گا، والعیاذُ باللہ العظیم، اللہ تعالیٰ ہمیشہ اور ہر اعتبار سے اپنی حفاظت و پناہ میں رکھے۔ اور ہر قدم اپنی رضا و خوشنودی کی راہوں پر ہی اٹھانے کی توفیق بخشے۔ آمین ثم آمین، یا ربَّ العالمین
۴۴۔۔۔ 	یہاں پر اللہ پاک سبحانہ و تعالیٰ کے بارے میں تسبیح اور حمد دونوں کا ذکر موجود ہے، سو تسبیح میں تنزیہ وتقدیس کا پہلو پایا جاتا ہے یعنی یہ کہ وہ ان تمام نسبتوں اور تصورات سے پاک ہے جو لوگ از خود مخلوقوں پر قیاس کر کے اس کے بارے میں قائم کرتے ہیں، سو وہ ایسے تمام شوائب و علائق سے پاک اور اعلیٰ و بالا ہے۔ سبحانہ و تعالیٰ اور حمد میں اثبات کا پہلو پایا جاتا ہے۔ یعنی وہ ان تمام اعلیٰ صفات سے موصوف و متصف ہے، جو اس کی شان کے لائق ہیں، کہ اس پوری کائنات میں جو بھی کوئی خوبی پائی جاتی ہے وہ سب اسی کی طرف سے ہے۔ پس اس ارشاد سے اس حقیقت کو واضح فرما دیا گیا ہے کہ انسان کو ایک خاص دائرے کے اندر جو اختیار بخشا گیا ہے اس سے غلط فائدہ اٹھا کر جو لوگ از خود اور اپنے طور پر اللہ تعالیٰ کی طرف غلط نسبتیں قائم کرتے اور تہمتیں لگاتے ہیں وہ لگاتے رہیں ان کو ان کا بھگتان آخرکار بہرحال بھگتنا ہو گا۔ لیکن حق اور حقیقت بہرحال یہی ہے کہ ساتوں آسمان اور زمین اور جو کچھ ان کے اندر ہے وہ سب اللہ تعالیٰ کی تسبیح وتقدیس میں مشغول و منہمک ہے، اور کائنات کی کوئی چیز ایسی نہیں جو اس وحدہٗ لاشریک کی تسبیح و تحمید میں مشغول نہ ہو۔ لیکن تم لوگ ان کی تسبیح کو سمجھ نہیں سکتے۔ اور لوگوں کو اس کی جنابِ اقدس و اعلیٰ کے بارے میں ایسی گستاخیوں کے باوجود جو ڈھیل اور چھوٹ ملی ہوئی ہے تو وہ اس لئے ملی ہوتی ہے کہ وہ وحدہٗ لاشریک بڑا ہی حلیم و بردبار اور بڑا ہی بخشنے والا ہے۔ سبحانہ و تعالیٰ۔
۴۶۔۔۔ 	سو اس سے مشرکوں کی عقیدہ توحید سے چڑ اور ان کی اس سے عداوت وبیزاری کو ذکر و بیان فرمایا گیا ہے۔ چنانچہ ارشاد فرمایا گیا کہ جب تم قرآن میں صرف اپنے رب ہی کا ذکر کرتے ہو۔ اور ان کے مزعومہ خداؤں اور خود ساختہ حاجت رواؤں اور مشکل کشاؤں کو کوئی درجہ اور اہمیت نہیں دیتے، تو یہ لوگ وحشت زدہ ہو کر بھاگ کھڑے ہوتے ہیں۔ تو پھر ایسے میں ان کو نور حق وہدایت سے سرفرازی آخر نصیب ہو تو کیسے؟ اور کیونکر؟ سو ایسے لوگوں کی اس نفرت وبیزاری اور زیغ وانحراف کے نتیجے میں ان کے قوائے علم وادراک معطل اور ماؤف ہو جاتے ہیں، اور یہ حق کے فہم وادراک سے محروم ہو جاتے ہیں، اور اللہ تعالیٰ کی سنت اور اس کا دستور یہی ہے کہ ایسے لوگوں کے دلوں پر پردے ڈال دیئے جاتے ہیں۔ اور ان کے کانوں میں ڈاٹ رکھ دیئے جاتے ہیں، جس کے نتیجے میں یہ لوگ حق کو سننے سمجھنے کی اہلیت اور صلاحیت ہی سے محروم ہو جاتے ہیں جیسا کہ سورہ بقرہ کے شروع میں بھی اس کا ذکر فرمایا گیا ہے والعیاذ باللہ، جل وعلا بکل حالٍ من الاحوال
۴۷۔۔۔ 	سو اس ارشاد سے یہ اہم اور بنیادی حقیقت واضح ہو جاتی ہے کہ انسان کی صحت وفساد اور اس کے بناؤ بگاڑ اور اس کی محرومی وسرفرازی کا اصل تعلق اس کے اپنے قلب وباطن اور اس کی اپنی نیت وارادہ سے ہے، اگر اس کے اندر حق کے لئے طلب صادق موجود ہو گی تو یہ اس سے بہرہ مند وسرفراز ہو گا۔ اور اگر اس کے برعکس اس کے اندر بدنیتی پائی جائے گی تو یہ محروم ہو جائے گا، والعیاذُ باللہ سو ایسے بدطینت لوگ جب قرآن کی طرف کان لگا کر سنتے ہیں تو اس غرض سے سنتے ہیں کہ کوئی ایسی بات مل جائے جس سے حق کے خلاف بدگمانی پھیلانے اور لوگوں کو متنفر کرنے کا کام لیا جائے، چنانچہ ارشاد فرمایا گیا کہ ہم ان کی ان سرگوشیوں کو بھی خوب جانتے ہیں جو ایسے بدبخت لوگ مسلمانوں کو قرآن سے برگشتہ کرنے کے لئے ان سے کہتے ہیں کہ تم لوگ تو محض ایک جادو کے مارے ہوئے انسان کے پیچھے چلتے ہو۔ والعیاذُ باللہ العظیم،
۵۱۔۔۔ 	سو یہ چھوٹا سا جملہ کہ ان سے کہو کہ تم کو دوبارہ وہی زندہ کرے گا جس نے تم کو پہلی مرتبہ پیدا فرمایا، نہایت مختصر ہونے کے باوجود بڑا ہی بلیغ، موثر، اور انتہائی وقیع جملہ ہے۔ یعنی تم لوگوں کا آج موجود ہونا اور تمہارا یہ موجودہ وجود، خود تمہارے بعث بعدالموت کی دلیل اور اس کا ثبوت ہے۔ آخر جس نے تم کو بطن عدم سے نکال کر یہ وجود بخشا اور تم کو نیست سے ہست کیا، اس کے لئے تمہارا دوبارہ پیدا کر دینا آخر کیوں اور کیا مشکل ہو سکتا ہے؟ اسی بات کو دوسرے مقام پر اس طرح بیان فرمایا گیا ہے، قُلْ یُحْیِیْہَا الَّذِیْ اَنْشَآہَا اَوَّلَ مَرَّۃٍ وَّ ہُوَ بِکُلِّ خَلْقٍ عَلِیْمٌ (یٰس۔ ۷٩) یعنی ان سے کہو کہ تمہاری ان بوسیدہ ہڈیوں کو وہی دوبارہ زندہ کرے گا جس نے ان کو پہلی مرتبہ پیدا فرمایا اور وہ ہر مخلوق کو پوری طرح جانتا ہے سو انسان کا خود اپنا وجود اس کی بعث بعد الموت کی علامت اور اس کی دلیل ہے،
۵۲۔۔۔ 	یعنی قیامت تک کی یہ مدت جو آج تم لوگوں کو بہت لمبی لگ رہی ہے اس روز تم کو بہت تھوڑی لگے گی۔ اور تمہیں یوں محسوس ہو گا کہ تم ابھی سوئے تھے۔ اور ابھی جاگ پڑے ہو۔ اور آج جو تم لوگ دعوت حق کو سننے اور ماننے کے لئے تیار نہیں ہو رہے ہو، تو کشف حقائق کے اس یوم عظیم میں تمہارے اندر اس طرح کی کسی اینکڑی پینکڑی کا کوئی نام و نشان تک نہیں ہو گا۔ اور تم اس کی دعوت پر بغیر کسی قیل وقال اور چون وچرا کے اس کی حمد وثنا کے گیت گاتے ہوئے اس کے حضور حاضر ہوؤ گے۔ جیسا کہ دوسرے مقام پر ارشاد فرمایا گیا کہ اس روز لوگ داعیٔ حق کی دعوت پر اس طرح اس کے پیچھے ہو لیں گے کہ کسی طرح کی کوئی کجی ان کے اندر نہیں ہو گی۔ آوازیں اس روز خدائے رحمان کے حضور اس طرح پست ہو جائیں گی کہ تم بجز پاؤں کی آہٹ کے کچھ سن نہیں سکو گے۔ (طٰہٰ۔ ۱٠٨) مگر یوم حساب کے اس ماننے کا تم لوگوں کو کوئی فائدہ بہرحال نہیں ہو گا۔ کہ وہ ماننا کشف حقائق اور ظہور نتائج کے بعد کا ماننا ہو گا جبکہ اصل مطلوب ومقصود وہ ایمان ہے جو بن دیکھے یعنی بالغیب ہو نہ کہ بالشہود، یعنی دیکھنے کے بعد۔
۵۴۔۔۔ 	کہ آپ ان سے منوا کر اور ان کو راہ حق پر ڈال کر چھوڑیں، کہ یہ نہ آپ کی ذمہ داری ہے اور نہ ہی یہ آپ کے بس میں ہے پیغمبر کا کام تو پیغام حق وہدایت کو بلا کم وکاست پہنچا دینا ہوتا ہے اور بس، اس کے بعد ان کی ذمہ داری ختم ہو جاتی ہے، اور اس کے بعد لوگ اپنے کئے کرائے کے ذمے دار خود ہوتے ہیں۔ اِنَّمَا اَنْتَ مُنْذِرُ وَّلِکُلِّ قَوْمٍ ہَادٍ (الرعد۔۷) سو ہدایت سے نوازنا یا اس سے محروم کرنا اللہ تعالیٰ ہی کے قبضہ قدرت واختیار میں ہے۔ کیونکہ اس کا تعلق انسان کے اپنے قلب وباطن سے ہے اور یہ چیز انسان کی نیت اور اس کے ارادے پر موقوف ہے۔ اور دلوں کے حال اور انکی نیتوں کو اللہ تعالیٰ ہی جانتا ہے، اس لئے وہی جانتا ہے کہ کون کس لائق ہے؟ اور کس سے کیا سلوک وبرتاؤ کیا جائے؟ اسی لئے ارشاد فرمایا گیا کہ تمہارا رب تم لوگوں کو خوب جانتا ہے۔ پس تمہاری کوئی بھی حالت اور کیفیت اس سے مخفی اور مستور نہیں اس لئے وہ اپنی مشیت اور حکمت کے تقاضوں کے مطابق چاہے تو تم پر رحم فرمائے اور چاہے تم کو عذاب دے، کہ وہی جانتا ہے کہ تم لوگ کس سلوک کے مستحق ہو۔ پس اصل چیز اللہ تعالیٰ کے ساتھ اپنے قلب وباطن کے تعلق اور اس کے معاملے کو صحیح رکھنا ہے۔ وباللّٰہ التوفیق لما یُحِبُّ ویرید، وعلیٰ مایُحِبُّ ویرید، بِکُلِّ حالٍ مِّنَ الْاَحوال۔ وفی کُلِّ مَوْطِنٍ مِّنَ المواطن فی الحیاۃ۔
۵۷۔۔۔ 	یعنی اللہ تعالیٰ کی پاکیزہ اور مقدس مخلوق میں سے جن ہستیوں کو یہ لوگ خدائی صفات سے متصف وموصوف قرار دے کر اپنی حاجت روائی ومشکل کشائی کے لئے بلاتے پکارتے ہیں۔ خواہ وہ فرشتے ہوں یا دوسری مختلف پاکیزہ ہستیاں، ان کی اپنی شانِ عبدیت اور کمال انابت کا عالم یہ ہے، کہ وہ ہمیشہ اور ہرحال میں خداوند قدوس کے قرب کی طلب وتلاش میں سرگرم رہتے ہیں۔ وہ اس کی رحمت کی امید رکھتے۔ اور اس کے عذاب سے ڈرتے رہتے ہیں، کہ تمہارے رب کا عذاب ہے ہی ایسی چیز جس سے ڈرا اور خوف کھایا جائے۔ خواہ کوئی کتنا ہی بڑا اور عالی مقام کیوں نہ ہو۔ سو اس کے باوجود ان کو خدائی مقام پر بٹھا کر ان کو اپنی حاجت روائی ومشکل کشائی کے لئے پکارنا پوجنا کتنی بڑی حماقت اور کس قدر ظلم ہے؟ والعیاذ باللہ۔
۵۸۔۔۔ 	سو اس سے ان لوگوں کو تنبیہ فرمائی جا رہی ہے۔ اور ان کے مطالبہ عذاب کا جواب دیا جا رہا ہے جو وقوع عذاب کے لئے جلدی مچا رہے تھے۔ سو ان کے اس مطالبہ کے جواب میں اس سنت الٰہی اور دستور خداوندی کا ذکر فرمایا گیا ہے جو اللہ تعالیٰ نے اپنی قدرت وحکمت کے مطابق قوموں کے بارے میں مقرر فرما رکھا ہے۔ اور جو کتابِ الٰہی اور نوشتہ خداوندی میں ثبت ومندرج ہے۔ سو اس کے حوالہ وذکر سے منکرین ومکذبین کو تنبیہ فرمائی گئی ہے کہ یہ لوگ عذاب کے لئے جلدی نہ مچائیں، کیونکہ قانون الٰہی اور دستور خداوندی کے مطابق یہ بات طے اور مقرر ہے کہ جو بھی بستی کفر وطغیان اور تمرد وسرکشی کی راہ اختیار کرے گی۔ اس کو ہم بہرحال قیامت سے پہلے یا ہلاک کر کے چھوڑیں گے، یا اس کو سخت عذاب دے کر رہیں گے۔ یہ بات کتاب الٰہی اور نوشتہ خداوندی میں مرقوم ہے، کہ فلاں قوم اپنے ارادہ واختیار سے فلاں فلاں جرائم کی مرتکب ہو گی۔ اور اس کی پاداش میں بالآخر اپنے وقت پر وہ اپنے کیفر کردار کو بہرحال پہنچ کر رہے گی، والعیاذُ باللہ العظیم،
۶۰۔۔۔ 	اوپر ماضی کی قوموں کی ہٹ دھرمی کے بارے میں کچھ نمونے پیش فرمائے گئے اور اب اس ارشاد سے منکرین قریش کے عناد اور ان کی ہٹ دھرمی کے کچھ نمونے پیش فرمائے جا رہے ہیں، کہ جب ان سے کہا گیا کہ تمہارے رب نے سب لوگوں کو اپنے احاطے میں لے رکھا ہے، یعنی اپنے علم اور اپنی قدرت کے اعتبار سے، تو انہوں نے اس کا مذاق اڑایا کہ تم ڈینگیں مارتے ہو۔ والعیاذُ باللہ، اسی طرح جب ان سے اس رؤیا کا ذکر کیا گیا جو ہم نے آپ کو دکھایا تھا۔ (اے پیغمبر!) یعنی واقعہ اسراء و معراج، تو اس کا بھی انہوں نے انکار واستہزاء کیا، اور تیسری مثال اس سلسلہ میں یہ ذکر فرمائی گئی کہ جب ان سے اس درخت کے بارے میں ذکر کیا گیا جس پر قرآن میں لعنت وارد ہوئی ہے، یعنی شجرہ زقوم جو دوزخ کے بیچوں بیچ پیدا ہو گا تو اس کا بھی انہوں نے طرح طرح سے مذاق اڑایا۔ سو ہم تو ان کو ان باتوں کے ذریعے مستقبل کے خطرات سے آگاہ کرتے ہیں، تاکہ یہ ہوش کے ناخن لیں۔ اور اپنی اصلاح کی طرف متوجہ ہوں، مگر ان کے عناد وہٹ دھرمی کا عالم یہ ہے کہ ان سے الٹا ان کی سرکشی ہی میں اضافہ ہوتا ہے والعیاذُ باللہ العظیم، سو عناد اور ہٹ دھرمی محرومیوں کی محرومی ہے۔ والعیاذُ باللہ، اللہ تعالیٰ ہمیشہ اور ہرحال میں اپنی رضا وخوشنودی کی راہوں پر چلنا نصیب فرمائے۔ آمین ثم آمین، یا ربَّ العالمین،
۶۳۔۔۔ 	یعنی ابلیس نے اولاد آدم کو گمراہ کرنے کے لئے خدائے پاک سے جو مہلت مانگی تھی وہ اس کو دے دی گئی، اور حق تعالیٰ نے اس ملعون سے فرما دیا کہ تُو ان کو ورغلانے کے لئے جو کچھ کرنا چاہے کر لے، تجھے اس کی پوری آزادی ہے، اور یہ کہ تجھے اور تیری پیروی کرنے والوں کو پورا پورا بدلہ دینے کے لئے جہنم کافی ہے اور ایسی اور اس قدر کافی، کہ اس کے ہوتے ہوئے تمہاری سزا میں کوئی کسر باقی نہیں رہ جائے گی۔ جہنم کی سزا ایسی ہولناک ہو گی کہ وہ ایک ہی ساتھ سب کسر پوری کر دے گی، والعیاذُ باللہ العظیم،
۶۴۔۔۔ 	۱: یعنی اپنی ابلیسی آوازوں اور شیطانی شور و غوغا سے، اپنے نت نئے نعروں اور طرح طرح کی ہنگامہ آرائیوں سے، اپنے جلسوں جلوسوں اور گانوں بجانوں سے، اپنے ٹی وی ریڈیوں اور سینماؤں وغیرہ کے ذریعے اپنی لچھے دار تقریروں، اور بھڑکیلے اعلانات سے، اپنے فحش اخبارات اور گمراہ کن رسائل و جرائد اور شرکیہ اور کفریہ اشتہارات وغیرہ سے، سو تو اپنے ان شیطانی وسائل سے جو فائدہ تو اٹھا سکتا ہے اٹھا لے۔ اور ان مختلف وسائل سے ان میں سے جن کے بھی قدم اکھاڑ سکتا ہے اکھاڑ لے، تجھے اس سب کی چھٹی اور آزادی ہے۔ اور اس کا بھگتان تجھے اور تیرے پیروکاروں کو بہرحال جہنم کے اس ہولناک عذاب کی صورت میں بھگتنا ہو گا۔ 
     ۲: یعنی مال و اولاد ان کو ان کے خالق و مالک نے بخشے ہونگے تو ان میں ان کا شریک اور ساجھی بن جا۔ جس کے نتیجے میں تیرے پیرو اور پرستار تجھے ان میں شریک اور حصہ دار سمجھیں گے۔ جس سے وہ اپنے مالوں میں تیرا حصہ نکالیں گے۔ اور اپنی اولادوں کے نام بھی تیرے نام پر رکھیں گے، اور یہاں تک کہ ان میں سے بعض ان کو تیرے نام پر قربان بھی کریں گے، سو ابلیس نے یہ سب کچھ کر دکھایا۔ جیسا کہ دوسرے مقام پر اس کی اس طرح تصریح فرمائی گئی ہے وَلَقَدْ صَدَّقَ عَلَیْہِمْ اِبْلِیْسُ ظَنَّہ، فَاتَّبَعُوْہُ اِلاَّ فَرِیْقًا مِّنَ الْمُؤْمِنِیْنَ (سبا۔ ۲٠) یعنی یقیناً ابلیس نے ان کے بارے میں اپنے گمان کو سچا کر دکھایا، سو یہ اس کے پیچھے چل پڑے سوائے اہل ایمان کے ایک گروہ کے
     ۳: سو شیطان کے وعدے دھوکے کا ایسا سامان ہوتے ہیں جن میں الجھ کر اور پھنس کر انسان کا راستہ ہی غلط ہو جاتا ہے اور وہ اس لعین کی طرف سے دکھائے گئے ایسے وعدوں اور سبز باغوں کی بناء پر زندگی کی حقیقی ذمہ داریوں اور اس کے اصل مقصد سے فارغ اور غافل ہو بیٹھتا ہے۔ اور اس کے نتیجے میں وہ نہایت ہولناک خسارے میں مبتلا ہو جاتا ہے۔ سو اس کی اس تغریر اور دھوکہ دہی کی بناء پر یہود ونصاریٰ نے اپنے تئیں یہ دعوی کر لیا کہ وہ اللہ کے بیٹے اور اس کے پیارے ہیں۔ اور یہ کہ جنت میں ان کے سوا کوئی جا ہی نہیں سکے گا۔ لَنْ یَّدْخُلَ الْجَنَّۃَ اِلاَّ مَنْ کَانَ ہُوْدًا اَوْ نَصَاریٰ تو پھر ان کو کسی عمل وغیرہ کی ضرورت ہی کیا؟ اور اسی بناء پر مشرکین عرب نے فرشتوں کو خدا کی بیٹیاں قرار دیا۔ اور کہا کہ انہی کا واسطہ ہمیں کافی ہے، یہ ہمیں خدا کا مقرب بنا دیں گی، اسی طرح بہت سے جاہل مسلمانوں کا کہنا اور ماننا ہے کہ ہم نے چونکہ فلاں سرکارکا لڑ پکڑ رکھا ہے اس لئے ہمیں وہی کافی ہے، یا یہ کہ فلاں شخص چونکہ سید اور صاحبزادہ ہے۔ اس لئے وہ جو چاہے کرے اس کو کوئی پرواہ نہیں، وغیرہ وغیرہ سو ایسے تمام وعدے جو انسان کو زندگی کے حقیقی مقصد اور عمل کی اصل ذمہ داریوں سے فارغ کرنے والے ہیں سب شیطان کے وعدے اور اس کے دھوکے ہیں۔ والعیاذ باللہ العظیم
۷۰۔۔۔ 	سو اس ارشاد میں انسان کو ان بعض خاص نعمتوں کی تذکیر و یاد دہانی فرمائی گئی ہے جن سے قدرت نے اس کو محض اپنے فضل و کرم سے نوازا ہے، جس کا لازمی تقاضا یہ ہے کہ انسان صدق دل سے حضرت حق جَلَّ مَجْدہٗ کی ان نعمتوں کا شکر ادا کرے۔ تاکہ اس طرح یہ اس کے لئے دارین کی سعادت وسرخروئی سے سرفرازی کا ذریعہ ووسیلہ بن جائیں، سو ارشاد فرمایا گیا کہ ہم نے بنی آدم کو عزت بخشی۔ سو اس کو اس واہب مطلق جَلَّ وعلا شانہ نے اس عظیم الشان عزت و عظمت سے سرفراز فرمایا جس سے یہ ساری مخلوق کا مخدوم و مطاع بن گیا۔ یہاں تک کہ اس کو مسجود ملائک بنایا گیا۔ اور اس کو خشکی وتری میں طرح طرح کی سواریوں سے نوازا گیا۔ اور ارشاد فرمایا کہ اس کو ہم نے طرح طرح کی پاکیزہ چیزوں سے روزی عطا کی۔ اور ان کو ہم نے اپنی بہت سی مخلوقات پر فوقیت اور فضیلت بخشی، سو اس تمام عطاء و بخشش کا تقاضا یہ ہے کہ انسان ان نعمتوں کو پا کر اپنے خالق و مالک کے لئے سراسر شکر وسپاس بن جائے کہ یہ اس خالق و مالک سبحانہ و تعالیٰ کا اس پر حق بھی ہے، اور اسی میں اس کا بھلا بھی ہے۔ دنیا کی اس عارضی زندگی میں بھی، اور آخرت کے اس حقیقی اور اَبَدی جہاں میں بھی۔ نہ یہ کہ ان نعمتوں کی بناء پر یہ اکڑنے اور اترانے لگے۔ کیونکہ اکڑنا اور اترانا بنی آدم کا کام نہیں، بلکہ ابلیس کا کام اور اس کا مشورہ ہے، جس سے وہ ہمیشہ کے لئے ملعون اور مطرود ہو گیا، والعیاذُ باللہ۔ وباللّٰہ التوفیق لما یُحِبُّ ویرید، وعلیٰ مایُحِبُّ ویرید، بِکُلِّ حالٍ مِّنَ الْاَحوال
۷۱۔۔۔ 	سو اس ارشاد سے قیامت کے یوم حساب اور اس کے بعض احوال کی تذکیر و یاد دہانی فرمائی گئی ہے تاکہ انسان اس کے تقاضوں کو ہمیشہ پیش نظر رکھے۔ اور حیات دنیا کی اس فرصت محدود کو جو آج اس کو حاصل ومیسر ہے اس کو غنیمت سمجھے، اور اس میں اس یوم حساب کے لئے تیاری کر سکے۔ قبل اس سے کہ یہ اس کے ہاتھ سے نکل جائے، اور پھر اس کو ہمیشہ کے لئے بچھتانا پڑے۔ والعیاذُ باللہ، سو قیامت کے اس یوم حساب کی تذکیر و یاد دہانی کے لئے ارشاد فرمایا گیا کہ جس دن ہم لوگوں کے ہر گروہ کو اس کے امام و پیشوا کے ساتھ بلائیں گے۔ سو نیک بخت اور سعادت مند لوگ اپنے نیک اور صالح پیشواؤں کے ساتھ اور ان کی سربراہی میں حاضر ہونگے۔ اور شقی اور بدبخت لوگ اپنے شقی اور بدبخت لیڈروں کے ساتھ اور ان کی سربراہی میں حاضر ہونگے۔ پھر نیکوں کو ان کے اعمال نامے ان کے داہنے ہاتھ میں پکڑائے جائیں گے، اور بُروں کو ان کے اعمال نامے ان کے بائیں ہاتھ میں، سو نیک لوگ اپنے اعمال نامے کو پڑھیں گے۔ یعنی وہ اس کو پڑھ کر خوش ہونگے۔ بلکہ وہ اپنی اس خوشی کے اظہار وبیان کے طور پر دوسروں سے بھی اس کو پڑھنے کے لئے کہیں گے۔ جیسا کہ دوسرے مقام پر ارشاد فرمایا گیا فَیَقُوْلُ ہَاؤُمُ اقْرَءُوْا کِتَابِیَہْ (الحاقۃ۔۱٩) یعنی وہ دوسرے سے کہیں گے کہ لیجئے ذرا میرا نامہ اعمال پڑھئے۔ سو اس طرح وہ اپنے سرور کو دوبالا کرنے کا سامان کرے گا۔ اور وہ دیکھے گا کہ اس کے ساتھ ذرا برابر کوئی نا انصافی نہیں کی گئی۔ بلکہ اس کی ایک ایک نیکی اس میں درج ہے، خواہ وہ چھوٹی ہو یا بڑی، سو وہ اپنے رب غفور و شکور کی ذرہ نوازی اور اس کی کرم فرمائی پر شاداں و فرحاں ہو گا۔ سو یہی ہو گی اصل اور حقیقی خوشی جو ایسے خوش نصیبوں کو اس یوم عدل و انصاف اور یوم فصل و تمیز میں نصیب ہو گی۔ اللہ ہمیں بھی نصیب فرمائے۔ آمین ثم آمین،
۷۸۔۔۔ 	سو اس ارشاد سے ایک طرف تو نماز پنجگانہ کے اوقات مقررہ کی طرف اشارہ فرما دیا گیا، اور دوسری طرف اس میں نماز فجر میں تلاوت قرآن کی بطور خاص تعلیم و ترغیب فرمائی گئی ہے۔ دُلُوْک کے معنی زوال کے ہیں۔ اور زوالِ شمس یعنی سورج کے ڈھلنے کے تین درجے ہیں۔ پہلا یہ کہ جب وہ سمت راس سے ڈھلتا ہے۔ اور دوسرا یہ کہ جب اس کا سایہ ایک مثل یا دو مثل تک پہنچ جاتا ہے، اور تیسرا یہ کہ جب وہ افق سے غائب ہو جاتا ہے، اور یہ تینوں وقت ظہر، عصر، اور مغرب کی نمازوں کے ہیں۔ اور غسق اللیل سے مراد اول شب کی تاریکی ہے۔ جب وہ گہری اور گاڑھی ہو جاتی ہے اور یہ نماز عشاء کا وقت ہے۔ اور وَ قُرْاٰنَ الْفَجْرِ سے مراد فجر کی نماز ہے۔ اور قرآن سے یہاں پر مراد نماز فجر کی تلاوت ہے، اور اس کو لفظ قرآن سے تعبیر کرنے میں طول قرأت کی طرف اشارہ ہے، سو اس میں تطویل قرأت بطورِ خاص محمود و مطلوب ہے۔ مزید ارشاد فرمایا گیا کہ وہ وقت حضوری کا وقت ہوتا ہے۔ جس میں ایک تو حضور قلب و دماغ بھی ہوتا ہے، جو امام اور مقتدیوں دونوں کو حاصل ہوتا ہے۔ اور دوسری طرف وہ وقت حضور ملائکہ کا وقت ہوتا ہے۔ جیسا کہ احادیث میں اس کی تصریح فرمائی گئی ہے سو اس آیت کریمہ میں دوسری کئی آیات کریمات کی طرح پنجگانہ نمازوں کے اوقات کی طرف اشارہ تو ہے لیکن اس سے آگے نماز کے بارے میں کوئی تفصیل موجود نہیں کہ ان پنجگانہ نمازوں کی شکل کیا ہو۔ سو ان کی تفصیلات تمام کی تمام احادیث کریمہ میں موجود ہیں۔ پس اس سے واضح ہو جاتا ہے کہ حدیث رسول کے بغیر قرآن حکیم کو سمجھنا ممکن نہیں۔ نبی اکرم صلی اللہ علیہ و سلم نے قرآن حکیم کے مطالب و مقاصد کو اپنے قول و فعل سے پوری طرح واضح فرما دیا۔ جس کے مطابق آج پوری امت ان نمازوں کو اداء کرتی ہے، پس حدیث رسول قرآن حکیم کی اولین تفسیر و تشریح، اور دین حنیف کی اساس و بنیاد ہے، اس کے بغیر نہ فہم قرآن ممکن ہے، اور نہ تعلیم دین پر عمل کرنا ممکن ہے، پس حجیت حدیث کا انکار دراصل دین حنیف کا انکار ہے۔ والعیاذُ باللہ العظیم
۸۲۔۔۔ 	سو قرآن حکیم تمام عقلی اور روحانی بیماریوں کا علاج اور ان سے شفاء ہے اور مآل و انجام کے اعتبار سے یہ ایک عظیم الشان اور بے مثال رحمت ہے، لیکن یہ سب کچھ ان لوگوں کے لئے ہے جو ایمان رکھتے ہیں، یا جو ایمان لانا چاہتے ہیں، ورنہ جو ظالم لوگ اس سے اعراض اور رُوگردانی برتتے ہیں۔ ان کے لئے یہ ان کے خسارے ہی میں اضافے کا باعث ہے، کہ ایسے لوگ اپنے اوپر اللہ کی حجت تمام کرتے ہیں، جس کے نتیجے میں یہ اپنے آپ کو دنیا و آخرت دونوں میں عذاب شدید کا مستحق بناتے ہیں، مگر ان کی مزید بدبختی یہ ہے کہ ان کو اپنے اس شدید اور ہولناک خسارے کا احساس بھی نہیں۔ حالانکہ یہ وہ ہولناک خسارہ ہے جس کی تلافی اور تدارک کی بھی پھر کوئی صورت ممکن نہیں سو ایمان و یقین کی دولت وہ عظیم الشان اور بے مثال دولت ہے جو انسان کو دارین کی سعادت وسرخروئی سے سرفراز و مالا مال کرتی ہے۔ جبکہ اس سے محرومی وہ سب سے بڑی اور انتہائی ہولناک محرومی ہے، جس جیسی دوسری کوئی محرومی نہیں ہو سکتی۔ والعیاذُ باللہ العظیم۔ وباللہ التوفیق لما یُحِبُّ ویرید، وعلیٰ مایُحِبُّ ویرید۔ بکل حال ٍمن الاحوال، وفی کل موطنٍ من المواطن فی الحیاۃ،
۸۷۔۔۔ 	اس آیت کریمہ میں خطاب اگرچہ آنحضرت صلی اللہ علیہ و آلہ و سلم سے ہے، کہ وحی کے اصل اور اولین مخاطب تو بہرحال آپ ہی ہیں۔ لیکن اس میں روئے سخن دراصل ان لوگوں کی طرف ہے جن کا ذکر اوپر سے چلا آ رہا ہے۔ سو اس ارشاد سے اس حقیقت کو واضح فرما دیا گیا ہے کہ پیغمبر پر وحی الٰہی کی عنایت محض اللہ تعالیٰ کے فضل و کرم، اور اس کے انتخاب کا نتیجہ ہے۔ اس میں آپ کی کسی خواہش و ارادے کا کوئی عمل دخل نہیں۔ بلکہ یہ عنایت و نوازش محض اللہ تعالیٰ کی طرف سے ہے۔ آپ تو اپنے ارادہ و اختیار سے نہ اس کو لا سکتے تھے۔ اور نہ ہی اس کو روک سکتے تھے۔ یہاں تک کہ اگر ہم چاہیں تو آپ سے اس وحی کو سلب کر لیں جو ہم نے آپ کی طرف کی ہے تو کوئی طاقت ایسی نہیں جو آپ کو اسے دلا سکے، سو یہ محض نصرتِ غیبی اور عنایت ربی ہے کہ یہ چیز آپ کو حاصل ہوئی ہے۔ اور یہ خداوند قدوس کی ایک عظیم الشان رحمت ہے جس سے حضرت واہب مطلق جَلَّ مَجْدہٗ کی طرف سے آپ کو نوازا گیا ہے، سو اس سے یہ حقیقت واضح ہو جاتی ہے کہ آپ کے رب کا آپ پر بہت بڑا فضل و کرم ہے۔
۸۸۔۔۔ 	سو اس سے اس کتاب حکیم قرآن مجید کی عظمت شان واضح ہو جاتی ہے کہ یہ ایسی عظیم الشان اور بے مثال کتاب ہے کہ اگر جن وانس سب مل کر بھی اس جیسی کوئی کتاب لانے کی کوشش کریں، تو ان کے بس میں نہیں کہ وہ ایسا کر سکیں۔ اگرچہ وہ سب مل کر بھی اس کے لئے زور لگا لیں۔ سو اس سے یہ حقیقت ثابت اور واضح ہو جاتی ہے کہ یہ کلام کسی انسان اور بشر کا کلام نہیں ہو سکتا۔ ورنہ ساری دنیا اس کے سامنے اس طرح عاجز نہ ہوتی۔ اور قرآن حکیم کا یہ عظیم الشان اور بے مثال چیلنج گزشتہ پندرہ سو برس سے موجود ہے۔ اور تمام عرب و عجم اور جن وانس اس کے مخاطب ہیں۔ مگر آج تک کوئی اس کو قبول کرنے کی جرأت نہیں کر سکا۔ اور اگر کبھی کسی نے ایسی حماقت کی بھی تو اس نے خود اپنی مضحکہ خیزی اور تذلیل کا سامان کیا ہے۔ اور اس کلام معجز نظام کو اس نبی اُمّی نے دنیا کے سامنے پیش فرمایا ہے جس نے زندگی بھر کبھی کسی انسان سے ایک حرف بھی نہیں پڑھا۔ تو پھر اس سے بڑھ کر اس کی صداقت و حقانیت کی دلیل اور کیا ہو سکتی ہے؟ سو آنجناب کی صداقت و حقانیت کا بے مثال اور قطعی ثبوت ہے،
۸۹۔۔۔ 	تصریف کے معنی پھیرنے بدلنے کے ہیں۔ اسی لئے منی ایکسچینج کرنے والے کو صراف کہا جاتا ہے کہ وہ ایک نقدی کو دوسری سے ادلنے بدلنے کا کاروبار کرتا ہے۔ اسی لئے اس لفظ کا استعمال ایک حقیقت کو مختلف انداز سے اور طرح طرح کے اسالیب میں بیان کرنے کے لئے ہوتا ہے۔ یہاں پر یہ لفظ اسی مفہوم میں استعمال ہوا ہے۔ اور ضرب مثل سے مراد حکمت و معرفت کی بات کہنا ہے سو مطلب اس ارشاد کا یہ ہوا کہ اس کتاب حکمت نظام میں حکمت و معرفت سے متعلق ہر عمدہ بات کو ہم نے گو نا گوں اسلوبوں اور مختلف شکلوں میں بیان کیا، جس کے بعد لوگوں کے لئے کوئی عذر باقی نہیں رہ گیا، ان پر حجت کو تمام کر دیا گیا اب یہ اس طرح کی کوئی بات نہیں کر سکتے کہ ان کے پاس ہدایت نہیں آئی، یا راہ حق کی تعیین و توضیح میں کوئی کسر باقی رہ گئی مگر ان لوگوں کے عناد اور ان کی ہٹ دھرمی کا عالم یہ ہے کہ ان کی اکثریت پھر بھی کفر و انکار ہی پڑ اڑی ہوئی ہے، اور ایسے لوگ حق بات کو ماننے کے لئے تیار ہی نہیں ہوتے، سو عناد و ہٹ دھرمی کا کوئی علاج نہیں، والعیاذ ُباللہ العظیم
۹۳۔۔۔ 	سو منکرین و مکذبین کے ان مطالبات کے جواب میں پیغمبر کو یہ کہنے اور اس حقیقت کے اظہار اور اعلان کا حکم و ارشاد فرمایا گیا کہ حقیقت اس کے سوا کچھ نہیں کہ میں تو ایک بشر اور رسول ہوں اور بس، یعنی میرے اندر نہ کسی خدائی صفت کا کوئی شائبہ ہے۔ اور نہ ہی میں نے کبھی اس طرح کا کوئی دعوی ہی کیا ہے۔ میرا کام تو صرف یہ ہے، کہ میں تم لوگوں تک خداوند قدوس کے پیغامات کو بلا کم وکاست پہنچا دوں اور بس، اور یہ مطالبات جو تم لوگ مجھ سے کرتے ہو۔ ان کا تعلق تو ان خدائی صفات سے ہے۔ جن میں نہ کوئی اس کا شریک ہے نہ ہو سکتا ہے۔ وہ ایسے تمام شوائب سے پاک اور ان سے اعلیٰ و بالا ہے۔ سو سُبْحَانَ رَبِّیْ (پاک ہے میرا رب) کے جملے سے اسی حقیقت کا اظہار و اعلان فرمایا گیا ہے۔ پس اس ارشاد سے نفی و اثبات کے کلمات حصر و تاکید کے ساتھ اس حقیقت کو واضح فرما دیا گیا کہ پیغمبر بشر ہی ہوتے ہیں۔ اور اس حقیقت کو دوسرے مختلف مقامات پر بھی طرح طرح سے واضح فرمایا گیا ہے مگر اس سب کے باوجود اہل بدعت بشریت انبیاء کی اس حقیقت صادقہ کو ماننے اور تسلیم کرنے کے لئے تیار نہیں، اور یہ لوگ اس طرح کی نصوص صریحہ میں طرح طرح کی تحریفات وتلبیسات سے کام لیتے ہیں، والعیاذُ باللہ العظیم
۹۴۔۔۔ 	سو اس سے لوگوں کی اعجوبہ پرست ذہنیت اور ان کی محرومی کے ایک بڑے سبب کو بیان فرمایا گیا ہے کہ ان لوگوں کے نزدیک بشر اور انسان رسول نہیں ہو سکتے۔ اس لئے انہوں نے رسولوں کی بشریت طاہرہ کو دیکھتے ہوئے ان کی نبوت ورسالت کا انکار کر دیا، اور اس طرح نور حق و ہدایت سے محروم ہو گئے۔ والعیاذُ باللہ، سو ارشاد فرمایا گیا کہ جب لوگوں کے پاس ہدایت ایسے واضح انداز میں پہنچ گئی کہ ان کے لئے کسی طرح کے انکار کی کوئی گنجائش نہیں تھی۔ تو ان لوگوں نے بھر بھی یہی کیا کہ کیا اللہ نے کسی بشر ہی کو رسول بنا کر بھیجنا تھا؟ یعنی ایسے نہیں ہو سکتا کہ کوئی بشر اللہ کا رسول بن کر آ جائے۔ سو اسی اعجوبہ پرستی اور بہانہ بازی کی بناء پر وہ لوگ ایمان لانے سے محروم، اور اپنے کفر و انکار ہی پر قائم رہے۔ سو کبر و غرور اور اعجوبہ پرستی باعث محرومی ہے والعیاذُ باللہ العظیم
۹۵۔۔۔ 	سو اس سے اعجوبہ پرست منکرین کی اعجوبہ پرستی کی تردید کے ساتھ ساتھ اس حقیقت کو بھی واضح فرما دیا گیا کہ انسانوں کی ہدایت و راہنمائی کے لئے کسی انسان اور بشر ہی کو رسول بنا کر بھیجنا، تقاضائے عقل و فطرت ہے۔ چنانچہ ارشاد فرمایا گیا کہ ان لوگوں سے کہو کہ اگر زمین میں انسانوں کے بجائے فرشتے رہتے بستے ہوتے تو ان کے لئے ہم آسمان سے ضرور کسی فرشتے ہی کو رسول بنا کر بھیجتے۔ لیکن جب ایسے نہیں۔ بلکہ زمین میں رہنے بسنے والے سب کے سب بشر اور انسان ہی ہیں، تو ان کے لئے کسی انسان اور بشر ہی کو رسول بنا کر بھیجنا تقاضائے عقل و فطرت تھا۔ کیونکہ اگر ایسے میں کسی فرشتے کو رسول بنا کر بھیجا جاتا تو انسانوں کے لئے اس کی اتباع و پیروی ممکن نہ تھی۔ سو پیغمبر کا انسان اور بشر ہونا تقاضائے عقل و فطرت بھی ہے اور قدرت کا ایک عظیم الشان احسان بھی، کہ اس کے بغیر لوگوں کے لئے رسول کی پیروی ممکن نہ تھی۔ اس لئے قرآن حکیم میں دوسرے مختلف مقامات پر مِنْہُمْ، مِنَّکُمْ۔ اور مِنْ اَنْفُسِہِمْ اور مِنْ اَنْفُسِکُمْ جیسے کلمات سے اس احسان و انعام کو بار بار اور جگہ جگہ جتلایا گیا ہے۔ کہ انسانوں کی ہدایت و راہنمائی کے لئے انہی میں سے رسول بھیجا گیا، تاکہ وہ ان کے سامنے زندگی کے ہر دائرے سے متعلق عملی نمونہ پیش کرے۔ اور یہ اس کی اتباع اور پیروی کر سکیں فالحمد للہ جل وعلا،
۹۹۔۔۔ 	سو اس سے منکرین قیامت کے وقوع قیامت کے بارے میں استبعاد واستعجاب کو رفع فرمایا گیا ہے۔ چنانچہ ارشاد فرمایا گیا کہ کیا ان لوگوں نے کبھی اس بات میں غور نہیں کیا کہ جس اللہ نے آسمانوں اور زمین کی اس عظیم الشان کائنات کو پیدا فرمایا وہ آخر ان لوگوں کو دوبارہ پیدا کرنے سے کیونکر عاجز اور قاصر ہو سکتا ہے؟ سو جس نے اس عظیم الشان کائنات کو پیدا فرمایا اور اس کو اس پُر حکمت طریقے سے نیست سے ہست کیا۔ اور جو اپنی گوناگوں نعمتوں اور عنایتوں کے ساتھ ان کی آنکھوں کے سامنے موجود ہے، اس کے لئے آخر چند فٹ کے اس انسان کو دوبارہ پیدا کرنا کیوں اور کیا مشکل ہو سکتا ہے؟ اسی حقیقت کو دوسرے مقام پر اس طرح ذکر و بیان فرمایا گیا ہے لَخَلْقُ السَّمٰوٰتِ وَالْاَرْضِ اَکْبَرُ مِنْ خَلْقِ النَّاسِ وَلٰکِنَّ اَکْثَرَ النَّاسِ لَا یَعْلَمُوْنَ (المؤمن۔۵۷) یعنی آسمانوں اور زمین کا پیدا کرنا لوگوں کے پیدا کرنے سے کہیں بڑھ کر ہے۔ لیکن اکثر لوگ جانتے نہیں سو کائنات کی یہ کھلی کتاب ان تمام اہم اور اصولی حقائق کی اپنی زبان حال سے پکار پکار کر تصدیق کر رہی ہے جن کو قرآن حکیم نے پیش فرمایا ہے۔ کہ ان دونوں کا فیضان حضرت حق جَلَّ مَجْدہٗ ہی کی طرف سے ہے، ایک اللہ تعالیٰ کا کام ہے، اور دوسرا اس کا کلام، مگر مشکل اور مشکلوں کی مشکل یہ ہے کہ لوگ اس بارہ غور نہیں کرتے، اور وہ غفلت میں پڑے ہیں، والعیاذُ باللہ العظیم
۱۰۰۔۔۔ 	سو اس سے لوگوں کی تنگ ظرفی اور ان کے بخل و کنجوسی کی نفسیات کو واضح فرمایا گیا ہے چنانچہ ان کو خطاب کر کے پیغمبر کی زبان سے ان سے کہلوایا گیا کہ اگر کہیں تم لوگ میرے رب کی رحمت کے خزانوں کے مالک ہوتے تو یقیناً تم ان کو روک لیتے کہ کہیں یہ خرچ اور ختم نہ ہو جائیں۔ مگر میرے رب نے اپنے فضل و کرم سے اپنی رحمت کے خزانوں کو اپنے ہی قبضہ قدرت و اختیار میں رکھا ہے اس نے تم لوگوں کو جن خزف ریزوں کا اہل پایا ان کو تمہارے حوالے کر دیا، اور اپنے جس فضل عظیم کے لئے میرا انتخاب فرمایا اس سے مجھے نواز دیا۔ سبحانہ و تعالیٰ، انسان بڑا تنگ ظرف ہے۔ اس کے ظرف میں سے اتنی گنجائش ہی نہیں کہ وہ دوسروں کے لئے کشادہ دستی دکھا سکے۔ تو پھر تم لوگ خداوند قدوس کی تقسیم پر کوئی اعتراض کیسے اور کیوں کر سکتے ہو؟ اور تمہیں آخر اس کا کیا حق پہنچتا ہے؟
۱۰۳۔۔۔ 	سو اس ارشاد سے ان لوگوں کو جواب دیا گیا جو طرح طرح کے فرمائشی معجزات کا مطالبہ کرتے تھے، جیسا کہ ابھی اوپر آیت نمبر٩٠ سے آیت نمبر٩۳ تک میں گزر چکا ہے۔ سو اس ارشاد سے ایسے لوگوں کے لئے واضح فرما دیا گیا کہ ایمان و ہدایت کی دولت معجزات و خوارق کے راستے سے نصیب نہیں ہو سکتی۔ بلکہ یہ طلب صادق کی بناء پر نصیب ہوتی ہے۔ پس طلب صادق اگر نہ ہو تو خوارق و معجزات ہدایت سے سرفرازی کے بجائے الٹا محرومی میں اضافے کا باعث بنتے ہیں۔ چنانچہ اس کی ایک واضح مثال یہ موجود ہے کہ ہم نے فرعون کی طلب پر حضرت موسیٰ کو نو کھلے کھلے معجزات دیئے۔ مگر فرعون نے ان معجزات کو دیکھنے کے بعد حضرت موسیٰ سے کہا کہ میں تو تمہیں ایک جادو کا مارا ہوا شخص سمجھتا ہوں۔ یعنی تم پر کسی نے جادو کر دیا ہے جس سے تم ایسی بہکی بہکی باتیں کرتے ہو۔ سو اس طرح اس ملعون کی نحوست اور بدبختی میں اور اضافہ ہوا۔ سو اسی طرح اگر تم لوگوں کو بھی تمہاری فرمائش کے مطابق معجزات دکھا دیئے جائیں تو تم بھی اسی طرح کا کوئی بہانہ بنا لو گے۔ اور جیسا کہ بالفعل کئی مواقع پر ایسے ہوا بھی، پس نور حق و ہدایت سے سرفرازی کا طریقہ معجزات و خوارق نہیں۔ بلکہ طلب صادق ہے، اور اللہ تعالیٰ نور حق و ہدایت سے انہی لوگوں کو نوازتا اور سرفراز فرماتا ہے جو اپنے اندر طلب صادق رکھتے ہیں وباللہ التوفیق لما یُحِبُّ ویرید، وعلیٰ ما یُحِبُّ ویرید، وہو الہادی الی سواء السبیل،
۱۰۹۔۔۔ 	سو اس سے اہل کتاب کے اس صالح گروہ کے قرآن پاک کے بارے میں رویے کا ذکر فرمایا گیا ہے جو اپنے نبیوں اور اپنے صحیفوں کا پیشین گوئیوں کی بناء پر ایک پیغمبر اور ایک کتاب کے منتظر تھے۔ سوارشاد فرمایا گیا کہ ایسے لوگوں کو جب قرآن پڑھ کر سنایا جاتا ہے تو یہ بے ساختہ اللہ کے حضور سجدے میں گر پڑتے ہیں، سو پیغمبر صلی اللہ علیہ و سلم کو ہدایت فرمائی گئی کہ آپ قریش اور بنی اسرائیل کے منکرین و مکذبین سے کہہ دیں کہ تم لوگ ایمان لاؤ یا نہ لاؤ اس سے کچھ فرق نہیں پڑتا۔ کہ جن لوگوں کو اس سے پہلے علم دیا گیا ہے جب ان کو یہ قرآن سنایا جاتا ہے تو وہ بے ساختہ اللہ پاک کے حضور سجدے میں گر پڑتے ہیں۔ اور سجدے بھی اپنی ٹھوڑیوں کے بل پر کرتے ہیں، یعنی نہایت عاجزی اور خشوع و خضوع کے ساتھ سجدے کرتے ہیں۔ اور پکار اٹھتے ہیں کہ پاک ہے ہمارا رب یقیناً ہمارے رب کے وعدے نے بہر طور پورا ہو کر رہنا تھا۔ اور اسی بناء پر وہ ٹھوڑیوں کے بل روتے ہوئے سجدے میں گر پڑتے ہیں اور انکے خشوع و خضوع میں اضافہ ہو جاتا ہے۔
۱۱۱۔۔۔ 	سو اس سے اس سورہ کریمہ کے آخر میں پیمبر کو، اور آپ کے واسطے سے امت کے ہر فرد کو، یہ ہدایت فرمائی گئی کہ منکرین و مکذبین خواہ جس وادی میں بھی بھٹکتے اور دھکے کھاتے پھریں، تم بہرحال یہ اعلان کر دو کہ سب تعریفوں اور ہر قسم کے شکر کا حقدار وہ اللہ وحدہٗ لاشریک ہی ہے جس نے نہ کسی کو اپنی اولاد ٹھہرایا، اور نہ ہی اس کی بادشاہی میں کوئی اس کا شریک وسہیم ہے۔ اور نہ ہی کسی ذلت اور مقہوریت کی بناء پر اس کا کوئی حمایتی اور مددگار ہے۔ وہ ایسے ہر تصور سے پاک اور اعلیٰ و بالا ہے۔ اور اسی کی بڑائی بیان کرو کہ سب سے بڑا وہی وحدہٗ لاشریک ہے، کہ وہی ہے جو سب کا خالق و مالک ہے، جبکہ باقی سب اس کی مخلوق اور اسی کے مملوک ہیں۔ وبہٰذا قد تَمَّ التفسیر المختصر لسورۃ بنی اسرائیل، والحمد للہ

*****
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com


