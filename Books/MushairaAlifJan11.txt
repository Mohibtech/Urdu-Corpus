


مشاعرہ الف 

جنوری ۲۰۱۱ء

إ
22 جنوری 2011

مصرعۂ طرح: مل ہی جائے گا کبھی،  دل کو یقیں رہتا ہے

احمد مشتاق



احمد علی برقیؔ اعظمی



ایسا لگتا ہے مرا یار یہیں رہتا ہے
’’ مِل ہی جائے گا کبھی دل کو یقیں رہتا ہے‘‘

کچھ بتاتا بھی نہیں رہتا ہے کیوں وہ گُم سُم
خانۂ دل میں ہمیشہ جو مکیں رہتا ہے

اُس کے حالات سے ظاہر ہیں جنوں کے آثار
جانے ہر وقت وہ کیوں چیں بہ جبیں رہتا ہے

اُس کی تصویرِ تصور ہے رگِ جاں کے قریب
وہ جہاں رہتا ہے دل میرا وہیں رہتا ہے

اُس کے آنے کا گُماں ہوتا ہے ہر آہٹ پر
ہوش کچھ اُس کے سوا مُجھ کو نہیں رہتا ہے

آشنا کوئی نہیں اُس کے مُحاسن سے یہاں
جس کے اب شہرِ سُخن زیرِ نگیں رہتا ہے

آج کس حال میں برقیؔ ہے نہ پوچھو مُجھ سے
شہرِ دہلی میں وہ اب گوشہ نشیں رہتا ہے
٭٭٭



اسد ضیا


جس گلی میں نہیں جاتا ہوں، وہیں رہتا ہے 
شہر میں ایسا بھی اک پردہ نشیں رہتا ہے 

عرض کیا کرنا ہے اور کیا نہیں کہنا ان سے
جانتے ہیں تو مگر دھیان نہیں رہتا ہے 

نقش دھرتی پہ نظر آتے ہیں ہر جا اس کے
نقش گر خود سرِ افلاک کہیں رہتا ہے 

اس کو ویرانی سے کچھ خاص ہی نسبت ہے مگر
یہ نگر دل کا جو آباد نہیں رہتا ہے 

شہر ِ دل یوں بھی ہیں ویران کہ اس کا باسی
آج کل اس میں نہیں اور کہیں رہتا ہے 

پوچھتا پاچھتا میں ڈھونڈ ہی لاؤں نہ اسے
جانتا ہوں کہ سرِ عرش کہیں رہتا ہے 

شہر میں کوئی تو ایسا ہے کہ جس کے ہنگام
رات دن مجمع ِ عشاق یہیں رہتا ہے 

محفل دوست سے اٹھ کر میں بصد یاس اسد
آ تو جاتا ہوں مگر دھیان وہیں رہتا ہے

٭٭٭

اسد مصطفی

ایک تعبیر کے پانے کا یقیں رہتا ہے
خواب بھی آنکھ کی بستی کے قریں رہتا ہے

وہ جسے سوچتا رہتا ہوں میں تنہائی میں
روز ملتا ہے ،مرے پاس کہیں رہتا ہے

 تیری  دنیا  میں   گزارہ   نہیں   ممکن   سو   اب
دل ہمارا تو کہیں عرش نشیں رہتا ہے

ایک امید کا جلتا ہے سرِ شام چراغ
دل کے آنگن میں کوئی شخص حسیں رہتا ہے

ڈھونڈتی پھرتی ہے یہ بھوک مرا دروازہ
اور مرے مدِ نظر نانِ جویں رہتا ہے

اس نے ای میل میں بس اپنا پتہ پوچھا تھا
میں اسے کیسے کہوں چاند یہیں رہتا ہے

اور بس یاد کی سولی پہ گڑی آنکھیں ہیں
پاس رہتا بھی ہے وہ اور نہیں رہتا ہے

موت لے کر کبھی آیا تھا کسی وادی میں
زلزلہ اب تو کہیں زیر زمیں رہتا ہے

تو جسے چھوڑ کے آیا تھا صفا مروہ میں
وہ گھرانہ تھا ترا ،اب بھی وہیں رہتا ہے

اک مسافت ہے بندھی اس کی گلی تک اپنی
اک ستارہ سا کہیں دربدریں رہتا ہے

وقت  کے ساتھ ہر اک چیز بدل جاتی ہے
’عمر بھر کون جواں کون حسیں رہتا ہے‘
٭٭٭



اشتیاق میر


لوگ کہتے ہیں کہ وہ دور کہیں رہتا ہے 
اس سے ملنے کا مجھے پھر بھی یقیں رہتا ہے 

ڈھونڈتے ڈھونڈتے گزریں کئی صدیاں مجھ کو
وہ زمیں پر تو نہیں زیر زمیں رہتا ہے 

آ رہی ہے مرے دل سے یہی پھر آج صدا
وہ کہیں دور نہیں ، دل میں مکیں رہتا ہے 

صرف اک میں ہی نہیں کہتی ہے دنیا مجھ سے
چاند سے بڑھ کے ہے اک شخص حسیں رہتا ہے 

منکشف آج ہوئی ہے یہ حقیقت مجھ پر
میرا دشمن  ہے جہاں وہ بھی وہیں رہتا ہے 

مجھ سے ملنے کو تو وہ روز ہی آ جاتا ہے 
میر مجھ کو مگر احساس نہیں رہتا ہے 
٭٭٭



اعجاز عبید


وہ نہیں آئے گا، یہ دل کو یقیں رہتا ہے
کون ہے وہ جو مگر دل میں مکیں رہتا ہے

یاد کیوں آئے گی جب وہ ہی نہیں ملتا  کبھی
ایک احساس مگر دل میں نشیں رہتا ہے

اس لئے  آنکھوں میں خوابوں کا گزر ہوتا نہیں
ان میں ہر لحظہ جو اک عکس حسیں رہتا ہے

اس مسافت میں تو ممکن نہ ہوئی دید اس کی
جانتا تھا وہ کہیں دل کے قریں رہتا ہے

ایسی راتوں میں جو خوابوں سے تہی کٹ جائیں
اپنے ہونے کا بھی احساس نہیں رہتا ہے

کون وہ عشق کا مارا، وہی مجنوں، وہ عبیدؔ
ہاں، یہی اس کا مکاں ہے، وہ یہیں رہتا ہے
٭٭٭



الیاس بابر اعوان


نور اک ساتھ مرے ، میرا امیں رہتا ہے 
اک ستارا سا کہیں دل میں مکیں رہتا ہے
 
وقت سے اور طلسماتِ دگر سے ہو کر 
اک گماں ہے کہ فقط زیرِ یقیں رہتا ہے
 
آگ ہے دل سے مرے چرخ پہ جانے والی 
ایک شعلہ ہے جو بس زیرِ زمیں رہتا ہے 

اک تصور ہے جو پوروں سے نکلتا ہی نہیں 
اک بدن ہے جو پسِ نوک ِ جبیں رہتا ہے

چھوڑ جاتے ہیں نشاں روح پہ جانے والے
زخم مٹ جاتے ہیں پر درد وہیں رہتا ہے 

اک سمندر ہے، جزیرہ ہے طلوعِ  شب ہے 
اک سفر ہے جو ستاروں میں کہیں رہتا ہے

روز ملتا ہے کسی پہر کی سچائی میں
لوگ کہتے ہیں خدا عرش نشیں رہتا ہے
٭٭٭




امجد شہزاد


یہ اندھیرا جو سدا دل میں مکیں رہتا ہے
کیا اجالا بھی کہیں اس کے قریں رہتا ہے

آج تو یادِ غمِ یار میں ایسا ہوا ہے
دل کا یہ حال ہمیشہ تو نہیں رہتا ہے

تجھے ملتا ہوں تو پھر پھول کھلا دیتا ہوں
درد کا ذائقہ ہونٹوں پہ نہیں رہتا ہے

آ ہی جاتا ہے کبھی آنکھ میں آنسو بن کر
درد تا عمر کہاں زیرِ زمیں رہتا ہے

تیرے پہلو میں گزرتے ہیں زمانے ایسے
پھر مجھے وقت کا احساس نہیں رہتا ہے

اس کو معلوم نہیں اپنی حقیقت شاید
چاند روشن جو بہت اپنے تئیں رہتا ہے

٭٭٭


جواد جے

دل میں کچھ یوں مرے وہ بن کے مکیں رہتا ہے
بادشہ جیسے کوئی تخت نشیں رہتا ہے

اس نے پوچھا تھا کہ کیا ڈھونڈے ہے افلاک پہ تو
چاند کیا تیرا ترے پاس نہیں رہتا ہے

اک دعا ماں کی تنی رہتی ہے بن کے سایہ
کیا ہوا جسم اگر زیر زمیں رہتا ہے

غمِ دوراں کا گلہ کرتے نظر آتے ہیں سب
ایک سا بھی بھلا وقت کہیں رہتا ہے

وہ جسے مان تھا جاگیر پہ اپنی کل تک
چھوڑ جاگیر کہ اب زیرِ زمیں رہتا ہے

مجھ کو محسوس نہیں ہوتی کوئی تکلیف اب
درد جب حد سے گزرتا ہے نہیں رہتا ہے

سرنگوں عشق بھی ہوتا ہے اسی کے آگے
جو سدا دل کی روایت کا امیں ہوتا ہے

رات کا پہلا پہر اس لئے پیارا ہے مجھے
اس کی آنکھوں کی طرح سرمگیں رہتا ہے

اک بار اس نے پلٹ کر جو مجھے دیکھا تھا 
ایک منظر وہی نظروں  میں نشیں رہتا ہے

کہاں  آ جانا ہے اک میرے بلانے سے اسے 
اس کے ہونٹوں پہ ہمیشہ ہی نہیں رہتا ہے
٭٭٭




خالد خواجہ 



ہم سا لگتا ہے وہ اک شخص، یہیں رہتا ہے 
آسمانوں میں مگر اپنے تئیں رہتا ہے 

ہر رویے میں تموج ہے مقدر لیکن 
مستقل صرف غمِ نانِ جویں رہتا ہے

لوگ کہتے ہیں کہیں ہے وہ مثالی بستی
جو بھی رہتا ہے وہاں زہرہ جبیں رہتا ہے 

.ایک دلدار نے بھیجا ہے یہ پیغام مجھے
ایک سا وقت مری جان، نہیں رہتا ہے 

عہد میں جس کے ہر اک سہما ہوا رہتا تھا
اب وہ ظالم بھی کہیں زیر زمیں رہتا ہے 

باغی رہتی ہیں کناروں سے ہمیشہ موجیں
ایک پیاسا اسی دریا کے قریں رہتا ہے 

خلقتِ شہر سے ڈرتا ہی نہیں، کہتا ہے 
داغ دامن پہ بہت روز نہیں رہتا ہے 

یا تو اک جان تھا محفل کی وہ احمد مشتاق
آج محفل سے بہت دور کہیں رہتا ہے 

ہر کوئی لگتا ہے گھبرایا ہوا خالد جی
اس محلے میں کوئی عالم دیں رہتا ہے 
٭٭٭



رحمان حفیظ

میرا تخئیل سرِ عرشِ بریں رہتا ہے
جس طرح فاصلے پر مہرِ مبیں رہتا ہے

دھندلا دیتا ہے ہر منظرِ حیرانی کو
ایک قطرہ جو مرے دل کے قریں رہتا ہے

جب ترا عکس مری آنکھ میں تابندہ ہو
آئنہ تک بھی مرے زیرِ نگیں رہتا ہے

ایسے کٹ جاتا ہے ہنس کھیل کے گزرا ہوا وقت
عمر بھر اس کے پلٹنے کا یقیں رہتا ہے

سر سے ہٹ جانی ہے یہ چادرِ رحمت بھی کبھی
اک عذاب اور بھی اے اہلِ زمیں !! رہتا ہے

عیش کے بعد کئی رنج بھی ممکن ہیں مگر
ہنستے بستے ہوئے احساس نہیں رہتا ہے

گونجتی ہے وہی آواز مرے کانوں میں
ایک ہی عکس خیالوں میں مکیں رہتا ہے

اوج کے بعد پٹخ دے نہ کوئی موج کہیں
بس یہی خوف مرے دل میں مکیں رہتا ہے

دل کو اجڑے ہوئے کتنے ہی زمانے بیتے !
،،اب یہاں کوئی نہیں کوئی نہیں،،رہتا ہے

آنکھ پڑتی ہی نہ تھی جس کی نشیبوں کی طرف
اب وہی عرش نشین ، کفش نشیں رہتا ہے

عشق مٹتا نہیں رحمان مگر اس کا بھی
عمر بھر ایک ہی انداز نہیں رہتا ہے
٭٭٭




سدرہ سحر عمران

کون کہتا  ہے    وہ  دنیا    میں  کہیں  رہتا  ہے
وہ  تو  اک  عمر  ہوئی  دل  میں  مکیں  رہتا  ہے

دل ِ  بے  تا ب   ترا   حال     سنا ؤں  کس  کو
شخص  ہر  ایک   یہاں   دیکھ    حزیں  رہتا  ہے

درد   بے  نام  مسا  فر  کی  طرح  صدیوں  سے
دل  کے  ویران  ٹھکانوں  میں  کہیں   رہتا  ہے

اُن     حیا    سوز    نگاہو  ں  میں    مجسم  تیرا
خواب  نگری  کے  کہیں  پاس  ،قریں  رہتا  ہے

ا ٓ    کہ    آغازِ    محبت   ہے  کوئی    رہ   نکلے
پھر  تو  دل  بھی  یہ کسی   در  کا   نہیں   رہتا  ہے

آج  اُس   شخص   کو  دیکھا   تو   قیا   مت   بیتی
شہرِ  یاراں  میں  جو  وعدوں  کا   امیں    رہتا  ہے

اُس  کو  دنیا  کی  طلب  ہے  نہ  شکایت  خود  سے
پسِ   دیوار   کوئی  خا ک   نشیں    رہتا      ہے

یوں   تو  ارزاں  نہ    کرو   ذات   خدارا   میری
شاخ  سے  پھول  بچھڑ   کر  بھی  حسیں رہتا  ہے

رات  مدت  سے  سحرؔ  جاگ    رہی   ہے  دیکھو
ہاں  خبر  اس  کو  بھی  ہے  چاند   یہیں  رہتا ہے
٭٭٭


طارق ہاشمی

وہ سمجھتا ہے کہ وہ دور کہیں رہتا ہے
کیا خبر اسکو مرے دل کے قریں رہتا ہے

میں تو حیران تھا مہتاب ہے کیسے روشن
اب میں سمجھا ہوں میرا یار وہیں رہتا ہے

داغ سے پہلے یہ دل زخمی شمشیر ہوا
اور قاتل بھی کہیں دور نہیں رہتا ہے

لاکھ سمجھاؤں میں دل کو ترا مسکن ہے یہی
پھر بھی کمبخت مرے پاس نہیں رہتا ہے

ایک میں ہوں کہ منانے میں لگا رہتا ہوں
ایک وہ ہے کہ سدا چیں بہ جبیں رہتا ہے
٭٭٭


عدیل شاکر


کیا ہُوا دل میں جو وہ دشمن دیں رہتا ہے
 یُوں بھی تا عمر کہاں کوئی کہیں رہتا ہے 

 تُو نہیں پہنچا ہے اُس منزل وحشت کو ابھی
 پھر جہاں کوئی گماں اور نہ یقیں رہتا ہے 

 ہاں مگر اب تو یہاں کچھ بھی نہیں پہلے سا 
 ورنہ رہنے کو تو وہ اب بھی یہیں رہتا ہے 

ان سے ہو جاتے ہیں منسوب کئی قصّے پھر
 جن مکانوں میں یہاں کوئی نہیں رہتا ہے

سوچتا ہوں کہ کہیں تُو ہی نہ ہو اس کا سبب 
 یہ جو اب مجھکو ترا دھیان نہیں رہتا ہے 

 بلبلا اُٹّھے نہ کیوں خاک کی خاطر انسان
 جا کے آخر کو میاں، زیرِ زمیں رہتا ہے

 لائے جاتے ہیں مری دید کو دونوں شاکر 
 ورنہ سورج کہیں اور چاند کہیں رہتا ہے
٭٭٭





عقیل عباس جعفری


مستقل دل میں کہاں کوئی مکیں رہتا ہے
جو بھی رہتا ہے یہاں، وہ بھی نہیں رہتا ہے

آج یہ وقت ہے کل اور کوئی وقت ہوگا
ایک سا وقت ہمیشہ تو نہیں  رہتا ہے

ڈھونڈنے لوگ اسے چاند تلک جا پہنچے
وہ جو ہر لحظہ رگ جاں کے قریں رہتا ہے

میرے ہر حال کی ہر لحظہ خبر ہے اس کو
اور کہتا ہے کہ وہ مجھ میں نہیں  رہتا ہے  

قیس صاحب سے ہمیں دشت وراثت میں ملا
اب اسی دشت میں یہ خاک نشیں  رہتا ہے

دل کو احساس زیاں ہو تو کوئی بات بھی ہے
دل کو احساس زیاں ہی تو نہیں رہتا ہے

وہ بھی کیا وقت تھا سب دل میں بسا کرتے تھے
"اور اب کوئی کہیں ، کوئی کہیں  رہتا ہے"

سخنِ احمد مشتاق کے سب ہیں مشتاق
ہر سخن زاد کے وہ دل میں مکیں  رہتا ہے
٭٭٭




علی تاصف

جس کو رہنا ہے وہی اِس میں نہیں رہتا ہے
درد پیہم ہی مرے دل میں مکیں رہتا ہے

یہ غلط ہے کہ یہاں کوئی مکیں رہتا ہے
میرے سینے میں تو اِک قلبِ حزیں رہتا ہے

پہلے آتی ہے تری یاد خوشی کی صورت
اور پھر دیر تلک قلب حزیں رہتا ہے

زعم اِتنا بھی مناسب تو نہیں جان ِ جہاں
،، عمر بھر کون جواں کون حسیں رہتا ہے،،

عشق رہتا ہے جواں عمر سے کیا ہوتا ہے
یار تو یار ہے تا عمر حسیں رہتا ہے

اپنے ہونے کا گماں رہتا ہے گاہے گاہے
گاہے گاہے نہیں ہونے کا یقیں رہتا ہے

چاند جس دیس میں رہتا ہے مجھے لگتا ہے
میرا محبوب بھی شاید کہ وہیں رہتا ہے

چاند تاروں کی تمنا میں مچلنے والا
ہائے افسوس کہ اب زیر ِ زمیں رہتا ہے

جانے کتنے ہی مناظر میں ہے وہ جلوہ نما
لوگ کہتے ہیں سر ِ عرش ِ بریں رہتا ہے

خواب آتے ہیں ہمیں روز مسلسل جس کے
جانے کس دیس میں وہ ماہ جبیں رہتا ہے

بڑھ کے دروازے پہ دستک تو ذرا دو یاروں
کون کہتا ہے یہاں کوئی نہیں رہتا ہے
٭٭٭


عمران سیفی

وہ جہاں بھی ہو مرے دل کے قریں رہتا ہے
میرے سجدوں میں جو مانندِ جبیں رہتا ہے

گھر جو ویران تھا آباد کیا ہے اس نے
یہ الگ بات ہے وہ گھر میں نہیں رہتا ہے

آسماں میں تو نہیں ڈھونڈ سکے گا اس کو
وہ ستاروں سے پرے دور کہیں رہتا ہے

جس نے افلاک پہ الفت کی دھنک باندھی ہے
وہ محبت کا امیں زیرِ زمیں رہتا ہے

موت آ جائے اگر دل کو سکوں ہوتا ہے
روح میں جسم پروؤں تو حزیں رہتا ہے
٭٭٭




ڈاکٹر فاروق رحمان                                
 

کبھی تنہائی کا احساس نہیں رہتا ہے
دور رہ کے بھی  وہ اس دل کے قریں رہتا ہے

میری پلکوں پہ لگا دینا نظر کا ٹیکہ
میری آنکھوں میں کوئی پردہ نشیں رہتا ہے

ایک امید پہ جاری ہے یہ سانسوں کا سفر
"مل ہی جائے گا کبھی دل کو یقیں رہتا ہے"

چاند دہلیز پہ جھکتے ہیں ادب سے اس کی
آسماں ہے وہ مگر بن کے زمیں رہتا ہے

ایک وادی ہے گلابوں کی ندی پار کہیں
کوئی جائے نہ  مرا یار وہیں رہتا ہے

وقت مٹی میں ملا دیتا ہے شاہوں کو بھی
حشر تک کون بھلا تخت نشیں رہتا ہے

آشیانے سے پرندے کو بڑی نسبت ہے
لوٹ آتا ہے سر شام کہیں رہتا ہے

اب مری اس کی ملاقات ہو تو کیسے ہو
اجنبی بن کے وہ اک شخص یہیں رہتا ہے

وہ کہیں بھی رہے فاروق دعائیں دے گا
اس کی چاہت پہ مجھے کتنا یقیں رہتا ہے
٭٭٭



فاضل جمیلی

بدگمانی کی طرح کوئی یقیں رہتا ہے
حسن تو حسن ہے ہر وقت حسیں رہتا ہے

کتنے فرعون تھے تاریخ نے" ڈس اون" کیے
عمر بھر کون بھلا تخت نشیں رہتا ہے

شام ہوتے ہی جو عشاق ستارے نکلے
بر سرِ بام کوئی ماہ جبیں رہتا ہے

ہم نے رہنا ہے محبت میں اس انداز کے ساتھ
جس طرح ایک انگوٹھی میں نگیں رہتا ہے

آتے جاتے ہیں پرندوں کی طرح خواب و خیال
جس کو رہنا ہو جہاں ، جا کے وہیں رہتا ہے

اک ستارہ سرِ افلاک چمکتا ہے کہیں
یار سکھ چین سے ہیں مجھ کو یقیں رہتا ہے

دنیا داری ہے امانت میں خیانت کی طرح
دیر تک کون کہاں کس کا امیں رہتا ہے

کیوں نہ اس دل سے کہیں کوچ ہی کر جائیں کہ جو
مبتلائے ہوس۔ نان جویں رہتا ہے

آج پھر دیر ہوئی اُس کو بھی آفس کے لیے
برف گرتی ہے جہاں، وہ بھی وہیں رہتا ہے

میں جہاں ماہیے لکھتا تھا چٹانوں پہ کبھی
میرا بچپن اسی پربت پہ کہیں رہتا ہے

کس کو ہم دل سے پکاریں تو جواب آئے گا
ان دنوں کون سرِ عرشِ بریں رہتا ہے

بدگماں اور بھی کرتا ہے زمانہ دل کو
خوش گماں یوں تو بہت اپنے تئیں رہتا ہے

آج اُس شخص کو دیکھا تو یہ احساس ہوا
درد اس دل کے علاوہ بھی کہیں رہتا ہے
٭٭٭


قیصر مسعود

لاکھ سمجھاؤں مگر باز نہیں رہتا ہے
دل اسی شہر کے  اطراف کہیں رہتا ہے

اس محلے پہ مرے جان و دل و روح نثار
جس محلے میں مرا ماہ جبیں رہتا ہے

ایک بوسیدہ عمارت ہے یہ دل بھی میرا
اس عمارت میں بھلا کوئی مکیں رہتا ہے؟

وقت  دھندلا ہی دیا کرتا ہے  روشن چہرے
عمر بھر کون بھلا یونہی حسیں رہتا ہے

یوں تو اس شہر میں کتنے ہی حسیں رہتے ہیں
جس کا تم پوچھے ہو وہ تو نہیں رہتا ہے
٭٭٭




قیصر محمود


ہیں مراسم مرے ویسے تو زمانے بھر سے
ایک ہی شخص میرے دل میں کہیں رہتا ہے

تیری یادوں سے رہائی نہیں لگتی ممکن
میرے اندر بھی تیرا ایک امیں رہتا ہے

مرے دشمن مرے سب دوست گلہ کرتے ہیں
سب کے ہوتے ہوئے تُو گوشہ نشیں رہتا ہے

ہم جو نکلیں ہیں اُسے ایک نظر تکنے کو
تب سے وہ جان جہاں پردہ نشیں رہتا ہے

تیری خوشبو نہ ہوا لائے تو یہ لگتا ہے
تُو بہت دُور بہت دور کہیں رہتا ہے

میرے دشمن میرے ہر پل کی خبر رکھتے ہیں
یہ الگ بات ہے تُو بھی تو وہیں رہتا ہے
٭٭٭



گلناز کوثر   


سامنے ہو کے بھی افلاک نشیں رہتا ہے
رات کی گود میں جو ماہِ حسیں رہتا ہے

دھڑکنیں درد میں لپٹی ہوئی آوازیں ہیں
یاد کا زخم بہت دل کے قریں رہتا ہے

پے بہ پے وار نہ کر زخموں بھری بستی پر
سوچ بے رحم کہ تو بھی تو یہیں رہتا ہے

روشنی سے در و دیوار بھرے رہتے ہیں
دل میں ایسا بھی کوئی داغِ حسیں رہتا ہے

چشم حیرت یونہی ویران پھرا کرتی ہے
غم تو دریا کی کسی تہہ میں کہیں رہتا ہے

پات جھڑ جاتے ہیں موسم کے بدل جانے سے
اور پنچھی کہیں تادیر حزیں رہتا ہے

پھر سے چھا جاتا ہے ویران نگاہی کا طلسم
دیر تک کوئی کہاں دل کا مکیں رہتا ہے؟

دیکھنا صبح کے اک ملگجی خاکے میں اسے
ایسا بھی کیا ہے کہ پھر ہوش نہیں رہتا ہے

شام کی بجھتی ہوئی آنکھ میں روشن تارہ
جھلملائے گا کہیں اس کا یقیں رہتا ہے
٭٭٭




محمود ارشد وٹو


وہ ہماری رگِ جاں سے بھی قریں رہتا ہے
کون کہتا ہے خدا عرشِ بریں رہتا ہے

بدگماں شہر میں اس دل کو یقیں رہتا ہے
جز مرے وہ کسی کا بن کے نہیں رہتا ہے

چھوڑ کے جا بھی چکا شہر تمناؤں کا
کتنا سادہ ہے دل کہ پھر بھی وہیں رہتا ہے

دلِ برباد کو آباد کیا تو اس نے
یہ الگ بات کہ وہ اس میں نہیں رہتا ہے

دلِ خوش فہم چمکتے ہوئے چہروں پہ نہ جا
’’عمر بھر کون جواں،کون حسیں رہتا ہے‘‘

دل کہ مسکن تھا کبھی کتنے حسیں چہروں کا
اب یہاں کوئی نہیں کوئی نہیں رہتا ہے

دلِ خوش فہم کو کچھ دیر تسلی دے لوں
ایک پل بھی وہ جدا مجھ سے نہیں رہتا ہے

جس کے آنے پہ چمک اٹھتا تھا کمرہ ارشدؔ
چاند چہرہ وہ،کہیں زیرِ زمیں رہتا ہے
٭٭٭


محمود الحسن شاکر


کب کہا میں نے کہ وہ زیرِ زمیں رہتا ہے
دور پھیلے ہوئے منظر میں کہیں رہتا ہے 

وہ بھی سورج کی طرح رکھتا ہے چمکیلا وجود 
وہ بھی سورج کی طرح دور کہیں رہتا ہے

صور پھونکا ہے محبت کے نگر میں اس نے
دیکھیے کون یہاں دیدہ جبیں رہتا ہے

کون گستاخ لگائے گا اناالحق نعرہ 
آئی آواز کہ منصور یہیں رہتا ہے

تو نے بھولے سے کبھی یاد کیا ہے اس کو 
تیرے پہلو میں بھی اک گوشہ نشیں رہتا ہے

دل کی بستی تو ہے مدت سے حوالے تیرے 
اب سوا تیرے یہاں کون مکیں رہتا ہے

یہ الگ بات کہ ویسے نہیں قیمت اس کی
پھول کہ ساتھ مگر خار حسیں رہتا ہے

زندگی بخش ہیں وہ جھیل سے گہری آنکھیں
ڈوب کر بھی مجھے ہونے کا یقیں رہتا ہے

بس دعا کرنا کہیں ہم کو نہ عاجز کر دے
ہم جہاں رہتے ہیں فتنہ بھی وہیں رہتا ہے

لوگ بھی مان گئے آخرِ شب تک ساقی
کیسا کیسا تیری محفل میں حسیں رہتا ہے

چٹکیاں کاٹ کے گزرا ہے سہانا منظر
میری اطراف میں شاکرؔ وہ حسیں رہتا ہے
٭٭٭


مسعود قاضی

ایک مدت سے بچھڑ کر وہ کہیں رہتا ہے
مل ہی جائے گا کبھی، دل کو یقیں رہتا ہے

دور ایسا بھی نہیں عالم بالا ہم سے
آسمانوں کا سفر زیر زمیں رہتا ہے

ترکِ دنیا کی کوئی شرط نہیں ہے اس میں
دور دنیا سے مرے دل میں جو دیں رہتا ہے

خاکساری میں ، قناعت میں بڑی عظمت ہے
سر بلندی سے ہر اک خاک نشیں رہتا ہے

لاکھ ڈھونڈا ہے مگر اس کا نہ پایا ثانی
کوئی بتلائے کہاں اس سا حسیں رہتا ہے

یار کے دل کا بھلا کون ٹھکانہ جانے
صبح رہتا ھے کہیں شام کہیں رہتا ہے

ہم نے کس چاؤ سے مر مر کے بنایا تھا مکاں
آج اس گھر میں کوئی اور مکیں رہتا ہے

یار کے دل کا بھلا کون ٹھکانہ جانے
صبح رہتا ہے کہیں شام کہیں رہتا ہے

پاس رہ کر بھی کائی دور رہا کرتا ہے
دور رہ کر بھی کوئی دل کے قریں رہتا ہے

اب ہیں کس حال میں اس گھر کے مکیں مت پوچھو
...کوئی رہتا ہے کہیں کوئی کہیں رہتا ہے

جس سے مسعود مروت سے ملا کرتا ہے
وہ سمجھتا ہے مرے زیر ِ نگیں رہتا ہے
٭٭٭



منصور آفاق

خود کسی اور کے پہلو میں کہیں رہتا ہے
وہ مرے دل میں یونہی میرے تئیں رہتا ہے

ڈھونڈتا پھرتا ہوں برسوں کے مکانوں میں اسے
عمر کی لمبی سڑک پر ہی کہیں رہتا ہے

کس طرح دیکھے اسے چشم ِ بصیرت میری
اس مکاں میں کوئی بے چہرہ مکیں رہتا ہے

داغِ دل، داغِ جگر، داغ گریباں کم ہیں
سجدہ ء  خاک ابھی داغ جبیں رہتا ہے

پہلے سجدہ مری چوکھٹ پہ خلائی مخلوق
اس مکاں میں کوئی فرزندِ زمیں رہتا ہے

رات بھر دیکھتا ہے شوق سے جو چاند کا روپ
ادھ کھلی کھڑکی یہ کہتی ہے یہیں رہتا ہے

عین ممکن ہے سمٹ جائے نظر میں سورج
شہرِ تشکیک میں امکانِ یقیں رہتا ہے

دل کے کمرے سے نکالا تھا جسے مشکل سے
میرے سینے پہ قدم رکھ کے وہیں رہتا ہے

جلوہ ء  طور دھڑکتا ہے میری آنکھوں میں
پاؤں میں قریۂ   فردوس بریں رہتا ہے

سولیاں گاڑتے پھرتے ہیں خدا کے بندے
شہر کا شہر ہی اب زیر زمیں رہتا ہے

میرے پہلو میں ذرا اور ٹھہر جانِ جہاں
عمر بھر کون جوان کون حسین رہتا ہے

کیسی یکتائی کا احساس مجھے ہے منصور
کیا یہاں میرے سوا کوئی نہیں رہتا ہے
٭٭٭


إ
نادر درانی


ہر قدم پر یہاں اک سجدہ بجا لانا ہے
ہر قدم پر یہاں اک ماہ جبیں رہتا ہے

 اے فلک ملنا ہے مجھ سے تو ذرا جھک کر مل
 ترے قدموں میں ترا فرش نشیں رہتا ہے

ہر خزاں پھولوں کو پامال ہوئے دیکھتا ہوں 
کون دنیا میں سدا یونہی حسیں رہتا ہے

 شاہ رگ سے بھی زیادہ  و ہ  قریں رہتا ہے
 مل ہی جائے گا کبھی دل کو یقیں رہتا ہے

وہ جو اوروں کی برائی ہی کو رکھے آگے
کوئی اس شخص کا پھر دوست نہیں رہتا  ہے

 ڈھونڈتے ہو جسے تم دشت میں، وہ شہزادہ
 ہاں یہیں رہتا ہے ہاں یار یہیں رہتا ہے

وہ مری ذات میں ہر وقت مکیں رہتا ہے
لوگ جو کہتے تھے بر عرشِ بریں رہتا ہے

طلہء  و نقرہ و نیلم ہو کہ  ہیرا  نادر
 خاک دامان ہے اور زیرِ زمیں رہتا ہے
٭٭٭




نسرین سید

بن کے دھڑکن جو میرے دل کے قریں رہتا ہے
مجھ میں یہ کون مری جان حزیں رہتا ہے

مرے ابہام ،مرے وہم و گماں سے ہے پرے
مرے دل میں وہ مگر بن کے یقیں رہتا ہے

میں اسے ڈھونڈھنے جاؤں تو کہیں ملتا نہیں
دیکھ لوں سر کو جھکا کے تو یہیں رہتا ہے

چھو کے دامن کو گزر جاتا ہے پروائی سا
روکنا لاکھ میں چاہوں پہ نہیں رہتا ہے

میں نے مانا میری شہرت ہے ترے ہی دم سے
مری رسوائی میں بھی تو ہی کہیں رہتا ہے

وقت کا دھارا جوانی کو بہا لے جائے 
ہو محبت تو بڑھاپا بھی حسیں رہتا ہے

میری آشفتہ مزاجی کی خبر ہے اس کو 
وہ خرد میں ہے، جنوں میں بھی مکیں رہتا ہے

وہ میرے طرز تکلم میں کہیں چھپ کے رہے
اور تبسم میں عیاں ہو کے کہیں رہتا ہے  

کس طرح اس کو منائیں جو خفا ہے ہر دم
اور مزاج ایسا کہ بس چیں بہ جبیں رہتا ہے

وہ جو آتا ہے تو ہر سمت وہی ہوتا ہے
اپنے ہونے کا بھی پھر دھیان نہیں رہتا ہے

قریہ قریہ جسے ڈھونڈھا کیے وہ جان جہاں
مل ہی جائے گا کبھی،  دل کو یقیں رہتا ہے
٭٭٭



نسیم سحر

جانتا بھی ہوں وہاں اب وہ نہیں رہتا ہے 
پھر بھی محسوس یہ ہوتا ہے وہیں رہتا ہے

جس پہ افلاک کے دروازے کھلے ہیں وہ بھی
جانے کیا سوچ کے پابندِ زمیں رہتا ہے 

وہ مرے شہر سے جس دن سے ہوا ہے رخصت
میں کہیں رہتا ہوں، دل اور کہیں رہتا ہے 

درمیاں اس کے مرے فاصلے جتنے بھی رہیں 
وہ بہرحال مرے دل کے قریں رہتا ہے 

خاک اڑتی ہوئی دیکھو تو تعجب نہ کرو
اسی کوچے میں تو یہ خاک نشیں رہتا ہے 

کر دیا اس کو زمانے نے جدا مجھ سے مگر
،،مل ہی جائے گا کبھی ، دل کو یقیں رہتا ہے ،،

گھر کی ٹوٹی ہوئی چھت کے تلے خوش ہوں کہ یہاں
بیکراں حوصلۂ عرشِ بریں رہتا ہے 

جانے کس لمحہ یہ  بستی بھی کھنڈر ہو جائے
زلزلہ ایک سدا زیر ِ زمیں رہتا ہے 

خوب جانو جو گماں تک ہی رسائی ہو جائے
اس سے اک دو قدم  آگے ہی یقیں رہتا ہے 

اجر اس کا بھی ملے گا یہ یقیں ہے مجھ کو
ایک سجدہ  جو جبیں میں ہی مکیں رہتا ہے 

ایک مدت سے میں یوں گھر میں مکیں ہوں جیسے 
ایک مدت سے یہاں کوئی نہیں رہتا  ہے
٭٭٭



سید وحید القادری عارف    

عشق میں یوں تو گماں پر بھی یقیں رہتا ہے
دردِ دل ، دل میں مگر پھر بھی مکیں رہتا ہے

ہم اسے ڈھونڈتے رہتے ہیں بہر سو لیکن
وہ تو ہر وقت رگِ جاں کے قریں رہتا ہے

مسندیں سجتی رہیں جس کی دعاؤں کے طفیل
کسی گوشہ میں کوئی خاک نشیں رہتا ہے

بندۂ فقر کا ہے رمزِ عبادت ہی جدا
وہ جہاں رہتا ہے سجدہ بجبیں رہتا ہے

اب تو یہ حال ہے اک لطفِ نظر کے صدقے
کوئی منظر ہو نگاہوں میں حسیں رہتا ہے

کبھی اپنوں کی جو قدریں تھیں وہ غیروں میںملیں
بس یہی دیکھ کے یہ قلب حزیں رہتا ہے

ہوں گرفتارِ مصائب تو تعجب بھی نہیں
دامِ دنیا بھی جو ہمرنگِ زمیں رہتا ہے

میں تری بزم میں محسوس کیا جاتا ہوں
دور رہ کر بھی مرا دل تو وہیں رہتا ہے

بے خودی کی یہ منازل ہیں یہاں پر عارف
اپنی ہستی کا بھی احساس نہیں رہتا ہے
٭٭٭





۲۹ جنوری ۲۰۱۱

مصرعۂ طرح :  ’’مَیں نے کتابِ زیست کے پُرزے اُڑا دئیے‘‘ :  سبطِ علی صبا




احمد کامران

کچھ ہجر و حشر یونہی پڑے تھے، اٹھا دیے
’’ہم نے کتاب ِ زیست کے پُرزے اڑا دیے‘‘

ہم لائے ہیں زمین کبھی آسمان پر؟
کیوں تم نے آسمان زمیں پر گرا دیے؟

تُو ہاتھ کے حصار میں محفوظ خود کو جان
میں ہوں ناں تیرے ساتھ میرے رہنما دیے

یہ لو نہیں ہے رقصاں ہے تجھ پر مرا وجود
لگتا ہے  تُو نے دیکھا نہیں آئینہ دیے

بیکار اپنی اپنی جگہ جل رہے ہیں ہم
چل انتظار ڈھونڈ کے لاتے ہیں ، آ دیے!
٭٭٭


ارشد وٹو

تجدیدِ عشقِ یار نے غنچے کھلا دئیے
شوقِ رفو نے زخم نئے اور لگا دئیے

یوں بھی تمام عمر گزرنا تھی رائگاں 
’’میں نے کتابِ زیست کے پرزے اڑا دئیے‘‘

صبحِ طرب کے نام پہ نعرے لگا کے پھر
اس نے چراغ شہر کے سارے بجھا دئیے

دشتِ وفا میں دیکھ،کہاں سے کہاں تلک
شوقِ سفر نے پاؤں کے چھالے بڑھا دئیے

منزل کی جستجو گئی ،زادِ سفر گیا
گردِ سفر نے راستے گھر کے بھلا دئیے

ارشدؔ بیاضِ درد سے کچھ شعر تو سنا
مدت ہوئی ہے زخمِ وفا کو ہوا دئیے
٭٭٭


اشتیاق میر

غیروں نے میرے رستے کے کانٹے ہٹا دئیے
اپنوں نے میرے جسم پہ نشتر چلا دئیے

جو نقش میرے عشق کے تھے سب مٹا دئیے
’’ہم نے کتاب زیست کے پرزے اڑا دئیے‘‘

تم کو ہمیشہ ہم سے شکایت رہی  مگر
ہم نے تمہارے واسطے سب غم بھلا دئیے

یہ شہر ہے یا شہر خموشاں ہے دوستو
جس میں کہ ہم نے گود کے پالے سلا دئیے

گل جس کو ہم نے پیش کیے تھے بہار میں 
اس نے ہماری راہ میں کانٹے بچھا دئیے

پھر بھی نہ راس آئیں ہمیں لوگو روشنی
ہم نے تو روشنی کے لیے گھر جلا دئیے

اب سر پھری ہوا سے کہو اس طرف نہ آئے
ہم نے چراغ خود ہی جلا کر بجھا دئیے

ہم نے تو اس طرح سے گزاری ہے زندگی
جب بھی کسی نے طنز کیا مسکرا دئیے

میر اب خدا ہی خیر کرے اس جہان کی 
ایک ایک قدم پہ لوگوں نے محشر اٹھا دئیے
٭٭٭


الیاس بابر اعوان


 جس نے ہماری سانس پہ پہرے بٹھا دیئے 
ہم نے اسی کو پیار کے نغمے سنا دیئے 

بستی میں ایک گھر تھا شریکوں کے نام کا 
دشمن نے دشمنی میں سبھی گھر جلا دیئے 

دانستہ آگیا ہوں مقابل اجل کے میں 
" میں نے کتابِ زیست کے پرزے اڑا دیئے "

کس نے چرا لیا ہے فلک کا دھڑکتا دل 
اور کس نے آسمان سے تارے گرا دیئے 

ان میں سے ایک طالبِ خیرات میں بھی تھا 
دہلیز سے فقیر جو تو نے اٹھا دیئے

میں خاک عشق کھیلتا اس خارزار میں 
اس نے تحفظات ہی پہلے بتا دیئے 

پہلے تھے آسمان زمیں طشتِ سادہ تر 
پھر ہم نے جوڑ جاڑ کے رستے بنا دیئے 

اس نے بھی ہم کو آنکھ سے آخر گرا دیا 
ہم نے بھی اپنی آنکھ سے آنسو گرا دیئے 

اک وہ کہ جس کے گھر میں ستارے اتر گئے 
اک میں تمام رات بناتا رہا دیئے 

میں مر گیا تو دشت بھی روئے گا دیکھنا 
اک روز خود جلائے گی آ کر ہوا دیئے 

آئی ہے موت بھاگ کے جاؤں کدھر کو میں 
اعصاب اس نے سارے کے سارے تھکا دیئے 

ہم کو ہماری رات کی تاریکیاں عزیز 
لے جا کہیں پہ اور یہاں سے اٹھا، دیئے 

مت پوچھیے ہمارے محافظ کی دوستو 
ہم کو نہتا دیکھ کے نشتر چلا دیئے 

ہم نے عدو کے سامنے بس یا علی کہا 
اس نے ہمارے سامنے گھٹنے ٹکا دیئے 

دیکھی جو ایک لاش پرندے کی تار پر 
میں نے بھی شاخِ دل سے پرندے اڑا دیئے 
٭٭٭


امجد شہزاد

میں تو جلا کے راہ میں رکھتا رہا دئیے
گزرا ہر ایک شخص بنا راستہ دیے

اک بار تو ہوا نے جلائے یہاں چراغ
اک بار پھر چراغ ہوا نے بجھا دیے

دیکھو یہ سارے پیار محبت کے روپ ہیں 
چندا ، چراغ ، دھوپ ، شجر ، گھونسلا ، دئیے

اندھا تمام عمر محبت کے نام پر
اولاد کو جلا کے دکھاتا رہا دئیے

اک بار میں نے یار سے پوچھا جو حالِ دل
اس نے ذرا سا ہنس کے ستارے گرا دیے

زندہ رہے تو عمر محبت میں کاٹ دی
موت آئی تو ہوا میں پرندے اڑا دیے
٭٭٭


امین شیخ

جو تھا جہاں جہاں ، وہیں مدفن بنا دیے
کس نے ہر اک مکان پر کتبے لگا دیے 

ایسی بھی کیا خطا ہوئی ہم سے خدائے ابر
شہروں کے شہر لمحۂ یک میں بہا دیے

میرے سنہرے حرف بھی کالے لگے اُسے 
میں جس کے کالے حرفوں کو لکھتا رہا دیے 

کھینچے گا وہ لکیر کبھی اس پہ ہجر کی 
اُس نے دلوں کے بیچ جو نقطے لگا دیے
ٓٓ
آ نا ہی تھا لپیٹ میں تیرا مکان بھی 
کس نے کہا تھا بام پر رکھ کر جلا دیے 

افسوس اُس کے گھر میں اُجالا نہ ہو سکا 
درباروں پر جو روز جلاتا رہا دیے 

پُوچھا جو ایک اندھے سے کیا چاہیے میاں 
میرے قریب آ کے وہ کہنے لگا، دیے

وہ جو نہیں تو اس کی نشانی بھی کیوں رکھوں 
اس کے سبھی خطوط ، تحائف جلا دیے 

اب دشمنوں سے دشمنی کا کیا گِلہ امینؔ  
اس عشق نے دوست بھی دشمن بنا دیے
٭٭٭


برقی اعظمی

باد سموم نے مجھے تحفے یہ کیا دئے
جلتے ہوئے دئے مرے اُس نے بُجھا دئے

جس کے لئے میں لکھتا وہی جب نہیں رہا
’’میں نے کتابِ زیست کے پُرزے اُڑا دئے‘‘

یادوں کے وہ نقوش مجھے تھے بہت عزیز
حرفِ غلط سمجھ کے جو اُس نے مٹا دئے

میں دیکھتا ہی رہ گیا اور کچھ نہ کر سکا
جھنجھلا کے سارے خط مرے اُس نے جلا دئے

اُس کا عمل یہ مُجھ کو لگا سخت ناگوار
احسان کر کے اُس نے مجھے جب جَتا دئے

میں جو سمجھ رہا تھا وہ تھا اُس سے مُختلف
پردے مری نگاہ سے اُس نے اُٹھا دئے

میں اُس سے کیا بتاتا کہ کیا میں نے کھو دیا
اُس نے کہا یہ مجھ سے مجھے تم نے کیا دئے

زندہ تھا جب تو اُس نے مری قدر کچھ نہ کی
گُلدستے اُس نے قبر پہ میری سجا دئے

برقیؔ کی اُس کے سامنے کوئی گلی نہ دال
جو گُل اُسے کھلانے تھے اُس نے کھلا دئے
٭٭٭



جواد جے 

سب راز دل کے دل ہی میں ،میں چھپا دئیے
جو دیپ جل رہے تھے وہ سارے  بجھا دئیے

بے کیف و بے مزہ تھی  یہ شاید اسی لیے
’’میں نے کتابِ زیست کے پرزے اڑا دئیے‘‘

نوکِ زباں پہ آئے تھے شکوے گلے مگر
لب پہ کسی خیال نے تالے لگا دئیے

 تھی  عرصۂ دراز سے بنجر زمینِ دل
بیج الفتوں کے کاہے کو تم نے دبا دئیے

آندھی نے کونپلوں کو  تو دیں تھپکیاں مگر
مضبوط جو شجر تھے  وہ جڑ سے ہلا دئیے
٭٭٭


حامد محبوب


(حامد محبوب مشاعرے میں شرکت نہیں کر پائے تھے یہ غزل انہوں نے مشاعرے کے بعد کہی ہے)

اوندھے پڑے ہوئے ہیں ستارے ، ہوا، دئیے
بچے غریب ماؤں نے بھوکے سلا دئیے

چرخِ فلک سے گردِ مہ و سال اڑ گئی
’’میں نے کتابِ زیست کے پرزے اڑا دئیے‘‘
.
زادِ سفر میں منزلیں حیراں پڑی رہیں 
ہم رہ روانِ شوق نے رستے تھکا دئیے

جوش جنوں میں ہاتھ فلک پر نہیں پڑا
ہم نے خیالِ   یار کے پشتے ہلا دئیے

دل خوش ہوا تو آبلوں کو پھول کر دیا
دل بدگماں ہوئے تو ستارے بجھا دئیے

رقصِ  وصالِ  یار کی گرمی کو دیکھ کر
صحن خرد میں جلنے لگے بے بہا دئیے
٭٭٭



خالد خواجہ

اس یار بے  وفا سے تعلق کے نام پر
کچھ خط ہی رہ گئے تھے سو وہ بھی جلا دئیے

ہم ایک دل ہی توڑ کے پچھتائے عمر بھر
شاہوں نے بستیوں کے بھی نقشے مٹا دئیے

دل کے شجر پہ یار کے تیکھے نقوش کے
بیٹھے تھے جو پرند وہ کس نے اڑا دئیے

کچھ رفتگاں کے زرد حوالوں کی خیر ہو
دانستہ ہم نے واقعے کتنے بھلا دئیے

مشہور تھا جو آہنی اعصاب کے لیے
حیراں ہوں آج اس نے بھی آنسو بہا دئیے

پھر منتخب کیا ہے لٹیروں کا راہبر
لوگوں نے انتخاب کے جوہر دکھا دئیے

جرار کے دئیے ہوئے مصرعے کی موج میں 
ہم نے بھی چند شعر میاں گنگنا دئیے

مجبور تھے اصول کے ہاتھوں کچھ اس طرح
خالد جی ہم نے دوست بہت سے گنوا دئیے
٭٭٭


رحمان حفیظ

لمحوں کا رس کشید کیا اور بتا دیئے
’’میں نے کتابِ زیست کے پرزے اڑا دئیے’’

جن سے گریز کر کے فلک پر نگاہ کی
وہ نقش بادلوں نے فضا میں بنا دیئے

آنچ آ رہی تھی ان سے تمہارے وصال کی
آنکھوں نے آئینوں کے پرخچے اڑا دیئے

اس عشق کی تنی ہوئی رسی پہ عمر بھر
اس نے مجھے چلایا، بنا آسرا دیے

سہہ پاؤں گا میں کب تلک آلام عشق میں 
فولاد کا بنا دے مرا دل، خرادیئے !!

حیرت سے دیکھتا ہوں یہ منظر جمال کا
یہ دلفریب آنکھ یہ کچھ دلربا دئیے

اور اس کے بعد گہری خموشی کا راج تھا
جھرنوں نے اپنے گیت سمندر کو جا دیئے

ہم نے بھی اپنے دل کو سجایا تھا آنکھ میں 
اس نے بھی اپنے بھید نظر کو بتا دیئے

ویراں پڑا ہوا تھا دلِ رائیگاں مرا
اس کی نظر نے آج یہاں گل کھلا دیے

شاید انہیں فنا و بقا کا شعور ہو
سہمے ہوئے سے سوچتے رہتے ہیں کیا دیئے

آنکھوں کے آئینوں کو چٹخنا ہی تھا حفیظ
چہرے سے اس نے ہاتھ اچانک ہٹا دیئے
٭٭٭



سدرہ سحرؔ عمران

آخر  امید  کے  بھی  دئیے  سب بجھا  دیئے 
 کیا  کیا  ستم  نواز  نے  غم جاں پہ ڈھا دیئے  

  اتنا  قریب  آ   کے  بچھڑ   نے  کا  حوصلہ؟
   مجھ میں نہیں تھا  تو نے  تو خط بھی  جلا   دیئے 

   میں سوچ  کے مکا  ن میں  بیٹھی تھی دیر  سے
  آ یا  جو  تُو   خیال  کے  پنچھی   اڑا   دیئے

  کیسی  گز ر  رہی  ہے  تمہاری   فراق میں ؟ 
  میں  نے  جو  حال  پو چھا   سمندر  بہا دیئے

  کچھ بھی  رہا  نہ  پاس  شبِ  ہجر   دیکھ  لے
  حا صل  تھے  زندگی  کے جو لمحے   گنوا  دیئے

  سامان کیا   ملا ہے   بتا   اس   مکان   سے؟
 کچھ  خواب ،  زرد پھول،  کتابِ وفا ،  دیئے

  اُ س کی وضاحتیں  نہ   کسی  کا  م   آ  سکیں 
 سمجھا  لیا  ہے  دل  کو،  سبھی  غم بھلا دیئے

  سنسان  ہیں  بہت ہی  مرے گھر کے را ستے
  چلنے کو  ساتھ  چل تُو  نظر  میں  جلا ،  دئیے
  
انہی  کی  روشنی  میں    سفر  کٹ  گیا   مرا
  آنکھوں  میں  رتجگوں نے جو تا رے  سجا دئیے

واپس  بھی    لو ٹنا  تھا  بڑی    دیر   ہو   چلی
  اے  در بدر  حیا ت!  نشاں  سب مٹا   دیئے؟ 

مجھ  کو  بجھا  گئی  تھیں  زمانے  کی آندھیاں 
  تجھ پر  ہوا کا   ہاتھ  تھا  ،تُو کیوں  بجھا  دیئے ؟    

  محفل میں  تذکرہ  تھا  کسی  غم   شناس   کا 
   اتنے  لطیف  دُکھ  تھے  ، سبھی  مسکرا دیئے  

   مجھ  کو  خبر تھی  اس  کی ،  پکا  ر ا   نہیں سحرؔ
  برسوں گزر  گئے ہیں  اب اس کو   صدا  دئیے
٭٭٭


شوکت جمال

ہوش و حواس عشق میں جس کے گنوا دیے
اس نے ہی میرے ہوش ٹھکانے لگا دیے

ملنا تھا ان سے ہم کو ستاروں کی چھاؤں میں 
دشمن نے ہم کو دن میں ہی تارے دکھا دیے

لوگوں نے مشورے تو بہت سے دیے مگر
جس کان سے سنے تھے اسی سے اڑا دیے

آئے وہ ٹارچ ہاتھ میں لے کر شب وصال
دل میں جو آرزو کے دیے تھے بجھا دیے

پوچھا کہ ہم سے بڑھ کے تمہیں چاہتا ہے کون
دس بیس نام اس نے فٹا فٹ گنا دیے
٭٭٭



طارق ہاشمی

ہم سر پھروں سے جیت نا پائے گی اے ہوا
ہے تجھ میں حوصلہ تو ادھر آ بجھا دیے

آئیں حضور آئیں کبھی پاس بھی تو آئیں 
یہ کیا کہ صرف دیکھ لیا مسکرا دیے

میں تو سمجھ رہا تھا جلیں گے تمام رات
لیکن رہے ہیں ساتھ کبھی بے وفا دیے

تاریکیوں کا اس سے گلا ہی غلط کیا
اس نے تو میرے شہر کے سب گھر جلا دیے

روشن تھی جس سے بزم وہ اٹھ کر چلا گیا
پھر اسکے بعد پاس مرے کیا بچا دیے

طارق نصاب جاں کے ورق جب بکھر گئے
’’میں نے کتاب زیست کے پرزے اڑا دیے‘‘
٭٭٭



عائشہ حامد

اسکو ہی مجھ سے جب کوئی رغبت نہیں رہی
سب خط بھی اس کے میں نے سمیٹے، جلا دئیے

پھر یوں ہوا کہ وہ بھی مجھے بھولتا گیا
پھر یوں ہوا کہ میں نے بھی رشتے بھلا دئیے

تجھ سے ملے تو سج سی گئی دل کی کائنات
چاہت نے تیری پھول سے مجھ میں کھلا دئیے

دل مطمئن تھا کہ محافظ ہے وہ مرا
اس نے تو میری سوچ پہ پہرے بٹھا دئیے

آنگن میں اس لیے ہیں اداسی کے سلسلے
پنجرے سے میں نے خود ہی پرندے اڑا دئیے

اچھا ، وہ آ گئے ہیں ، ذرا ہم بھی دیکھ لیں 
ہم کو بھی ہو گئے ہیں زمانے گلہ

شب بھر کو انتظار میں جلتا رہا دیا
جب جانے اس نے گھر کے دریچے جلا دئیے

لکھا جو انتساب میں اس نے ’’خوشی کے نام‘‘
’’میں نے کتاب زیست کے پرزے اڑا دئیے‘‘

دیکھا کیے نہ اس کو کئی روز ہو گئے 
لگتا ہے اپنی زیست کے حصے بتا دئیے
٭٭٭



عقیل عباس جعفری

ویسے تو دل کے زخم سبھی کو دکھا دیئے
اس نے جو حال پوچھا تو ہم مسکرا دئیے

وہ رات کیا عجب تھی کہ بجھتے ہی اک چراغ
اک خیمہ گہ میں چہرے سبھی جگمگا دیئے

اس نے جو دل کا راستہ وا ہم پہ کر دیا
ہم نے بھی واپسی کے سفینے جلا دیئے

ہم نے جو اس سے پوچھا سبب بے وفائی کا
اس نے ہمارے شعر ہمی کو سنا دیئے

سبط علی صبا کا یہ مصرع بھی خوب تھا
یاروں نے جس میں پھول سخن کے کھلا دیئے
٭٭٭



علی تاصف


جب دوستوں نے زخم مجھے جا بجا دیئے
’’میں نے کتاب ِ زیست کے پرزے اڑا دیئے‘‘

روشن ہوئے چراغ تری یاد کے جونہی
آنکھوں میں عکس درد کے سب جھلملا دیئے

تھا وقت ِ امتحان یہ دونوں کے واسطے
تم نے ہوا کے ڈر سے دیے کیوں بجھا دیئے

ہم نے گلاب رکھے تھے راہوں میں یاد کر
تُو نے ہماری راہ میں کانٹے بچھا دیئے

ششدر سا رہ گیا میں عجب بت سا بن گیا
میرے بجھے چراغ ہوا نے جلا دیئے

احوال میرا پوچھنے شب چاند آیا تھا
میں نے اِدھر اُدھر کے فسانے سنا دیئے

اک زلزلہ جو روح کے اندر گزر گیا
اُس نے ستون ِ دل مرے سارے ہلا دیئے

ہم نے کیا ہے پیار کا جب تذکرہ کبھی
جانے وہ منہ ہی منہ میں کیا بڑ بڑا دیئے

لگتی ہے زہر ہم کو تری لاج با خدا
بانہوں میں آئے بھی نہیں اور کسمسا دیئے

خفگی تمہاری، جان نکالے ہے جان ِ جاں 
رُوٹھے ہو جب بھی ہاتھوں کے طوطے اُڑا دیئے

ہم نے کہے ہیں شعر بھی پھر حوصلے کے ساتھ
کاندھے کسی نے پیار سے جب تھپتھپا دیئے
٭٭٭




عمران سیفی


بھیگا ہر ایک لفظ جو آنسو بہا دئیے
’’میں نے کتابِ زیست کے پرزے اڑا دئیے‘‘

کیسا عجب دھواں یہ نواؤں سے ہے اٹھا
 کس کے لبوں نے مرے نغمے جلا دئیے

شکوے گلے سب آج ترے منتظر رہے
تو نے سنے تو سن کے ہنسی میں اڑا دئیے

اس نے کمال شوق سے دیکھا مری طرف
میں نے تو آئینوں کے سبھی فن جلا دئیے

دل کا سکوں رات کی نیندیں جب اڑ گئیں 
عمرِ رواں نے ہجر کے لمحے جلا دئیے

تقدیر کا یہ کھیل نہیں ،  ہے ادا تری
اجڑے ہوئے نصیب جو مجھ کو تھما دئیے
٭٭٭


فاتح الدین بشیر

کیا کیا نِعَم نہ تُو نے اے بارِ خدا دیے
شوقِ بدیع کار میں ہم نے گنوا دیے

ہم نے تو منّتوں کے بھی دھاگے بڑھا دیے
جا، عشق کے مزار پہ اب تُو چڑھا دیے

قرطاسِ ابیض آج بھی شائع نہ ہو تو کیا
"ہم نے کتابِ زیست کے پُرزے اُڑا دیے"

بازارِ شام پر نہ ہوئی حشر تک سحَر
شمس النّہار نوکِ سناں پر سجا دیے

تا، کشتگاں کی خاک اڑا پائے، پائے ناز
شوقِ طلب کے کشتوں کے پشتے لگا دیے

ہر سُو فقط ہوَس کی دکانیں تھیں کھُل رہی
یاروں نے کاروبارِ مَحبّت بڑھا دیے
٭٭٭


فاروق رحمان

یوں زندگی کے معنی کسی نے بتا دیئے
نم ریت پہ دو حرف لکھے اور مٹا دیئے

دیمک غموں کی چاٹ رہی تھی ورق ورق
"میں نے کتاب زیست کے پرزے اڑا دیئے"

دشمن سے ہار جیت کا کرنا تھا فیصلہ
تو واپسی کے ہم نے سبھی  پل جلا دیئے

تو بخش یا نہ بخش تجھے اختیار ہے
گزریں گے تیرے در سے نہ ہم بن صدا دیئے

کیسے کہوں کہ کتنا وہ کھل کر ملا ہے آج
شرم و حیا کے سارے کبوتر اڑا دیئے

فاروق ان سے کوئی شکایت نہیں رہی
آنکھیں ملیں تو دھیرے سے وہ مسکرا  دیئے
٭٭٭


فرح اقبال

پھر سے کسی کے پیار نے غنچے کھلا دئیے
دورِ خزاں کے نقش تھے جتنے مٹا دئیے

پوچھا کسی نے دوستی مہر و وفا ہے کیا
قصے تمہارے پیار کے ہم نے سنا دئیے

مدھم ہو اجو حرف محبت کتاب سے
’’ہم نے کتاب زیست کے پرزے اڑا دئیے‘‘

لوٹے تو تھے کہیں سے مگر راستہ نہ تھا
آندھی نے نقش پا تھے جو سارے مٹا دئیے

بدلی ہوئی نگاہ میں تیور تھے کچھ عجیب
ہم نے بھی سر جھکا دیا اور مسکرا دئیے

پوچھا تھا اتنے پیار سے اس نے ہمارا حال
جتنے بھی دل میں زخم تھے ہم نے دکھا دئیے
٭٭٭

قمر نقوی

 اس  نے  جو  نرخ  اپنی  وفا  کے  گھٹا  دئے
پیمانِ  عشق  ہم  نے  بھی  اپنے  بھلا  دیئے

دار  و  رسن  کی  نظر  کئے  ہم  نے  چار ہ  گر
کتنے  عظیم  لوگ  تھے  ہم  نے  گنوا   دیئے

اے  رہنما   کے  جاگتے  کتو  ،  گواہ   رہو
ہم  نے  بلکتے  بھوک  سے  بچے  ،  سلا دیئے

یاروں  نے   ذاتیات  کی  ،  سوئی  سنبھال   لی
اس  نے  انا  کے  جب  بھی غبارے  پھلا دیئے

حاصل  ہوا  نہ  ان  کی  روانی  سے  کچھ  ہمیں 
ہم  نے  سمندروں  میں  ہی  ،  دریا   بہا   دیئے

اس  کو  خبر  تھی  ہم  نہ  پئیں  گے  بڑھا  کے  ہاتھ
نظروں   کے   جام   بیٹھے   بٹھائے   ،   پلا   دیئے
٭٭٭


قیصر محمود قیصر

بدنام اُس نے مجھ کو سر عام یوں کیا
افسانے عاشقی کے سبھی کو سنا دیئے

اک نام کیا لیا تیرا محفل میں جان جاں 
لوگوں نے میری بات کے قصے بنا دیئے

تو دوسروں کی نیند کا جب ہمسفر بنا
آنکھوں نے تیرے خواب پہ پردے گرا دیئے

چاروں طرف جو پھیلی تھیں لفظوں کی خوشبوئیں 
غصے میں آ کے اُس نے میرے خط جلا دیئے

سو جرم پیار کے ہوں  مگر یہ بھی  سچ تو ہے
اس نے بہت سے لوگ تو شاعر بنا دیئے

پھولوں کا انتخاب کیا میں نے جب کبھی
دشمن نے میری راہ میں کانٹے بچھا دیئے

اس کو خبر تو ہوگی کہ گزرا کوئی تو ہے
گزر ے ہیں آج ہم بھی مگر بے صدا دیئے

جب سے یہ سُن لیا ہے وہ آئے گا شب ڈھلے
ہم نے بھی ٹھہرے وقت کو پہئے لگا دیئے
٭٭٭


قیصر مسعود

کرتے تھے شور شام سمے دل کے صحن میں 
گھبرا کے تیری یاد کے پنچھی اڑا دیے

کیا جانیے وہ کون سے رستے سے آئے گا
ہم نے تمام شہر کے منظر سجا دیے

وہ مسکرا کے آج کھلے دل سے یوں  ملا
شکوے جو اس سے کرنے تھے سارے بھلا دیے

اے رات تو بھی یاد کرے گی کبھی ہمیں 
دیکھ آج تیرے ماتھے پہ جگنو سجا دیے

یہ زندگی بھی کوئی مثلث ہو جس طرح
اس کے بھی تین کونے ہیں محفل،ہوا،دیے
٭٭٭


گلناز کوثر

کتنے برس فراق کے یونہی گنوا دیے
عمر رواں کی تیز ندی میں بہا دیے

پھولوں سے مسکراتے ہوئے پر گداز لوگ
کس طرح ایک درد نے پتھر بنا دیے

اس نے بھی رکھ دیا یونہی لمحوں کو طاق پر
میں نے بھی کچھ نقوش بنائے مٹا دیے

کچھ زخم زخم شام نے گہنا دیے خیال
کچھ برف زار لہجوں نے آنسو جلا دیے

پیڑوں پہ سرسراتی ہوئی چاندنی کے پاس
دل نے کسی کی یاد کے منظر بچھا دیے
٭٭٭


	
ماہ جبین غزل انصاری

’’میں نے کتاب زیست کے پرزے اڑا دئیے‘‘
جینے کے میں نے خود کو قرینے سکھا دئیے

جانے کدھر سے آیا کدھر کو چلا گیا
اک اجنبی نے شہر کے رستے بھلا دئیے

کچھ اس طرح اداسی دل و جاں پہ چھا گئی
ہم نے تھپک تھپک کے سب ارماں سلا دئیے

بارش میں آسماں پہ پرندوں کو دیکھ کر
پنجرے میں بند سارے پرندے اڑا دئیے

گرتی ہوئی دیوار کے سائے میں بیٹھ کر
ہم نے تری یادوں کے نشاں سب مٹا دئیے

ہم کو نہ راس آئیں تری کج ادائیاں 
مٹھی میں بند سارے ہی جگنو اڑا دئیے

آندھی مرے آنگن میں چلی اس طرح غزل
آنکھوں کے سامنے تھے جو پردے ، گرا دئیے
٭٭٭


مسعود قاضی

یو ں حسرت و امید کی تکلیف کیوں اٹھایئں ؟
ارمان خود ہی اپنے ٹھکانے لگا دیئے

تصویر ِ یار ہم نے جلا دی تو کیا ہوا؟
دل نے تو اس کے بُت ہی بنا کر سجا دئے

بس ُ اس پہ پاؤں دھر کے زمانہ چلا گیا
غالیچہ ہم نے دل کے بنا کر بچھا دیئے

لب بستہ ہم جو تھے، تو رہے ہم پہ طعنہ زن
ہم نے جو کچھ کہا ، تو فسانے بنا دیئے

ان سے کہیں نہ سرد ہوئی جب جگر کی آگ
انگارے جو بچے تھے ، ہمی کو تھما دیئے

گو ہیں خراب و خستہ ، زمانے ! نہ ہم کو چھیڑ
ہم ہیں وہی ، جنہوں نے سفینے جلا دیئے

گو اس کے آگے جل نہ سکا ہے کوئی چراغ
طوفان کے خلاف تُو اپنے جلا  دیئے

سوجھا نہ اہل ِ بزم کو تاریکیوں میں کچھ
شب بھر جلے ہیں بزم میں میرے سوا  دیئے

اشک رواں کی سیل پہ قابو نہ آ سکا
جو بند ، ضبط ِ غم کے تھے ہم نے وہ ڈھا دیئے

مسعود ہم کو کیا پتہ گلشن کا ماجرا
کیا جانیئے بہار نے کیا گُل کھلا دیئے
٭٭٭



منصور آفاق

گھر چھوڑ آئے گاؤں کے رستے بھلا دئیے
اس کی طلب نے پاؤں بھی پاگل بنا دئیے

پوچھی تھی اپنے یار کی میں نے کوئی پسند
آہستگی سے رات نے مجھ کو کہا ، دئیے

برکھا کے شامیانے سے باہر ندی کے پاس
اس نے ہیں اپنی دھوپ سے پردے اٹھا دئیے

کہہ دو شبِ سیاہ سے لے آئے کالکیں 
ہاتھوں پہ رکھ کے نکلی ہے خلقِ خدا دئیے

بولا کنارِ جھیل کوئی مجھ سے شب بخیر
پانی میں رنگ میں نے شفق کے گرا دئیے

ہم نے جلا لیا ہے دلوں کے چراغ کو
کتنے بجھا سکے گی زمیں پر ،ہوا ،دئیے

اک شور سا بپا ہے مراسم کا شہر میں 
اس نے ندی کے دونوں کنارے ملا دئیے

بالوں میں میرے پھیر کے کچھ دیر انگلیاں 
کیا نقش دل کی ریت پہ اس نے بنا دئیے

بھادوں کی رات روتی ہے جب زلفِ یار میں 
ہوتے ہیں میری قبر پہ نوحہ سرا دئیے

کافی پڑی ہے رات ابھی انتظار کی
میری یقین چاند ، مرا حوصلہ دئیے

اس کے کمالِ ضبط کی منصور خیر ہو
کیسے تمام وصل کے لمحے بھلا دئیے
٭٭٭


نادر درانی

پلکوں کی نوک نوک پہ موتی سجا دئے
دل بھر گیا جو غم سے تو آنسو بہا دئے

اس دھوپ میں پگھلتی ہوئی برف کے لئے
پانی نے بستیوں میں بھی رستے بنا دئے

سینے میں غم کی آگ نے نشہ بڑھا دیا
تھوڑے سے جب شراب میں آنسو ملا دئے

شاید کہ مل گیا ہو سکون ان کی روح کو
کچھ برگِ خشک ہم نے خزاں کے جلا دئے

افسانہ حرف حرف فضا میں بکھر گیا
’’ہم نے کتابِ زیست کے پرزے اڑا دئے‘‘

صیاد نے کچھ آج دیا اسطرح سے پیار
پنچھی کے سارے زخم پروں میں چھپا دئے
٭٭٭


نسرین سید

وہ آفتاب چہرے کہاں پر چھپا دئیے
کیسے خزانے خاک میں تو نے ملا دئیے

تھی جن کے علم و فن سے زمانے میں روشنی
اے آسمان تو نے وہ سورج بجھا دئیے

اس عرق انفعال کی قیمت تو دیکھتے
یہ کیا کیا کہ خاک میں موتی گرا دئیے

اک قید تھی وہ جبر مسلسل کی، اور کیا
’’میں نے کتاب زیست کے پرزے اڑا دئیے ‘‘

دیکھا ہے جب سے پیار سے اس نے مجھے ندیم
لوگوں نے کیسے کیسے ہیں طوفاں اٹھا دئیے !!

بے مہری زمانہ سے ٹھٹھرا ہوا ہے جسم
مدت ہوئی ہے اس کو بدن پہ قبا دئیے !

دیکھا یہ جب، کہ شہر میں ہے جنگلوں کا راج
شہروں کو چھوڑا ہم نے بھی جنگل بسا دئیے

تو کیا ہوا جو وہ مجھے رکھتا عزیز ہے
تم نے ذرا سی بات کے قصے بنا دیئے

پھر آج اس کی یادوں کی گٹھری کو کھول دوں 
مدت ہوئی ہے ہاتھوں کو رنگ حنا دیئے

کل رات اس کی یاد نے وہ معجزے کئے
سو ہم بھی اس کی یاد کو شب بھر دعا دئیے
٭٭٭


نسیم سحرؔ

اِس شہرِ بے چراغ میں روشن ہوں کیا دئیے؟
مایوسیوں نے لوگوں کے دل جب بجھا دئیے

کچّے گھروں کا ذکر ہی کیا کیجئے یہاں !
سیلاب نے تو پُختہ مکاں بھی گِرا دئیے

کیا شہر میں رہے بھلا امن و اماں کی آس
ہر سمت دندناتے پھریں جب فسادئیے

پانی میں اب اُتر کے ہی ہونا ہے فیصلہ
ہم نے ڈبوئیں کشتیاں اور پُل گِرا دئیے

یہ شِدّتِ خلوص کا اِک معجزہ ہی تھا
بُجھ کر بھی رَہ دِکھاتے رہے بارہا دئیے

ہم جانتے تھے اُن پہ نہ چل پائے گا کوئی
سو ہم نے اپنے نقشِ قدم ہی مِٹا دئیے

شب بھر تو تیرگی کی دِدا میں بسر ہوئی
سورج کی روشنی میں دئیے کیوں جلا دئیے؟

ساحل کی آرزو ہمیں برباد کر گئی
پانی میں تھے جو قیمتی گوہر،گنوا دئیے

تا دیر سطحِ آب پہ رقصاں تھی روشنی
ہم نے دئیے جب آبِ رواں میں بہا دئیے

یہ حوصلہ ہر اِک کو میسّر کہاں نسیمؔ
جس دُکھ کا سامنا ہوا،ہم مُسکرا دئیے
٭٭٭


نسیم سحر

آندھی نے شہر بھر کے شجر جب گِرا دئیے
مجبور ہوکے مَیں نے پرندے اُڑا دئیے

تُو آندھیوں سے خوفزدہ کیوں ہے اس قدر؟
تاریک شب میں گھر سے نکل، اور جلا دئیے!

دُنیا میں گھوم کر بھی نہ تُم دیکھ پاؤ گے
ہم نے یہیں پہ تُم کو جو منظر دِکھا دئیے

ظاہر میں کھُل کے رو نہ سکے ہم،تو کیا ہوا
دو آنسوؤں میں ہم نے سمندر بہا دئیے

حالِ دلِ اُداس بیاں جب نہ کر سکا
اپنی غزل کے شعر سب اُس کو سُنا دئیے

اُس کی نگاہِ خاص کاکرنا ہے اعتراف
اُس کا کر م ہے، غم مُجھے سب سے جُدا دئیے

لکھے تھے خط ،مگر اُسے بھیجے نہ تھے کبھی
پھر یوں ہوا کہ مَیں نے وُہ سب خط جلا دئیے

میرا سوال ایسا بھی مشکل نہ تھا،مگر
اُس نے جواب دینے میں عرصے لگا دئیے

جس رہگذر سے آنا تھا اِس شہر میں اُسے
اُس رہگذر پہ مَیں نے سِتارے بِچھا دئیے

بوسیدہ ہو چکی تھی بہت، اِس لئے نسیمؔ
’’مَیں نے کتابِ زیست کے پُرزے اُڑا دئیے‘‘
٭٭٭


نصیر احمد ناصر


(منصور، رحمان حفیظ اور اسد کی نذر)

پتلے جلا دیئے کبھی پرچم جلا دیئے
اپنے تھے سارے لوگ جو دشمن بنا دیئے

خوش ہو رہا تھا چھت پہ انہیں دیکھ دیکھ کر
اس نے اچانک آ کے پرندے اڑا دیئے

اک خواب کی تلاش میں چلتے رہے سدا
ہم نے خود اپنی راہ میں رستے بچھا دیئے

کیسا طلسم خواب تھا آنکھوں کے اس طرف
آب رواں سے لوگ بھی پتھر بنا دیئے

کچھ دیر اپنے خواب کی تنہائی میں پھرے
پھر چاند کی زمین پہ بستر لگا دیئے

ہم نے محبتوں کو پس خواب رکھ دیا
آنکھوں میں اجنبی سے تناظر جگا دیئے

سب دیکھ لیں کہ کیا ہے حقیقت خیال کی
میں نے فریب ذات کے پردے ہٹا دیئے

کیا کیا حسین صورتیں غم سے پگھل گئیں 
اس بھوک نے تو جسم کے پتھر گلا دیئے

رنگوں کی اک مہین سی چادر تنی رہی
اس نے لباس جسم کے پردے اٹھا دیئے

کیسا طلسم یاد تھا، پھل پھول کی جگہ
آنگن کے سبز پیڑ پہ چہرے لگا دیئے

کتنے عجیب لوگ تھے، مل کر بچھڑ گئے
ہم نے بھی ان کی یاد میں آنسو بہا دیئے

منصور اور حفیظ نے سوچے تھے جو اسد
میں نے وہ سارے شعر کہے بن سنا دیئے                   
 
ناصر کمال عمر تھا یا وقت کا شعور
اک پل کی زندگی میں زمانے بتا دیئے

کہنے کو موج آب تھی، آ کر گزر گئی
کتنے حسیں تھے نقش جو اس نے مٹا دیئے 
٭٭٭



سید وحید القادری عارف

پہلے تو اپنی عمر کے لمحے گنوا دئے
پھر یہ ستم سمجھنے زمانے لگا دئے

ہم کو وفورِ شوق کے کچھ تجربات نے
آدابِ زیست‘ پاسِ وفا سب سکھا دئے

اندازہ خوب ہے ہمیں راہِ شعور کا
کچھ غم نہیں دیے جو کسی نے بجھا دئے

کیسے گذاری کس طرح گذری نہ پوچھئے
جینے کی ایک رسم تھی جی کر نبھا دئے

آہیں بھی تھیں لبوں کے تبسم کے آس پاس
دل مضمحل جو ہو گیا لب مسکرا دئے

ہم کو جواب اپنے سوالات کا ملا
لیکن نئے سوال بھی اس نے اٹھا دئے

کچھ حرف مٹ گئے تھے یہ سچ ہے مگر یہ کیا
صفحے کتابِ زیست کے سارے جلا دئے؟

ساری حقیقت آج سرِ عام آ گئی
پردے نیاز و ناز کے اس نے گرا دئے

دریا دلی کا ان کی کوئی ذکر کیا کرے
قطرہ کا تھا سوال سمندر بہا دئے

اب منتظر ہیں ہم کرمِ بے شمار کے
غم بھی تو دینے والے نے بے انتہا دئے

عارف  سلیقہ آگیا طرزِ حیات کا
خوفِ فنا نے خوب یہ درسِ بقا دئے
٭٭٭


ترتیب: اسد ضیاء
پروف ریڈنگ: اعجاز عبید 

اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.org , and http://kutub.250free.com


