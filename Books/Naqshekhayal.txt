



نقشِ خیال


شاعری



 محفوظ اثرؔ










 

نام کتاب : نقش خیال
شاعر : محفوظ اثرؔ
نزدمسجد امان اللہ سیٹھ، قبرستان روڈ، مومن پورہ، ناگپور
ناشر : نجم الثاقب،قبرستان روڈ، مومن پورہ، ناگپور
سالِ اشاعت : ۲۰۰۶ء




فہرست
پیش گفتار	9
محفوظ اثر کا نقشِ خیال	12
خدا	20
حمد	23
وجہِ کون و مکاں	24
نعت	27
غزلیں
تلاشِ یار میں گزری ہے زندگی تنہا	28
کس نے کہا کہ ساتھ کبھی چھوٹتا نہیں	29
اک انتظار روز مسرت سدا رہا	30
کچھ یوں لبوں پہ اُن کے تبسم مچل گیا	31
تُو اُس جگہ بھی کیوں مجھے پیاسا دکھائی دے	32
شکوہ بن کر فغاں سے اٹھتا ہے	33
مطمئن ہوں میں کہ موسم لوٹ کر آ جائے گا	34
جب ہدایت ملی ہوش میں آ گئے	35
شاخِ خزاں رسیدہ ثمر دار ہو گئی	36
دوست داری برائے نام سہی	37
مجھ کو لگ رہے ہیں یوں موت کے گھنے سائے	38
کسے پہچان اب اہلِ ہنر کی	39
شمعِ اُمید گر نہیں ہوتی	40
بے سبب کوئی سرِدار نہ لایا جائے	41
سوکھے درخت چھاؤں سہانی کہاں سے لائیں	42
کنارِ آب کھڑا تھا کہ ناگہاں مجھ کو	43
کیا جانے کس خطا کی سزا پا رہا ہوں میں	44
سبز شاخوں پہ زمانے کی نظر ہوتی ہے	45
وہ شخص بھی اب مجھ کو برا جان رہا ہے	46
تجھ میں کچھ بات اگر ہے تو جتاتا کیا ہے	47
یہ نقش ایسا نہیں ہے جسے مٹاؤں میں	48
خوش نصیبی ہے اُن کے دھیان میں ہوں	49
جب سے اُن کی نگاہِ کرم ہو گئی	50
انا پسند مزاجوں کی فوقیت نہ گئی	51
ملّاح سفینے کے ایسے بھی تو ہوتے ہیں	52
دل میں رنجش ہے اگر تیرے بتا کون سی ہے	53
کیا بتاؤں کدھر گیا وہ شخص	54
ہاتھ جب بھی مرا پھولوں کی طرف جاتا ہے	55
آگ اِس طرح لگی کہ کسی کو پتہ نہیں	56
کسے خبر تھی ڈسے گا وہ وقت آنے پر	57
عیب لوگوں کے مت کھروچ ابھی	58
اُداس رنگوں کا موسم ہی مجھ کو راس نہیں	59
ہائے جب تک ذہن و دل میں کوئی ٹکراؤ نہ تھا	60
اُن کی خوشی تھی اس میں یہ کرنا پڑا مجھے	61
تمام رات ہر آہٹ پہ چونکتا ہی رہا	62
نئے نئے ستم ایجاد کر رہے ہیں لوگ	63
جانتا ہوں کہ وہ خفا بھی نہیں	64
سراپا عشق و محبت ہے زندگانیِ شمع	65
اُٹھا رہا ہے وہ دستِ سوال کیوں آخر	66
کبھی پتھر تھا میں اب آئینہ ہوں	67
بنائے ترکِ تعلق کا راز رہنے دے	68
یہ حال ہے اُن کا کہ جہالت میں پڑے ہیں	69
حیات بخش فضا بدحواس کیسی ہے	70
بے حقیقت سَراب کی باتیں	71
جھوٹ زباں پر اپنی لاؤں میرے بس کی بات نہیں	72
سچائیوں سے اُس کو بھی انکار ہو گیا	73
اُسے پانے کی خواہش مت کرو	74
وہ ہمہ وقت ستائش پہ اُتر آیا ہے	75
کچھ ملے یا نہ ملے لوٹ کے گھر جانا ہے	76
میں چاہتا ہوں کسی وقت ایک بار مجھے	77
کیا کہیں کیسے مقدر کے ستارے نکلے	78
دُوری میں بھی احساس کی شدت نہ رہے گی	79
مانا کہ سچ کے کہنے میں نقصان بھی نہیں	80
اُس کو بھی سوزِ زخمِ جگر دے کے جاؤں گا	81
دشمن سے مجھے ہاتھ ملانے نہیں دیتا	82
چہرہ اُداس کیوں ہے یہ سوچا نہیں گیا	83
منزلوں کی دُوری کے کرب کو مٹا دے گا	84
ہمیں نہیں یہ جہاں اعتراف کرتا ہے	85
نہ سہی آج تو وہ کل دے گا	86
کوشش تو کی تھی اُس نے بہت پر نہیں ہوا	87
یہ ڈوب جائے گا اور فاصلہ بڑھا دے گا	88
خستہ حالی میں بھی فکرِ آبرو کرتی رہی	89
وہ مجھ سے روٹھ کے اس شہر سے چلا بھی گیا	90
کیا کہوں کیا جناب کرتے رہے	91
سنتا رہا ہر ایک کی ہر بات دھیان سے	92
نایاب تھے ہم اپنے طلب گار بہت تھے	93
بے وجہ رنجشوں کی جسارت نہ کیجئے	94
سرابوں سے بھی وہ پانی کی آس رکھتے ہیں	95
طے بھلے سے یہ اپنی مسافت نہ ہو	96
کوئی شجر آج سایہ دار نہیں ہے	97
جلنا ہے تو سورج ہی کیوں ، سردی سے بھی جل کر دیکھیں	98
پت جھڑ کی تیز دھوپ کا موسم گراں نہ تھا	99
موج، مستی، بہار کتنے دن	100
وہ اپنا قد بڑھانا چاہتا ہے	101
وسیع الظرفی	102
کسوٹی	104
دیوتا	106
صاف گوئی	108
قطعات	110










والدِ مرحوم
اور
مادرِ مہربان
کے نام 
جن کی دعاؤں نے مجھ کو صحت مند سوچ عطاکی۔
یہی سوچ میری ترقی کی بنیاد ہے۔






بسم اللہ الرحمن الرحیم

پیش گفتار

شاعری کا فن اکتسابی ہے یا وہبی اس کا مجھے علم نہیں ۔ میں اتنا جانتا ہوں کہ ایک دن اسلامیہ اسکول کے اسٹاف روم میں بیٹھے ہوئے یہ شعر گنگنا رہا تھا:
تبدیلیوں کا میری تو اتنا نہ کر ملال
نظریں اٹھا کے دیکھ زمانہ بدل گیا
اس اثنا میں جناب ظفر کلیم تشریف لائے۔ میری گنگناہٹ موصوف کی سماعتوں سے ٹکرائی اور دہ پوچھ بیٹھے کہ کیا گنگنا رہے ہو؟۔ میں نے شعرسنایا تو اگلا سوال کیا کہ یہ شعر کس کا ہے؟ جواب دیا کہ میرا ہے۔ سادہ سایہ جواب سن کر وہ حیرت واستعجاب میں ڈوب گئے۔ کچھ تھم کر تیسراسوال کیا کہ کیا تم شاعری بھی کرتے ہو؟ جواب نفی میں پاکر وہ گویا ہوئے کہ اگر یہ شعر تمہارا ہے تو سچائی یہ ہے کہ اس شعرسے تمہارے اندر کا چھپا ہوا شاعر ظاہر ہو رہا ہے۔ لہٰذا تمہیں شاعری کرنی چاہئے۔
ظفر کلیم صاحب کے اعتماد سے بھرپور ہمت افزائی کے انہی الفاظ نے مجھے شاعری سے وابستہ کیا۔ یہ بات تھی ۱۹۷۱ء کی۔ یوں میدانِ شاعری میں میں نے پہلا قدم کپکپاہٹ کے ساتھ اٹھایا۔ اسی عالم میں چند غزلیں کہہ کر ظفر کلیم صاحب کی خدمت میں پیش کیں ۔ موصوف نے ان پر اصلاح دے کر اس لائق بنایا کہ میری کپکپی نے یقین کی صورت اختیار کر لی۔ اسی کے سہارے میں مشاعروں تک پہنچا۔ جہاں سامعین کی واہ واہ نے سونے پر سہاگے کا کام کیا،میرے شاعر ہونے سے جب میرے حقیقی ماموں محترم الحاج یونس انیس صاحب با خبر ہوئے تو وہ اکثر مجھ سے شعر سنانے کی فرمائش کرنے لگے۔ میرے شعر سن کر وہ حوصلہ افزائی کرتے جس سے میرے ذوق کو اور بھی جلا ملی اور میں اس میدان میں اعتماد کے ساتھ تیزی سے قدم بڑھانے لگا۔اسی زمانے میں احباب اردو اکادیمی،ناگپور سے وابستہ ہواجس کے زیر اہتمام ماہنامہ قرطاس شائع ہوتا ہے۔ اب اس میں میرا کلام بھی چھپنے لگا۔بس پھر کیا تھا حوصلہ افزائی ہوتی رہی اور میں ظفر کلیم صاحب کی رہنمائی میں شعر کہہ کر اپنے ذوق کی تکمیل کرتا رہا۔
یہ وہ دور تھا کہ چاروں طرف جدیدیت کی آوازیں گونج رہی تھیں ۔ انا، انتشارِ ذات، اقتصادی بدحالی اور فسادات کے موضوعات رخ بدل بدل کر پیش کیے جا رہے تھے۔ ساتھ ہی ساتھ جنسی بے راہ روی بھی جدید شاعری میں اپنا کمال دکھا رہی تھی ۔اسی دور میں میں نے جدید شاعری کے چند مشہور شعرا کے مجموعۂ کلام کا مطالعہ کیا جن میں شکیب جلالی، ناصر کاظمی، احمد فراز، افتخار عارف اور پروین شاکر کے اسمائے گرامی نمایاں ہیں ۔ مقامی شعرا میں شاہد کبیر، مدحت الاختر اور استاد محترم ظفرکلیم صاحب کے کلام کو مشاعروں میں بغور سنااور ان کے کلام کی روشنی میں اپنے راستے کا تعین کیا۔ میرے خانۂ دل میں جنسی بے راہ روی کے لیے کوئی جگہ نہیں تھی لہٰذا اس سے ہمیشہ اجتناب کرتا رہا۔ البتہ میری زندگی میں پیش آنے والے حادثات نے مجھ کو جو چرکے دیئے ان سے میں نے ایک نئی سوچ کو خلق کیا۔ یہی سوچ میری فکر کا محور قرار پائی۔ اس سوچ کو شعری پیکر دینے میں کہاں تک کامیاب ہوسکاہوں اس کا فیصلہ بالغ نظر نقاد ہی کرسکیں گے۔ 
میرا پہلا مجموعۂ کلام ’’نقشِ خیال‘‘ آپ کے ہاتھوں میں ہے۔ یہ جناب ڈاکٹر شرف الدین ساحل کے مسلسل اصرار پر ترتیب پا کر منصہ شہود پر آیا ہے۔ نیزاس کے انتخاب میں عزیزم کلیم احمد نے خصوصی دلچسپی لی ہے۔ میں اس مسلسل اصرار اور خصوصی دلچسپی کے لیے دونوں کا صمیم قلب سے شکر گزار ہوں ۔ اس کی کمپوزنگ اور تزئین کاری میں عزیزم محمد رفیع الدین نے میراساتھ دیا اور طباعت میں جناب ماسٹرمحمدامین الدین، ماسٹرمحمدسمیع اللہ، بابو محمد فضل الرحمن ،جناب جاوید احمد انصاری اور محمد انجم پرویز نے مجھ کو مخلصانہ تعاون دیا۔ اس کے لیے میں ان تمام حضرات کارسماًنہیں بلکہ دل کی گہرائیوں سے شکریہ ادا کرتا ہوں ۔
ناگپور ۳۰ستمبر ۲۰۰۶ء
نیازمند

 محفوظ اثرؔ



ڈاکٹر شرف الدین ساحل
حیدری روڈ، مومن پورہ، ناگپور

محفوظ اثر کا نقشِ خیال

سائنسی انقلاب، مادیت کے عروج اور اقتصادی بدحالی نے نئی سوچ کے لیے راہ ہموار کی۔ اس فکر کو اس قدر تقویت ملی کہ جنسیت کی آغوش میں سکون کو تلاش کیا جانے لگا۔ شرم و حیا کی چادر تار تار  ہو گئی اور بے حیائی کی ترجمانی باعثِ افتخار قرار پائی۔ اسی ماحول میں ۱۹۶۰ء کے بعد شعرا کا ایک ایساگروہ ابھرکرسامنے آیاجس نے طبقاتی کشمکش، فردوسماج کے مابین تصادم، اقدار کی شکست و ریخت، حصولِ معیشت کے لیے جہدِمسلسل، انتشارِ ذات، فسادات، منافقت اور تنہائی کو اپنی فکر کا موضوع بنایا۔ یہ وہ شعرا تھے جو ذکی الحس تھے، اخلاقیات کے مفہوم سے با خبر تھے، سماج کا درد رکھتے تھے، مشاہدات و تجربات کی آگ میں جلے تھے، روایت اور شائستہ تہذیب کا احترام کرتے تھے اس لیے ان کی سوچ میں عریانیت نہیں پاکیزگی تھی، جوش نہیں بلکہ ہوش تھا۔ لیکن اسی دور میں کچھ ایسے شعرا بھی شاعری کے منظر نامے پر آئے جو فکر معیشت کے تناؤ، اپنی اناپسندطبیعت کے دباؤ اور اس کے نتیجے میں پیدا ہونے والی تنہائی اور اس کے احساس سے گھبرا کر دجالی فکر کے جال میں پھنس گئے اور جنسیت کی آغوش میں سر چھپانے لگے۔ یہاں پہنچ کر انھوں نے بدحواسی میں شرم و اخلاق کی ردا چاک کر دی۔ وہ سب کچھ کہہ دیا جس کو پڑھ کر کوک شاستر کی عریاں تصویریں نگاہوں کے سامنے گھوم جاتی ہیں ۔ یہ وہ شعرا تھے جو مذہب اور روایت بیزار تھے۔ وہ نہ تو مقصدِ زندگی سے واقف تھے اور نہ ہی شائستہ تہذیب کے پروردہ۔ اس لیے ان کی سوچ عریانیت، انانیت، جنسیت اور زندگی سے راہِ فرار جیسے موضوعات کے گرد گھومتی رہی۔ یہ جدید یا نئی شاعری جو ۱۹۶۰ء کے بعد وجود میں آئی سچ تو یہ ہے کہ یہ بھی تسکین کاسامان بہم نہ پہنچاسکی۔زخمی روح اور مجروح انسانیت کے درد کا درماں نہ کرسکی۔ اس لیے تیس سال کے قلیل عرصے میں یہ اپنی موت آپ مر گئی اور اس کے بیشتر محرکین  و مبلغین نے اس کے کفن دفن کا خود اہتمام کر دیا۔ یہیں سے ما بعدِ جدیدیت کی آواز بلند ہونا شروع ہوئی۔ سکون کی تلاش میں اخلاقیات کی ترجمانی کی جانے لگی۔
محفوظ اثر کی شاعری اسی نفسیاتی، جنسیاتی اور انتشاری ماحول کی پیداوار ہے۔ انھوں نے ۱۹۷۱ء کے آس پاس شعر گوئی کا آغاز کیا۔ جدید لب و لہجے کے شاعر ظفر کلیم کے سامنے زانوئے تلمذ تہہ کیا۔ شکیب جلالی، ناصر کاظمی، احمد فراز، افتخار عارف، شاہد کبیر اور مدحت الاختر کے کلام کا مطالعہ کیا۔ ان کا شعور گھر کے نیک ماحول میں بالغ ہوا۔ اسلامیہ ہائی اسکول میں ملازمت ملی تو اس کی پاکیزہ تدریسی فضا میں تربیت یافتہ ہوا۔ لہٰذا مذکورہ شعرا کے کلام کے مطالعہ کے بعد وہ اس کی معنویت میں گم نہیں ہوئے بلکہ اس کی روشنی میں ایک نئی راہ بنائی۔ یہی وجہ ہے کہ ان کے یہاں خیر کا شر پر، غم کا خوشی پر، سچ کا جھوٹ پر، پاکیزگی کا ہوس پر، عزم کا احساسِ شکست پر غلبہ نظر آتا ہے۔
اثر کی زندگی کے روز و شب جس ماحول میں گزرے ہیں اس کا دائرہ محدود ہے۔ لیکن اس محدود دائرے میں سانس لے کر انھوں نے جو تجربے اور مشاہدے کیے ہیں اور اس کے نتیجے میں ان کے دل و دماغ میں جو خیالات پیدا ہوئے ہیں اس میں گہرائی، گیرائی اور وسعت ہے۔ وہ جس خیال کو بھی اپنی گرفت میں لے کر قالب شعر میں ڈھالتے ہیں اس میں الجھاؤ یا کنفیوزن نہیں ہوتا بلکہ وہ صاف اور واضح ہوتا ہے۔ اس میں تازگی و توانائی کے ساتھ روانی ہوتی ہے۔ انھوں نے اپنے ماحول اور اطراف و اکناف کی رومانی فضاسے جو تاثر قبول کیا ہے وہ تہذیب یافتہ، سلیقے مند اور شائستہ ہے۔ اس میں ہوس نہیں بلکہ پاکیزگی ہے۔ لطیف احساسِ محبت دیکھئے۔ محبوب سے ان کا خطاب کس قدر مہذب ہے:
بچ کے اہلِ ہوس کی آنکھوں سے
آ مرے قلب میں رہائش کر
اس میں لذتِ گنہ ہے اور نہ لذتِ ہوس۔ اس کے سواکیا ہے کہ کسی کو دل میں قیام کرنے کی اجازت اس شرط کے ساتھ دی جا رہی ہے کہ اس کے لیے اہل ہوس کی آنکھوں سے خود کو محفوظ رکھنا ضروری ہے۔ یہ عمل اس وقت ہی ممکن ہے جب روح میں کثافت کے بجائے لطافت ہو۔ دل مرکزِ روح ہے اور بشرطِ پاکیزگی روح سے روح کا اتصال ایک ایسی کیفیت میں مبتلا کر دیتا ہے جس کی تشریح نہیں کی جاسکتی۔ یہی پاکیزہ سوچ ان شعروں کی جان ہے۔ ان میں جمالیات کے مختلف رنگوں کی چھوٹ نظر آتی ہے:
چھوتی رہیں خلوص کی موجیں کسی کے لب
دل پھر بھی لمسِ حسن سے نا آشنا رہا
کچھ یوں لبوں پہ ان کے تبسم مچل گیا
جیسے چراغ کوئی اندھیرے میں جل گیا
صدفِ چشم سے باہر جو نہ آنے پائے
بوند اشکوں کی وہی مثلِ گہر ہوتی ہے
کیوں مجھ کو انتظار ہے اس شخص کا اثر
اب جس کے لوٹ آنے کا امکان بھی نہیں 
ان شعروں میں جو لطیف جذبات ہیں وہی اثر کی رومانی فکر پر حاوی ہیں ۔ لیکن یہ فکر دبی چنگاری کی طرح ہے شعلہ جوالہ نہیں ۔ ان کے یہاں جو چیز حاوی ہے وہ خوشی پر غم کو ترجیح اور عزم و ہمت کی تلقین ہے۔ اثرآسان کام کے بجائے مشکل کام کرنے کی ترغیب دیتے ہیں ۔ امید کے سہارے جینے کی تلقین کرتے ہیں :
بات تو جب ہے کہ بہتے ہوئے پانی پہ دکھا
عکس ٹھہرے ہوئے پانی پہ دکھاتا کیا ہے
ابھی نہ کاٹ اسے وقت تو بدلنے دے
تجھے یہ سوکھا ہوا پیڑ ہی ہوا دے گا
وہ خندہ پیشانی سے غم کو اپنے دل میں جگہ دیتے ہیں ۔ وہ اس سے اس قدر مانوس نظر آتے ہیں کہ مسرت کو حقارت سے ٹھکرا دیتے ہیں :
مطمئن ہوں میں غمِ دہر سے اتنا کہ خوشی
دیکھ لے گی مرا چہرہ تو جھجک جائے گی
بہارِ زخم کا موسم ہے اے اجل رک جا
ابھی حیات کو کچھ اور بھی نکھرنے دے
انھیں کسی کا احسان قبول کرنا بھی گوارہ نہیں ہے۔ اس سلسلے میں وہ دھوپ میں تپنا پسند کرتے ہیں ۔ دوسروں کے مکانات کے سائے کے بارِاحساں سے دبنا نہیں چاہتے۔ یہ خود داری کی انتہا ہے:
شدت کی دھوپ اور مسافت کے باوجود
سر پر ہمارے چھاؤں کا احسان بھی نہیں 
احساں کا کوئی داغ جبیں پر نہ ملے گا
ہم اپنی ہی دیوار کے سائے میں کھڑے ہیں 
اسی نے ان کی فطرت کو عزم و ہمت کے جوہر سے مزین کیا اور وہ اس منزل پر آئے:
مرا نصیب سزا ملتی یا  رِہا ہوتا
تمہیں بیان بدلنے کی کیا ضرورت تھی
غم نہیں اس کا کہ یہ آگ بھڑک جائے گی
میرا گھر جلنے سے بستی تو چمک جائے گی
اثر نے منافقت، اجنبیت اور تنہائی کو بھی اپنی شاعری کا موضوعاتی محور بنایا ہے۔ اس سائنسی اور صنعتی دور میں انسان کس قدر خود غرض، مفادپرست اور ابن الوقت ہو چکا ہے۔ اس کا وجود ان حالات میں تنہائی کی جس خاموش آگ میں اندر ہی اندر جل رہا ہے۔ ان کے حساس اور سنجیدہ ذہن نے اس حقیقت کو اپنی شاعری کے ایوان میں اس طرح سجایا ہے:
وہ آدمی جو مرے ساتھ ہی رہا برسوں 
اس آدمی کے بھی سینے سے غیریت نہ گئی
کسے لگائیں گلے، کس سے جی کی بات کریں 
متاعِ دردِ محبت کسی کے پاس نہیں 
میں گھر سے نکلا تھا کچھ آس لے کے بستی میں 
مگر کہیں نہ ملا کوئی غم گسار مجھے
کیا کسی سے ملنے کی چاہت کریں ہم دوستو
اب ملاقاتوں کا موسم تاجرانہ ہو گیا
ان شعروں میں بھی عصری حسیت نمایاں ہے۔ اقدار کی شکست و ریخت، طبقاتی کشمکش، اقتصادی بدحالی، فسادات اور ریاکاری کے جو مناظر آئے دن نگاہوں کے سامنے نظر آتے ہیں وہ شاعری کے کیمرے میں یوں قیدہیں :
آگ اس طرح لگی کہ کسی کو پتہ نہیں 
جلتے رہے مکان دھواں تک اٹھا نہیں 
فتنہ گروں نے ہم کو بھی نیزوں پہ لے لیا
نکلے تھے امن ڈھونڈنے اپنے مکاں سے ہم
وہ آدمی کہ شرافت کو ناز تھا جس پر
اسی کے جسم پہ تہذیب کا لباس نہیں 
بچے ہیں ضد کریں گے کھلونے کے واسطے
میں اس خیال سے کبھی میلہ نہیں گیا
سیاست ہی عجب ہے عہدِ نو کی
ہرے پیڑوں کو کاٹا جا رہا ہے
لیکن زندگی کے تلخ تجربات و مشاہدات کا رد عمل اثرکوشکست خوردگی یاافسردگی کے حوالے نہیں کرتا بلکہ متانت وسنجیدگی کی دولت عطا کرتا ہے۔ یہی وجہ ہے کہ ان کے یہاں اخلاقی شیڈس اور سماجی رنگوں کا یہ خوبصورت تطابق بھی ملتا ہے:
دیکھ خود کو بھی کبھی وقت کے آئینے میں 
عیب اوروں کے سدا سامنے لاتا کیا ہے
زباں کو ترش کلامی سے باز ہی رکھئے
یہ فعل وہ ہے جو دل میں شگاف کرتا ہے
غبارِ دل کی صفائی کا اس کو ہوش نہیں 
وہ آئینے کا بدن روز صاف کرتا ہے
ان کی سوچ میں یہ پاکی، توانائی اور تازگی اس لیے آئی کہ وہ فطرت کے قانونِ عروج و زوال سے پوری طرح باخبرہیں ۔ وہ جانتے ہیں کہ ہر ترقی میں تنزلی پنہاں ہے۔ ہر تعمیر میں تخریب نہاں ہے:
ذرا بھی رشک نہیں ہم کو تیری شہرت پر
ہمیں خبر ہے کہ سورج تو ڈوبتا بھی ہے
مل گیا ہے عروج تجھ کو مگر
مثلِ خورشید ڈھل نہ جائے کہیں 
مہرِ تاباں ہو مان لیتے ہیں 
ایسے سورج مگر ڈھلے ہیں بہت
گماں ہونے لگا ہے حادثے کا
بہت اونچی عمارت پر کھڑا ہوں 
اثر نے ایک حد تک اپنی شناخت کو قائم رکھنے کی کوشش کی۔ انھوں نے غزل کے روئے زیبا کو پاکی و تازگی بخشی۔ جذبات کی صداقت سے خوبصورت رنگ عطا کیا۔ داخل و خارج کے انضمام سے اس کی تزئین کی اور اپنی پہچان قائم کرنے کے لیے اپنی استطاعت کے مطابق محنت کی۔ ان کایہ خیال بلاسبب شعرکے پیکرمیں نہیں آیا ہے:
بہتا دریا تھا سامنے لیکن
میں وہ قطرہ کہ اس میں ضم نہ ہوا
اثر کی شاعری ذات کے آئینہ خانے میں کائنات کاانعکاس کرتی ہے۔ اس میں آگہی، شعور اور عصری حسیت ہے۔ ان کے شیشۂ دل پر جوخارجی عکس نظرآئے انھوں نے ان کو اپنی گرفت میں لے کر سلیقے سے شاعری کی ہے۔ یہی ان کے نقشِ خیال کا محرک ہے۔



نقشِ خیال








کچھ بھی نہیں ہوں شہرِ سخن میں تو کیا ہوا
اپنی زباں کا کچھ تو اثر دے کے جاؤں گا



خدا

قلب کی دھڑکنیں 
ذہن کا ارتقا
خون کی گردشیں 
سانس کا سلسلہ
روشنی آنکھ کی
فکر کا زاویہ
لمحہ لمحہ رواں 
کس کی رحمت ہے یہ؟

وسعتِ آسماں 
ماورائے گماں 
جس میں تابندہ ہیں 
مہر و مہ، کہکشاں 
جن کے قطرِ حسیں 
دیکھ سکتے تو ہیں 
ناپ سکتے نہیں 
کس کی صنعت ہے یہ؟
بحر کی وسعتیں 
کوہ کی رفعتیں 
دشت اور وادیاں 
طائرانِ عجب
زندگی کی نمو
مظہرِ حسن جو
ریگزاروں میں ہے
کس کی قدرت ہے یہ؟

حاصلِ سر زمیں 
بیج سے کونپلیں 
بن گئیں جب شجر
پھل برسنے لگے
تازگی کے لیے
زندگی کے لیے
کس کی نعمت ہے یہ؟
جانتا ہوں اُسے
گو کہ میں نے اُسے
آج تک آنکھ سے
اپنی دیکھا نہیں 
میرا ایقان ہے
میرا ایمان ہے
وہ ہے میرا خدا
اُس کی حکمت ہے یہ!




حمد


عکس میں ہوں مرا نِشاں تو ہے
یعنی آئینۂ جہاں تو ہے
تیری حکمت وجودِ عالم کُل
اپنی حکمت کا راز داں تو ہے
ماورا ذات تیری پیکر سے
نور ہی نور کا سماں تو ہے
فرش تا عرش مملکت تیری
سارے عالم کا حکمراں تو ہے
حمدِ پروردگار اور اثرؔ
اُس کی کاوش میں بھی نہاں تو ہے





وجہِ کون و مکاں 

وجہِ کون و مکاں ، مظہرِ اولیں ؐ
نازشِ دو جہاں خاتم المرسلیں ؐ
وسعتِ بیکراں ، رفعتِ بے گماں 
چاند، سورج، ستاروں بھری کہکشاں 
کوہساروں میں سرسبز یہ وادیاں 
گنگناتی ہوا چلتی پروائیاں 
من کو بھاتی یہ پھولوں کی رعنائیاں 
زمزمہ بار گیتوں کی شہنائیاں 
تپتے صحرا، مہکتے ہوئے گلستاں 
بہتی ندیوں میں شفاف آبِ رواں 
کیسے کیسے نظاروں سے پُر یہ جہاں 
کس کے صدقے بنے ہیں زمیں آسماں 
نور افزا نبوت کا ماہِ مبیں 
وجہِ کون و مکاں مظہرِ اولیں ؐ!
آپ نور الہدیٰ، آپ خیرالبشر
نور کی بھیک لیتے ہیں شمس و قمر
خاک پا سے ہیں ادنیٰ یہ لعل و گہر
تذکرہ آپ ہی کا ہے شام و سحر
آپ کے حکم کا ہے یہ ہم پر اثر
ہم خدا کے لئے جو جھکاتے ہیں سر
آپ ہی رہنما آپ ہی راہ بر
آپ ہی سے ہے تخلیق جنّ و بشر
دل کی یہ بات ہے قصۂ مختصر
آپ کا کیسے چھوٹے گا ہم سے یہ در
دور ہے یہ بدن دل تمہارے قریں 
وجہ کون مکاں ، مظہر اولیں ؐ!

آپ ہی ابتدا آپ ہی انتہا
کچھ نہیں تھا تو تھا نورِ بدر الدجیٰ
آپ ہی مصطفی، آپ ہی مجتبیٰ
رحمتِ دو جہاں آپ کا مرتبہ
یہ کرم اپنی امت پہ ہے آپ کا
جو خدا نے دیا سب عنایت کیا
کلمۂ طیّبہ کنکروں نے پڑھا
جب نبوت کا جاری ہوا سلسلہ
آپ کی ذات پر ہی ہوئی انتہا
پھر عقیدت سے قلبِ اثر نے کہا
آپ ہی کے ہیں سب، کیا مکاں کیا مکیں 
وجہِ کون و مکاں مظہرِ اولیں ؐ!



نعت


بیاں کرے کوئی کیا حدِ ارتقائے رسولؐ
کہ ثبتِ عرشِ معلیٰ ہیں نقشِ پائے رسولؐ
سمجھ سکا ہوں میں اتنا ہی اے جہاں والو
یہ کائنات بنائی گئی برائے رسولؐ
زمیں کے غنچہ و گل ہوں کہ آسماں کے نجوم
چمکنے والی ہر اک شئے میں ہے ضیائے رسولؐ
فلک کے چاند ستاروں کا ذکر ہی کیا ہے
مقامِ عرش کی اونچائی زیرِ پائے رسولؐ
ہم عاصیوں کی بھی بخشش کا آسرا ہو جائے
بروزِ حشر اگر ہم پہ ہو عطائے رسولؐ
اُسی بشر پہ جہنم کی آگ سرد ہوئی
جسے نصیب ہوا سایۂ ردائے رسولؐ
خدا کے بعد اثرؔ کس پہ جاں نثار کروں 
زمیں سے تابہ فلک کون ہے سوائے رسولؐ




غزلیں 


تلاشِ یار میں گزری ہے زندگی تنہا
بھٹک رہا ہوں اندھیروں میں آج بھی تنہا
وہاں تو سانس بھی لینا عذاب لگتا ہے
سسک رہی ہو جہاں کوئی زندگی تنہا
اکیلا میں ہی نہیں ہوں اسیرِ ظلمتِ غم
بجھا بجھا ہے اندھیروں میں چاند بھی تنہا
تمام چاند ستاروں کا نور ایک طرف
اور ایک سمت ہے سورج کی روشنی تنہا
مرے خلوص میں شاید کمی ہے کچھ ورنہ
مجھی سے کرتے ہیں کیوں لوگ دشمنی تنہا
کسی کی زلف کا سایہ تلاش کر ورنہ
اثرؔ گزر نہ سکے گی یہ زندگی تنہا

***




کس نے کہا کہ ساتھ کبھی چھوٹتا نہیں 
وہ آئینہ ہے کون سا جو ٹوٹتا نہیں 
تم جیسا لوٹتے ہو مرے دوستو مجھے
رہزن بھی یوں کسی کو کبھی لوٹتا نہیں 
پتھراؤ کر رہا ہوں میں برسوں سے اُس طرف
شیشے کا ہے مکان مگر ٹوٹتا نہیں 
اے اِرتباطِ شوق کوئی فیصلہ تو کر
اُس کا لگاؤ کیسا ہے جو چھوٹتا نہیں 
حق بات پر جنابِ اثرؔ روٹھتے ہو کیوں 
مخلص جو آدمی ہے کبھی روٹھتا نہیں 

***





اک انتظار روز مسرت سدا رہا
سورج نکل کے روز مگر ڈوبتا رہا
چھوتی رہیں خلوص کی موجیں کسی کے لب
دل پھر بھی لمسِ حسن سے ناآشنا رہا
نظریں تمام ایک ہی چہرے پہ جم گئیں 
وہ حسنِ بے مثال، مثالی بنا رہا
اُس کو نہ بدنصیب کہیں ہم تو کیا کہیں 
دریا کے سامنے بھی جو پیاسا کھڑا رہا
اِس شہر میں تو کوئی مرا آشنا نہیں 
وہ شخص کون تھا جو مجھے ڈھونڈتا رہا
جس سے قریب تر کے تعلق رہے اثرؔ
وہ بھی تو اجنبی کی طرح دیکھتا رہا

****




کچھ یوں لبوں پہ اُن کے تبسم مچل گیا
جیسے چراغ کوئی اندھیرے میں جل گیا
تبدیلیوں کا میری تو اتنا نہ کر ملال
نظریں اٹھا کے دیکھ زمانہ بدل گیا
میں جس کا ذکر کر نہ سکا اپنے آپ سے
وہ شخص روٹھ کر مرے اشکوں میں ڈھل گیا
جس کو ہلا سکی نہ زمانے کی گردشیں 
حیران ہوں کہ آج وہ پتھر پگھل گیا
تقدیر کی ہے بات کہ جلنے میں رات بھر
اِک موم کا بدن تھا سو وہ بھی پگھل گیا
دل کی لگی بجھانے گئے میکدہ اثرؔ
لیکن شباب ساغر و مینا میں ڈھل گیا

***






تُو اُس جگہ بھی کیوں مجھے پیاسا دکھائی دے
قطرہ بھی جس مقام سے دریا دکھائی دے
جلوہ نما کہاں نہیں وہ حسنِ بے نقاب
ہر آئینے میں عکس اُسی کا دکھائی دے
جس پیکرِ جمال کا سایہ نہیں کوئی
واللہ اُس کی آنکھ میں دنیا دکھائی دے
حسرت سے دُور دُور تلک دیکھتا ہوں میں 
شاید کہ دھوپ میں کہیں سایہ دکھائی دے
گھیرا ہے مجھ کو رنج و الم نے کچھ اس طرح
طوفاں کی زد میں جیسے سفینہ دکھائی دے
تقدیر کے لکھے کو پڑھوں کس طرح اثرؔ
ہاتھوں کی ہر لکیر معمہ دکھائی دے

****





شکوہ بن کر فغاں سے اٹھتا ہے
شعلۂ غم زباں سے اٹھتا ہے
پھر جلا آشیاں کوئی شاید
پھر دھواں گلستاں سے اٹھتا ہے
ٹوٹ جاتا ہے سلسلہ لے کا
جب کوئی درمیاں سے اٹھتا ہے
ٹھہرے پانی میں کچھ نہیں ہوتا
شور آبِ رواں سے اٹھتا ہے
سَر میں سودائے بندگی ہے اثرؔ
کون اُس آستاں سے اٹھتا ہے
***




مطمئن ہوں میں کہ موسم لوٹ کر آ جائے گا
پھر شجر کی ڈالی ڈالی پر ثمر آ جائے گا
کرچیاں چبھنے سے پہلے ہم نے سمجھا تھا ہمیں 
کانچ کے ٹکڑوں پہ چلنے کا ہنر آ جائے گا
دل میں شوقِ دید ہو تو کوئی چھپتا ہے کہاں 
چاند بدلی میں بھی ہو گا تو نظر آ جائے گا
جب یہاں تک آ گئے ہو یہ گزارش ہے مری
تھوڑی زحمت اور کیجے میرا گھر آ جائے گا
جس کے ہاتھوں میں صداقت کا عَلم ہے دوستو
ایسا لگتا ہے کہ وہ بھی دار پر آ جائے گا

***




جب ہدایت ملی ہوش میں آ گئے
اہلِ حق سب کے سب جوش میں آ گئے
وہ تو درویش تھا اور کچھ بھی نہ تھا
تاجور اُس کی پاپوش میں آ گئے
ایسے حالات بگڑے ہمارے کہ اب
ہم صفِ خانہ بردوش میں آ گئے
سُست رو اپنی منزل پہ پہنچے مگر
تیز رو خوابِ خرگوش میں آ گئے
اِس نئے دور میں غیر کا ذکر کیا
دوست بھی مصلحت کوش میں آ گئے
دعویٔ میرِ منزل تھا ہم کو اثرؔ
ایک ٹھوکر لگی ہوش میں آ گئے

****





شاخِ خزاں رسیدہ ثمر دار ہو گئی
اب زندگی درخت کی دشوار ہو گئی
سب کے بھلے کی بات کہی تو ہوا یہ حال
چاروں طرف سے سنگ کی بوچھار ہو گئی
میں سنگِ نا مراد حقیقت میں ہوں مگر
میری چمک ہی گرمیِ بازار ہو گئی
جس کو غرور تھا اُسے طوفاں ڈبو گیا
کاغذ کی ایک ناؤ مگر پار ہو گئی
اِک پل کا بھی سکون میسر نہیں اثرؔ
میری امیری مجھ پہ گراں بار ہو گئی

****






دوست داری برائے نام سہی
آتے جاتے دعا سلام سہی
آسماں کی نظر میں ہوں میں بھی
مجھ سے اونچا ترا مقام سہی
آپ کی بات مان لیتے ہیں 
آج کی شب یہیں قیام سہی
اُس کے دامن کو داغدار نہ کر
سارے الزام میرے نام سہی
رونقِ بزم تو ہمیں سے ہے
آج کی شب تمہارے نام سہی
میرے اشکوں کا مول بھی ہے اثرؔ
لعل و گوہر کے لاکھ دام سہی

***






مجھ کو لگ رہے ہیں یوں موت کے گھنے سائے
جیسے کوئی دوشیزہ بال اپنے بکھرائے
ایک آدمی آخر مختصر سے جیون میں 
کس کے کس کے کام آئے کس کا کس کا غم کھائے
اے مرے شریکِ غم اے مرے کرم فرما
چھوڑ کر گلی تیری کون بھیڑ میں جائے
آپ ہی بتائیں خود عاقلوں کی بستی میں 
کون کس کی سنتا ہے کون کس کو سمجھائے
مجھ سے کیا چھپائیں گے میں نے پڑھ لیا سب کچھ
ان کے جتنے خط آئے میری معرفت آئے

***




کسے پہچان اب اہلِ ہنر کی
گئی قدریں کمالِ دیدہ ور کی
چلا جو بھی جہاں میں سر اُٹھا کر
اُسی نے کھائی ٹھوکر دربدر کی
بڑھا کچھ اس قدر دردِ محبت
ہوئی ناکام کوشش چارہ گر کی
خود اپنی چھاؤں کا محتاج ہے وہ
عجب ہے بے بسی سوکھے شجر کی
چلاتے ہیں اثرؔ تیرِ نظر وہ
مناؤ خیر تم اپنے جگر کی

***





شمعِ اُمید گر نہیں ہوتی
شامِ غم کی سحر نہیں ہوتی
ہائے نا قدریِ جہاں افسوس
قدرِ اہلِ ہنر نہیں ہوتی
بات کرتے ہیں لوگ برسوں کی
اور پل کی خبر نہیں ہوتی
ایک ایسا بھی ہے سفر کہ جہاں 
زندگی ہم سفر نہیں ہوتی
حق پسندی مزاج ہو جس کا
مفلسی اُس کے گھر نہیں ہوتی
زندگی کا نہ اعتبار کرو
زندگی معتبر نہیں ہوتی

***






بے سبب کوئی سرِدار نہ لایا جائے
بے خطا کیوں کوئی سولی پہ چڑھایا جائے
لاکھ طوفان بھی اٹھیں تو نہ ہو جنبشِ لب
یوں قدم راہِ صداقت میں جمایا جائے
عزمِ محکم کا تقاضا ہے بقدرِ جرأت
آشیاں برق کے مرکز پہ بنایا جائے
اُن چراغوں کو جلانے سے بھلا کیا حاصل
جن چراغوں سے اندھیرا نہ مٹایا جائے
اے اثرؔ جان نچھاور ہے تو پھر کیوں یہ کہیں 
پاس کیا ہے جو رہِ حق میں لٹایا جائے

***





سوکھے درخت چھاؤں سہانی کہاں سے لائیں 
پیاسی جڑوں کے واسطے پانی کہاں سے لائیں 
آنسو بھی اُن کی یاد کے اب خشک ہو گئے
گزرے ہوئے دنوں کی نشانی کہاں سے لائیں 
یوسف کے حسن کی نہیں شاید کوئی مثال
لیکن تمہارے حسن کا ثانی کہاں سے لائیں 
بے مہریِ جہاں سے تو دل سرد ہو گیا
وہ حوصلہ وہ جوشِ جوانی کہاں سے لائیں 
طبعِ سخن میں فن کی روانی نہیں اثرؔ
شعروں میں اپنے جادو بیانی کہاں سے لائیں 


****




کنارِ آب کھڑا تھا کہ ناگہاں مجھ کو
بہا کے لے گیا سیلِ ستم رواں مجھ کو
قلم کی نوک سے خنجر کا کام لیتا ہوں 
عبث زمانہ سمجھتا ہے بے زباں مجھ کو
مرے لہو سے سنوارا گیا ہے سارا چمن
نہ دیکھ چشمِ حقارت سے باغباں مجھ کو
غلط نہیں ہے اُسے خضرِ مہرباں کہنا
کٹھن سفر میں ملا ہے جو ناگہاں مجھ کو
میں اپنے قافلے والوں سے اتنا تیز چلا
کہ دیکھتا ہی رہا میرِ کارواں مجھ کو
اثرؔ بہکنے لگے تھے مرے قدم لیکن
وہیں سنبھل گیا ٹھوکر لگی جہاں مجھ کو

***




کیا جانے کس خطا کی سزا پا رہا ہوں میں 
کیوں بے قصور دار پہ لٹکا ہوا ہوں میں 
کچھ دن ہوئے ہیں چہروں کو پڑھنے لگا ہوں میں 
اب کہہ رہے ہیں دوست بھی جاگا ہوا ہوں میں 
ملتا ہوں ہر کسی سے خلوص و وفا کے ساتھ
ہر چند دوسروں کی نظر میں برا ہوں میں 
جلتے لبوں کی پیاس بجھانے کے واسطے
اندھے کنوئیں کے سامنے پیاسا کھڑا ہوں میں 
حسرت سے تک رہا ہے مرا عکس یوں مجھے
جیسے اُداسیوں کا کوئی آئینہ ہوں میں 
دنیا کی محفلوں سے مرا ربط کیا اثرؔ
تنہائیوں میں بیٹھ کے یہ سوچتا ہوں میں 

***





سبز شاخوں پہ زمانے کی نظر ہوتی ہے
کس کو سوکھے ہوئے پتوں کی خبر ہوتی ہے
صدفِ چشم سے باہر جو نہ آنے پائے
بوند اشکوں کی وہی مثلِ گہر ہوتی ہے
یاد غربت میں جب آتی ہے وطن کی مجھ کو
ناگہاں آنکھ مری اشکوں سے تر ہوتی ہے
دفعتاً دل کا ہر اک زخم اُبھر جاتا ہے
جب بھی تصویر تری پیشِ نظر ہوتی ہے
شام ہوتے ہی سلگ جاتے ہیں ہر گھر میں چراغ
ڈوب جاتے ہیں ستارے تو سحر ہوتی ہے
پھول تو پھول ہیں پتے نہیں اُگتے جن میں 
ایسے پیڑوں سے بھی اُمیدِ ثمر ہوتی ہے
عیب جوئی میں شب و روز گزاریں جو اثرؔ
اپنے کردار پہ کب اُن کی نظر ہوتی ہے

***





وہ شخص بھی اب مجھ کو برا جان رہا ہے
جس شخص پہ برسوں مرا احسان رہا ہے
افلاس کے ماتھے کی وہ تحریر ہوں یارو
زردار جسے پڑھ کے برا مان رہا ہے
مشّاق شناور ہے وہ گہرائی کا لیکن
نادان ہے ساحل پہ گہر چھان رہا ہے
وہ شخص کہ پھولوں سے جسے زخم ملے ہیں 
پت جھڑ میں بھی گلشن کا نگہبان رہا ہے
وہ کون ہے ناآشنا ہوکر بھی جہاں میں 
مجھ کو مری آواز سے پہچان رہا ہے
کم عمر پرندہ ہی سہی پھر بھی اثرؔ وہ
پَر اپنے اُڑانوں کے لئے تان رہا ہے

***




تجھ میں کچھ بات اگر ہے تو جتاتا کیا ہے
اپنی کم ظرفی کا احساس دلاتا کیا ہے
دیکھ خود کو بھی کبھی وقت کے آئینے میں 
عیب اوروں کے سدا سامنے لاتا کیا ہے
اِس سے پہلے کہ کوئی ہاتھ ملائے تجھ سے
بڑھ کے خود ہاتھ ملا لے ترا جاتا کیا ہے
اب کہاں اُس کا ٹھکانا وہ مسافر تھا گیا
اُس کی یادوں میں عبث اشک بہاتا کیا ہے
بات تو جب ہے کہ بہتے ہوئے پانی پہ دِکھا
عکس ٹھہرے ہوئے پانی پہ دِکھاتا کیا ہے
جل کے رہ جائے گا اک آن میں چہرہ تیرا
آنکھ سورج کی شعاعوں سے ملاتا کیا ہے
اُس کے سائے سے بھی ہو جائے گا محروم اثرؔ
اپنے ہمسائے کی دیوار گراتا کیا ہے

***




یہ نقش ایسا نہیں ہے جسے مٹاؤں میں 
مجھے بتا کہ تجھے کیسے بھول جاؤں میں 
کوئی لکیر ہی روشن نہیں ہتھیلی پر
نجومیوں کو بھلا ہاتھ کیا دکھاؤں میں 
بجھا بجھا سا نظر آ رہا ہے ہر کوئی
فسانۂ غمِ ہستی کسے سناؤں میں 
یقیں کرو کہ مری جیت پھر یقینی ہے
مگر کہو تو یہ بازی بھی ہار جاؤں میں 
نظر کے سامنے منزل کے راستے ہیں بہت
یہ سوچتا ہوں قدم کس طرف بڑھاؤں میں 
یہ بات سچ ہے کہ بنیاد ہوں عمارت کی
یہ اور بات کسی کو نظر نہ آؤں میں 
غمِ زمانہ سے فرصت کہاں اثرؔ صاحب
دُعا کو ہاتھ جو اپنے لئے اُٹھاؤں میں 

****




خوش نصیبی ہے اُن کے دھیان میں ہوں 
کچھ نہیں ہوں مگر گمان میں ہوں 
جانتا بھی نہیں ہے تو مجھ کو
اور میں تیرے ہر بیان میں ہوں 
پھر کہو باز سے کرے پیچھا
پھر اُسی طرح میں اُڑان میں ہوں 
کوئی تیشہ لگائے تو نکلوں 
آب ہوں میں ابھی چٹان میں ہوں 
سنگ تو ہوں مگر ہوں لا قیمت
اس لئے آج تک دُکان میں ہوں 
سرحدِ کرب سے گزر کر بھی
زندگی تیرے امتحان میں ہوں 
وقت آیا نہیں اثرؔ صاحب
میں ابھی منتظر کمان میں ہوں 

***




جب سے اُن کی نگاہِ کرم ہو گئی
شخصیت ہی مری محترم ہو گئی
آ گئے آپ اچھا ہوا آ گئے
میری دیوانگی تھوڑی کم ہو گئی
آپ سے مل کے جی خوش ہوا تھا مگر
جانے کیا سوچ کر آنکھ نم ہو گئی
تجھ سے ملنے کی خواہش بہت تھی مگر
دھیرے دھیرے یہ خواہش بھی کم ہو گئی
روگ ایسا لگا میرے جی کو اثرؔ
زندگی ساری نذرِ الم ہو گئی

***




انا پسند مزاجوں کی فوقیت نہ گئی
ہمارے شہر کے لوگوں کی ذہنیت نہ گئی
وہ آدمی جو مرے ساتھ ہی رہا برسوں 
اُس آدمی کے بھی سینے سے غیریت نہ گئی
غموں کے دور سے مانوس ہو گئے اتنا
خوشی ملی بھی تو چہرے سے یاسیت نہ گئی
جو ایک شعر سنایا تھا آپ نے مجھ کو
زمانہ بیت گیا اُس کی کیفیت نہ گئی
وہ لوگ کرتے رہے مجھ پہ تبصرہ اکثر
دلوں سے جن کے اثرؔ میری اُنسیت نہ گئی

***




ملّاح سفینے کے ایسے بھی تو ہوتے ہیں 
طوفاں سے بچاتے ہیں ، ساحل پہ ڈبوتے ہیں 
مائل بہ کرم ہو بھی دشمن تو عجب کیا ہے
پھولوں کی حفاظت کو کانٹے بھی تو ہوتے ہیں 
جو ترکِ تعلق کو آسان سمجھتے تھے
سنتے ہیں وہی اکثر تنہائی میں روتے ہیں 
محلوں کے مکینوں کو کیوں نیند نہیں آتی
اِفلاس کے مارے تو آرام سے سوتے ہیں 
بھولے سے بھی آنسو کی اک بوند نہیں گرتی
اس طرح بھی آنکھیں ہم اشکوں میں بھگوتے ہیں 
محفوظ اثرؔ اس کو اعجازِ سخن کہئے
ہم لوگ سمندر کو کوزے میں سموتے ہیں 

***




دل میں رنجش ہے اگر تیرے بتا کون سی ہے
پاس رہ کر تو خفا ہے یہ ادا کون سی ہے
جرم ہے صدق نوائی تو زمانے والو
میں بھی مجرم ہوں کہو میری سزا کون سی ہے
تجربوں ہی نے مرے مجھ کو سنبھالا ورنہ
جانتا میں بھی کہاں تھا کہ ہوا کون سی ہے
چارہ گر یوں تو زمانے میں بہت سے ہیں مگر
کوئی کیا جانے مرے دکھ کی دوا کون سی ہے
ایک لمحہ بھی سکوں کا نہ میّسر آیا
زندگی کہتے ہیں اس کو تو قضا کون سی ہے
اپنے دن کوئی اندھیروں میں گزارے تو اثرؔ
اس میں سورج کے اُجالوں کی خطا کون سی ہے


***




کیا بتاؤں کدھر گیا وہ شخص
ریزہ ریزہ بکھر گیا وہ شخص
جانے کیوں ایسا کر گیا وہ شخص
دیکھ کر بھی گزر گیا وہ شخص
حوصلے تو بلند تھے اُس کے
خاکساری میں مرگیا وہ شخص
عکس دیوار پر اُسی کا تھا
دیکھ کر جس کو ڈر گیا وہ شخص
جانے کیا بات دھیان میں آئی
چلتے چلتے ٹھہر گیا وہ شخص
اُس کا احساں نہ بھول پاؤں گا
میرے سب زخم بھر گیا وہ شخص
بے رُخی سہن کر نہ پایا اثرؔ
حادثوں سے گزر گیا وہ شخص

***




ہاتھ جب بھی مرا پھولوں کی طرف جاتا ہے
جانے کیوں ذہن ببولوں کی طرف جاتا ہے
دل کھنچا جائے ہے جس طرح گناہوں کی طرف
ذہن یوں بچوں کا جھولوں کی طرف جاتا ہے
کچھ تو ملنی تھیں ندامت کی سزائیں اُس کو
ٹھوکریں کھا کے جو بھولوں کی طرف جاتا ہے
سوچتا یہ ہوں کہ انجامِ محبت کیا ہو
ایک دیوانہ بگولوں کی طرف جاتا ہے
پہلے جاتے تھے اُصولوں کی طرف لوگ اثرؔ
آج کل کون اُصولوں کی طرف جاتا ہے

***




آگ اِس طرح لگی کہ کسی کو پتہ نہیں 
جلتے رہے مکان دھواں تک اُٹھا نہیں 
کل تک اُسے بھی ناز مری دوستی پہ تھا
وہ آدمی جو اب مجھے پہچانتا نہیں 
کس دن بدن ہمارا لہو میں نہ تر ہوا
کس دن ہمارے خون کا دریا بہا نہیں 
ہاتھوں سے اپنے سنگِ ستم پھینک دیجئے
پتھر کا یہ مکاں ہے میاں کانچ کا نہیں 
ہنس ہنس کے مل رہا ہوں میں ہر ایک سے اثرؔ
میرے غمِ دروں کا کسی کو پتہ نہیں 

***





کسے خبر تھی ڈسے گا وہ وقت آنے پر
جو سانپ میں نے سجایا تھا اپنے شانے پر
چھتوں کو چاٹ کے دیمک نے کر دیا کمزور
بہت غرور تھا ہم کو اِس آشیانے پر
مجھے خوشی ہے زمانہ اگر بُرا بھی کہے
صداقتوں کے دیے راہ میں جلانے پر
مجھے بھی ناز بہت تھا خلوص پر اُن کے
نظر چرانے لگے وہ عروج پانے پر
سکت نہیں ہے مگر اس کے باوجود اثرؔ
غموں کا بوجھ لئے چل رہا ہوں شانے پر


***




عیب لوگوں کے مت کھروچ ابھی
اپنے بارے میں صرف سوچ ابھی
پیڑ کی پختگی پہ ناز نہ کر
ٹہنیوں میں بہت ہے لوچ ابھی
جن سے شیشوں کو چوٹ لگتی ہے
اُن صداؤں کو تو دبوچ ابھی
ذہن روشن ابھی نہیں تیرا
ذہن سے تیرگی کو نوچ ابھی
اے اثرؔ جادۂ مسافت میں 
دور منزل ہے یہ نہ سوچ ابھی

***




اُداس رنگوں کا موسم ہی مجھ کو راس نہیں 
وہ پیڑ ہوں میں خزاں میں بھی جو اُداس نہیں 
کسے لگائیں گلے کس سے جی کی بات کریں 
متاعِ دردِ محبت کسی کے پاس نہیں 
کھنچے کھنچے سے رہے وہ تو یہ گمان ہوا
مری زبان میں شاید ابھی مٹھاس نہیں 
وہ آدمی کہ شرافت کو ناز تھا جس پر
اُسی کے جسم پہ تہذیب کا لباس نہیں 
ہوائے موجِ تخیل میں جھولنے والے
مری اڑان سے اونچا ترا قیاس نہیں 
اثرؔ ہمیں پہ یہ الزامِ بے وفائی کیوں 
کہ جب وفا کا یہاں پر کسی کو پاس نہیں 


***



ہائے جب تک ذہن و دل میں کوئی ٹکراؤ نہ تھا
سینۂ انسانیت پر بدنما گھاؤ نہ تھا
دُکھ ہوا پہلے مگر اب متفق ہونا پڑا
آئینوں کے شہر پر بے وجہ پتھراؤ نہ تھا
آج کیوں مجھ سے خفا ہو کیا ہوا کچھ تو کہو
آج سے پہلے کبھی تو ایسا برتاؤ نہ تھا
موسم گل میں تھیں ہرسُو کس قدر مایوسیاں 
دُور تک گلشن میں کیوں شبنم کا چھڑکاؤ نہ تھا
اب کوئی بھولے سے اُس کا نام بھی لیتا نہیں 
وہ امیرِ شہر جس کے دل میں پھیلاؤ نہ تھا
کس قدر چالاک تھا وہ سنگ دل قاتل اثرؔ
مرنے والے کے بدن پر ایک بھی گھاؤ نہ تھا


***




اُن کی خوشی تھی اس میں یہ کرنا پڑا مجھے
اونچائی پر پہنچ کے اُترنا پڑا مجھے
فقرہ کشی، ہجومِ الم، اُلجھنوں کی بھیڑ
کتنی مصیبتوں سے گزرنا پڑا مجھے
اپنے تھے دُور دُور تو خطرہ نہ تھا کوئی
جب آ گئے قریب تو ڈرنا پڑا مجھے
تھی مصلحت کہ اونچی اڑانوں کے باوجود
اپنے پروں کو خود ہی کترنا پڑا مجھے
دنیا کی وسعتوں میں سمٹنے کے باوجود
جھونکا تھا میں ہوا کا بکھرنا پڑا مجھے
دشمن بنے ہوئے ہیں میری جان کے اثرؔ
سو بار جن کے واسطے مرنا پڑا مجھے

***




تمام رات ہر آہٹ پہ چونکتا ہی رہا
کھلے کواڑ کے ڈر سے میں جاگتا ہی رہا
فقیرِ شہر سے سوچی ہوئی مراد ملی
امیرِ شہر تو ہنس ہنس کے ٹالتا ہی رہا
وہ عمر بھر تو کبھی سچ نہ کہہ سکا لیکن
غلط کہی ہوئی باتوں کو پالتا ہی رہا
وہ ایک شخص سہارا نہ تھا کوئی جس کا
حیات شان سے اپنی گزارتا ہی رہا
وہ بے نیازِ گہر اے اثرؔ وہ اک مزدور
تمام عمر سمندر کھنگالتا ہی رہا

***




نئے نئے ستم ایجاد کر رہے ہیں لوگ
ہمارے شہر کو برباد کر رہے ہیں لوگ
کواڑ کس کا ہے اس کی خبر نہیں لیکن
عبث کھڑے ہوئے فریاد کر رہے ہیں لوگ
جو بستی راکھ ہوئی تھی فساد میں جل کر
اُسے سلیقے سے آباد کر رہے ہیں لوگ
اُسے تو قید ہی رکھنا تھا عمر بھر جس کو
چڑھا کے دار پہ آزاد کر رہے ہیں لوگ
چلو کہ لوٹ چلیں اب اثرؔ وطن اپنے
سنا ہے ہم کو بہت یاد کر رہے ہیں لوگ


***




جانتا ہوں کہ وہ خفا بھی نہیں 
کچھ دنوں سے مگر ملا بھی نہیں 
اُس سے رشتہ بہت پرانا ہے
ورنہ میں اتنا سوچتا بھی نہیں 
اپنے لٹنے کا غم تو ہے لیکن
دوستوں سے کوئی گلہ بھی نہیں 
مجھ کو تنہائی مار ڈالے گی
میرے کمرے میں آئینہ بھی نہیں 
راستے میں بہت تھی دھوپ مگر
وہ کہیں چھاؤں میں رُکا بھی نہیں 
توڑ ڈالا ہے اِس قدر غم نے
مسکرانے کا حوصلہ بھی نہیں 
کتنا سنسان راستہ ہے اثرؔ
دور تک کوئی نقشِ پا بھی نہیں 

***




سراپا عشق و محبت ہے زندگانیِ شمع
زمانہ جتنی کرے کم ہے قدر دانیِ شمع
فنا کے بعد ہی شاید سکوں میسر ہو
اِسی گماں میں ہوئی خاک زندگانیِ شمع
حصولِ منزلِ مقصود تھا بہت مشکل
اگر نہ ہوتی اندھیروں میں مہربانیِ شمع
سیاہ شب کے مقدر سنوار دیتی ہے
عبث ہی جلتی نہیں رات بھر جوانیِ شمع
نوازشوں میں رہے ہم ہمیشہ اُس کی مگر
ہمیں نہ کرسکے افسوس پاسبانیِ شمع
ہر ایک گوشۂ ظلمت تجھے پکارے گا
اثرؔ تو دیکھ ذرا کر کے ترجمانیِ شمع

***




اُٹھا رہا ہے وہ دستِ سوال کیوں آخر
امیرِ شہر ہوا خستہ حال کیوں آخر
فساد میں تو کم و بیش سب لُٹے لیکن
بس ایک شخص کا اتنا ملال کیوں آخر
وہ جس کے ساتھ گزرتی تھیں چھٹیاں میری
وہ ملنے آیا نہیں اب کے سال کیوں آخر
کسی درخت پہ پتے نظر نہیں آتے
خزاں کے آنے سے پہلے زوال کیوں آخر
وہ شخص جس سے کوئی دشمنی نہیں میری
وہ سازشوں کے بچھاتا ہے جال کیوں آخر
ہزار امن کی کوشش کے باوجود اثرؔ
سکوں نہ ہوسکا اب تک بحال کیوں آخر

***




کبھی پتھر تھا میں اب آئینہ ہوں 
کوئی دیکھے کہ کیا تھا اور کیا ہوں 
زمانہ کر رہا ہے غور جس پر
وہ اِک نقطہ کتابِ زیست کا ہوں 
عداوت ختم کرنے کے لئے میں 
عدو کے سامنے بیٹھا ہوا ہوں 
مجھے جتنا تپایا جا رہا ہے
میں اتنا ہی چمکتا جا رہا ہوں 
سکوتِ آب پر تحریر پڑھنا
میں اِک چھوٹا سا کنکر پھینکتا ہوں 
گماں ہونے لگا ہے حادثے کا
بہت اُونچی عمارت پر کھڑا ہوں 
کسی کا عکس ہو پر آئینے میں 
اثرؔ اپنا ہی چہرہ دیکھتا ہوں 

***




بنائے ترکِ تعلق کا راز رہنے دے
میں جانتا ہوں تجھے فتنہ ساز رہنے دے
وہ شخص شہر ستمگر میں ہے جو امن پسند
عبث نہ چھیڑ اُسے پاکباز رہنے دے
سلیقہ سیکھ ابھی لفظ کو برتنے کا
سخنوری پہ نہ کر اپنی ناز رہنے دے
ابھی یہ دیکھ کھلاتے ہیں دوست گل کیا کیا
ابھی نہ کھینچ خطِ امتیاز رہنے دے
قبول ہو گی یقیناً دعا اثرؔ تیری
یونہی تو دستِ طلب کو دراز رہنے دے

***




یہ حال ہے اُن کا کہ جہالت میں پڑے ہیں 
جو عمر میں حالانکہ بہت مجھ سے بڑے ہیں 
کیا شئے ہے غریبی کوئی پوچھے ذرا اُن سے
فٹ پات پہ مجبور جو برسوں سے پڑے ہیں 
احساں کا کوئی داغ جبیں پر نہ ملے گا
ہم اپنی ہی دیوار کے سائے میں کھڑے ہیں 
اب ہار بھی جائیں تو کوئی غم نہیں ہو گا
ہم دورِ حوادث سے بہت روز لڑے ہیں 
سچائی کی تائید میں اک تم ہی نہیں تھے
کانٹوں کی طرح ہم بھی نگاہوں میں گڑے ہیں 
کچھ لوگ اثرؔ آج بھی شہرت کی ہوس میں 
بے کار تباہی کے دہانے پہ کھڑے ہیں 


***



حیات بخش فضا بدحواس کیسی ہے
زمینِ شہر نگاراں اُداس کیسی ہے
کھڑا ہوا ہوں سمندر کے پاس برسوں سے
بجھی نہیں ہے جو اب تک وہ پیاس کیسی ہے
اُٹھا کے لایا ہے ہیرا سمجھ کے پتھر کو
تری نگاہ اے جوہر شناس کیسی ہے
کئی چراغ جلائے گئے یہاں لیکن
یہ تیرگی سی اُجالوں کے پاس کیسی ہے
وہ جس سے ترکِ تعلق کو اک زمانہ ہوا
اُسی کے لوٹ کے آنے کی آس کیسی ہے
چمن میں دورِ خزاں تو نہیں اثرؔ صاحب
ہر ایک شاخِ شجر بے لباس کیسی ہے

***





بے حقیقت سَراب کی باتیں 
جھوٹ ہوتی ہیں خواب کی باتیں 
دیر سے میں کھڑا ہوا خاموش
سن رہا ہوں جناب کی باتیں 
جو فلک سے زمیں پہ اُتری ہے
کیجئے اُس کتاب کی باتیں 
اس قدر ہو گئے مہذب ہم
بھول بیٹھے ثواب کی باتیں 
تیرا جینا عذاب کر دے گی
چھوڑ جام و شراب کی باتیں 
جو اندھیروں کے زیرِ سایہ ہو
کیا کرے آفتاب کی باتیں 
کیا وفا، کیا خلوص، کیا الفت
ہیں اثرؔ سب کتاب کی باتیں 

***




جھوٹ زباں پر اپنی لاؤں میرے بس کی بات نہیں 
سچائی کا خون بہاؤں میرے بس کی بات نہیں 
تو وہ پتھر جس کا سودا کرتے ہیں انجانے لوگ
میں بھی تیرے دام لگاؤں میرے بس کی بات نہیں 
میری اَنا نے مجھ کو ایسی منزل پر پہنچایا ہے
اب میں واپس لوٹ کے آؤں میرے بس کی بات نہیں 
پات نہیں ہے شاخ پہ جس کی وہ اک ایسا پیڑ ہے یارو
اُس سے کچھ میں آس لگاؤں میرے بس کی بات نہیں 
دریا کی لہروں میں ڈھونڈوں چہرے بکھری یادوں کے
پانی پر تصویر بناؤں میرے بس کی بات نہیں 
اچھا یارو تم ہی کھیلو جیتی بازی ہار کے اب
تاش کے پتوں کو پھیلاؤں میرے بس کی بات نہیں 

***




سچائیوں سے اُس کو بھی انکار ہو گیا
اِک شخص آج اور گنہ گار ہو گیا
وہ چارہ ساز جس پہ زمانے کو ناز تھا
مجھ کو اُداس دیکھ کے بیمار ہو گیا
کتنے ہی غرق ہو گئے طوفاں میں اور میں 
موجوں سے کھیلتا ہوا اُس پار ہو گیا
جانیں فساد میں تو بہت سی گئیں مگر
کیوں ایک نام سرخیِ اخبار ہو گیا
پتھر کو یوں تراشا گیا ہے اثر کہ آج
وہ آبروئے رونقِ بازار ہو گیا


***



اُسے پانے کی خواہش مت کرو
ہوس کاری کی کوشش مت کرو
تمھیں شرمندگی ہو گی بہت
مرے بارے میں سازش مت کرو
معافی کا نہیں وہ مستحق
منافق کی سفارش مت کرو
مصائب جھیل لو لیکن یہاں 
کسی سے بھی گزارش مت کرو
بڑھاؤ اور اپنے زور کو
ہماری آزمائش مت کرو
صلہ محنت کا میری دو مجھے
ابھی مجھ پر نوازش مت کرو
گرا دے گا نگاہوں سے جہاں 
اثرؔ اتنی نمائش مت کرو

***




وہ ہمہ وقت ستائش پہ اُتر آیا ہے
لگ رہا ہے مجھے سازش پہ اُتر آیا ہے
رنج یہ ہے کہ وہ رنجش پہ اُتر آیا ہے
جان لے لینے کی سازش پہ اُتر آیا ہے
سخت لہجے میں کوئی بات کہوں بھی کیسے
وہ ستمگر تو گزارش پہ اُتر آیا ہے
جسم پر اُس کے کئی زخم لگے ہیں لیکن
پھر بھی قاتل کی سفارش پہ اُتر آیا ہے
جس کو نفرت تھی زمانے کے اُجالوں سے کبھی
آج وہ شخص نمائش پہ اُتر آیا ہے
جس کی بے رحمی کے چرچے تھے زمانے میں اثرؔ
جانے کیوں اب وہ نوازش پہ اُتر آیا ہے


***



کچھ ملے یا نہ ملے لوٹ کے گھر جانا ہے
دے کے دستک مجھے ہر در سے گزر جانا ہے
لوگ ہیرے کو بھی ہیرا نہیں کہتے لیکن
ہم نے ہر سنگ کے ٹکڑے کو گہر جانا ہے
جب تلک سانس ہے جینے کی دعائیں دیجئے
ورنہ اک روز تو ہر شخص کو مر جانا ہے
ایک پتھر ہے وہ لیکن یہ بتاتا ہے ہمیں 
کس کی منزل ہے کدھر کس کو کدھر جانا ہے
آئینہ بن تُو مگر دھیان میں یہ بھی رکھنا
ٹوٹ کے تجھ کو بھی اِک روز بکھر جانا ہے
کتنا گہرا یہ سمندر ہے غرض کیا اس سے
کشتیاں لے کے ہمیں پار اُتر جانا ہے
سوچتا ہوں کہ اُسے کوئی سزادوں کیسے
اپنے عیبوں کو اثرؔ جس نے ہنر جانا ہے

***




میں چاہتا ہوں کسی وقت ایک بار مجھے
گئے دنوں کی طرح پھر سے تو پکار مجھے
میں گھر سے نکلا تھا کچھ آس لے کے بستی میں 
مگر کہیں نہ ملا کوئی غم گسار مجھے
پڑا ہوا تھا کنارے پہ اک طرف خاموش
تراشتی رہی پانی کی تیز دھار مجھے
سنہرے دور کا خاکہ کسی نے کھینچا تھا
تمام عمر رہا اُس کا انتظار مجھے
زباں پہ حرفِ صداقت ہے اس لئے تو اثرؔ
دکھا رہا ہے زمانہ صلیب و دار مجھے


***



کیا کہیں کیسے مقدر کے ستارے نکلے
گُل بھی ہاتھ آئے تو اُس میں سے شرارے نکلے
کچھ نہ کچھ بات تو ہو گی یہ تمہی یاد کرو
بے سبب اشک نہ آنکھوں سے ہمارے نکلے
زورِ طوفاں کی حقیقت تو بتائیں گے وہی
ڈوبنے والے جو دریا کے کنارے نکلے
ڈھل گیا وقت پہ سورج تو اُجالے کے لئے
پہلوئے شب سے حسیں چاند ستارے نکلے
خامشی وجہِ تباہی بھی ہوا کرتی ہے
راکھ جب ہم نے کریدی تو شرارے نکلے
جائزہ جب بھی لیا ہم نے حریفوں کا اثرؔ
اُن سے بہتر کہیں کردار ہمارے نکلے

***




دُوری میں بھی احساس کی شدت نہ رہے گی
خط لکھتے رہو گے تو شکایت نہ رہے گی
تم کانچ کے ٹکڑوں کو سلیقے سے تراشو
شوکیس میں رکھنے کی ضرورت نہ رہے گی
ڈھیلی نہ بہت کیجئے اخلاص کی رسّی
ورنہ کہیں محفوظ یہ عزت نہ رہے گی
مضبوط کرو اپنی وفاداری کے رشتے
غیروں کے سہاروں کی ضرورت نہ رہے گی
جس روز گزر جائے گا بچپن کا زمانہ
اُس دن سے طبیعت میں شرارت نہ رہے گی
وہ وقت بھی آئے گا کہ محفوظ اثرؔ جب
بچوں کو بزرگوں سے محبت نہ رہے گی

***




مانا کہ سچ کے کہنے میں نقصان بھی نہیں 
ہر کوئی کہہ لے ،اتنا تو آسان بھی نہیں 
وہ آئینے کے سامنے بیٹھا ہوا ملا
جس کو خود اپنے عکس کی پہچان بھی نہیں 
شدت کی دھوپ اور مسافت کے باوجود
سر پر ہمارے چھاؤں کا احسان بھی نہیں 
غوطہ زنوں کے حوصلے کیوں پست ہو گئے
دریا میں اب کے سال تو طوفان بھی نہیں 
بے وجہ آج اُس کو ہوا دے رہے ہیں لوگ
وہ ایک بات جس میں کوئی جان بھی نہیں 
کیوں مجھ کو انتظار ہے اُس شخص کا اثرؔ
اب جس کے لوٹ آنے کا امکان بھی نہیں 

***




اُس کو بھی سوزِ زخمِ جگر دے کے جاؤں گا
پتھر کو بولنے کا ہنر دے کے جاؤں گا
میں وہ چراغِ شب ہوں کہ بجھنے کے بعد بھی
تیرہ شبی کو نورِ سحر دے کے جاؤں گا
کون اپنا اور کون پرایا ہے دوستو
تم جان جاؤ گے وہ نظر دے کے جاؤں گا
میں پیکرِ وفا ہوں صداقت کے نام پر
آئے گا کوئی حرف تو سر دے کے جاؤں گا
جانا تو ہے سفر پہ مگر ہم نشیں تجھے
میں اپنی واپسی کی خبر دے کے جاؤں گا
کچھ بھی نہیں ہوں شہر سخن میں تو کیا ہوا
اپنی زباں کا کچھ تو اثرؔ دے کے جاؤں گا


***




دشمن سے مجھے ہاتھ ملانے نہیں دیتا
احساس، عداوت کو مٹانے نہیں دیتا
معیار بہت اونچا ہے اُس شخص کا شاید
بچوں کو گھروندے بھی بنانے نہیں دیتا
ڈرتا ہے کہ جل جائے گا اُس کا بھی نشیمن
گھر کوئی پڑوسی کا جلانے نہیں دیتا
برسوں سے جسے دل میں بسا رکھا ہے ہم نے
وہ بھی تو کوئی خواب سجانے نہیں دیتا
حسّاس ہے وہ اتنا کہ ماں باپ کو اپنے
اِک بوجھ بھی ہلکا سا اُٹھانے نہیں دیتا
محفوظ اثرؔ ذہن ہی کچھ ایسا ہے اپنا
ہاتھوں کو کسی سمت بڑھانے نہیں دیتا


***




چہرہ اُداس کیوں ہے یہ سوچا نہیں گیا
ہم سے ہمارا حال بھی پوچھا نہیں گیا
خود کو سنوارتا رہا میں تم کو دیکھ کر
آئینہ میرے سامنے لایا نہیں گیا
بچے ہیں ضد کریں گے کھلونے کے واسطے
بس اس خیال سے کبھی میلہ نہیں گیا
بیٹھا ہوں اپنی سوچ میں ٹوٹا ہوں کس طرح
پتھر کسی طرف سے تو پھینکا نہیں گیا
پھل آئیں گے کبھی تو اسی اعتماد پر
سوکھے ہوئے درخت کو کاٹا نہیں گیا
لگتا ہے آئیں گے وہ اِسی سمت سے اثرؔ
بے وجہ رہگزر کو سجایا نہیں گیا

***





منزلوں کی دُوری کے کرب کو مٹا دے گا
میل کا لگا پتھر حوصلہ بڑھا دے گا
دوستی بڑھاتا کیوں جانتا اگر میں یہ
ایک دن بچھڑ کر وہ دل مرا دکھا دے گا
مل رہا ہے پھر ظالم پہلے کی طرح مجھ سے
لگ رہا ہے یہ کوئی زخم پھر نیا دے گا
اعتماد کس کو ہے عہدِ نو کے منصف پر
جرمِ مدعی پر بھی وہ ہمیں سزا دے گا
پھینک دو کوئی پتھر جھیل کی خموشی پر
دائرہ بنے گا تو تہہ کا کچھ پتہ دے گا
ہر فقیر پر مجھ کو اعتمادِ کامل ہے
خالی ہاتھ جا کر بھی اے اثرؔ دعا دے گا

***




ہمیں نہیں یہ جہاں اعتراف کرتا ہے
گدا کے گھر کا تونگر طواف کرتا ہے
زباں کو ترش کلامی سے باز ہی رکھئے
یہ فعل وہ ہے جو دل میں شگاف کرتا ہے
بڑے تپاک سے ملتا ہے مانتا ہوں میں 
مگر وہ مجھ سے سدا اختلاف کرتا ہے
غبارِ دل کی صفائی کا اُس کو ہوش نہیں 
وہ آئینے کا بدن روز صاف کرتا ہے
انانیت کے سبب اس قدر ہے زعم اُسے
ہر ایک سچ سے سدا انحراف کرتا ہے
میں عہدِ رفتہ کی اِک ایسی تیرگی ہوں اثرؔ
اُجالا آج کا، میرا طواف کرتا ہے


***




نہ سہی آج تو وہ کل دے گا
خاکساری کا کچھ تو پھل دے گا
اور کچھ دن وفا کرو اُس سے
اپنے لہجے کو وہ بدل دے گا
پھول جیسا مزاج مت رکھنا
چٹکیوں میں کوئی مسل دے گا
کہہ رہا ہوں اُسی سے راز کی بات
جانتا ہوں جو کل اُگل دے گا
وہ شجر بے لباس ہے لیکن
ہم کو اُمید ہے کہ پھل دے گا
کیا خبر تھی کہ چارہ ساز اثرؔ
نبض دیکھے گا اور چل دے گا 

***




کوشش تو کی تھی اُس نے بہت پر نہیں ہوا
وہ شخص میرے قد کے برابر نہیں ہوا
اتنا سمٹ چکا ہے کہ وسعت کے باوجود
قطرہ ہی رہ گیا وہ سمندر نہیں ہوا
کثرت پہ مال و زر کی تکبر ہوا جسے
مفلس ہوا وہ شخص تونگر نہیں ہوا
حیران ہوں کہ شیشۂ دل کس لئے مِرا
دنیا کی سختیوں سے بھی پتھر نہیں ہوا
میں کرچیوں میں بٹ کے بھی محفوظ ہوں اثرؔ
میرا وجود شیشے کے باہر نہیں ہوا


***




یہ ڈوب جائے گا اور فاصلہ بڑھا دے گا
سفر ہے دور کا سورج بھی ساتھ کیا دے گا
جِلا کہاں سے نگاہوں کو آئینہ دے گا
مرا ہی عکس مجھے دے گا اور کیا دے گا
ابھی نہ کاٹ اِسے وقت تو بدلنے دے
تجھے یہ سوکھا ہوا پیڑ ہی ہوا دے گا
بھلے سے کچھ بھی نہ دوں اُس کو جاتے جاتے مگر
فقیر ہے تو برابر مجھے دُعا دے گا
اَسیرِ وقت ہے منصف بھی جانتا ہوں میں 
مِرے خلاف ہی وہ اپنا فیصلہ دے گا
میں جانتا تھا اثرؔ اُس کو کس قدر مخلص
نہ تھا گمان مرے دل کو وہ دُکھا دے گا

***




خستہ حالی میں بھی فکرِ آبرو کرتی رہی
مفلسی چاکِ گریباں کو رفو کرتی رہی
میری وحشت بستیوں کی رونقوں سے دُور دُور
صحرا صحرا جانے کس کی جستجو کرتی رہی
ہر نئی آہٹ پہ میں اس سوچ میں ڈوبا رہا
رات بھر تنہائی کس سے گفتگو کرتی رہی
وہ نظر بھی جس کو غواصی میں حاصل تھا کمال
ساحلوں پر موتیوں کی جستجو کرتی رہی
خود کو میں اچھی طرح پہچان لوں اس واسطے
زندگی روز آئینے کے روبرو کرتی رہی
سجدہ گاہِ عشق میں جھکتا گیا دل اور اثرؔ
آنسوؤں سے آنکھ کی پتلی وضو کرتی رہی


***



وہ مجھ سے روٹھ کے اس شہر سے چلا بھی گیا
کبھی کبھی کی ملاقات کا مزا بھی گیا
تعلقات کے ٹکڑے بھی اب نہیں ملتے
وہ کیا گیا مرا برسوں کا رابطہ بھی گیا
ابھی ابھی وہ اِسی راہ سے گیا ہے مگر
ذراسی دیر کی بارش میں نقشِ پا بھی گیا
بہت ہے ناز اُسے اپنی ناخدائی پر
تو یہ سمجھ کے چلو اب کے ناخدا بھی گیا
وہ گھر میں ہوتے ہوئے بھی نہیں ملا مجھ سے
اب اُس کواڑ پہ دستک کا سلسلہ بھی گیا
چلے تھے دھوپ میں اب کے سفر پہ ہم لیکن
ملا جو پیڑ کا سایہ تو حوصلہ بھی گیا
وہ کون تھا کہ اثرؔ ظلمتِ شب غم میں 
خوشی کا دیپ جلایا بھی اور بجھا بھی گیا

***




کیا کہوں کیا جناب کرتے رہے
صرف کاغذ خراب کرتے رہے
ہم تو اُن کے ستم کو بھول گئے
وہ کرم کا حساب کرتے رہے
سامنے اپنے آئینہ رکھ کر
خود کو ہم بے نقاب کرتے رہے
میں وہی خار ہوں جہاں والو
ذکر جس کا گلاب کرتے رہے
سننے والا نہ تھا اثرؔ کوئی
ہم عذاب و ثواب کرتے رہے


***



سنتا رہا ہر ایک کی ہر بات دھیان سے
مفلس تھا کچھ نہ کہہ سکا اپنی زبان سے
جائے گی رائیگاں نہ مشقت یہ سوچ کر
پتھر نکالتے رہے ہیرے کی کان سے
آنکھیں ہی چوندھیا سی گئیں کیا خریدتا
لوٹ آیا خالی ہاتھ میں اونچی دکان سے
مجھ کو ترا خیال بھی اب چھو نہ پائے گا
میں اتنی دور ہوں ترے وہم و گمان سے
وہ گھر بھی جل کے راکھ ہوا ہے فساد میں 
وابستگی بہت تھی ہمیں جس مکان سے
تہذیبِ نو کا یہ بھی انوکھا کمال ہے
بچے بھی بات کرنے لگے آسمان سے
ہم بچ گئے اثرؔ یہ الگ بات ہے مگر
تم نے تو تیر چھوڑ دیا تھا کمان سے

***




نایاب تھے ہم اپنے طلب گار بہت تھے
بکنا تھا ہمیں بھی کہ خریدار بہت تھے
تھا نفس پہ قابو تو مرے ہاتھ نہ اُٹھے
راہوں میں مری پیڑ ثمر دار بہت تھے
بے وجہ نہ شوکیس میں رکھا گیا ہم کو
ہیرے کی طرح ہم بھی چمکدار بہت تھے
لَوٹا ہوں وہاں سے بھی لئے زخم بدن پر
وہ شہر جہاں میرے طرفدار بہت تھے
برسات کے ہونے کا یقیں تھا ہمیں لیکن
بادل نہ برسنے کے بھی آثار بہت تھے
اِس جرم میں مارے گئے محفوظ اثرؔ ہم
غربت کے زمانے میں بھی خوددار بہت تھے


***



بے وجہ رنجشوں کی جسارت نہ کیجئے
ملئے خلوصِ دل سے عداوت نہ کیجئے
بالوں میں آ گئی ہے سفیدی تو کم سے کم
بچوں کی طرح اب تو شرارت نہ کیجئے
وہ معرکہ، کہ جس میں گماں ہو شکست کا
اُس معرکے کی آپ قیادت نہ کیجئے
بچے ہمارے شہر کے جوہر شناس ہیں 
بے مول کنکروں کی تجارت نہ کیجئے
دنیا کہیں غرض نہ سمجھ لے خلوص کو
اتنی زیادہ مجھ سے محبت نہ کیجئے
چہروں کو پڑھ لیا ہے اثرؔ ہم نے غور سے
کیسا ہے کون آپ وضاحت نہ کیجئے

***




سرابوں سے بھی وہ پانی کی آس رکھتے ہیں 
لبوں پہ اپنے جو شدت کی پیاس رکھتے ہیں 
مخالفین بھی ملنے کی آس رکھتے ہیں 
زباں میں اپنی ہم اتنی مٹھاس رکھتے ہیں 
فقط یہ رنج و الم ہی ہمیں نہیں رکھتے
خوشی کے لمحے بھی اکثر اُداس رکھتے ہیں 
بھٹک رہے ہیں گپھاؤں میں وہ اندھیروں کی
بدن پہ اپنے جو اُجلے لباس رکھتے ہیں 
مخالفین کو اپنے کبھی بُرا نہ کہو
کبھی کبھی وہ مراسم کا پاس رکھتے ہیں 
دلوں میں جن کے مروت نہیں اثرؔ صاحب
ہمارے زخموں پہ وہ بھی کپاس رکھتے ہیں 



***



طے بھلے سے یہ اپنی مسافت نہ ہو
رہنمائی کی لیکن ضرورت نہ ہو
اس قدر مہرباں وہ تو پہلے نہ تھے
سوچتا ہوں یہ کوئی شرارت نہ ہو
بات یہ اپنے اپنے مقدر کی ہے
کون یہ چاہتا ہے کہ شہرت نہ ہو
مدتوں میں ملا ہے عدو دیکھنا
بات میں کوئی حرفِ عداوت نہ ہو
اے خدا مجھ کو مشہور کر دے مگر
ایسی شہرت نہ دے جس میں عزت نہ ہو
یوں بنا لو اثرؔ اپنے کردار کو
آئینہ دیکھنے کی ضرورت نہ ہو

***




کوئی شجر آج سایہ دار نہیں ہے
آج کا موسم بھی خوشگوار نہیں ہے
صرف مرا چہرہ پڑھ کے جان لے مجھ کو
آج کوئی اتنا ہوشیار نہیں ہے
صاف نظر آ رہا ہے عکس سبھی کا
آئینے کی سطح پر غبار نہیں ہے
تم ہی کہو کیسے مشورہ بھی اُسے دیں 
اتنا بھی تو ہم کو اختیار نہیں ہے
وعدہ پہ تو اعتبار وجہ سکوں تھا
جانے مرے دل کو کیوں قرار نہیں ہے
سوچ رہا ہوں کہ رات کیسے کٹے گی
آج مجھے اُس کا انتظار نہیں ہے
ہم نے سبھی کو سمجھ لیا ہے اثرؔ اب
ہم کو کسی پر بھی اعتبار نہیں ہے

***



جلنا ہے تو سورج ہی کیوں ، سردی سے بھی جل کر دیکھیں 
برفیلی چٹانوں کی ہم، گرمی سے پگھل کر دیکھیں 
کیوں لوگ ہیں سہمے سہمے، کیوں شہر میں ہے سناٹا
یہ سرخ دھواں ہے کیسا، گھر سے تو نکل کر دیکھیں 
غربت میں بھی قائم ہم نے، رکھّی ہے چمک چہرے کی
اک بار تو دولت والے، اس آگ میں جل کر دیکھیں 
آیا ہے کھلونے والا یا قتل ہوا ہے کوئی
یہ بھیڑ لگی ہے کیسی، نزدیک سے چل کر دیکھیں 
یہ شوخ ہوا کے جھونکے اور جھیل کی یہ گہرائی
لازم ہے کہ ہم عکس اپنا، پانی میں سنبھل کر دیکھیں 
اندازِ سخن سے اپنے، اربابِ قلم نالاں ہیں 
اچھا تو اثرؔ صاحب ہم، لہجہ ہی بدل کر دیکھیں 

***




پت جھڑ کی تیز دھوپ کا موسم گراں نہ تھا
سوکھے ہوئے درخت کو خوفِ خزاں نہ تھا
بے وقت راہ میں مرا چہرا بکھر گیا
آئینہ ٹوٹنے کا مجھے یوں گماں نہ تھا
اپنی بھی خامیوں پہ رہی ہے مری نظر
کردار میرا میری نظر سے نہاں نہ تھا
اب سنگِ میل ہوں توسبھی کی نظر میں ہوں 
جب ٹھوکروں میں تھا تو کوئی قدر داں نہ تھا
حالات جیسے پہلے تھے ہیں آج بھی وہی
ماحول اپنے شہر کا کب خونچکاں نہ تھا
جس راستے میں پہلے گھنے پیڑ تھے اثرؔ
سایہ تلک بھی اب کے سفر میں وہاں نہ تھا

***




موج، مستی، بہار کتنے دن
مال و زر کا خمار کتنے دن
بدگمانی کا شائبہ کب تک
ذہن کا خلفشار کتنے دن
کرسیوں پر غرور کیا معنی
آپ کا اقتدار کتنے دن
صاف ہو گا کبھی تو عکس مرا
آئینے پر غبار کتنے دن
دور ہو جاؤ یا قریب رہو
کج ادائی بھی یار کتنے دن
یہ بتا جاؤ آؤ گے کب تک
ہم کریں انتظار کتنے دن
مان لیتے ہیں بات آج اثرؔ
ہاں مگر اعتبار کتنے دن

***


وہ اپنا قد بڑھانا چاہتا ہے
مجھے نیچا دکھانا چاہتا ہے
اُسے ضد ہے کھلونے کی تو دے دو
کہ بچہ مسکرانا چاہتا ہے
وہ گہری سوچ میں ہے کچھ دنوں سے
وطن سے دور جانا چاہتا ہے
اُسے نفرت ہے شاید روشنی سے
چراغوں کو بجھانا چاہتا ہے
جلا کر اک دیا وہ رہگزر میں 
ہوا کا رخ بتانا چاہتا ہے
جو میری خاکِ پا سے کم ہے وہ بھی
مری قیمت لگانا چاہتا ہے
جسے شہرت ملی ہم سے اثرؔ وہ
ہمی کو بھول جانا چاہتا ہے

***




وسیع الظرفی


وہ بھی اک دور تھا
تھا شجر آرزو کا مرا بھی ہرا
اُس کی ہر شاخ میں پات تھے
چومتی تھی بدن میرا آ کر ہوا
جب گزرتا تھا راہی کوئی اس طرف
دو گھڑی کے لیے
بیٹھ جاتا تھا آ کر مری چھاؤں میں 
غیر ہوں یا کہ اپنے پرائے سبھی
شوق سے میری بانہوں میں آتے رہے
اور برسوں تلک فیض اٹھاتے رہے
لطف پاتے رہے
روز آتے رہے روز جاتے رہے
میں کہ خاموش تھا
یہ مرا ظرف تھا
اور اب 
میں کہ سوکھا ہوا پیڑ ہوں 
جب گزرتا ہے راہی کوئی اس طرف
مڑ کے میری طرف دیکھتا بھی نہیں 
پھر بھی احساسِ غم سے سبکدوش ہوں 
میں کہ خاموش ہوں !
یہ مرا ظرف ہے!!








کسوٹی

بات ہے ایک دن کی مرے سامنے
میری تعریف احباب کرتے رہے
سن کے توصیفی کلمات اپنے لئے
جی تو خوش ہو رہا تھا  مرا بھی مگر
میرا احساس مایوس و مغموم تھا
ایک دن اپنے کمرے میں بے ساختہ
آئینے کے مقابل کھڑا جب ہوا
میرے ہر عیب کو
آئینے نے بتایا مجھے 
اور میں 

عکس میں اپنے ہر روز ڈھلتا رہا
عیب کو خوبیوں سے بدلتا رہا
آخرش ایک دن
پھر اُسی آئینے نے بتایا مجھے
اب کوئی عیب مجھ میں نہیں 
اور میں 
اب اُسی آئینے کی طرح صاف و شفاف ہوں 
اس لئے دوستو سامنے
کوئی تعریف بے جا تمہاری کرے
آئینہ سامنے رکھ کے
یہ جان لو
جھوٹ پر خوبیوں کی پرت جھوٹ ہے
مصلحت جھوٹ ہے
سچ ہے بس آئینہ!!






دیوتا

جانے کب سے پڑا تھا سرِ رہگزر
ایک بھاری سا پتھر سیہ رنگ کا
جس پہ بستی کے کچھ لوگ ہر شام کو
بیٹھا کرتے تھے تفریح کے واسطے
اُن میں سے ایک دن
ذہن جاگا کسی شخص کا
اور پھر
گیروارنگ اُس پر چڑھایا گیا
بیچ چوراہے پر اُس کو لایاگیا
جشن جیسا وہاں کچھ منایا گیا

اک نیا دیوتا پھر بنایا گیا
دیکھتے دیکھتے
سنگ بے جان وہ
دیوتا بن گیا
چند لمحات میں 
وہ خدا بن گیا سارے اوہام کا
آگ اگلتی ہوئی اک سیہ شام کا
کتنے گھر جل گئے
کتنے مارے گئے
اور انسانیت
چشمِ احساس سے
مدتوں خوں کے آنسو بہاتی رہی!!







صاف گوئی

میں اکیلا تھا مگر
مجھ میں یہ خوبی خدا کی دین تھی
دیکھ کر اخلاق اور میرا خلوص
جو کہ مجھ سے دور تھے
رفتہ رفتہ ہی مگر میرے قریب آتے گئے
روز و شب پھر اس طرح
مجلسی اک سلسلہ بنتا گیا
پھر اچانک یوں ہوا
ہو گئی تکرار کچھ افراد میں 
دیکھ کر اخلاق اور میرا خلوص

فیصلے کے واسطے لوگوں نے مجھ ہی کوچنا
حق شناسی تو مری فطرت میں تھی
حق کی جانب فیصلہ میرا گیا
فیصلے سے کچھ مفادوں پر پڑی اک ضرب سی
رفتہ رفتہ، دم بدم
دور سب ہوتے گئے
اور میں 
پہلے کے جیسا پھر اکیلا رہ گیا!!






قطعات

کاش ان کے غلام ہو جاتے 
رشکِ صد احترام ہو جاتے
ہر کسی کی نظر میں آج اثرؔ
ہم بھی عالی مقام ہو جاتے

***

با ضمیروں کے ساتھ رہتے ہیں 
ہم فقیروں کے ساتھ رہتے ہیں 
بات کے وہ دھنی نہیں ہوتے
جو امیروں کے ساتھ رہتے ہیں 

***


پھول بھی راہوں کے پتھر ہو گئے
حادثے اپنا مقدر ہو گئے
شوقِ منزل کے سفر میں آج ہم
یہ ہوا کہ گھر سے بے گھر ہو گئے

***

ہر کلی پر نکھار ہم سے ہے
خوشبوؤں کی بہار ہم سے ہے
اے اثرؔ زینتِ چمن ہیں ہم
گلستاں کا وقار ہم سے ہے

***

ایسا خوش ہوں میں غم کے ماروں میں 
پھول ہنستا ہو جیسے خاروں میں 
اُس کو کیا ہو بھنور کا اندازہ
عمر بھر جو رہا کناروں میں 

***

جان خطرے میں ڈال سکتے ہیں 
تہہ سے موتی نکال سکتے ہیں 
وقت آنے پہ یہ خیال رہے
ہم سمندر کھنگال سکتے ہیں 

***

آنکھوں میں آنسوؤں کو اُبھرنے نہیں دیا
لب سے ہنسی کا بوجھ اُترنے نہیں دیا
ہر غم خوشی سے سہتا رہا میں اثرؔ مگر
شیرازۂ حیات بکھرنے نہیں دیا

***

غرور سر میں سمایا نہیں اثرؔ ورنہ
بلندیوں سے کبھی کا اُتر گیا ہوتا
مجھے تو زندہ مرے دشمنوں نے رکھا ہے
مخالفت نہیں ہوتی تو مر گیا ہوتا
***


آدمی مال و زر کے لالچ میں 
راستہ سچ کا چھوڑ دیتا ہے
ایک اپنے مفاد کی خاطر
سب اصولوں کو توڑ دیتا ہے

***

خوش نصیبی ہے حوصلوں کے ساتھ
گرتے گرتے سنبھل رہا ہوں میں 
اس گرانی کے دور میں یارو
اپنے پیروں پہ چل رہا ہوں میں 

***

اُس سے کہدو یہ دوستو جاکر
مجھ پہ جو شخص مسکراتا ہے
اپنا کردار دیکھ لے پہلے
آئینہ مجھ کو کیا دکھاتا ہے
***

اپنے اخلاق سے جو گر جاتے 
پستیوں سے اُبھر گئے ہوتے
جھوٹ سے اتفاق کرتے تو
ہم بھی اونچائی پر گئے ہوتے

***

انتہا ہے ستم ظریفی کی
جان پہچان بھول جاتے ہیں 
اپنا مطلب نکل گیا تو اثرؔ
لوگ احسان بھول جاتے ہیں 
***

یہ کرشماتی دور ہے صاحب
لے کے زر آن بیچ دیتے ہیں 
آج نام و نمود کی خاطر
لوگ ایمان بیچ دیتے ہیں 

***


قدر داں تو ہیں بہت شہرِ سخن میں لیکن
ہم ہر اک شخص کا معیارِ نظر جانتے ہیں 
مصلحت نے ہمیں خاموش رکھا ہے ورنہ
ہم بھی لفظوں کو برتنے کا ہنر جانتے ہیں 

***

ہم جہاں دیدہ ہیں ہم سے نہ اُلجھ
تیری اونچائی کی حد جانتے ہیں 
ایڑیاں اپنی اُٹھانے والے
ہم تو ہر شخص کا قد جانتے ہیں 
***

ان پیج سے تبدیلی:	اعجاز عبید 
پروف ریڈنگ:		جویریہ مسعود، اعجاز عبید
ای بک:			اعجاز عبید
اردو لائبریری ڈاٹ آرگ، کتابیں ڈاٹ آئ فاسٹ نیٹ ڈاٹ کام  اور کتابیں ڈاٹ 4 ٹی ڈاٹ کام کی مشترکہ پیشکش
