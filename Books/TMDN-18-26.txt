تفسیر المدنی

حصہ چہارم
محمد اسحاق خان ولد سردار خانولی

سورۃ ۱۸ تا ۲۶


فہرست


(سورۃ الكہف ۔ سورہ نمبر ۱۸ ۔ تعداد آیات ۱۱۰)	۲
(سورۃ مریم ۔ سورہ نمبر ۱۹ ۔ تعداد آیات ۹۸)	۳۵
(سورۃ طٰہٰ ۔ سورہ نمبر ۲۰ ۔ تعداد آیات ۱۳۵)	۵۶
(سورۃ الأنبیاء ۔ سورہ نمبر ۲۱ ۔ تعداد آیات ۱۱۲)	۷۵
(سورۃ الحج ۔ سورہ نمبر ۲۲ ۔ تعداد آیات ۷۸)	۱۱۳
(سورۃ المؤمنون ۔ سورہ نمبر ۲۳ ۔ تعداد آیات ۱۱۸)	۱۴۲
(سورۃ النور ۔ سورہ نمبر ۲۴ ۔ تعداد آیات ۶۴)	۱۶۵
(سورۃ الفرقان ۔ سورہ نمبر ۲۵ ۔ تعداد آیات ۷۷)	۱۹۱
(سورۃ الشعراء ۔ سورہ نمبر ۲۶ ۔ تعداد آیات ۲۲۷)	۲۱۱


(سورۃ الكہف ۔ سورہ نمبر ۱۸ ۔ تعداد آیات ۱۱۰)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     سب تعریفیں اس اللہ ہی کے لئے ہیں جس نے اتارا اپنے بندہ خاص پر اس (عظیم الشان) کتاب کو، اور اس میں اس نے کسی طرح کی کوئی کجی (اور ٹیڑھ) نہیں رکھی،
۲۔۔۔      ٹھیک ٹھیک سیدھی بات کہنے والی تاکہ وہ خبردار کرے (لوگوں کو) اپنی طرف سے ہونے والے ایک بڑے ہی سخت عذاب سے ، اور تاکہ خوشخبری دے ان ایمان والوں کو جو نیک کام کرتے ہیں کہ ان کے لئے ایک بہت بڑا اجر ہے ،
۳۔۔۔     جس میں ان کو ہمیشہ رہنا نصیب ہو گا
۴۔۔۔      اور تاکہ (خاص طور پر) وہ خبردار کرے ان لوگوں کو جنہوں نے کہا کہ اللہ کی کوئی اولاد ہے ،
۵۔۔۔      (حالانکہ) ان کے پاس اس کا کوئی علم نہیں ، اور نہ ہی ان کے باپ دادا کے پاس تھا، بڑی ہی بھاری بات ہے یہ جو ان لوگوں کے مونہوں سے نکلتی ہے ، یہ لوگ بالکل ہی نرا جھوٹ بک رہے ہیں ،
۶۔۔۔     تو کیا آپ (اے پیغمبر!) ان لوگوں کے پیچھے غم کے مارے اپنی جان کو ہلاک کر دیں گے ؟ اگر یہ لوگ اس کلام (معجز نظام) پر ایمان نہیں لائے ؟
۷۔۔۔      بے شک ہم نے اس سب کچھ کو جو کہ اس زمین پر موجود ہے اس کے لئے اس کی زینت کا سامان بنایا ہے ، تاکہ ہم ان کو آزمائیں کہ ان میں سے کون زیادہ اچھا عمل کرتا ہے ،
۸۔۔۔      اور بلاشبہ ہم نے وہ سب کچھ جو کہ اس (زمین) پر ہے (ایک دن بالکل مٹا کر) اسے ایک چٹیل میدان بنا دینا ہے ،
۹۔۔۔     کیا تم نے (اے مخاطب) یہ سمجھ رکھا ہے کہ غار اور رقیم والے ہماری (قدرت کی) نشانیوں میں سے کچھ زیادہ تعجب کی چیز تھے ؟
۱۰۔۔۔      جب کہ ان چند نوجوانوں نے اس غار میں جا کر پناہ لی، اور انہوں نے دعاء کی کہ اے ہمارے رب، ہمیں نواز دے اپنی خاص رحمت سے ، اور ہمارے لئے ہمارے معاملے میں درستی کا سامان مہیا فرما دے ،
۱۱۔۔۔      سو ہم نے ان کے کانوں پر تھپکی دے کر ان کو اسی غار میں سلا دیا برسہا برس کے لئے ،
۱۲۔۔۔      پھر ہم نے انھیں اٹھایا تاکہ ہم دیکھیں کہ ان کے دونوں گروہوں میں سے کون اس مدت کو زیادہ ٹھیک بتاتا ہے جو انہوں نے وہاں گزاری تھی،
۱۳۔۔۔      (اس اجمال تذکرے کے بعد اب) ہم آپ کو ان کا قصہ ٹھیک ٹھیک سناتے ہیں وہ چند نوجوان تھے جو اپنے رب پر ایمان لائے تھے ، اور ہم نے ان کو ہدایت میں اور ترقی بخش دی تھی،
۱۴۔۔۔      اور ہم نے اس وقت ان کے دل مضبوط کر دئیے جب کہ انہوں نے (آپس میں یا بادشاہ وقت کے سامنے ) کھڑے ہو کر اعلان کر دیا، کہ ہمارا رب تو وہ ہے جو آسمانوں اور زمین کا رب ہے ، ہم اس کے سوا اور کسی بھی معبود کو ہرگز نہیں پکاریں گے ، ورنہ ہم یقیناً ایک بڑی ہی بے جا بات کا ارتکاب کریں گے ،
۱۵۔۔۔      یہ جو ہماری قوم ہے انہوں نے اس (وحدہٗ لا شریک) کے سوا طرح طرح کے معبود بنا رکھے ہیں ، یہ لوگ کیوں نہیں لاتے ان پر کوئی واضح دلیل، سو اس سے بڑھ کر ظالم اور کون ہو سکتا ہے جو اللہ پر جھوٹ باندھے ؟
۱۶۔۔۔      اور اب جب کہ تم الگ ہو گئے ہو ان سے بھی، اور ان کے ان (باطل) معبودوں سے بھی، جن کو یہ لوگ پوجتے (اور پکارتے ) ہیں اللہ کے سوا، تو اب تم (سیدھے ) چل کر پناہ لے لو فلاں غار میں ، تمہارا رب پھیلا دے گا تم پر اپنی رحمت (کی چادر) اور مہیا فرما دے گا تمہارے معاملے میں آسانی (اور کامیابی) کا سامان،
۱۷۔۔۔      اور تم (اگر انہیں غار میں دیکھتے تو) سورج کو دیکھتے کہ جب وہ نکلتا ہے تو کنی کترا جاتا ہے ان کے غار سے داہنی طرف کو اور جب ڈوبتا ہے تو ان کے بائیں جانب سے کنی کتراتا ہوا گزر جاتا ہے ، جب کہ وہ اس غار کے اندر ایک کھلی جگہ میں پڑے تھے ، یہ اللہ کی نشانیوں میں سے ایک ہے ، جسے اللہ ہدایت دے وہی ہے ہدایت پانے والا، اور جسے وہ گمراہ کر دے ، تو تم اس کے لئے نہیں پا سکو گے کوئی حمایتی راہ دکھانے والا،
۱۸۔۔۔      اور تم (اگر دیکھتے تو) ان کو جاگتا ہوا خیال کرتے ، حالانکہ وہ سوئے پڑے تھے ، ہم انہیں دائیں بائیں کروٹ دلواتے رہتے تھے ، اور ان کا کتا غار کے دھانے پر اپنے بازو پھیلائے بیٹھا تھا اگر تم کہیں جھانک کر انہیں دیکھتے تو الٹے پاؤں بھاگ کھڑے ہوتے ، اور تم پر ان کی ایک دہشت چھا جاتی،
۱۹۔۔۔      اور (جس عجیب طریقے سے ہم نے انہیں سلا دیا تھا) اسی طرح ہم نے انہیں اٹھا بٹھایا، تاکہ وہ آپس میں ایک دوسرے سے پوچھ گچھ کریں ، (چنانچہ) ان میں سے ایک نے پوچھا کہ تم کتنی دیر اس حال میں رہے ہو؟ تو دوسروں نے جواب دیا دن بھر، یا اس سے بھی کچھ کم ہی رہے ہوں گے ، پھر انہوں نے کہا (اس بحث سے کیا فائدہ؟) تمہارا رب ہی خوب جانتا ہے کہ تم کتنا عرصہ رہے ہو۔ پس اب تم اپنے میں سے کسی کو یہ روپیہ دے کر شہر بھیجو تاکہ وہ (وہاں جا کر سب سے پہلے تو یہ) دیکھے کہ سب سے پاکیزہ (اور ستھرا) کھانا کہاں ملتا ہے ، پھر وہ وہاں سے تمہارے کھانے کو کچھ لے آئے ، اور وہ بڑی خوش اسلوبی سے کام لے کہ تمہارے بارے میں کسی کو خبر تک نہ ہونے پائے ،
۲۰۔۔۔      کیونکہ اگر کہیں ان لوگوں نے تم پر قابو پا لیا وہ تمہیں سنگسار کر دیں گے ، یا پھر وہ تم کو اپنے دین میں لوٹا لیں گے ، اور اس صورت میں تم کبھی بھی فلاح نہیں پا سکو گے ،
۲۱۔۔۔      اور (جس عجیب طریقے سے ہم نے انہیں سلایا، جگایا) اسی طرح ہم نے ان لوگوں کو ان کے حال پر مطلع کر دیا، تاکہ وہ یقین جان لیں کہ اللہ کا وعدہ واقعی سچا ہے ، اور یہ کہ قیامت کا آنا اس قدر یقینی ہے کہ اس میں کسی شک کی کوئی گنجائش نہیں ، (اور وہ بھی ان کو سناؤ کہ) جب وہ لوگ آپس میں جھگڑ رہے تھے ان کے معاملے میں ، سو انہوں نے کہا کہ ان (کے غار) پر کوئی عمارت بنوا دو، ان کا رب ان (کے معاملے ) کو خوب جانتا ہے ، (بالآخر) ان لوگوں نے جو ان کے معاملے پر غالب تھے انہوں نے کہا کہ ہم تو ان پر ایک مسجد بنائیں گے ،
۲۲۔۔۔     اب کچھ لوگ کہیں گے کہ وہ تین تھے ، چوتھا ان کا کتا تھا، اور کچھ دوسرے کہیں گے کہ وہ پانچ تھے اور چھٹا ان کا کتا تھا، یہ سب بن دیکھے تیر پھینک رہے ہیں ، اور کچھ کہیں گے کہ وہ سات تھے آٹھواں ان کا کتا تھا، (ان سے ) کہو کہ میرا رب ہی بہتر جانتا ہے کہ وہ کتنے تھے ، (لوگوں میں سے ) ان کا صحیح حال کوئی نہیں جانتا مگر بہت تھوڑے ، پس تم ان کے بارے میں ان (اہل کتاب وغیرہ) میں سے کسی سے بھی کوئی بحث مت کرو مگر سرسری طور پر، اور ان کے بارے میں ان میں سے کسی سے بھی کچھ مت پوچھو،
۲۳۔۔۔     اور کسی بھی چیز کے بارے میں یوں مت کہو کہ میں اسے کل کر دوں گا
۲۴۔۔۔      مگر یہ کہ اللہ چاہے ، اور جب بھول جاؤ تو (یاد آنے پر) اپنے رب کا ذکر کر لیا کرو، اور یوں کہو کہ امید ہے کہ میرا رب مجھے اس سے بھی زیادہ رشد کے قریب تر بات کی راہنمائی سے نوازے گا،
۲۵۔۔۔      اور وہ لوگ اپنی غار میں رہے تین سو برس، اور نو برس مزید برآں ،
۲۶۔۔۔      (ان سے ) کہو کہ اللہ ہی بہتر جانتا ہے کہ وہ کتنی مدت رہے ، اسی کے لئے ہے غیب آسمانوں اور زمین کا کیا ہی خوب دیکھنے والا اور سننے والا ہے وہ (اپنی مخلوق کے احوال کو) ان کے لئے اس کے سوا نہ کوئی حمایتی (و کارساز) ہے اور نہ ہی وہ اپنے حکم میں شریک کرتا ہے کسی کو،
۲۷۔۔۔      اور پڑھتے (اور سناتے ) جاؤ (اے پیغمبر!) اس وحی کو جو بھیجی گئی ہے آپ کی طرف، آپ کے رب کی جانب سے ، کوئی نہیں جو بدل سکے اس کے فرمودات کو، اور (اگر آپ نے کسی کی خاطر اس میں کوئی کمی و بیشی کر دی تو) آپ اس کے سوا ہرگز کوئی پناہ گاہ نہیں پا سکو گے ،
۲۸۔۔۔      اور روکے رکھو اپنے آپ کو ان (بندگان صدق و صفا) کے ساتھ جو پکارتے ہیں اپنے رب کو صبح و شام، اس کی رضا چاہتے ہوئے اور ہٹنے نہ پائیں آپ کی نگاہیں ان سے دنیاوی زندگی کی زینت چاہتے ہوئے ، اور کبھی کان نہ دھرنا کسی ایسے شخص کی (چکنی چپڑی) باتوں پر جس کے دل کو ہم نے غافل کر دیا ہو اپنی یادِ (دلشاد) سے ، (اس کے سواء اختیارات بد کی بناء پر)، اور وہ پیچھے لگ گیا ہو اپنی خواہشات کے ، اور اس کا معاملہ حد سے گزر چکا ہو،
۲۹۔۔۔      اور (ان سے صاف) کہہ دو کہ حق تمہارے رب ہی کی طرف سے ہے ، سو جس کا جی چاہے ایمان لے آئے اور جس کا جی چاہے کفر کرے (ہمارا نہ کوئی نفع نہ نقصان، پر یہ واضح رہے کہ) ہم نے یقیناً تیار کر رکھی ہے ظالموں کے لئے ایک ایسی ہولناک آگ، جس کی لپیٹوں نے ان کو اپنے گھیرے میں لے رکھا ہے ، اور اگر یہ (پیاس کے مارے ) پانی مانگیں گے تو ان کی تواضع ایک ایسے پانی سے کی جائے گی جو (بد شکل میں تو) تیل کی تلچھٹ کی طرح ہو گا (مگر کھولتا ہوا گرم اس قدر ہو گا کہ) بھون کر رکھ دے گا ان کے چہروں کو، کیسا برا پانی ہو گا وہ، اور کیسی بری رہائش گاہ ہو گی وہ،
۳۰۔۔۔      (اس کے برعکس) بے شک جو لوگ ایمان لائے اور انہوں نے کام بھی نیک کئے ہوں گے (ان کے لئے بڑا ہی عمدہ اجر ہے کہ) بے شک ہم کسی بھی ایسے شخص کا اجر ضائع نہیں کرتے جس نے اچھی طرح کام کیا ہو گا،
۳۱۔۔۔      ایسے (خوش نصیب) لوگوں کیلئے سدا بہار جنتیں ہوں گی ان کے نیچے سے بہہ رہی ہوں گی طرح طرح کی (عظیم الشان) نہریں ، ان کو وہاں پر پہنائے جائیں گے کنگن سونے کے ، اور سبز رنگ کے لباس باریک اور دبیز ریشم کے ، (نہایت سکون و اطمینان سے ) تکئے لگائے بیٹھے ہوں گے ، یہ وہاں پر اونچی (اور عالی شان) مسندوں پر، کیا ہی خوب بدلہ ہو گا وہ، اور کیسی ہی عمدہ آرام گاہ ہو گی وہ،
۳۲۔۔۔      اور بیان کرو ان (کی عبرت پذیری) کے لئے ایک مثال، کہ دو شخص تھے جن میں سے ایک کو ہم نے دو باغ دئیے تھے انگوروں کے ، اور گھیر دیا تھا ہم نے ان دونوں کو کھجور کی ایک عمدہ باڑ سے ، اور ان دونوں کے درمیان ہم نے کھیتی (کے قابل زمین) بھی رکھ دی تھی، یہ دونوں باغ خوب پھلے پھولے ،
۳۳۔۔۔      اور پھل لانے میں انہوں نے کوئی کسر نہیں چھوڑی، اور ہم نے ان دونوں کے درمیان ایک نہر بھی جاری کر دی تھی،
۳۴۔۔۔      اور اس کا کچھ اور بھی مال تھا تو (ایک مرتبہ ترنگ میں آ کر) وہ اپنے ساتھی سے بات کرتے ہوئے کہنے لگا کہ میں تجھ سے مال میں بھی بہت زیادہ ہوں ، اور جتھے کے اعتبار سے بھی تجھ سے کہیں زیادہ طاقتور ہوں ،
۳۵۔۔۔      اور (ایک مرتبہ اسی نشے میں چور) وہ اپنے باغ میں داخل ہوا اس حال میں کہ وہ (کبر و غرور سے ) خود اپنے ہی اوپر ظلم کر رہا تھا، اور اس نے (تکبر بھرے انداز میں ) کہا کہ میں نہیں سمجھتا کہ یہ باغ بھی کبھی برباد ہو جائے گا
۳۶۔۔۔      اور نہ ہی یہ ماننے کو تیار ہوں کہ قیامت قائم ہونے والی ہے ، اور اگر (بالفرض) میں اپنے رب کی طرف لوٹایا بھی گیا تو یقیناً میں (وہاں پر) اس سے بھی کہیں بڑھ کر اچھی جگہ پاؤں گا،
۳۷۔۔۔      اس کے ساتھی نے اس سے باتیں کرتے ہوئے (فہمائش اور تنبیہ کے طور پر) اس سے کہا کہ کیا تو اسی ذات کے ساتھ کفر کرتا ہے جس نے تجھے پیدا فرمایا مٹی سے ، پھر نطفہ سے ، پھر تجھے بنا کھڑا کیا ایک صحیح و سالم انسان کے طور پر؟
۳۸۔۔۔      (تو پھر بھی اگر کفر ہی کرتا ہے تو کیا کر باقی) رہا میں ، تو میرا رب تو بہر حال وہی اللہ ہے ، اور میں اس کے ساتھ کسی کو بھی شریک نہیں ٹھہراتا (کسی بھی حال میں )،
۳۹۔۔۔      اور ایسے کیوں نہ ہوا کہ جب تو داخل ہوا تھا اپنے باغ میں تو تو (دل و جان سے ) سے پکار اٹھتا  ماشاء اللّٰہ لا قوۃ الا باللہ اور اگر تو مجھے اپنے سے کمتر دیکھتا ہے مال اور اولاد کے اعتبار سے ،
۴۰۔۔۔      تو (یاد رکھ کہ) بعید نہیں کہ میرا رب مجھے تیرے باغ سے بھی کہیں بڑھ کر اچھا باغ دے دے ، اور تیرے اس باغ پر آسمان سے کوئی ایسی آفت بھیج دے کہ یہ چٹیل میدان بن کر رہ جائے ،
۴۱۔۔۔      یا اس کا پانی ہی زمین میں ایسا اتر جائے کہ تو اسے کسی بھی طرح تلاش کر کے نہ لا سکے ،
۴۲۔۔۔      آخرکار گھیر لیا گیا اس کے سارے پھل کو (ایک ناگہانی آفت سے ) جس سے وہ اپنے ہاتھ ملتا رہ گیا، اپنے اس خرچ پر جو اس نے اس باغ پر کیا تھا، جب کہ وہ گرا پڑتا تھا اپنی چھتریوں پر، اور وہ (مارے حسرت کے ) کہہ رہا تھا کہ اے کاش میں نے شریک نہ ٹھہرایا ہوتا اپنے رب کے ساتھ کسی کو،
۴۳۔۔۔      اور نہ کوئی جماعت ایسی تھی جو اس کی مدد کرتی اللہ کے سوا، اور نہ وہ خود بدلہ لینے کے قابل تھا،
۴۴۔۔۔     یہاں (سے واضح ہو گیا کہ کار سازی کا) سب اختیار خدائے برحق ہی کے لئے ہے ، اسی کا بخشا ہوا انعام بھی سب سے اچھا ہے ، اور اسی کا دکھایا ہوا انجام بھی سب سے بہتر،
۴۵۔۔۔      اور ان (کی عبرت) کے لئے دنیا کی زندگی کی مثال بھی بیان کر دو کہ جیسے ہم نے آسمان سے پانی برسایا، جس سے خوب گھنی ہو کر نکلی اس کی انگوری، پھر (چندے بعد) وہ اس طرح چورا بن کر رہ گئی کہ اڑائے پھریں اس کو ہوائیں ، اور واقعہ یہ ہے کہ اللہ ہر چیز پر پوری طرح قابو رکھنے والا ہے ،
۴۶۔۔۔      مال و اولاد تو دراصل زیب و زینت ہیں اس (چند روزہ) دنیاوی زندگی کی، (اور بس) اور (سدا) باقی رہنے والی نیکیاں ہی ہیں جو تمہارے رب کے یہاں ثواب کے لحاظ سے بھی سب سے اچھی ہیں ، اور امیدیں وابستہ کرنے کے اعتبار سے بھی سب سے عمدہ،
۴۷۔۔۔      اور (یاد کرو اے لوگو، اس دن کو کہ) جس دن چلا دیں گے ہم ان (بھاری بھرکم اور فلک بوس) پہاڑوں کو، اور تم بالکل کھلا (اور برہنہ) دیکھو گے اس زمین کو، (ایک چٹیل میدان کی شکل میں ) اور اکٹھا کر لائیں گے ہم ان سب کو اس طور پر کہ ان میں سے کسی کو بھی نہیں چھوڑیں گے ،
۴۸۔۔۔      اور پیش کر دیا جائے گا ان سب کو آپ کے رب کے حضور صف در صف (اور ان سے کہا جائے گا کہ) آخر آ گئے ناں تم لوگ ہمارے پاس، جیسا کہ ہم نے تم کو پیدا کیا تھا پہلی مرتبہ، مگر تم نے سمجھ رکھا تھا کہ ہم تمہارے (لوٹنے کے ) لئے کوئی وقت ہی مقرر نہ کریں گے ،
۴۹۔۔۔      اور (ان کے سامنے ) رکھ دیا جائے گا نامہ اعمال کو، تب تم دیکھو گے مجرموں کو کہ وہ ڈر (کے مارے کانپ) رہے ہوں گے ، ان مندرجات سے جو اس کے اندر موجود ہوں گے ، اور (مارے افسوس کے ) وہ کہہ رہے ہوں گے کہ ہائے ہماری کم بختی، یہ کیسی کتاب ہے کہ اس نے کسی چھوٹی بات کو چھوڑا اور نہ کسی بڑی بات کو، جس کو درج نہ کیا ہو، اور وہ حاضر (و موجود) پائیں گے وہ سب کچھ جو انہوں نے (زندگی بھر) کیا ہو گا، اور آپ کا رب کسی پر ظلم نہیں کرتا،
۵۰۔۔۔      (اور وہ بھی یاد کرو کہ) جب ہم نے فرشتوں سے کہا کہ تم سجدہ کرو آدم کو، تو وہ سب کے سب (فوراً) سجدے میں گر پڑے ، بجز ابلیس کے ، وہ جنوں میں سے تھا، اس لئے اس نے سر تابی کی اپنے رب کے حکم سے ، تو کیا تم لوگ پھر بھی دوست بناتے ہو اس کو اور اس کی اولاد کو مجھے چھوڑ کر؟ حالانکہ وہ تمہارے (اصلی اور پکے ) دشمن بھی ہیں ، کیا ہی برا بدل ملا ظالموں کو،
۵۱۔۔۔      میں نے تو ان کو آسمانوں اور زمین کے پیدا کرنے کے وقت بلایا تھا، اور نہ ہی خود ان کو پیدا کرتے وقت، اور نہ ہی یہ میری شان ہے کہ میں گمراہ کرنے والوں کو دست و باز و (اور مددگار) بناؤں ،
۵۲۔۔۔      اور (کیا حال ہو گا مشرکوں کا اس دن) جس دن کہ حق تعالیٰ (ان سے فرمائے گا کہ پکارو تم لوگ میرے ان شریکوں کو جن کا تم گھمنڈ رکھتے تھے ، پھر وہ ان کو پکاریں گے ، مگر وہ ان کو اس کا کوئی جواب نہ دیں گے ، اور ہم ان کے درمیان ہلاکت (و تباہی) کا ایک ہولناک گڑھا حائل کر دیں گے ،
۵۳۔۔۔      اور مجرم لوگ آگ کو دیکھتے ہی یقین کر لیں گے کہ انہیں قطعی طور پر اس میں گرنا ہے ، اور وہ اس سے بچ نکلنے کی کوئی راہ نہ پائیں گے ،
۵۴۔۔۔      اور ہم نے لوگوں (کو سمجھانے ) کے لئے اس قرآن میں ہر عمدہ مضمون طرح طرح سے بیان کیا ہے ، مگر انسان سب سے بڑھ کر جھگڑالو واقع ہوا ہے ،
۵۵۔۔۔      اور لوگوں کے پاس جب ہدایت آ چکی تو انہیں ایمان لانے اور اپنے رب سے معافی چاہنے سے کوئی چیز مانع نہیں ہوئی سوائے اس کے کہ ان کے ساتھ بھی وہی کچھ ہو جو اگلوں کے ساتھ ہو چکا ہے ، یا نمودار ہو جائے عذابِ الٰہی ان کے سامنے ،
۵۶۔۔۔      اور ہم نہیں بھیجتے رسولوں کو مگر خوشخبری دینے والے ، اور خبرداری کرنے والے بنا کر، اور کافر لوگ لڑتے ہیں باطل کے (ہتھیاروں کے ) ساتھ، تاکہ وہ نیچا دکھا سکیں اس کے ذریعے حق کو، اور انہوں نے ٹھہرا رکھا ہے میری آیتوں اور ان تنبیہات کو جو ان کو کی گئیں (ٹھٹھا اور) مذاق،
۵۷۔۔۔      اور اس شخص سے بڑھ کر ظالم اور کون ہو سکتا ہے جس کو نصیحت کی جائے اس کے رب کی آیتوں کے ذریعے ، بے شک ہم نے ایسے لوگوں کے دلوں پر پردے ڈال دئیے ہیں اس سے کہ وہ سمجھیں اس (پیغام و صداقت) کو، اور ان کے کانوں میں ڈاٹ لگا دئیے ہیں (اس سے کہ وہ اس کو سنیں )، اور اگر تم ان کو ہدایت کی طرف بلاؤ تو ایسی صورت میں وہ کبھی بھی ہدایت نہیں پا سکیں گے ،
۵۸۔۔۔      اور (تاخیر عذاب سے کہیں دھوکہ میں نہیں پڑنا کہ) تمہارا رب بڑا ہی درگزر کرنے والا، انتہائی مہربان ہے ، (ورنہ) وہ اگر ان کو ان کے کئے کرائے پر فوراً پکڑنے لگتا، تو ان کو کبھی کا عذاب دے چکا ہوتا مگر ان کے لئے وعدے کا ایک وقت مقرر ہے جس سے ورے (بچنے کے لیے ) یہ کوئی پناہ گاہ نہیں پا سکیں گے ،
۵۹۔۔۔      اور یہ بستیاں جن (کے باشندوں ) کو ہم نے ہلاک کیا جب کہ انہوں نے ظلم ہی کو روا رکھا اور ہم نے ان کی ہلاکت کے لئے بھی ایک وقت مقرر کر رکھا تھا،
۶۰۔۔۔      اور (ان کو وہ بھی سنا دو کہ) جب موسیٰ نے اپنے خادم سے کہا کہ میں اپنا سفر ختم نہیں کروں گا یہاں تک کہ میں پہنچ جاؤں دونوں دریاؤں کے سنگم پر، یا چلتا رہوں گا برسہا برس تک،
۶۱۔۔۔      پھر جب وہ دونوں پہنچ گئے ان دونوں دریاؤں کے سنگم پر، تو وہ بھول گئے اپنی مچھلی کو، اور اس نے دریا میں ایک سرنگ کی طرح کا راستہ بنا لیا،
۶۲۔۔۔     پھر جب وہ دونوں وہاں سے آگے چلے گئے ، تو موسیٰ نے اپنے خادم سے کہا کہ لاؤ ہمارا ناشتہ، ہم تو اس سفر میں بری طرح تھک گئے ہیں ،
۶۳۔۔۔      خادم نے عرض کیا (اوہو!) دیکھا آپ نے (حضرت، یہ کیا ہوا) کہ جب ہم ٹھہرے تھے اس چٹان کے پاس تو میں بھول گیا مچھلی (کے معاملہ) کو، اور شیطان نے مجھے ایسا بھلا دیا کہ میں (آپ سے ) اس کا ذکر بھی نہ کر سکا، اور (قصہ اس کا یہ ہوا کہ) وہ (زندہ ہو کر) دریا میں چلی گئی ایک عجیب سا (سرنگ نما) راستہ بناتی ہوئی،
۶۴۔۔۔      موسیٰ نے فرمایا کہ یہی تو وہ جگہ تھی جس کی ہم تلاش میں تھے ، چنانچہ وہ دونوں واپس لوٹے اپنے نقش قدم دیکھتے ہوئے 
۶۵۔۔۔      آخرکار انہوں نے (وہاں پہنچ کر) ہمارے بندوں میں سے ایک ایسے بندے کو پا لیا، جس کو ہم نے اپنی ایک خاص رحمت سے نوازا تھا، اور اسے اپنے یہاں سے ایک خاص علم سے سرفراز فرمایا تھا،
۶۶۔۔۔      موسیٰ نے (وہاں پہنچ کر ان سے ) عرض کیا کہ کیا میں آپ کے ساتھ رہ سکتا ہوں اس بناء پر کہ آپ مجھے بھی سکھا دیں کچھ (تکوینی) راہنمائی کے اس علم میں سے جو کہ آپ کو دیا گیا ہے ،
۶۷۔۔۔      اس نے جواب دیا کہ آپ میرے ساتھ رہ کر صبر نہ کر سکیں گے ،
۶۸۔۔۔      اور اس چیز پر بھلا آپ صبر کر بھی کیسے سکتے ہیں جس کی آپ کو پوری واقفیت نہ ہو،
۶۹۔۔۔      موسیٰ نے کہا ان شاء اللہ آپ مجھے صابر پائیں گے ، اور میں کسی معاملے میں آپ کی نافرمانی نہیں کروں گا،
۷۰۔۔۔      اس نے کہا اچھا تو اگر آپ نے میرے ساتھ چلنا ہے تو پھر کسی بھی چیز کے بارے میں مجھ سے اس وقت تک کچھ پوچھنا نہیں ، یہاں تک کہ میں خود ہی اس کے بارے میں آپ سے کوئی ذکر نہ کروں ،
۷۱۔۔۔      چنانچہ (اس قرار داد کے بعد) وہ دونوں چل پڑے ، یہاں تک کہ وہ دونوں سوار ہو گئے ایک کشتی میں ، پھر (اس سے اترتے وقت) اس شخص نے اس میں شگاف ڈال دیا، اس پر موسیٰ نے اس سے کہا کیا آپ نے اس میں شگاف ڈال دیا تاکہ آپ اس کے لوگوں کو غرق کر دیں ، بلاشبہ آپ نے ایک بڑی ہی عجیب حرکت کا ارتکاب کیا ہے ،
۷۲۔۔۔     اس نے کہا کیا میں نے تم سے نہیں کہا تھا کہ تم میرے ساتھ صبر نہ کر سکو گے ؟
۷۳۔۔۔      موسیٰ نے کہا کہ جو میں بھول گیا اس پر آپ میری گرفت نہ کریں ، اور میرے معاملے میں سختی سے کام نہ لیں ،
۷۴۔۔۔      پھر وہ دونوں چل پڑے یہاں تک کہ ان کو ایک لڑکا ملا، تو اس شخص نے اس کو قتل کر دیا، تو اس پر موسیٰ (غضبناک اور مشتعل ہو کر) بول اٹھے کہ کیا آپ نے ایک بے گناہ جان کو بغیر کسی جان کے بدلے کے (یونہی ناحق) قتل کر دیا؟ بلاشبہ آپ نے ایک بہت ہی برا کام کر دیا۔
۷۵۔۔۔     اس نے کہا کیا میں نے تم سے نہیں کہا تھا کہ تم میرے ساتھ صبر نہیں کر سکو گے ؟
۷۶۔۔۔      موسیٰ نے کہا اگر میں نے اس کے بعد آپ سے کچھ پوچھا تو آپ مجھے اپنے ساتھ نہ رکھیے گا کہ بلاشبہ آپ میری طرف سے معذوری تک پہنچ گئے ،
۷۷۔۔۔      پھر وہ دونوں چل دئیے یہاں تک کہ جب وہ دونوں پہنچے ایک بستی والوں کے پاس، تو ان سے کھانا مانگا، مگر انہوں نے ان کی مہمان نوازی سے انکار کر دیا ۔ اسی اثنا میں انہوں نے اس بستی میں ایک دیوار دیکھی جو کہ گرا چاہتی تھی، تو اس (بندہ خدا) نے اس دیوار کو سیدھا کر دیا، اس پر موسیٰ پھر بول اٹھے کہ اگر آپ چاہتے تو اس کام پر کوئی اجرت ہی لے لیتے ،
۷۸۔۔۔     اس پر اس شخص نے کہا کہ یہ جدائی کا وقت ہے میرے اور آپ کے درمیان اب میں آپ کو حقیقت بتائے دیتا ہوں ان سب چیزوں کی جن پر آپ سے صبر نہ ہو سکا ۔
۷۹۔۔۔      سو وہ کشتی جو تھی، اس کا معاملہ یہ تھا کہ وہ کچھ غریب لوگوں کی تھی جو (اس کے ذریعے ) اس سمندر میں محنت مزدوری کرتے تھے تو میں نے چاہا کہ میں اسے عیب دار کر دوں ، کیونکہ ان کے آگے ایک ایسا (ظالم) بادشاہ تھا جو ہر کشتی کو زبردستی چھین لیتا تھا ۔
۸۰۔۔۔      رہا وہ لڑکا تو اس کا قصہ یہ تھا کہ اس کے والدین ایماندار تھے تو ہمیں اندیشہ ہوا کہ کہیں یہ بڑا ہو کر ان کو بھی سرکشی اور کفر میں مبتلا نہ کر دے ،
۸۱۔۔۔      تو ہم نے چاہا کہ ان کا رب انہیں اس کے بدلے میں ایسی اولاد دے جو پاکیزگی میں بھی اس سے بہتر ہو اور محبت میں بھی اس سے کہیں بڑھ کر ہو، 
۸۲۔۔۔      رہی وہ دیوار تو اس کا معاملہ بھی یہ تھا کہ وہ شہر کے دو یتیم لڑکوں کی تھی اس کے نیچے ان کا ایک خزانہ مدفون تھا، اور ان کا باپ ایک نیک آدمی تھا اس لیے تمہارے رب نے محض اپنی مہربانی سے چاہا کہ وہ دونوں جوان ہو کر اپنی قوتوں کو پہنچ جائیں اور اپنا دفینہ خود نکال لیں اور یہ سب کچھ میں نے اپنی رائے سے نہیں کیا، سو یہ ہے حقیقت ان سب باتوں کی جن پر آپ سے صبر نہ ہو سکا
۸۳۔۔۔      اور پوچھتے ہیں یہ لوگ آپ سے (اے پیغمبر) ذوالقرنین کے بارے میں تو ان سے کہو کہ میں تم کو سنائے دیتا ہوں اس کا کچھ حال،
۸۴۔۔۔     بلاشبہ ہم نے اس کو زمین میں بڑا اقتدار بخشا تھا اور اس کو ضرورت کے مطابق ہر قسم کے ساز و سامان سے نوازا تھا
۸۵۔۔۔      تو اس نے (پہلے مغرب کی طرف) ایک مہم کا سامان کیا،
۸۶۔۔۔      یہاں تک کہ جب وہ سورج کے ڈوبنے کے مقام تک پہنچ گیا تو اس نے دیکھا کہ وہ ڈوب رہا ہے ایک سیاہ چشمے میں اور وہاں اسے ایک قوم ملی تو اس کے بارے میں ہم نے اس سے کہا اے ذوالقرنین، تم یہ بھی کر سکتے ہو کہ ان کو سزا دو اور یہ بھی کہ ان سے نیک سلوک کرو،
۸۷۔۔۔      اس نے عرض کیا کہ ان میں سے جس نے ظلم کیا تو اسے تو ہم ضرور سزا دیں گے پھر اس کو لوٹایا جائے گا اس کے رب کی طرف تب تو وہ ان کو اور بھی سخت سزا دے گا،
۸۸۔۔۔     اور جو کوئی ایمان لا کر نیک عمل کرے گا تو اسے بہر حال اچھا بدلہ ملے گا اور ہم بھی اس سے اپنے معاملے میں آسان اور نرم بات کہیں گے
۸۹۔۔۔     پھر اس نے ایک دوسری مہم کے لیے اور سامان کیا
۹۰۔۔۔      یہاں تک کہ جب وہ طلوع آفتاب کے مقام کو پہنچ گیا تو وہاں اس نے سورج کو ایک ایسی قوم پر طلوع ہوتے پایا جس کے لیے ہم نے سورج کے ادھر کوئی آڑ نہیں رکھی تھی،
۹۱۔۔۔     یہ قصہ اسی طرح ہے کہ اس کے پاس جو کچھ بھی تھا ہمیں اس کی پوری خبر ہے 
۹۲۔۔۔     پھر اس نے ایک اور مہم کا سامان کیا ۔
۹۳۔۔۔     یہاں تک کہ جب وہ پہنچ گیا دو پہاڑوں کے درمیان تو اسے کچھ ایسے لوگ ملے جو کوئی بات سمجھنے کے قریب بھی نہ لگتے تھے 
۹۴۔۔۔     (پھر شاید کسی ترجمان وغیرہ کے واسطے سے ) انہوں نے کہا اے ذوالقرنین واقعہ یہ ہے کہ یاجوج ماجوج اس ملک میں بڑا فساد مچاتے ہیں ۔ تو کیا ہم آپ کے لیے کچھ محصول مقرر کر دیں اس شرط پر کہ آپ ہمارے اور ان کے درمیان ایک دیوار بنا دیں ؟
۹۵۔۔۔      اس نے کہا مجھے میرے رب نے جو قدرت دے رکھی ہے وہ بہت ہے ، اس لیے مجھے تمہارے چندے وغیرہ کی تو ضرورت نہیں البتہ تم لوگ محنت سے میری مدد کرو تاکہ میں تمہارے اور ان کے درمیان ایک مضبوط دیوار بنا دوں
۹۶۔۔۔      تم مجھے لوہے کی چادریں لا کر دو، یہاں تک کہ جب اس نے پاٹ دیا ان دونوں پہاڑوں کے درمیان کو، تو کہا کہ اب تم آگ دہکاؤ، یہاں تک کہ جب اسے لال انگارا کر دیا تو اس نے کہا لاؤ اب میں اس پر انڈیلتا ہوں پگھلا ہوا تانبا،
۹۷۔۔۔     سواس طرح یہ ایسی عظیم الشان دیوار تیار ہو گئی کہ یاجوج ماجوج نہ تو اس پر چڑھ سکتے تھے اور نہ ہی اس میں نقب لگانا ان کے بس میں تھا ۔
۹۸۔۔۔      ذوالقرنین نے کہا یہ ایک خاص رحمت ہے میرے رب کی جانب سے ، پھر جب آ جائے گا میرے رب کے وعدے کا وقت تو وہ اس سب کو پاش پاش کر دے گا اور میرے رب کا وعدہ بہر حال برحق ہے
۹۹۔۔۔      اور اس روز ہم ان کو اس حال میں چھوڑ دیں گے کہ وہ سمندر کی موجوں کی طرح ایک دوسرے میں موجیں مار رہے ہوں گے اور پھونک مار دی جائے گی صور میں ، پھر اکٹھا کر لائیں گے ہم ان سب کو چن چن کر
۱۰۰۔۔۔     اور پیش کر دیں گے ہم اس روز دوزخ کو ان کافروں کے روبرو
۱۰۱۔۔۔      جن کی آنکھوں پر پردہ پڑا ہوا تھا میری یادِ دلشاد سے ، اور وہ سننے کے لیے تیار نہ تھے میری نصیحت کو ۔
۱۰۲۔۔۔     تو کیا کافر لوگ پھر بھی یہ سمجھے بیٹھے ہیں کہ وہ مجھے چھوڑ کر میرے بندوں کو اپنا کارساز و حاجت روا بنا لیں گے ؟ بلاشبہ ہم نے تیار کر رکھا ہے دوزخ کو کافروں کی مہمانی کے لیے 
۱۰۳۔۔۔     ان سے کہو کہ کیا ہم تمہیں ان لوگوں کے بارے میں نہ بتا دیں جو سب سے زیادہ خسارے میں ہیں اعمال کے لحاظ سے ؟
۱۰۴۔۔۔     وہ جن کی ساری کوشش اکارت چلی گئی دنیا کی زندگی میں اور وہ سمجھ رہے ہیں کہ وہ سب کچھ ٹھیک کر رہے ہیں 
۱۰۵۔۔۔      یہ وہ لوگ ہیں جنہوں نے انکار کر دیا اپنے رب کی آیتوں کا اور اس کے حضور پیشی کا جس کے نتیجے میں اکارت چلے گئے ان کے سب عمل، پس ان کے لیے ہم قیامت کے روز قائم نہ کریں گے کسی طرح کا کوئی وزن ۔
۱۰۶۔۔۔      یہ ہے ان کی جزا جہنم، اس کفر کے سبب جو وہ کرتے رہے تھے اور اس مذاق کے عوض جو وہ میری آیتوں اور میرے رسولوں کے ساتھ روا رکھے ہوئے تھے
۱۰۷۔۔۔     اس کے برعکس بے شک جو لوگ ایمان لائے اور وہ کام بھی نیک کرتے رہے ان کی مہمانی کے لیے فردوس کے وہ باغ ہوں گے 
۱۰۸۔۔۔     جن میں وہ ہمیشہ رہیں گے اور ان سے نکل کر کہیں جانے کو ان کا جی بھی نہیں چاہے گا
۱۰۹۔۔۔      کہو ان ابنائے دنیا سے کہ میرے رب کی شان یہ ہے کہ اگر میرے رب کی باتیں لکھنے کے لیے سمندر سیاہی بن جائے تو یقیناً وہ ختم ہو جائے قبل اس سے کہ میرے رب کی باتیں ختم ہونے کو آئیں ، اگرچہ اس کی مدد کے لیے ہم ایسا ہی ایک اور سمندر لے آئیں۔
۱۱۰۔۔۔     اور کج فہموں سے یہ بھی کہو کہ سوائے اس کے نہیں کہ میں ایک بشر اور انسان ہوں تم ہی جیسا فرق صرف یہ ہے کہ میری طرف وحی بھیجی جاتی ہے اس مرکزی مضمون کی کہ معبود تم سب لوگوں کا بہر حال ایک ہی معبود ہے پس جو کوئی امید و آرزو رکھتا ہو اپنے رب سے ملنے کی تو اس کو چاہیے کہ وہ نیک کام کرتا رہے اور کسی بھی طور پر وہ شریک نہ ٹھہرائے اپنے رب کی عبادت و بندگی میں کسی کو ۔


تفسیر
۱.	 سو اس کتاب حکیم میں کسی طرح کی کوئی کجی نہیں۔ نہ اس کی زبان و بیان کے اعتبار سے کہ اس کی زبان عربی مبین ہے۔ اور نہ اس کی ہدایت و راہنمائی کے اعتبار سے، کہ اس کی ہدایت و راہنمائی اس صراط مستقیم کی طرف سے جس کے مستقیم ہونے کے دلائل عقل و فطرت اور آفاق وانفس کے ہر گوشے میں موجود ہیں۔ اور پھر قرآن حکیم نے ان کو اتنے گوناگوں طریقوں سے بیان کیا ہے کہ عقل سلیم رکھنے والا کوئی شخص ان کے فہم و ادراک سے قاصر نہیں رہ سکتا۔ ان سے محروم صرف وہی لوگ ہوتے ہیں جو عقل سے صحیح طور پر کام نہیں لیتے۔ اور قرآنِ حکیم کی اس صفت و شان کو دوسرے مقام پر اس طرح بیان فرمایا گیا ہے اِنَّ ہٰذَا الْقُرانَ یَہْدِیْ لِلَّتِیْ ہِیَ اَقْوَمُ الایۃ یعنی بلاشبہ یہ قرآن اس راستے کی راہنمائی کرتا ہے جو سب سے سیدھا اور درست ہے سو اس نعمت عظمیٰ کا حق یہ تھا اور یہ ہے کہ دل وجان سے اس کی قدر کی جائے۔ اور اپنی زندگی کو اس کی تعلیمات مقدسہ کے مطابق ڈھالا جائے، اور یہی طریقہ ہے سعادت دارین سے سرفرازی کا و باللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حالٍ مِّن الاحوال، وفی کل موطنٍ مِّنَ المواطن فی الحیاۃ۔
۲.	سو اس ارشاد سے اس کتاب حکیم کے نازل فرمائے جانے کے مقصد کی وضاحت فرما دی گئی۔ چنانچہ ارشاد فرمایا گیا کہ اللہ تعالیٰ نے اس کتاب حکیم کو اس لئے نازل فرمایا کہ اس کے ذریعے وہ عذاب سے خبردار کر دے، تاکہ لوگ اس سے بچنے کی فکر اور اس کا سامان کر سکیں، قبل اس سے کہ عمر رواں کی فرصت محدود ان کے ہاتھ سے نکل جائے۔ اور ان کو ہمیشہ کے لئے پچھتانا پڑے۔ والعیاذُباللہ العظیم اور دوسری طرف وہ اس سے ان اہل ایمان کو جو اس کی تعلیمات مقدسہ کے مطابق نیک عمل کریں گے اس بات کو خوشخبری سے نوازے کہ ان کے لئے ایک بڑا ہی عمدہ اجر ہے، یعنی جنت اور اس کی سدا بہار نعمتیں، جن میں ان خوش نصیبوں کو ہمیشہ ہمیشہ کے لئے رہنا نصیب ہو گا۔ سو اجر حسن سے یہاں پر جنت کو مراد لیا گیا ہے اور کسی شیٔ کو بول کر اس سے اس کے اس کے نتیجہ و مرہ کو مراد لینا عربیت کا ایک مشہور و عروف اسلوب ہے، جس کی مثالیں قرآن حکیم کے دوسرے مختلف مقامات پر بھی موجود ہیں۔
۵.	سو اس سے عام کے بعد خاص کا ذکر فرمایا گیا ہے کہ اللہ تعالیٰ نے قرآن پاک کو اس لئے نازل فرمایا ہے کہ وہ اس کے ذریعے ان لوگوں کو خبردار فرمائے جو کہتے ہیں کہ اللہ نے اولاد ٹھہرائی ہے حالانکہ ان کے پاس اس کے لئے کوئی علم نہیں۔ نہ ان کے پاس ہے اور نہ ان کے باپ دادا کے پاس تھی، اور ظاہر ہے کہ جب اللہ تعالیٰ کی کوئی اولاد نہ ہے نہ ہو سکتی ہے، کہ وہ ایسے تمام تصورات سے پاک اور ان سے اعلیٰ و الا ہے، کہ اس کی صفت وشان لَمْ یَلِدْ وَلَمْ یُوْلَدْ کی صفت و ان ہے کہ نہ اس کی کوئی اولاد، اور نہ وہ خود کسی کی اولاد تو پھر اس کے لئے کسی دلیل وسند، اور علم و رہان کا سوال ہی کیا پیدا ہو سکتا ہے؟ مگر ظالموں نے اس جرم کا ارتکاب بہر حال کیا۔ چنانچہ یہود نے حضرت عزیر کو خدا کا بیٹا مانا، اور نصاریٰ نے حضرت مسیح کو اور مشرکین مکہ نے فرشتوں کو خدا کی بیٹیاں قرار دیا۔ سو یہ بڑی ہی سنگین بات ہے جو ان لوگوں کے مونہوں سے نکل رہی ہے کہ یہ اللہ تعالیٰ پر تہمت و بہتان اور اس کی غیرت کو چیلنج ہے، سبحانہ و عالیٰ، سو یہ نرا جھوٹ ہے۔ اور اس کا بھگتان ان کو بہر حال بھگتنا ہو گا۔ والعیاذ باللہ العظیم
۷.	 سو اس سے منکرین و مکذبین کے اعراض و انکار کے اصل باعث کو بھی واضح فرما دیا گیا۔ اور اس اعراض و انکار کے نتیجے و انجام کو بھی، چنانچہ اس سے واضح فرما دیا گیا کہ یہ دنیا دارالامتحان ہے۔ اور اس امتحان و ابتلاء کے تقاضوں کی بناء پر اس دنیائے دُوں کے چہرے پر حسن و زیبائی کا ایک پر فریب غازہ ڈال دیا گیا ہے، سو اس وجہ سے اس کے مال و اولاد میں، اس کے کھیتوں کھلیانوں میں، اس کے باغوں اور سبزہ زاروں میں، اس کی کاروں اور کوٹھیوں میں، اس کے محلوں اور ایوانوں میں اور اس کی صدارتوں اور وزارتوں میں بڑی کشش اور دلفریبی ہے اس کی لذتیں نقد اور عاجل ہیں اور اس کی تلخیاں غیب میں اور پس پردہ ہیں، جبکہ آخرت کی تمام کامرانیاں غیب میں ہیں۔ اور اس کے طالبوں کے لئے اس دنیا میں طرح طرح کی مشکلیں اور مصیبتیں ہیں۔ سو ایسے میں یہ امتحان اور آزمائش ہے کہ کون دنیا کی اس فتنہ سامانی سے بچ کر آخرت کو ترجیح دیتا ہے، اور کون اسی میں الجھ اور پھنس کر اپنی آخرت سے غافل ہو جاتا ہے۔ والعیاذُ باللہ، اور اس کے ساتھ ہی اس کے انجام کو بھی واضح فرما دیا گیا کہ ایک وقت ایسا آئے گا کہ ہم اس زیب وزینت کو ختم کر کے اس کو ایک بے آب وگیاہ چٹیل میدان بنا کر چھوڑیں گے۔ تب اس اس کی اصل حقیقت سب کے سامنے پوری طرح واضح ہو جائیگی۔ اس وقت ابناء دنیا رہ رہ کر پچھتائیں گے، مگر اس وقت ان کا وہ پچھتانا بےسود ولاحاصل ہو گا، والعیاذ باللہ جل وعلا،
۱۲.	 یعنی غار میں پناہ دینے کے بعد اللہ تعالیٰ نے ان پر کئی سالوں کے لئے نہایت آرام وسکون کی نیند طاری کر دی۔ ضرب علی الآذان کے الفاظ کانوں پر تھکپنے اور پیار کے ساتھ سلا دینے کے لئے استعمال کئے جاتے ہیں، اور یہ اس مفہوم کے لئے نہایت بلیغ استعارہ ہے سو ان کا اس غار کے اندر اس طرح سکون و اطمینان کے ساتھ سو جانا، اور اس طور پر محفوظ رہنا، سب اللہ تعالیٰ کی خاص رحمت و عنایت ہی کی بناء پر تھا۔ سو ارشاد فرمایا گیا کہ اس طرح ایک مدت تک ان کو سلائے رکھنے کے بعد پھر ہم نے ان کو اٹھایا، تاکہ اس طرح ہم دیکھ سکیں کہ ان کے بارے میں جھگڑنے والے دونوں گروں میں سے کس نے اس مدت کو صحیح طور پر یاد رکھا جو انہوں نے وہاں گزاری۔ اور اس طرح اس سے واضح ہو جائے کہ وہ دونوں اس میں ناکام رہے۔ ان میں سے کسی کو بھی اس مدت کے بارے میں صحیح علم نہیں تھا، اور اسی سے ان کے سامنے یہ حقیقت واضح ہو جائے کہ اسی طرح برزخی زندگی کی مدت کے بارے میں بھی کسی کو احساس نہیں ہو گا۔ بلکہ ہر کوئی یہی سمجھے گا کہ وہ ابھی سویا تھا اور ابھی اٹھ گیا ہے۔
۱۳.	 سو اس سے اجمال کے بعد ان کے قصے کی تفصیل بیان فرمائی جا رہی ہے، اور ساتھ ہی بالحق کی قید سے اس کی تصریح فرما دی گئی کہ یہ کوئی ایسی داستان سرائی نہیں۔ جو محض قصہ گوئی کے طور پر سنائی جا رہی ہو اور عام قصوں کی طرح رطب ویابس سب پر محیط و مشتمل ہو، سو ایسے نہیں، بلکہ ان کے قصے کو اس طور پر سنایا جا رہا ہے کہ یہ ان تمام خود ساختہ اور من گھڑت روایات سے خالی اور پاک ہے جو ان حضرات کے عقیدت مندوں اور نام لیواؤں نے ان کے بارے میں مشہور کر رکھی تھیں۔ اور اس کو سنانا بھی محض قصہ گوئی اور داستان سرائی کے طور پر نہیں۔ بلکہ اس سے لوگوں کو اس حکمت اور نصیحت سے آگاہ کرنا مقصود ہے جو اس قصے کے اندر مضمر ہے، سو اس میں فِتْیَۃٌ کے لفظ سے نوجوانوں کے لئے ایک عمدہ اور قابل تقلید نمونہ پیش فرمایا گیا ہے، خاص کر ان نوجوانوں کے لئے جو آنحضرت صلی اللہ علیہ و آلہ و سلم پر ایمان لائے تھے۔ کہ ایسے تمام نوجوان اصحاب کہف کے ان بندگان صدق و صفا سے درس عبرت لیں، اور ان کا نمونہ اپنے سامنے رکھیں، اور وہ اس بات کو یاد رکھیں کہ جو لوگ اس طرح صدق و صفا کے ساتھ راہ حق پر چل نکلتے ہیں اور وہ دعوت حق کی خاطر اپنی قوم کی دشمنی کی پرواہ نہیں کرتے، اللہ تعالیٰ ان کی اسی طرح نصرت و امداد فرماتا ہے، سبحانہ و تعالیٰ،
۱۶.	 یعنی ان سچے اہل ایمان نے جب دیکھا کہ ان کی قوم انکی دشمن ہو گئی ہے۔ اور وہ ان کی دعوت حق کو سننے ماننے کے لئے تیار نہیں، تو انہوں نے آپس میں کہا کہ جب تم ان مشرک لوگوں اور ان کے ان خود ساختہ معبودوں سے الگ ہو گئے ہو، تو اب ان کے اس مشرکانہ ماحول سے بھی علیحدہ اور کنارہ کش ہو جاؤ، سو اس موقع پر اللہ تعالیٰ نے ان کو اپنی وحی کے ذریعے یہ بشارت دی کہ جب تم نے اللہ کے لئے اور اس کی رضاء و خوشنودی کی خاطر ان مشرکوں اور ان کے ان خود ساختہ معبودوں سے علیحدگی اور کنارہ کشی کا فیصلہ کر لیا تو اب تم اپنی منتخب کردہ فلاں غار میں پناہ لے لو۔ تمہارا رب تم پر اپنی رحمت اور اپنے فضل و کرم کی چادر پھیلا دے گا۔ اور تمہاری ضروریات کا سامان مہیا فرما دے گا سو اللہ تعالیٰ کی شان اور اس کی سنت ودستوریہ ہے کہ جو لوگ ہمت کر کے اس کی راہ پر چلنے کے لئے اٹھ کھڑے ہوتے ہیں، تو وہ ان کو انکی منازل سے ہمکنار کرنے کے لئے زادِ راہ خود مہیا فرما دیتا ہے۔ جیسا کہ دوسرے مقام پر ارشاد فرمایا گیا وَمَنْ یَّتَّقِ اللّٰہَ یَجْعَلْ لَّہ۔ مَخْرَجًا۔ وَیَرْزُقْہ، مِنْ حَیْثُ لَا یَحْتَسِبُ الایۃ (الطلاق۔۲۔۳) اللہ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے۔ آمین
۱۷.	 سو اوپر کی آیات کریمہ میں ان لوگوں کے لئے ان کی منتخب کردہ غار کے اندر جن ضروریات اور مرافق کے مہیا کرنے کا وعدہ فرمایا گیا تھا۔ یہاں پر اس آیت کریمہ میں اسی کا ذکر فرمایا گیا ہے سو جب سورج ان پر طلوع کرتا تو اس غار سے دائیں طرف کو بچتا ہوا نکلتا اور جب ڈوبتا تو ان کے بائیں کو کترانا ہوا گزرتا۔ اور وہ اس غار کے درمیان آرام کر رہے ہوتے۔ سو اس غار کا دھانا اس طرح واقع ہوا تھا کہ اس کے اندر ہوا روشنی اور حرارت جو زندگی کی ضروریات میں سے ہیں وہ تو ان کو باآسانی پہنچتی تھیں، لیکن سورج کی تمازت اور گرمی جو کہ نقصان پہنچانے والی تھی، وہ ان تک راہ نہیں پاتی تھی، سو یہ سب کچھ اللہ تعالیٰ کی قدرت و عنایت اور اس کی حکمت کی نشانیوں میں سے ہے مگر ایسی نشانیوں سے ہدایت کی دولت انہی کو ملتی ہے جن کے لئے توفیق و عنایت خداوندی شامل حال ہوتی ہے ان کے صدقِ باطن اور اخلاصِ نیت کی بناء پر، لیکن جو لوگ اپنے خبث باطن اور فسادِ نیت کی بناء پر اللہ تعالیٰ کی توفیق و عنایت سے محروم ہوتے ہیں ان کے لئے کوئی کار ساز و راہنما نہیں ہو سکتا۔ والعیاذ باللہ العظیم۔
۲۰.	 یعنی جس طرح ان کی نیند کے بارے میں ہم نے اپنی کار سازی کی خاص شان دکھائی اسی طرح ہم نے ان کی بیداری کے بارے میں بھی اپنی کار سازی کی یہ خاص شان دکھائی کہ ان کو نیند سے بیدار کیا، تاکہ وہ آپس میں اس بارہ سوال جواب کریں کہ وہ کتنا عرصہ اس حال میں رہے اور بالآخر ان پر یہ حقیقت واضح ہو جائے کہ اس کا اندازہ کرنے سے وہ بالکل قاصر ہیں، اس کا علم اللہ تعالیٰ ہی کے پاس ہے۔ چنانچہ ان میں سے ایک شخص نے اپنے ساتھیوں سے کہا کہ تم کتنے دن اس حالت میں رہے ہو؟ تو اس کے جواب میں اس کے ساتھیوں نے اس سے کہا کہ ہم ایک دن یا اس کا بھی کچھ حصہ اس طرح رہے ہونگے۔ پھر ان سب نے کہا کہ تمہارا رب ہی خوب جانتا ہے کہ تم کتنا عرصہ اس حال میں رہے ہو، پس اس بےسود بحث میں پڑنے کے بجائے اب تم اپنے میں سے ایک شخص کو یہ رقم دے کر شہر بھیجو، تاکہ وہ دیکھے کہ وہاں پر پاکیزہ کھانا کہاں ملتا ہے؟ تو اس سے وہ تمہارے لئے کھانا لے آئے۔ اور وہ پوری احتیاط اور خوش اسلوبی سے کام لے تاکہ تمہارے بارے میں کسی کو کوئی خبر نہ ہونے پائے۔ کیونکہ ان لوگوں کو اگر تمہارے بارے میں پتہ چل گیا تو وہ تم کو سنگسار کر دیں گے۔ یا تم کو دوبارہ اپنے دین میں لوٹا دیں گے۔ اور اگر خدا نخواستہ ایسا ہو گیا تو تم کبھی فلاح نہیں پا سکو گے۔ سو اس سے یہ اہم اور بنیادی حقیقت واضح ہو جاتی ہے کہ مُردوں کو دنیا کے بارے میں کچھ پتہ نہیں ہوتا۔ یہ حضرات جو مردہ بھی نہیں تھے، بلکہ محض ایک طویل نیند میں رہے تھے، ان کو دنیا کے بارے میں کچھ بھی پتہ نہیں تھا۔ بلکہ خود اپنے بارے میں بھی کچھ خبر نہیں تھی کہ ان کو اس حالت میں پڑے تین سو سال سے بھی زیادہ کا عرصہ ہو گیا ہے، مگر وہ کہتے ہیں کہ ہم صرف ایک دن یا اس کا بھی کچھ حصہ اس حال میں رہے ہیں ادھر وہاں کی اس ظالم حکومت کو ختم ہوئے بھی زمانہ گزر گیا تھا جس کے خوف سے انہوں نے جا کر اس غار میں پناہ لی تھی، اور یہ اپنے اسی سابقہ خوف کی بناء پر کہتے ہیں کہ اگر ان کو تمہارا پتہ چل گیا تو وہ تم کو سنگسار کر دیں گے، یا تم کو اپنے دین میں لوٹا دیں گے۔ اور اگر ایسے ہو گیا تو پھر تم کبھی فلاح نہیں پا سکو گے، سو اس سے اندازہ کیا جا سکتا ہے کہ کس قدر گمراہ ہیں وہ لوگ جو کہتے ہیں کہ مردے ان کو پکارنے والوں کی دعاء و پکار کو سننے اور انکی حاجت روائی کرتے ہیں۔ والعیاذُ باللہ العظیم،
۲۱.	 اس آیت کریمہ میں کَذَالِکَ کا جو لفظ آیا ہے اس کا عطف اوپر والے کذالک پر ہے، یعنی جس طرح ہم نے ان لوگوں کے بارہ میں اپنی وہ شان دکھائی اسی طرح ہم نے عام لوگوں کو بھی ان کے حال سے باخبر و آگاہ کر دیا۔ تاکہ اس سے وہ جان سکیں کہ اللہ کا وعدہ قطعی طور پر سچا ہے۔ اور قیامت کے بارے میں کسی شک کی کوئی گنجائش نہیں۔ اور یہ اس لئے کہ قیامت کے بارے میں منکرین کو سب سے بڑا شبہ یہی تھا کہ وہ مرنے کے بعد دوبارہ اٹھنے کو بہت بعید سمجھتے تھے۔ سو اصحاب کہف کے اس واقعے سے ان کو ایک تازہ شہادت مل گئی کہ وہ اپنے رب کے حکم سے ایک طویل مدت کی نیند کے بعد اٹھ بیٹھے۔ اور اسی بناء پر ان کی زندگی لوگوں کی نگاہوں میں ایک اعجوبہ بن گئی۔ اور وہ لوگوں کے لئے مرکز عقیدت اور مرجع خلائق بن گئے۔
 سو اس ارشادِ رّبانی سے اس انقلاب احوال کی طرف اشارہ فرمایا گیا جو ان بندگان صدق و صفا کی قربانیوں کے نتیجے میں ان کے اس ملک میں واقع ہوا تھا کہ کہاں ایک وقت وہ تھا کہ جب ان کو اعلان حق کے نتیجے میں سنگسار کر دیئے جانے کا ڈر اور خوف لاحق تھا۔ اور کہاں اب یہ صورت تھی کہ ان کی وفات کے بعد لوگوں کے مختلف گروہ ان کے بارے میں باہم جھگڑ رہے تھے۔ اور اس سے بھی بڑھ کر یہ کہ جن لوگوں کو اس وقت اس ملک میں غلبہ اور کنٹرول حاصل تھا، وہ بڑے شوق و رغبت، اور زور و شور اور تاکید کے ساتھ کہہ رہے تھے کہ ہم ضرور بالضرور ان پر ایک مسجد تعمیر کریں گے، اور اس ظالم دنیا نے اہل حق کے ساتھ ہمیشہ یہی معاملہ کیا کہ ان کی زندگیوں میں تو ان پر پتھر برسائے، مگر ان کی موت کے بعد ان کے نام کے بتوں، اور ان کے آثار و نشانات تک کی پوجا کی۔ سو ان حضرات کے بارے میں کچھ لوگوں نے کہا کہ ان کی یادگار کے طور پر ان کے غار پر ایک عمارت بنائی جائے۔ لیکن دوسرے لوگوں نے جن کی اکثریت بھی تھی، اور ان کو زور و غلبہ بھی حاصل تھا انہوں نے کہا کہ نہیں ہم انکی یادگار میں ایک مسجد بنائیں گے۔ اور اسی گروہ کی بات غالب رہی۔ سو اس سے اس انقلاب حال کا اندازہ کیا جا سکتا ہے، جو ان حضرات کی قربانیوں کی برکت، اور انہی کے صلے میں اس ملک میں بپا ہوا تھا، کہ ایک وقت تو وہ تھا کہ جب ان کو اعلان توحید کے نتیجے اور اس کی پاداش میں ملک بدر ہو کر جا کر غار میں پناہ لینی پڑی تھی۔ اور کہاں آج یہ وقت تھا کہ توحید کے ان علمبرداروں اور خدا پرستوں کو اس ملک میں اکثریت اور غلبہ حاصل تھا۔ اور جو لوگ موحد اور خدا پرست نہیں تھے ان کے اندر بھی اتنی تبدیلی آ گئی تھی اور ان میں اتنی روا داری پیدا ہو گئی تھی، کہ وہ بھی اصحاب کہف کے ان بندگان صدق و صفا، اور توحید خداوندی کے ان علمبرداروں کی یادگار قائم کرنے کی سعادت کے حصول کے متمنی وخواہشمند تھے سو جن لوگوں نے ان کی یادگار میں مسجد بنانے کی رائے پیش کی تھی انہی کی رائے غالب رہی۔ یہاں پر یہ حقیقت بھی واضح رہنی چاہیے کہ یہود و نصاریٰ کے معابد اصل میں مسجد ہی تھی۔ ان میں خرابی تو بعد میں اس وقت پیدا ہوئی جبکہ ان لوگوں نے مشرکانہ عقائد اختیار کئے۔ اور اپنے معابد کو شرک کی نجاست سے آلودہ کیا۔ چنانچہ خود قرآن حکیم میں دوسرے مقام پر یہود و نصاریٰ کے صوامع و بیع کو مساجد ہی کے ذیل میں اور انہی کے زمرے میں ذکر و بیان فرمایا گیا ہے جیسا کہ سورہ حج کی آیت نمبر۴٠ میں ذکر فرمایا گیا ہے والحمد للہ جل وعلا بکل حالٍ من الاحوال،
۲۶.	 سو اس ارشاد سے اس حقیقت کو واضح فرما دیا گیا کہ جس طرح اصحاب کہف کی تعداد کے بارے میں ان لوگوں کی باتیں بالکل اٹکل پچو اور بے بنیاد ہیں، اسی طرح غار میں ان کے قیام کی مدت کے بارے میں بھی ان کے اندازے بالکل غلط اور بے بنیاد ہیں۔ سو ارشاد سے فرمایا گیا کہ ان کو بتا دو کہ اللہ ہی بہتر جانتا ہے کہ یہ لوگ کتنی مدت اس غار میں رہے، آسمانوں اور زمین کی اس کائنات کے جملہ غیبوں اور اس کے تمام رازوں کا علم اسی وحدہٗ لاشریک کے پاس ہے۔ دوسروں کو صرف اتنا ہی علم حاصل ہو سکتا ہے جو وہ بتائے اور بس، اس کے سوا باقی سب کچھ رطب و یابس کا مجموعہ ہے، اَبْصِرْبِہٖ وَاَسْمِعْ کے صیغے مبالغہ اور غایت درجہ تعریف کے لئے استعمال ہوتے ہیں۔ یعنی کیا کہنے اس کے دیکھنے، اور اس کے سننے کے وہ نہایت ہی خوب دیکھنے اور سننے والا ہے، آسمان اور زمین کی اس پوری کائنات کی کوئی بھی چیز اس کے احاطہ سمع و بصر سے باہر نہیں ہو سکتی۔ سو جب اس علیم و خبیر نے ایک سوال کا جواب دے دیا تو اب اس وحدہٗ لاشریک کے سوا اور کون ایسا ہو سکتا ہے جس کی طرف رجوع کیا جائے؟ اور جب بات اللہ تعالیٰ کے احاطہ علم تک پہنچ گئی، تو اس سے اس کے شرکاء وشفعاء کی نفی کی راہ ہموار ہو گئی، سو ارشاد فرمایا گیا کہ لوگوں کے لئے اس کے سوا نہ کوئی حمایتی وکار ساز ہے اور نہ ہی وہ اپنے حکم میں کسی کو شریک ٹھہراتا ہے وہ ایسے تمام شوائب سے منزہ وپاک اور اس طرح کے جملہ تصورات سے اعلیٰ وبالا ہے۔ وہ شرک کے ہر شائبے سے پاک ہے۔ سبحانہ و تعالیٰ۔
۲۷.	 مشرکین مکہ اپنے تمرد وعناد اور اپنے کبر وغرور کی بناء پر آنحضرت صلی اللہ علیہ و آلہ و سلم سے یہ مطالبہ کرتے تھے کہ آپ ہماری خاطر فقراء صحابہ کو اپنی مجلس سے دور کر دیں، کیونکہ ہمیں ان کے ساتھ بیٹھنا گوارا نہیں، آنحضرت صلی اللہ علیہ و آلہ و سلم اپنی بے مثال شفقت اور رحمت ورافت کی بناء پر چاہتے تھے کہ کسی طرح یہ بدبخت ایمان لے آئیں تاکہ اس طرح خود ان کا بھلا ہو، اور یہ دوزخ کی آگ سے بچ سکیں۔ اور دوسری طرف ان کے ایمان سے دوسروں کے ایمان کی راہ کھلے، تو اس بناء پر آپ ان کی ناز برادری میں بعض اوقات اپنے جاں نثار ساتھیوں کے بارے میں اس طرح کا انداز اختیار فرماتے کہ یہ تو ہیں ہی اپنے اگر ان سے ذرا صرف نظر کیا جائے اور اس طرح ان متکبروں کے لئے ایمان کی راہ کھل جائے تو اس میں کیا حرج ہے، جیسا کہ حضرت ابن اُمّ مکتوم کے قصے میں ہوا تھا، تو اس بناء پر اس ارشاد سے آپ کو یہ ہدایت فرمائی گئی کہ آپ اپنے ان مخلص اور جانثار ساتھیوں ہی پر توجہ مرکوز رکھیں، جو صبح و شام اپنے رب کو پکارتے۔ اور اسی کی رضا و خوشنودی چاہتے ہیں، اور آپ ان متکبروں اور سرکشوں کی پرواہ نہ کریں جن کے دل ہماری یاد سے غافل و محروم ہیں اور وہ اپنی خواہشات ہی کی پیروی کرتے ہیں جبکہ اللہ تعالیٰ کے یہاں اصل قدر و قیمت صدق و اخلاص ہی کی ہے، اور وہ انہی فقراء و مساکین کے پاس ہے جو آپ پر سچا پکا ایمان رکھتے ہیں، اس ارشاد ربانی کے لب و لہجہ میں جو تندی و تیزی ہے اس کا رُخ آنحضرت صلی اللہ علیہ و آلہ و سلم کی طرف نہیں، بلکہ اس کا اصل رُخ ان منکرین و مکذبین کی طرف ہے جو آنحضرت صلی اللہ علیہ و آلہ و سلم کے صحابہ کو حقیر سمجھتے تھے والعیاذُ باللہ العظیم
۳۰.	 منکرین و مکذبین کے انجام کے بعد اس سے اہل ایمان کی فائز المرامی کا ذکر فرمایا جا رہا ہے۔ سو اس ضمن میں سب سے پہلے اس حقیقت کو واضح فرمایا گیا کہ آخرت کی اس حقیقی اور سدا بہار کامیابی و فائز المرامی سے سرفرازی کا دار و مدار انسان کے اپنے ایمان و عمل پر اور اس کے تقویٰ وپرہیزگاری پر ہے خواہ وہ کوئی بھی ہو، اور کہیں کا بھی ہو۔ نہ کہ کسی خاندان و قبیلہ اور حسب ونسب جیسے کسی غیر اختیاری امر پر جیسا کہ بہت سے زائغین نے سمجھا ہے، پہلے بھی اور اب بھی۔ البتہ ایمان صحیح اور عمل صالح ہونا چاہیے نہ کہ محض زبانی کلامی، اور نمود و نمائش کی نوعیت کا اور جن کا عمل احسان پر مبنی ہو گا وہ کبھی ضائع نہیں ہو گا۔ اور عمل کا احسان دو اہم بنیادوں پر قائم ہے۔ اول اخلاص اور دوسری اتباع۔ پس وہ عمل خالص اللہ کی رضا کے لئے ہو ریا و نمود کے شوائب سے خالی اور پاک ہو، اور اس کے ساتھ ہی ساتھ وہ دین حنیف کی تعلیمات مقدسہ کے مطابق اور اتباع سنت پر مبنی ہو۔ وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بکل حالٍ مِّنَ الاحوال۔
۳۱.	 سو اہل ایمان ویقین کو ملنے والا آخرت کا وہ اجر و ثواب اس قدر عظیم الشان ہو گا، اور ان کو ملنے والی وہ آرام گاہ بھی اس قدر عظیم الشان ہو گی کہ اس دنیا میں اس عظمت شان کا تصور کرنا بھی کسی کے بس میں نہیں۔ کیونکہ اس کا تعلق اس عالم غیب سے ہے جس تک انسانی عقل و فکر کی رسائی ممکن نہیں، قرآن و حدیث میں اس جہان نادیدہ سے متعلق جن تمثیلات و تشبیہات کا ذکر فرمایا گیا ہے، ان سے اصل مقصود و مراد تقریب الی الاذہان ہے یعنی یہ کہ ان کے ذریعے ان حقائق کو ممکنہ حد تک انسانی ذہنوں کے قریب کیا جائے اس لئے اس ضمن میں وہی الفاظ و کلمات اور استعارات و کنایات استعمال کئے جاتے ہیں جن سے ہم لوگ مانوس ہیں ان کی اصل حقیقت تو اس کو اللہ تعالیٰ کے سوا کوئی نہیں جان سکتا۔ سو دوزخ کے مہل یا جنت کے کنگنوں اور وہاں کے سندس واستبرق کی اصل حقیقت کو یہاں پر جاننا کسی کے لئے ممکن نہیں۔ بلکہ یہ تمام الفاظ وکلمات جیسا کہ حضرت ابن عباس سے مروی ہے، مَاہِیَ اِلاَّ الْاَسْمَاءُ صرف الفاظ وکلمات ہیں ان کی اصل حقیقت وہیں معلوم ہو سکے گی۔ اللہ تعالیٰ محض اپنے فضل و کرم سے دوزخ کے عذاب سے بچا کر جنت کی ان عظیم الشان اور سدا بہار ابدی نعمتوں سے سرفراز فرمائے یہ دعا رمضان المبارک میں اور روزے کی حالت میں کر رہا ہوں جبکہ رمضان المبارک ۱۴۲۵ہجری کی پندرہویں تاریخ ہے اور دن بھی جمعے کا دن ہے جبکہ دن کا ڈیڑھ بج رہا ہے اور جمعہ پڑھ کر ابھی واپس پہنچا ہوں سو یہ وقت برکتوں پر برکتوں کا وقت ہے اور روزے دار کی دعا کے بارے میں نبی اکرم صلی اللہ علیہ و آلہ و سلم کا ارشاد ہے کہ سَائِلُ اللّٰہِ فِیْہِ لَا یُخِیْبُ، یعنی اس میں اللہ سے مانگنے والا ناکام نہیں ہوتا۔ پس اے مالک الملک! تو محض اپنے فضل و کرم سے اور امیدوں کے اس موقع پر میری اس دعا کو قبول فرمائے۔ آمین ثم آمین، اَللّٰہُمَّ مَغْفِرُنَکَ اَوْسَعُ مِنْ ذَنُوْبِیْ وَرَحْمتَکَ اَرْجیٰ عِنْدِیْ مِنْ عَمَلِیْ یَامَنْ بِیَدِہٖ مَلَکُوْتُ کُلِّ شَیْءٍ وَّہُوَ یُجِیْرُ وَلَا یُجَارُ عَلَیْہِ۔
۳۶.	 سو اس تمثیل کے ذریعے مومن اور کافر دونوں کی ذہنیت کو واضح فرما دیا گیا کہ مومن اس دنیا کو کس نظر سے دیکھتا ہے، اور کافر کس نظر سے سو کافر اس دنیا اور اس کے وقتی مفاد ہی کو سب کچھ سمجھتا ہے جس کے نتیجے میں وہ اسی کے لئے جیتا اور اسی کے لئے مرتا ہے، اور دنیا میں سے اس کو جو کچھ ملتا ہے وہ اس کو اپنی محنت اور قابلیت ہی کا نتیجہ سمجھتا ہے، اور اسی بناء پر وہ اس مغالطے اور گھمنڈ میں مبتلا ہو جاتا ہے کہ جس راستے پر وہ چل رہا ہے وہی ٹھیک ہے، ورنہ اس کو یہ سب کچھ کیوں ملتا؟ اور پھر اسی سے وہ بناء الفاسد علی الفاسد کے طور پر یہ نتیجہ نکالتا ہے کہ آخرت اگر ہوئی بھی تو وہاں بھی کامیابی میری ہی ہو گی، اور وہاں کا اچھا ٹھکانا بھی مجھے ہی ملے گا۔ سو اس طرح وہ دائمی ہلاکت کے راستے پر چلتا جاتا ہے۔ اور وہ حق بات پر کان دھرنے اور اس کو سننے ماننے کے لئے تیار ہی نہیں ہوتا۔ یہاں تک کہ وہ دائمی ہلاکت اور ابدی خسارے میں مبتلا ہو کر رہتا ہے، والعیاذُ باللہ جل وعلا، جبکہ مومن صادق کا نقطہ نظر اس کے بالکل برعکس ہوتا ہے اس کے نزدیک یہ دنیا دارالانعام اور دارالجزاء نہیں، بلکہ دارالعمل اور دارالابتلا ہے اور اس میں انسان کو جو بھی کچھ ملتا ہے وہ امتحان کے لئے اور ابتلاء و آزمائش کے تقاضوں کے مطابق ہی ملتا ہے، اور یہ سب کچھ اللہ تعالیٰ کی مشیت و مرضی کے مطابق اور اسی کی عطاء و بخشش سے ملتا ہے، سبحانہ و تعالیٰ۔
۳۷.	 سو اس سے اس بندہ مومن نے اس منکر و متکبر انسان کے دل پر دستک دیتے ہوئے اس سے کہا کہ کیا تم اپنے اسی خالق و مالک کا انکار کرتے ہو جس نے تم کو مٹی سے پیدا فرمایا، پھر نطفہ سے، اور پھر تم کو ایک صحیح وسالم اور بھلا چنگا انسان بنا کھڑا کیا؟ یعنی تمہارا وجود خود اس خالق و مالک کی وحدانیت و یکتائی، اور اس کے جود و عطا کا کھلا مظہر اور اس کا عظیم الشان نمونہ اور ثبوت ہے، اور تمہارے اس وجود ہی کا تقاضا ہے کہ قیامت کا یوم حساب قائم ہو، تاکہ اس کے فرمانبرداروں اور شکر گزاروں کو ان کی اطاعت و شکر گزاری کا صلہ اور بدلہ ملے۔ اور نافرمان و ناشکرے لوگوں کو ان کے کئے کرائے کی سزا ملے، تاکہ اسطرح عدل و انصاف کے تقاضے پورے ہوں، اور بدرجہ تمام و کمال پورے ہوں۔ اور پھر اس بندہ مومن نے اپنے ایمان و عقیدہ کے اظہار و بیان کے طور پر کہا کہ میرا رب تو بہر حال وہی اللہ وحدہٗ لاشریک ہے اور میں اپنے رب کے ساتھ کسی کو شریک نہیں ٹھہراتا۔
۳۹.	 سو اس سے اس بندہ مومن نے اس منکر ومستکبر شخص کے قلب و ضمیر پر ایک اور دستک دیتے ہوئے اس سے کہا کہ تو جب اپنے اس ہرے بھرے باغ میں داخل ہوا تھا تو تکبر و انکار کرنے کے بجائے شکر نعمت کے طور پر تجھے سراسر حضرت واہب مطلق جَلَّ جَلَا لُہ، کے حضور جھک جانا چاہیے تھا، اور تو ما شاء اللّٰہُ لَا قُوَّۃَ اِلاَّ بِاللّٰہ کہتے ہوئے اس حقیقت کا اقرار و اعتراف کرتا کہ یہ سب کچھ اللہ تعالیٰ ہی کا دیا بخشا اور اسی کا عطا فرمودہ ہے، تاکہ اس طرح اس کی عطاء فرمودہ یہ نعمت تیرے لئے سعادت دارین سے سرفرازی کا ذریعہ ووسیلہ بن جاتی۔ اور اپنے اس باغ کو دیکھ کر کبر و غرور میں مبتلا ہونے کے بجائے اور مجھے مال و اولاد کے اعتبار سے اپنے سے کمزور اور کمتر دیکھ کر اکڑنے کے بجائے تو اللہ کا شکر بجا لاتا ہو سکتا ہے کہ اللہ مجھے تجھ سے بھی کہیں زیادہ دے دے، اور تیرے اس باغ وغیرہ کا کوئی ناگہانی آفت بھیج کر صفایا کر دے، سو آخرکار بالفعل ایسے ہی ہوا، العیاذ باللہ جل وعلا،
۴۳.	 سو اس کے جھوٹے اور بے بنیاد گھمنڈ سب ہوا ہو گئے کوئی بھی اس کے کچھ کام نہ آ سکا اس کی وہ پارٹی اور اس کا وہ مال جس کے بارے میں اس کا کہنا تھا اَنَا اَکْثَرُ مِنْکَ مَالًا وَّ اَعَزُّ نَفَرًا (میں تجھ سے مال کے اعتبار بھی بہت زیادہ ہوں، اور میری جماعت بھی بہت زبردست ہے) سو عذاب کے اس موقع پر وہ اس کے کچھ بھی کام نہ آ سکے، اور نہ خود اس میں اتنا دم خم تھا کہ وہ کوئی مقابلہ کر سکتا، یا انتقام لے سکتا، سو اس وقت اس کی مایوسی وافسوس اور اس کی بے بسی کی کوئی حدود انتہا نہ تھی۔ لیکن بے وقت کے اس پچھتاوے کا اس کو کوئی فائدہ بہر حال نہیں تھا، سوائے اس کی آتش یاس وحسرت میں اضافے کے۔ والعیاذ باللہ جل وعلا۔
۴۵.	 سو اس تمثیل سے دنیاوی زندگی کی بے ثباتی کو واضح فرما دیا گیا چنانچہ اس کے ذریعے ان فریفتگانِ دنیا کو جو اس کی عارضی اور فانی لذتوں پر ریجھے ہوئے ہیں۔ اور اسی کو اپنا منتہائے مقصود بنائے بیٹھے ہیں اور وہ سمجھتے ہیں کہ اس بہار پر کبھی خزاں نہیں آئے گی۔ ان کی آنکھیں کھولنے کے لئے ان کے بارے میں ارشاد فرمایا گیا کہ ان کو بتا دو کہ اس کی یہ بہار چند روزہ ہے، اس کی مثال تو اس کھیتی کی سی ہے جو آسمان سے اترنے والی بارش کے نتیجے میں خوب گھنی ہو کر ابھرتی ہے۔ لیکن زیادہ وقت نہیں گزرتا کہ وہ اپنے انجام اور خاتمے کو پہنچ جاتی ہے اس کی دلوں کو لبھانے والی وہ رونق چلی جاتی ہے، وہ چورہ چورہ ہو جاتی ہے اور ہوائیں اس کو اڑائے پھرتی ہیں۔ اللہ ہر چیز پر قادر ہے جس طرح وہ بہار دکھاتا ہے، اسی طرح وہ خزاں بھی دکھانے پر قادر ہے، سبحانہ و تعالیٰ۔
۴۶.	 سو مال و اولاد وغیرہ کی وہ نعمتیں اور رونقیں جو ابناء دنیا کی آنکھوں میں کھبی ہوئی اور ان کے دلوں میں اٹکی ہوئی ہیں، اور جن کو یہ لوگ آج اپنا نصب العین اور منتہائے مقصود بنائے بیٹھے ہیں، یہ سب عارضی فانی اور بے حقیقت ہیں خداوند قدوس کے یہاں اجر و ثواب اور امید و رجاء کے اعتبار سے بہتر وہ اعمال صالحہ ہی ہیں جو ہمیشہ باقی رہنے والے ہیں، پس اصل مقصود اور حقیقی نصب العین انہی کو بنانا چاہیئے، ابدی برکات اور حقیقی اور دائمی کامیابی انہی کے ذریعے نصیب ہو سکتی ہے وباللہ التوفیق لمایُحِبُّ ویرید، وعلیٰ مایُحِبُّ ویرید
۴۷.	 سو اس سے منکرین و مکذبین کو خطاب کر کے قیامت کے یوم حساب کی تذکیر ویاد دہانی کے طور پر ارشاد فرمایا گیا ہے کہ اس روز تمہارے بنائے ہوئے عالی شان محلوں اور ایوانوں اور تمہارے آراستہ وپیراستہ ان خوبصورت اور خوشنما باغوں اور چمنوں کا کہنا ہی کیا، اس روز تو ان دیو ہیکل اور فلک بوس پہاڑوں کو بھی اپنی جگہوں سے ہلا اور چلا لیا جائے گا۔ اور اس زمین کو ایک چٹیل میدان بنا کر رکھ دیا جائے گا۔ اس روز ہم سب لوگوں کو اکٹھا کر لائیں گے کسی کو بھی نہیں چھوڑیں گے، نہ کسی امیر کو اور نہ غریب کو، نہ شاہ کو نہ گدا کو، نہ آقا کو نہ غلام کو۔ اور نہ عابد اور اس کے من گھڑت معبودوں کو، سو اس روز تم سب اس کے حضور دست بستہ حاضر ہوؤ گے۔ تمہاری امارت وریاست اور دولت و عظمت کا سب گھمنڈ تمہارے اندر سے نکل چکا ہو گا۔ اور تم عاجز اور بے بس غلاموں کی طرح حاضر ہوؤ گے، اور تم سے کہا جائے گا کہ تم ہمارے پاس اسی طرح خالی ہاتھ چلے آئے ہو جس طرح ہم نے تم کو پہلی مرتبہ پیدا کیا تھا، تمہارے ساتھ اور تمہارے پاس کچھ بھی نہیں۔ تب ان کی ذلت ورسوائی، اور حسرت و ندامت، کی کوئی حد و انتہا نہ ہو گی۔ مگر بے وقت کے اس پچھتاوے کا ان کو کوئی فائدہ بہر حال نہیں ہو گا، والعیاذُ باللہ العظیم
۴۹.	 سو اس روز مجرم لوگ اپنے اعمال ناموں کے مندرجات سے خائف اور لرزاں وترساں ہونگے اور وہ بصد یاس وحسرت پکار اٹھیں گے کہ ہائے ہماری شامت اور کم بختی یہ کیسی عجیب کتاب ہے جس نے نہ کسی چھوٹی بات کو درج کرنے سے چھوڑا، اور نہ کسی بڑی بات کو اور وہ اپنی زندگی بھر کا کیا کرایا سب کا سب وہاں پر موجود اور حاضر پائیں گے۔ اور یہ سب اہتمام اس بناء پر ہو گا کہ تمہارا رب کسی پر کوئی ظلم نہیں کرتا اس لئے اس نے سب کچھ محفوظ کر دیا تاکہ ہر کسی کو اس کے زندگی بھر کے کئے کرائے کا پورا پورا صلہ وبدلہ ملے۔ اور اس طرح عدل و انصاف کے تقاضے پورے ہوں، اور اپنی آخری اور کامل شکل میں پورے ہوں، اور کسی کی کسی بھی طرح کی کوئی حق تلفی نہ ہو،
۵۰.	 سو اس سے قصہ آدم وابلیس کی تذکیر و یاد دہانی کے ذریعے منکرین و مکذبین کے دلوں پر یہ دستک دی گئی ہے کہ تم لوگ حق کا انکار کر کے ابلیس کی سنت اور اس کے طریقے پر چل رہے ہو حالانکہ وہ رب کا نافرمان اور آدم و اولاد آدم کا کھلا دشمن ہے، مگر تم لوگ ہو کہ اس کے باوجود اللہ کو چھوڑ کر اس عدو مبین ابلیس لعین اور اس کی اولاد کو اپنا دوست اور کارساز بنائے ہو، یہ کیسا برا بدل ہے جس کو ایسے ظالموں نے اپنایا ہے ابلیس کو معروف معنوں میں اگرچہ کوئی اپنا دوست اور کار ساز نہیں بناتا۔ لیکن اس کی تحریک وتلبیس پر اللہ پاک کے سوا دوسری مخلوق کو اپنا حاجت روا و کار ساز ماننا دراصل ابلیس ہی کو اپنا دوست اور کار ساز بنانا ہے، اور مشرکین نے تو ابلیس کی تحریک وتلبیس کی بناء پر جنوں تک کی پوجا کی،چنانچہ وہ مختلف شکلوں میں ان کی پوجا پاٹ کرتے تھے۔ انہوں نے ہر وادی اور ہر پہاڑ کے الگ الگ جن مان رکھے تھے، اور اپنے زعم کے مطابق ان کی آفتوں سے بچنے اور محفوظ رہنے کے لئے وہ طرح طرح کی شرکیات کا ارتکاب کرتے تھے۔ وہ ان کے نام کی جے پکارتے، ان کے لئے نذرانے پیش کرتے،چڑھاوے چڑھاتے نیازیں دیتے۔ اور یہاں تک کہ وہ ان کو خوش کرنے کے لئے اپنی اولاد کی قربانی دیتے، جیسا کہ خود قرآن پاک میں دوسرے مقام پر اس کی اس طرح تصریح فرمائی گئی ہے، قَدْ خَسِرَ الَّذِیْنَ قَتَلُوْا اَوْلَاَدُہُمْ سَفَہًا بِغَیْرِ عِلْمٍ الایٰۃ (الانعام۔۱۴۱) یعنی یقیناً بڑے خسارے میں پڑ گئے وہ لوگ جنہوں نے قتل کیا اپنی اولاد کو حماقت کی بناء پر، بغیر کسی علم کے، افسوس کہ آج کتنے ہی جاہل مسلمان ایسے ہیں جن کے اندر اسی طرح کی مختلف شرکیات رواج پذیر ہیں۔ جس کے طرح طرح کے نمونے اور قسما قسم کے مظاہر جگہ جگہ ملتے ہیں، والعیاذُ باللہ العظیم۔
۵۲.	 موبق کے معنی تباہی کے گڑھے، اور ہلاکت کے کھڈے کے ہیں، سو اس سے مشرکین کو ان کی اس محرومی کی تذکیر و یاد دہانی فرمائی گئی ہے جس سے ان کو قیامت کے اس یوم حساب میں سابقہ پیش آئے گا چنانچہ ارشاد فرمایا گیا کہ اس روز اللہ ان سے فرمائے گا کہ آج پکارو تم لوگ اپنے ان کو جن کو تم نے میرا شریک ٹھہرا رکھا تھا۔ تاکہ وہ اس مشکل وقت میں تمہاری مدد کریں چنانچہ وہ ان کو پکاریں گے مگر وہ ان کو کوئی جواب نہیں دیں گے۔ اس لئے کہ ان کو خود اپنی پڑی ہو گی اور ان کے درمیان ہلاکت و تباہی کا ایک ہولناک کھڈا حائل ہو گا۔ جس کی وجہ سے یہ نہ ان کے پاس جا سکیں گے اور نہ وہ ان کے پاس پہنچ سکیں گے، سو اس سے ان کو جس ذلت و محرومی کا سامنا کرنا پڑے گا اس اندازہ ہی کون کر سکتا ہے؟ والعیاذ باللہ، اللہ تعالیٰ ہمیشہ اور ہر قسم کی رسوائی سے اپنی حفاظت و پناہ میں رکھے۔ آمین ثم آمین
۵۴.	 اس ارشاد سے ایک طرف تو اللہ پاک سبحانہ و تعالیٰ کے ایک عظیم الشان انعام کو بیان فرمایا گیا ہے، اور اس کے بالمقابل دوسری طرف انسان کی ناشکری اور بے قدری کے ایک نمونے کو بھی، مَثَل سے یہاں پر مراد عالم غیب کے وہ مخفی حقائق ہیں جن کو تمثیل کی شکل میں پیش فرمایا گیا ہے سو عالم غیب کے ان مخفی حقائق کو جن کے جاننے کا دوسرا کوئی ذریعہ ممکن نہیں قدرت نے اپنی عظیم الشان اور بے پایاں رحمت و عنایت سے ان کو اس قدر صراحت و وضاحت کے ساتھ لوگوں کے سامنے پیش فرما دیا۔ اور تقریب الی الاذہان کے لئے ان کو پیش بھی تمثیل و تشبیہ کے انداز میں فرمایا تاکہ لوگوں کو ان کا سمجھنا آسان ہو جائے اور پھر مزید کرم یہ کہ ان کو پیش بھی مختلف اسالیب و انداز میں فرمایا تاکہ وہ ان کو سمجھ کر صدق دل سے اپنا سکیں۔ مگر دوسری طرف انسان کی ناشکری اور بے قدری کا عالم یہ ہے کہ یہ بڑا ہی جھگڑالو واقع ہوا ہے اور اپنے اسی جھگڑالو پن کی بناء پر یہ حق کو مانتے اور قبول کرنے کے بجائے الٹا ان پر کسی نہ کسی اعتراض ہی کے درپے رہتا ہے تو پھر ایسے ہٹ دھرم اور ناشکرے اور بے انصاف لوگوں کو حق و ہدایت کی دولت آخر کیسے نصیب ہو سکتی ہے؟ سو انسان کی محرومی، اور اس کے فساد و بگاڑ کا اصل تعلق اس کے اپنے قلب و باطن سے ہے۔ والعیاذ باللہ العظیم
۵۵.	 سو اس سے منکرین کے عناد اور ان کی ہٹ دھرمی کے ایک نمونے کو پیش فرمایا گیا ہے کہ ان لوگوں کے پاس حق و ہدایت کا نور پہنچ گیا جس کے بعد ان کے لئے موقع اس امر کا تھا کہ یہ اس پر ایمان لا کر اپنے رب سے مغفرت و بخشش کی دعا ودرخواست کرتے تاکہ اس طرح یہ دارین کی سعادت وسرخروئی سے سرفراز و مالا مال ہوتے مگر یہ الٹا یہ کہتے ہیں کہ ان پر اسی طرح کی ہلاکت اور تباہی آ جائے جیسی کہ پہلی قوموں پر آ چکی ہے اور جس سے قرآن ان کو ڈرا رہا ہے۔ یا ان کے سامنے کوئی اور عذاب آ جائے جس کو یہ اپنی آنکھوں سے دیکھ لیں۔ اس کے بغیر یہ ایمان لانے اور اپنے رب سے استغفار کرنے کے لئے تیار نہیں ہوتے سو یہ ان کی بدبختی اور مت ماری نہیں تو اور کیا ہے کہ قرآن تو ان کے آگے مائدہ سماوی بچھا رہا ہے تاکہ یہ اس کی عظیم الشان اور پاکیزہ نعمتوں سے مستفید و فیضیاب ہوں مگر یہ ہیں کہ اس کے بجائے قہر آسمانی کے طلب گار بنتے ہیں بھلا عذاب آ جانے کے بعد ان کے لئے بچنے اور سبق لینے کا کونسا موقع ہو گا؟
۵۶.	 سو اس ارشاد سے ایسے لوگوں کے مطالبہ عذاب کا جواب دیا گیا ہے کہ ہم رسولوں کو عذاب لانے کے لئے نہیں بھیجا کرتے، بلکہ ان کے بھیجنے کا اصل مقصد انذار و تبشیر ہوتا ہے یعنی یہ کہ وہ لوگوں کو ان کے انجام اور ان کے مصیر و مآل سے خبردار کریں اور جو ان کی دعوت پر صدق دل سے ایمان لے آئیں ان کو دارین کی سعادت وسرخروئی اور جنت کی سدا بہار نعمتوں سے سرفرازی کی خوشخبری سنائیں اور بس۔ سو رسولوں کی بعثت و تشریف آوری لوگوں کو خطاب سے دو چار کرنے کے لئے نہیں ہوتی، بلکہ وہ اس لئے ہوتی ہے کہ ان کو عذاب الٰہی سے بچا کر رحمت الٰہی سے سرفراز کیا جائے، آگے یہ لوگوں کی اپنی بدبختی اور محرومی ہوتی ہے کہ وہ کفر و انکار اور تکذیب حق کے جرم کا ارتکاب کر کے اپنے آپ کو عذاب الٰہی کا مستحق بناتے ہیں، العیاذ باللہ العظیم
۵۷.	 مَوْئل کے معنی پناہ گاہ کے ہوتے ہیں۔ سو اس سے اس سبب کی وضاحت فرما دی گئی کہ آخر ایسے معاند اور ہٹ دھرم لوگوں پر عذاب آتا کیوں نہیں جو حق کو ماننے اور قبول کرنے کے لئے تیار نہیں ہوتے؟ ان کا معاملہ چکا کیوں نہیں دیا جاتا؟ آخر ان کو اللہ کی دھرتی پر بار بنائے رکھنے کا فائدہ کیا؟ سو اس ارشاد سے واضح فرمایا گیا کہ ایسا اس لئے نہیں کیا جاتا کہ تمہارا رب بڑا ہی بخشنے والا، نہایت ہی رحمت والا ہے، اس لئے وہ ایسے مجرموں کو بھی آخری حد تک مہلت دیتا ہے، تاکہ جس نے بچنا ہو بچ جائے اور اپنے رونے کی اصلاح کر لے، تاکہ وہ دائمی ہلاکت و تباہی سے بچ جائے، ورنہ وہ اگر ان کو فوراً پکڑنا چاہے تو کوئی اس کا ہاتھ پکڑنے والا نہیں۔ بلکہ اس نے ایسوں کی گرفت کے لئے ایک وقت مقرر کر رکھا ہے جب وہ وقت مقرر آ جائے گا تو ایسے لوگ نہ اس کی گرفت و پکڑ سے بھاگ سکیں گے، اور نہ ہی ان کو اپنے بچاؤ کے لئے کوئی پناہ گاہ مل سکے گی،
۵۹.	 سو اس سے اوپر والی بات کی تاریخی شہادت کی طرف اشارہ فرمایا جا رہا ہے کہ یہ تباہ شدہ بستیاں جن کے باشندے اپنے ظلم پر اڑے ہوئے تھے ان کے لئے بھی ڈھیل اور مہلت کا ایک وقت مقرر تھا۔ اس تک ان کو ڈھیل ملی۔ لیکن جب انہوں نے اپنی روش نہ بدلی اور وہ اپنے ظلم سے باز نہ آئے تو آخرکار وہ اپنے ہولناک انجام کو پہنچ کر رہے۔ سو منکرین کو ان کے انجام سے سبق لینا چاہیئے۔
۶۰.	 فَتیٰ کے معنی جوان اور لڑکے کے آتے ہیں یہاں اس سے مراد خادم ہے۔ سو اس سے حضرت موسیٰ اور خضر کا قصہ ذکر فرمایا جا رہا ہے جس میں بڑے درسہائے عبرت و بصیرت ہیں، سو سب سے پہلے حضرت موسیٰ نے اپنے خادم اور شاگرد سے اپنے اس سفر کے بارے میں اپنے عزم و جزم، اور ذوق و شوق کا اظہار فرمایا۔ تاکہ ان کے یہ خادم اور رفیق سفر بھی اسی عزم و ہمت سے ان کے ساتھ نکلیں، سو آپ نے ان سے فرمایا کہ میں اس سفر پر چلتا رہوں گا۔ یہاں تک کہ میں مجمع البحرین کے اس مقام تک پہنچ جاؤں، جہاں پہنچنے کے لئے مجھے میرے رب کی طرف سے ہدایت فرمائی گئی ہے، یا پھر میں سالہا سال تک اس راہ میں چلتا رہوں۔ بس راہ حق میں سفر کے لئے ایسے ہی عزم و جزم ہونا چاہیئے، کہ اس سے انسان سفر کی صعوبتوں اور مشکلات کو برداشت کر سکتا ہے۔
۶۴.	 یہاں پر اس قصے کے بہت سے حصے کو حذف فرما دیا گیا۔ کیونکہ وہ قرینے کی بناء پر خود سمجھا جا سکتا ہے۔ جو اس طرح ہے کہ اس عزم وجزم کے ساتھ وہ دونوں اس سفر پر روانہ ہو گئے۔ اور اپنے ساتھ ایک بھونی ہوئی مچھلی بھی لے گئے۔ یہاں تک کہ وہ اپنے مقام مقصود تک پہنچ گئے۔ اور وہاں پر روایات کے مطابق حضرت موسیٰ سستانے کے لئے رکے تو سو گئے اور اس دوران وہ مچھلی زندہ ہو کر پانی میں کود گئی۔ اور ایک سرنگ سی بناتی ہوئی پانی کے اندر چلی گئی۔ خادم نے کہا کہ میں حضرت موسیٰ کو بیدار ہونے کے بعد اس کی خبر کر دوں گا۔ لیکن وہ بیداری کے بعد بتانا بھول گئے جس سے حضرت موسیٰ آگے روانہ ہو گئے تو اس دوران حضرت موسیٰ کو سخت تھکاوٹ اور بھوک محسوس ہونے لگی تو آپ نے اپنے خادم سے فرمایا کہ ہاں بھئی ہمارا ناشتہ لے آؤ تو اس پر خادم کو مچھلی کے بارے میں وہ قصہ یاد آیا تو اس نے حضرت موسیٰ کی خدمت میں عرض کیا کہ حضرت مچھلی کا تو یہ قصہ ہوا۔ کہ وہ زندہ ہو کر ایک عجیب سا راستہ بناتے ہوئے سمندر میں چلی گئی تو اس پر حضرت موسیٰ نے افسوس کے طور پر ارشاد فرمایا کہ ارے یہی تو وہ مقام تھا جو ہمارا مقصود ہے اس پر وہ دونوں اپنے نشان قدم دیکھتے ہوئے اسی مقام کی طرف واپس لوٹے، سو وہاں پہنچ کر وہ اس بندہ خدا سے ملے۔ جس سے ملنے کی ان کو ہدایت ہوئی تھی یعنی حضرت خضر، سو اس قصے سے واضح ہو جاتا ہے کہ پیغمبر نہ عالم غیب ہوتے ہیں۔ نہ مختار کل اور نہ ہر جگہ حاضر وناظر، جیسا کہ اہل بدعت کا کہنا ہے۔ کیونکہ ایسے اگر ہوتا تو نہ حضرت موسیٰ کو اس طرح حضرت خضر سے ملنے کے لئے صحرا نوردی کرنا پڑتی؟ نہ بھونی ہوئی مچھلی اپنے ساتھ لے جانے کی ضرورت پیش آتی۔ نہ تلاش خضر کے لئے مچھلی کے زندہ ہونے کی علامت اور نشانی رکھنے کی ضرورت ہوتی۔ اور نہ مچھلی کے زندہ ہو جانے کی بات حضرت موسیٰ سے اوجھل رہتی۔ نہ آپ بھول کر آگے نکل جاتے نہ غلام کے بتانے کی ضرورت پڑتی۔ نہ آنجناب کو بھوک اور تھکاوٹ لاحق ہوتی اور نہ ہی آپ کو اپنے اس مقام مقصود تک واپسی کے لئے اپنے نشانِ قدم دیکھنے کی ضرورت پیش آتی۔ سو علم غیب کلی، اور اختیار کلی وغیرہ سب اللہ تعالیٰ ہی کی صفات ہیں، اس میں دوسری کوئی بھی ہستی اس کی شریک نہیں، سبحانہ و تعالیٰ
۶۶.	 بہر کیف حضرت موسیٰ نے حضرت خضر سے ملاقات کے بعد ان سے کہا کہ کیا میں آپ کے ساتھ رہ سکتا ہوں کہ تاکہ آپ مجھے اس علم میں سے کچھ سکھا دیں جو اسرار کائنات سے متعلق قدرت نے آپ کو بخشا ہے؟ تو اس کے جواب میں حضرت خضر نے ان سے فرمایا کہ اجازت دینے سے تو مجھے انکار نہیں لیکن آپ میرے ساتھ صبر نہیں کر سکیں گے، کیونکہ میرے ہاتھوں کچھ ایسے کام صادر ہونگے، جن کے اسرار سے آپ واقف نہیں ہونگے۔ آپ کی نظر میں وہ عجیب اور ناگوار ہونگے جس کی بناء پر آپ ان پر اعتراض کریں گے۔ اس لئے آپ کا میرے ساتھ چلنا بہت مشکل ہو گا، تو ایسے میں آپ کا مجھ سے نباہ ہو سکے گا؟ کہ اس کے لئے تو طرفین کی موافقت اور ہم آہنگی بنیادی چیز ہے،
۷۰.	 سو حضرت موسیٰ نے جب حضرت خضر سے وعدہ فرمایا کہ آپ انشاء اللہ مجھے صابر پائیں گے اور میں آپ کے کسی حکم کی خلاف ورزی نہیں کروں گا۔ تو حضرت خضر نے آپ کو اس شرط کے ساتھ اجازت دے دی کہ آپ کسی بات کے بارے میں مجھ سے کوئی سوال نہیں کرنا اور مجھ سے اس سے متعلق کچھ نہ کہنا، یہاں تک کہ اس کی حقیقت کے بارے میں میں خود ہی آپ کو آگاہ نہ کر دوں۔
۷۱.	 سو اس معاہدہ اور قرار داد کے بعد وہ دونوں ایک سفر پر روانہ ہو گئے، اور جب وہ دونوں آگے چلے تو دریا پار کرنے کے لئے ایک کشتی میں سوار ہوئے۔ تو کشتی والوں نے آپ کے اکرام میں آپ سے کرایہ نہیں لیا۔ مگر حضرت خضر نے کشتی سے اترنے کے بعد اس کا ایک پھٹہ نکال دیا تو اس پر حضرت موسیٰ بول پڑے کہ ان لوگوں نے تو ہمارا اکرام کیا، اور ہمیں مفت بٹھایا۔ مگر آپ نے اس کے عوض انکی کشتی کا پھٹہ نکال کر ان کی کشتی کو بیکار کر دیا، کہ اس کے نتیجے میں یہ غرق ہو جائیں، کیا نیکی کا صلہ اور بدلہ ایسے ہی دیا جاتا ہے، یقیناً آپ نے تو بڑی ہی عجیب حرکت کا ارتکاب کیا۔ تو اس پر حضرت خضر نے ان سے فرمایا کہ کیا میں نے آپ سے نہیں کہا تھا کہ آپ میرے ساتھ صبر نہیں کر سکیں گے؟ تو اس پر حضرت موسیٰ نے عرض کیا کہ اوہو! میں بھول گیا۔ پس آپ اس بارہ مجھ سے سختی نہ فرمائیں۔ اس کے بعد پھر آگے چلے تو حضرت خضر نے ایک کھیلتے کودتے بچے کو مار ڈالا تو اس پر حضرت موسیٰ سے پھر رہا نہ گیا تو آپ نے ان سے فرمایا کہ کیا آپ نے ایک بے گناہ جان کو بغیر کسی جان کے یونہی قتل کر دیا۔ یقیناً آپ نے ایک بڑا ہی برا کام کیا، کیونکہ کسی جان کو ناحق قتل کرنا تو یوں بھی بڑا سخت گناہ ہے، لیکن ایک بے گناہ اور معصوم بچے کا قتل تو اور بھی زیادہ سنگین جرم ہے، تو پھر آپ نے خواہ مخواہ ایسے سنگین جرم کا ارتکاب آخر کیوں کیا؟
۷۵.	 یعنی حضرت موسیٰ علیہ السلام کے اس اعتراض کے جواب میں حضرت خضر علیہ السلام نے ان سے فرمایا کہ کیا میں نے آپ سے نہیں کہا تھا کہ آپ میرے ساتھ صبر نہیں کر سکیں گے آپ نے وعدہ بھی کیا تھا، مگر اس کے باوجود آپ پھر بول پڑے، اور مجھ پر اعتراض کر دیا،
۷۶.	 سو حضرت موسیٰ علیہ السلام نے جب دیکھا کہ ایسے میں ان کے ساتھ مزید چلنا مشکل ہے تو آپ نے ان سے کہہ دیا کہ اگر اس کے بعد میں نے آپ سے کسی چیز کے بارے میں پوچھا تو پھر آپ مجھے اپنے ساتھ نہ رکھیے گا کہ ایسی صورت میں ہمارا راستہ الگ اور یقیناً آپ میری طرف سے معذور ہونگے۔
۷۷.	 یعنی اس کے بعد وہ دونوں آگے چلے تو ان کا گزر ایک بستی والوں پر ہوا تو ان دونوں نے ان بستی والوں سے کھانا مانگا۔ مگر وہ بستی والے کوئی ایسے منحوس اور بدبخت لوگ تھے کہ انہوں نے حضرت موسیٰ اور خضر علیہما السلام جیسی عظیم الشان ہستیوں کی مہمان نوازی سے بھی انکار کر دیا۔ اسی دوران ان دونوں کو اس بستی میں ایک ایسی دیوار ملی جو گرا چاہتی تھی۔ تو حضرت خضر نے ان لوگوں کی خست اور کمینگی کے باوجود ان کی اس دیوار کو یونہی بغیر کسی مزدوری اور معاوضہ کے درست کر دیا۔ تو حضرت موسیٰ سے اس موقع پر بھی نہ رہا گیا، تو آپ نے حضرت خضر علیہ السلام سے کہا کہ آپ کا معاملہ بھی عجیب ہے کہ ان لوگوں نے تو ہمیں کھانا دینے سے بھی انکار کر دیا۔ مگر آپ نے ان کی اتنی بڑی دیوار بغیر کسی اجرت و مزدوری کے یونہی درست کر دی۔ اگر ایسے کرنا ہی تھا تو پھر کم از کم اس کے لئے ان سے کوئی اجرت اور مزدوری ہی لے لیتے۔
۷۷.	 سو حضرت موسیٰ علیہ السلام نے جب اس بارے میں حضرت خضر علیہ السلام کو ٹوکا اور ان پر اعتراض کیا تو خضر علیہ السلام نے کہا کہ بس اب حجت تمام ہو گئی۔ اور اب میرے اور آپ کے درمیان جدائی کا وقت آگیا ہے، اور حضرت خضر علیہ السلام کا یہ اعلان صرف اس بناء پر نہیں تھا کہ حضرت موسیٰ علیہ السلام پر خود ان کے قول و اقرار کے مطابق حجت تمام ہو چکی تھی بلکہ یہ اعلان دراصل اس بناء پر تھا کہ حکمت کی وہ تعلیم بھی مکمل ہو چکی تھی جو قدرت کی طرف سے حضرت موسیٰ علیہ السلام کو دینا مطلوب و مقصود تھی،
۷۹.	 سو اس سے خضر علیہ السلام نے کشتی کا پھٹہ اکھاڑنے کی اصل حقیقت کو واضح فرما دیا۔ کہ یہ کشتی کچھ مسکینوں کی تھی جو اس کے ذریعے محنت مزدوری کر کے اپنا پیٹ پالتے تھے، اور وہاں پر ایک ایسا بادشاہ تھا جو ہر صحیح کشتی کو زبردستی چھین لیتا تھا۔ شاید اس کو کسی جنگی مہم یا کسی اور غرض کے لئے مطلوب ہونگی، تو میں نے اس کو عیب دار کر دیا۔ تاکہ یہ اس کی گرفت سے بچ سکے۔ اور یہ لوگ اپنے اس ذریعہ کمائی سے محروم نہ ہو جائیں۔ سو اس مثال سے اس حقیقت کو واضح فرما دیا گیا کہ نیک لوگوں اور غریبوں اور مسکینوں کو اگر کوئی مالی اور معاشی نقصان پہنچتا ہے تو اس کے اندر انہی کا کوئی بھلا اور فائدہ مضمر ہوتا ہے پس ان کو چاہیے کہ وہ اس پر صبر کریں۔ اور اللہ کے فیصلے پر راضی رہیں۔ اور اس بات کا یقین رکھیں کہ حضرت حق جل مجدہ، کا کوئی بھی فیصلہ حکمت اور مصلحت سے خالی نہیں ہوتا۔ لیکن کوئی شخص اس کی حکمتوں کا احاطہ نہیں کر سکتا، پس اس کے ہر فیصلے پر مطمئن رہنا چاہیئے، وباللہ التوفیق لما یُحِبُّ ویریدوعلی ما یُحِبُّ ویرید۔
۷۱.	 سو اس سے اس لڑکے کے قتل کی اصل حقیقت کو واضح فرما دیا گیا جس سے واضح ہو جاتا ہے کہ اس کا قتل کرنا ہی صحیح اور قرین مصلحت تھا۔ سو اس مثال سے یہ حقیقت واضح ہو جاتی ہے کہ اہل ایمان کو اگر کوئی تکلیف اور مصیبت پہنچتی ہے تو اس میں بھی ان کے لئے خیر عظیم مضمر ہوتا ہے۔ جس کو اللہ تعالیٰ ہی جانتا ہے اور وہی جان سکتا ہے۔ پس اہل ایمان کو اس پر صبر و برداشت ہی سے کام لینا چاہیئے، جس دن اس کی حکمت واضح ہو گی اس دن پتہ چل جائے گا کہ اللہ تعالیٰ نے جو کچھ کیا تھا بہتری اور بھلائی اسی میں تھی، والحمدللہ بکل حالٍ من الاحوال،
۷۲.	 سو اس سے گرتی دیوار کو ٹھیک کر دینے سے متعلق معاملے کی اصل حقیقت کو واضح فرما دیا۔ چنانچہ حضرت خضر علیہ السلام نے اس کے بارے میں بتایا کہ یہ دیوار شہر کے دو یتیم لڑکوں کی تھی، اس کے نیچے ان کا خزانہ دفن تھا۔ سو اگر وہ دیوار یونہی گر جاتی تو لوگ ان کا وہ خزانہ لے جاتے اور ان کا باپ چونکہ ایک نیک اور صالح انسان تھا۔ اس لئے اللہ تعالیٰ نے اپنی رحمت و عنایت سے یہ چاہا کہ یہ دیوار کھڑی رہے۔ اس کے نیچے ان کا یہ خزانہ محفوظ رہے۔ اور یہ بڑے ہو کر اپنا خزانہ خود نکالیں۔ اس لئے میں نے اس دیوار کو بغیر کسی عوض اور مزدوری کے یونہی سیدھا کر دیا۔ سو یہ تمہارے رب کی وہ رحمت و عنایت تھی جو اس نے ان یتیموں پر فرمائی تھی کہ ان کا والد ایک نیک اور صالح انسان تھا۔ بس ہم نے اس بستی کے باشندوں کی خست و کمینگی سے قطع نظر کرتے ہوئے اس دیوار کو یونہی ٹھیک کر دیا۔ سو اس سے واضح ہو جاتا ہے کہ باپ کی نیکی کا اجر و صلہ اس کی اولاد اور اس کی نسلوں کو بھی ملتا ہے۔ بعض روایات سے معلوم ہوتا ہے کہ وہ دونوں لڑکے ساتویں پشت میں اس نیک اور صالح انسان کے بیٹے بنتے تھے، سو نیکی کا اجر و صلہ اتنی مدت کے بعد بھی ملتا ہے اور وَمَا فَعَلْتُہُ عَنْ اَمْرِیْ سے حضرت خضر علیہ السلام نے اس کی تصریح فرما دی کہ ان میں سے کوئی کام میں نے بھی اپنی رائے سے نہیں کیا، بلکہ ان میں سے ہر کام اللہ تعالیٰ کے حکم و ارشاد ہی سے کیا، سبحانہ و تعالیٰ،
۷۴.	 سبب کے اصل معنی ذریعہ و وسیلہ کے ہیں یہاں پر اس سے مراد وہ ذرائع و وسائل ہیں جن کی کسی انسان کو حکمرانی کے لئے ضرورت ہوتی ہے سو مطلب یہ ہوا کہ ہم نے اس کو ہر قسم کے ذرائع و وسائل سے نوازا تھا کہ دینے اور بخشنے والے سب کو ہم ہی ہیں۔ شاہ و گدا سب اسی واہب مطلق جل جلالہ کی عطا و بخشش کے محتاج ہیں۔ سبحانہ و تعالیٰ۔
۷۵.	 اَتْبَعَ کے معنی پیچھے لگنے، درپے ہونے، اور تعاقب کرنے کے ہوتے ہیں پس اَتْبَعَ سَبَبًا کے معنی ہونگے کہ اس نے اپنے ذرائع و وسائل کا جائزہ لیا اس کی چھان بین کی اور اس بارہ اہتمام کیا۔ پھر یہیں سے توسع پیدا ہو کر یہ لفظ کسی مہم کی تیاری کے لئے استعمال ہونے لگا، یعنی وہ ایک مہم پر نکلا۔ اسی لئے ہم نے ان کا ترجمہ اس لفظ سے کیا۔ والحمد للہ، یہ شخص جس کا ذکر یہاں پر فرمایا گیا ہے، حضرات اہل علم کے نزدیک اس سے مراد کیخسرو ہے، جس کا اصل نام کورش تھا، اور جس سے متعلق تاریخی روایات سے ثابت ہوتا ہے کہ یہ چھٹی صدی قبل مسیح میں اپنے والد کمپوچیہ کی ایک چھوٹی سی ریاست انشان کا ولی مقرر ہوا۔ مگر یہ چونکہ مہم جو قسم کا انسان تھا، اس لئے اس نے اپنے قرب و جوار کی مختلف ریاستوں کو زیر نگین کرنے کی مہم شروع کی، یہاں تک کہ تھوڑے ہی عرصے میں اس نے بلخ، اور مکران سے لیکر بحیرہ روم تک کے سب علاقوں پر قبضہ کر لیا، اور اتنی بڑی اور پر شکوہ سلطنت قائم کر لی کہ اس سے پہلے اس کی کوئی نظیر نہیں ملتی،
۷۶.	 یعنی وہ اپنی مغربی مہم کے دوران اس حد تک پہنچ گیا جہاں خشکی کی حدود کے خاتمے کے بعد سمندر شروع ہو جاتا تھا۔ اور وہاں پر غروب آفتاب کے وقت دیکھنے والے کو ایسے لگتا تھا کہ سورج پانی کے ایک سیاہ چشمے میں ڈوب رہا ہے۔ سو اس ٹکڑے سے اس حقیقت کا اظہار فرمایا گیا کہ یہ ذوالقرنین نے مغرب کی جانب اپنی پیش قدمی کے دوران اس تمام دنیائے معلومہ کو اپنے زیر نگین کر لیا تھا جہاں تک اس وقت کسی انسان کے قدم پہنچ سکتے تھے، اس کے آگے سمندر تھا جس سے دیکھنے والے کو یہ معلوم ہو رہا تھا کہ دنیا کی آخری حد تک ہی ہے اور سورج یہیں ڈوبتا ہے۔ سو اس سے اس کی سلطنت کی عظمت و وسعت کو واضح فرما دیا گیا، جیسا کہ ابھی اوپر والے حاشیے میں بھی گزرا ہے۔
۷۷.	 سو ان آیات کریمات سے حضرت ذوالقرنین کے کمال اقتدار اور اس کے تقاضوں کو واضح فرما دیا گیا۔ چنانچہ اس کے کمال اقتدار کے بارے میں ارشاد فرمایا گیا کہ اس فتح کے نتیجے میں جو رعایا ان کے زیر اختیار اور زیر قبضہ آئی تھی ان پر ہم نے ذوالقرنین کو ایسا کامل اقتدار دے دیا تھا، اور ان کو ان کے قدموں میں اس طرح ڈال دیا تھا کہ وہ ان کے ساتھ جو سلوک چاہیں کر سکتے تھے۔ خواہ وہ ان کو عذاب دیں یا ان سے احسان اور خوبی کا معاملہ کریں کوئی ان سے مزاحمت کرنے والا، یا ان کے اقتدار میں دخل دینے والا نہیں تھا۔ سو اس ارشاد کا یہ مطلب نہیں کہ ان کو رعایا پر ظلم کرنے کی اجازت دے دی گئی تھی۔ اور ان کو یوں کہہ دیا گیا تھا کہ وہ خواہ عدل کریں یا ظلم، دونوں کا اختیار ہے۔ سو ایسا نہیں، کہ ظلم اور زیادتی بہر حال منع ہیں، بلکہ اس کا مطلب یہ ہے کہ مطلوب تو ہر بادشاہ اور حکمران سے بہر حال عدل و انصاف ہی ہے لیکن وہ اگر ظلم اور نا انصافی کرنا چاہے تو اس کو اس کی بھی چھوٹ بہر حال ملی ہوتی ہے۔ پس وہ اگر عدل و انصاف سے کام لے گا تو اس کا صلہ و بدلہ پائے گا۔ اور اگر وہ ظلم و زیادتی کرے گا تو اس کی سزا بھی اس کو بھگتنا پڑے گی، اور اس کمالِ اقتدار کے نتیجے اور تقاضے کے بارے میں ذوالقرنین نے ان لوگوں سے کہا کہ جو کوئی ظلم اور زیادتی کرے گا تو اس کو ہم بہر حال سزا دیں گے۔ پھر اس کو اس کے رب کے یہاں بھی سزا ملے گی جو کہ بہت سخت ہو گی اور اس کے برعکس جو ایمان لا کر نیک عمل کرے گا۔ تو اس کے لئے اس کے رب کے یہاں بھی اچھا انجام اور بڑا عمدہ بدلہ ہو گا، اور ہم بھی اس کے بارے میں نرمی کی پالیسی اپنائیں گے۔ سو اس سے ذوالقرنین نے اپنی حکمرانی کی پالیسی واضح کر دی کہ وہ عدل و انصاف ہی پر مبنی ہو گی۔ کسی پر کوئی ظلم نہیں کیا جائے گا، کہ حکومت اور بادشاہی کی اصل اور اساس اور اس سے اصل مقصود عدل و انصاف ہی ہے، اور حکمرانی کی بقاء اسی پر موقوف ہے،
۹۵.	 سو ذوالقرنین نے ان لوگوں سے کہا کہ مجھے آپ لوگوں کے مال وغیرہ کی تو کوئی ضرورت نہیں، کیونکہ جو کچھ میرے رب نے مجھے عطا فرمایا ہے وہ میرے لئے بہت بہتر ہے۔ البتہ آپ لوگ مجھے لیبر فراہم کرو۔ اور جسمانی قوت و طاقت سے میری مدد کرو۔ تاکہ میں تمہارے اور یاجوج ماجوج کے درمیان ایک دیوار کھڑی کر دوں۔ اہل بدعت کے بعض بڑوں نے اَعِیْنُوْنِیْ بِقُوَّۃٍ کے جملے سے غیر اللہ سے استمداد کے جواز پر استدلال کرنے کی ناکام کوشش ہے۔ حالانکہ یہاں جس مدد واستمداد کا ذکر ہے وہ عام ظاہری اور تحت الاسباب مدد و امداد ہے۔ جس میں نہ کوئی اختلاف ہے نہ ہو سکتا ہے۔ کہ یہ ایک عام چیز ہے جس کا مشاہدہ دن رات ہمیشہ جگہ جگہ اور طرح طرح سے ہوتا رہتا ہے، کہ یہ دنیا تو ہے ہی دارالاسباب، ممنوع و محذور وہ استمداد ہے جو مافوق الاسباب ہو، جیسے کسی غائب یا مرے ہوئے انسان سے مانگنا، اور سوال کرنا۔ کہ ایسی استمداد اللہ تعالیٰ کے سوا اور کسی سے جائز نہیں، سو ایسے اہل بدعت سے کوئی پوچھے کہ کیا ذوالقرنین نے وہ مدد کہیں مُردوں سے مانگی تھی؟ یا کسی سے غائبانہ مانگی تھی؟ جب ایسی کوئی بات نہیں اور یقیناً نہیں، تو پھر اس سے غیر اللہ سے استمداد کے جواز کے لئے استدلال کی آخر تک ہی کیا ہو سکتی ہے؟ سو عناد و ہٹ دھرمی، اور بدعت پرستی، کی نحوست کا نتیجہ یہی ہوتا ہے کہ اس سے انسان کی مت مار دی جاتی ہے۔ جس سے وہ ایسی ہی ٹیڑھی اور بے تکی باتیں کرنے لگتا ہے۔ والعیاذ باللہ العظیم
۹۷.	 سو اس سے حضرت ذوالقرنین کی عاجزی، تواضع اور فروتنی، کا ایک نمونہ اور مظہر سامنے آتا ہے، کہ انہوں نے جب ایسی عظیم الشان آہنی اور سیسہ پلائی ہوئی مضبوط دیوار بنا دی۔ جس پر نہ یاجوج ماجوج کے لئے چڑھنا ممکن رہا۔ اور نہ ہی اس میں نقب لگانا۔ تو اس کو دیکھ کر ذوالقرنین نے تنگ ظرفوں کی طرح غرور کے نشے میں اس طرح کی کوئی بات نہیں کہی کہ میں نے ایسا کارنامہ انجام دیا ہے جو کبھی ختم نہیں ہو گا، اور میں نے یہ اور وہ کر کے دکھا دیا، وغیرہ وغیرہ، بلکہ انہوں نے اس کے بالکل برعکس کمال عبدیت کے اظہار کے طور پر، اور پوری تواضع اور انکساری سے کہا کہ یہ خدمت جو میرے ہاتھوں انجام پائی ہے یہ محض اللہ تعالیٰ کی رحمت و عنایت اور اسی کے فضل و کرم کا کرشمہ ہے۔ پس شکر و تعریف کا حقدار وہی ہے، اور یہ آج اگرچہ ناقابل تسخیر ہے۔ لیکن جب میرے رب کے وعدے کے ظہور کا وقت آ جائے گا، تو وہ اس کو پاش پاش کر دے گا، اور میرے رب کا وعدہ بہر حال سچا اور شدنی ہے۔ اور اس نے اپنے وقت پر بہر حال پورا ہو کر رہنا ہے۔
۱۰۰.	 سو عقل اور دل کے جن اندھوں کو دنیا میں قیامت نظر نہیں آرہی تھی، اور وہ وحی کی ہدایت و تعلیم سے اس کو ماننے اور تسلیم کرنے کے لئے تیار نہیں ہو رہے تھے۔ اس روز اس کو ان کے سامنے رکھ دیا جائے گا کہ لو اب اس کو تجربہ کی آنکھوں سے دیکھ لو۔ سو یہ قرآن حکیم کا دنیا پر کس قدر عظیم الشان احسان ہے کہ اس نے غیب کے ان حقائق کو جن کو جاننے کا دوسرا کوئی ذریعہ ممکن ہی نہیں، اس نے ان کو اس قدر صراحت و وضاحت کے ساتھ بیان فرما دیا ہے تاکہ جنہوں نے وہاں کے ہولناک نتائج اور خوفناک عذاب سے بچنا ہو بچ جائیں۔ قبل اس سے کہ فرصت عمران کے ہاتھ سے نکل جائے۔ اور ان کو ہمیشہ کے لئے پچھتانا اور کف افسوس ملنا پڑ جائے۔ والعیاذُ باللہ العظیم
۱۰۶.	 سو اس سے ان ابنائے دنیا کے غرور و پندار پر ضرب لگائی گئی ہے جو اس دنیائے دوں کے عارضی اور فانی مفادات و ملذّات ہی پر ریجھے ہوئے ہیں۔ اور وہ اسی کو سب کچھ سمجھ رہے ہیں پس اس سے واضح فرما دیا گیا کہ آخرت میں سب سے زیادہ خسارے والے اور ناکام و نامراد وہی لوگ ہونگے جنہوں نے اسی دنیا کو سب کچھ سمجھ رکھا ہے اور اسی بناء پر ایسے لوگ دنیا ہی کے لئے جیتے اور اسی کے لئے مرتے ہیں۔ ان کی تمام ترمساعی کا مدار و محور دنیا اور اس کے مادی اور وقتی مفادات ہی ہوتے ہیں۔ اور اپنے اسی غرور و پندار میں ایسے لوگ اپنے رب کے حضور پیشی اور اس کی ملاقات کا انکار کرتے ہیں۔ اور اپنے طور پر سمجھتے ہیں کہ وہ سب ٹھیک کر رہے ہیں۔ اور اس بناء پر ایسے لوگ حق و ہدایت سے متعلق کسی دعوت و پکار کو سننے اور ماننے کے لئے تیار ہی نہیں ہوتے۔ یہاں تک کہ ان پر شقاوت وبد بختی اور دائمی محرومی کا ٹھپہ لگ جاتا ہے۔ لیکن کل قیامت کے روز جو کہ کشف حقائق اور ظہور نتائج کا روز ہو گا ان کے اعمال کی کوئی قدر و قیمت نہیں ہو گی۔ اور ان کے لئے کوئی وزن قائم نہیں کیا جائے گا۔ کیونکہ ان کے سب اعمال اکارت چلے گئے، اس بناء پر کہ انہوں نے کفر و انکاری ہی سے کام لیا۔ اور اللہ کی آیتوں اور اس کے رسولوں کا مذاق اڑایا، پس جو لوگ آخرت کا انکار کر کے صرف دنیا ہی کے لئے جی رہے ہیں وہ سب سے بڑے اور انتہائی ہولناک خسارے میں ہیں، اسی لئے قرآن حکیم نے دوسرے مقام پر ایسے لوگوں کو اَخْسَرُوْنَ قرار دیا ہے یعنی سب سے بڑے خسارے والے (ہود۔۲۳ اور نمل۔۵) والعیاذ باللہ العظیم
۱۰۷.	 سو اس سے کامیاب اور فائز المرام لوگوں کی نشاندہی بھی فرما دی گئی، اور ان کے صلہ و ثمرہ کو بھی واضح فرما دیا گیا۔ سو کامیاب اور فائز المرام لوگ وہ ہونگے جو ایمان صحیح اور عمل صالح کی دولت سے سرفراز و مالا مال ہونگے، خواہ وہ کوئی بھی ہوں اور کہیں کے بھی ہوں، اور ان کے لئے صلہ و ثمرہ یہ ہو گا کہ ان کے لئے فردوس بریں کی ضیافت تیار ہو گی۔ اور اس میں ایسے خوش نصیبوں کو ہمیشہ ہمیشہ کے لئے رہنا نصیب ہو گا۔ اور کیفیت وہاں کی یہ ہو گی کہ ان کو وہاں پر کبھی کوئی اکتاہٹ محسوس نہیں ہو گی، کہ ان کو وہاں کی وہ نعمتیں بھی برابر ملتی رہیں گی کہ وہاں کی وہ نعمتیں جو لاَ مَقْطُوْعَۃٍ وَّلَا مَمْنُوْعَۃٍ کی شان ہونگی، یعنی وہ کبھی ختم نہیں ہونگی، اور وہ ان کو ان کی خواہش کے مطابق ملتی رہیں گی اور ان کے مراتب و درجات بھی وہاں پر ہمیشہ بلند ہوتے رہیں گے۔ اس لئے وہ وہاں پر ان نعمتوں اور ان درجات کو چھوڑ کر اور کہیں جانے کے خواہشمند کبھی نہیں ہونگے، اللہ نصیب فرمائے۔ اور محض اپنے فضل و کرم سے نصیب فرمائے۔ آمین ثم آمین۔
۱۱۰.	 سو اس سے واضح فرما دیا گیا کہ اپنے رب سے ملاقات اور اس کے حضور پیشی و سرخروئی سے سرفرازی کا دار و مدار دو چیزوں پر ہے، ایک عمل صالح، یعنی وہ عمل جو رب کی رضا و خوشنودی کے لئے اور دین حنیف کی تعلیمات مقدسہ کے مطابق ہو۔ یعنی اخلاص اور اتباع پر مبنی ہو۔ ریاء و بدعت کے شوائب سے پاک ہو، اور دوسرا امر یہ کہ اپنے رب کی عبادت و بندگی میں کسی کو اس کا شریک نہ ٹھہرائے۔ کیونکہ شرک عمل کو تباہ کرنے والی چیز ہے۔ والعیاذُ باللہ العظیم۔ اللہ ہمیشہ، اور ہر حال میں اپنی رضا و خوشنودی کی راہوں پر مستقیم و ثابت قدم رکھے۔ آمین ثم آمین۔ وبہٰذا قد تم التفسیر المختصر لسورۃ الکہف، والحمد للہ جل وعلا


(سورۃ مریم ۔ سورہ نمبر ۱۹ ۔ تعداد آیات ۹۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     كہیعص
۲۔۔۔     یہ ذکر ہے تیرے رب کی اس رحمت کا جو اس نے اپنے ایک خاص بندے زکریا پر فرمائی
۳۔۔۔     جب کہ اس نے پکارا اپنے رب کو چپکے سے 
۴۔۔۔     اور عرض کیا اے میرے پروردگار میری ہڈیاں تک گھل گئی ہیں اور بڑھاپے سے میرا سر بھڑک اٹھا ہے ۔ اور میں کبھی آپ سے دعا مانگنے میں نامراد و ناکام نہیں ہوا
۵۔۔۔     اور میں ڈرتا ہوں اپنے پیچھے اپنے رشتہ داروں سے اور میری بیوی بانجھ ہے پس تو اے میرے مالک! مجھے اپنے یہاں سے ایک ایسا جانشین عطا فرما دے 
۶۔۔۔     جو میرا بھی وارث ہو اور یعقوب کے خاندان کا بھی اور اے میرے رب اس کو ایک پسندیدہ انسان بنا ۔
۷۔۔۔     جواب ملا اے زکریا ہم تمہیں ایک ایسے لڑکے کی خوشخبری دیتے ہیں جس کا نام یحییٰ ہو گا اور ہم نے اس سے پہلے اس کا کوئی ہم نام پیدا نہیں کیا ۔
۸۔۔۔      عرض کیا اے میرے رب میرے یہاں لڑکا کیسے ہو گا، جب کہ میری بیوی بانجھ ہے ، اور میں خود پہنچ چکا ہوں بڑھاپے کی انتہا کو؟
۹۔۔۔      جواب ملا ایسے ہی ہو گا، تمہارے رب نے کہا کہ یہ میرے لیے بڑا آسان ہے آخر میں اس سے پہلے خود تمہیں بھی پیدا کر چکا ہوں ، جب کہ تم کچھ بھی نہ تھے ،
۱۰۔۔۔      اس پر زکریا علیہ السلام نے عرض کیا اچھا تو اے میرے رب، میرے لیے اس پر کوئی نشانی مقرر فرما دیجئے ، ارشاد ہوا تمہارے لیے نشانی یہ ہے کہ تم تین دن رات تک لوگوں سے بات نہیں کر سکو گے جب کہ تم صحیح سالم ہو گے ،
۱۱۔۔۔      چنانچہ وہ اپنے حجرے سے نکل کر اپنی قوم کے پاس آئے ، تو انہیں اشارے سے کہا کہ تم لوگ تسبیح کرو اپنے رب کی صبح و شام،
۱۲۔۔۔     پھر جب یحییٰ پیدا ہو کر سن شعور کو پہنچ گئے تو ان کو حکم ہوا اے یحییٰ مضبوطی سے تھام لو تم ہماری کتاب کو اور ہم نے انہیں بچپن ہی میں نواز دیا تھا حکم سے 
۱۳۔۔۔     اور نہیں ہم نے اپنی طرف سے ایک عظیم رحمدلی بھی عطا کی تھی اور پاکیزگی بھی اور وہ بڑے پرہیزگار تھے 
۱۴۔۔۔      اور وہ بڑے نیکوکار اور خدمت گزار تھے اپنے ماں باپ کے ساتھ، اور ان میں کسی بھی طرح کی نہ کوئی سرکشی تھی نہ نافرمانی،
۱۵۔۔۔      سلام ہو اس پر، جس دن کہ وہ پیدا ہوا اور جس دن وہ مرے گا، اور جس دن اس کو اٹھایا جائے گا زندہ کر کے ۔
۱۶۔۔۔      اور اس کتاب میں ان کو مریم علیہ السلام کا قصہ بھی پڑھ کر سنا دو، جب کہ وہ اپنے گھر والوں سے علیحدہ ہو کر مشرقی جانب کی ایک جگہ میں جا بیٹھیں
۱۷۔۔۔      پھر انہوں نے ان لوگوں کے سامنے ایک پردہ ڈال لیا، اس وقت ہم نے اپنا فرشتہ ان کے پاس بھیجا تو وہ ایک پورے انسان کی شکل میں ان کے سامنے نمودار ہوا
۱۸۔۔۔      تب مریم علیہ السلام اسے ایک انسان سمجھ کر فوراً بول اٹھیں کہ میں تجھ سے خدائے رحمان کی پناہ مانگتی ہوں اگر تو کوئی خدا ترس انسان ہے ،
۱۹۔۔۔      اس نے کہا ڈرو نہیں کہ میں کوئی انسان نہیں بلکہ میں تو تمہارے رب کا فرستادہ ہوں اور اس لیے بھیجا گیا ہوں کہ تاکہ تمہیں ایک پاکیزہ لڑکا دوں ،
۲۰۔۔۔      مریم علیہ السلام نے کہا کہ میرے یہاں لڑکا کیسے ہو گا، جب کہ مجھے کسی انسان نے چھوا تک نہیں ، اور نہ ہی میں کوئی بدکار عورت ہوں ؟
۲۱۔۔۔      کہا ایسے ہی ہو گا تمہارے رب نے فرمایا ہے کہ یہ میرے لیے بہت آسان ہے اور یہ بھی فرمایا کہ ہم یہ اس لیے کریں گے تاکہ ہم اس لڑکے کو ایک نشانی بنا دیں اپنی قدرت و عنایت کی سب لوگوں کے لیے اور ایک رحمت اپنی طرف سے ، اور یہ ایک طے شدہ بات ہے ،
۲۲۔۔۔      سو مریم علیہ السلام کو اس بچے کا حمل ہو گیا، تو وہ اسے لے کر ایک دور جگہ چلی گئیں ،
۲۳۔۔۔      پھر پہنچا دیا ان کو دردِ زہ کی شدت نے کھجور کے درخت کے نیچے ، تب انہوں نے حسرت بھرے انداز میں کہا اے کاش کہ میں مر گئی ہوتی اس سے پہلے ، اور میرا کوئی نام و نشان بھی باقی نہ رہ گیا ہوتا،
۲۴۔۔۔      تب فرشتے نے ان کو ان کے ایک نشیبی مقام سے پکار کر کہا، غم نہ کر، تمہارے رب نے تمہارے نیچے ایک چشمہ رواں کر دیا ہے 
۲۵۔۔۔      اور ہلاؤ تم اپنی طرف کھجور کے اس تنے کو، یہ گرائے گا تم پر تر و تازہ کھجوریں ،
۲۶۔۔۔      پس تم کھاؤ پیو اور ٹھنڈا کرو اپنی آنکھوں کو، پھر اگر تمہیں کوئی آدمی نظر آئے اور اعتراض کرے تو تو اس کو اشارے سے کہہ دو کہ میں نے خدائے رحمان کے لیے نہ بولنے کے روزے کی نذر مان رکھی ہے لہٰذا میں آج کسی انسان سے بات نہیں کروں گی،
۲۷۔۔۔      پھر وہ اس بچے کو لیے اپنی قوم کے پاس آئیں تو وہ لوگ بچے کو دیکھتے ہی بول پڑے کہ اے مریم، تو نے تو بڑے غضب کا کام کر ڈالا،
۲۸۔۔۔      اے ہارون کی بہن، نہ تو تیرا باپ کوئی برا آدمی تھا اور نہ ہی تیری ماں کوئی بدکار عورت تھی
۲۹۔۔۔      تو پھر تو نے یہ غضب کس طرح ڈھایا ہے ؟ اس کے جواب میں مریم علیہ السلام نے اس بچے کی طرف اشارہ کر دیا، اس پر ان لوگوں نے کہا کہ ہم گہوارے میں پڑے ہوئے ایک بچے سے کیونکر بات کر سکتے ہیں ؟
۳۰۔۔۔     اتنے میں وہ معصوم بچہ خود بول اٹھا کہ بے شک میں اﷲ کا بندہ ہوں ، اس نے مجھے کتاب بخشی ہے اور مجھے نبی بنایا ہے 
۳۱۔۔۔      اور مجھے برکت والا بنایا ہے ، جہاں کہیں بھی میں ہوں گا اور مجھے تاکید فرمائی نماز اور زکوٰۃ کی جب تک میں زندہ رہوں
۳۲۔۔۔      اس نے مجھے نیک سلوک کرنے والا بنایا اپنی والدہ کے ساتھ، اور مجھے کوئی سرکش اور بدبخت انسان نہیں بنایا،
۳۳۔۔۔      اور سلام ہو مجھ پر جس دن کہ میں پیدا ہوا اور جس دن میں مروں گا، اور جس دن مجھے اٹھایا جائے گا زندہ کر کے ۔
۳۴۔۔۔      یہ ہے عیسیٰ علیہ السلام بیٹا مریم کا، ہم عینِ حق کہتے ہیں اس بات کے بارے میں جس میں کہ یہ لوگ جھگڑ رہے ہیں ،
۳۵۔۔۔     اﷲ کے شایان نہیں کہ وہ کسی کو اپنا بیٹا بنائے ، وہ پاک ہے ، اس کو جب کوئی کام کرنا ہوتا ہے تو وہ صرف اتنا فرماتا ہے کہ ہو جا پس وہ ہو چکا ہوتا ہے 
۳۶۔۔۔      اور عیسیٰ علیہ السلام نے یہ بھی کہا کہ بلا شبہ اﷲ ہے رب میرا بھی اور تمہارا بھی، پس تم لوگ اسی کی بندگی کرو کہ خالص توحید والا یہی ہے سیدھا راستہ ۔
۳۷۔۔۔     پھر بھی مختلف جماعتیں آپس میں اختلاف میں پڑ گئیں ۔ سو بڑی خرابی ہے ان لوگوں کے لیے جنہوں نے کفر و انکار کیا ایک بڑے دن کے آنے سے 
۳۸۔۔۔     کیا ہی خوب سنتے اور دیکھتے ہوں گے یہ لوگ اس دن جس دن کہ یہ ہمارے پاس آئیں گے مگر آج یہ ظالم حق سے آنکھ اور کان بند کر کے کھلی گمراہی میں پڑے ہوئے ہیں
۳۹۔۔۔     اور خبردار کرتے رہو ان کو اے پیغمبر! حسرت کے اس دن سے جب کہ فیصلہ کر دیا جائے گا معاملے کا عملی اور آخری طور پر اور یہ ہیں کہ غفلت میں پڑے ایمان نہیں لاتے ۔
۴۰۔۔۔      اور بلاشبہ آخرکار ہماری ہی ہو کر رہے گی یہ زمین اور وہ سب بھی جو اس کے اوپر ہیں اور ہماری ہی طرف لوٹ کر آنا ہے ان سب نے ،
۴۱۔۔۔      اور ان کو اے پیغمبر اس کتاب میں ابراہیم کا قصہ بھی پڑھ کر سناؤ، بے شک وہ بڑے ہی راست باز اور عظیم الشان پیغمبر تھے 
۴۲۔۔۔      اور خاص کر یاد کرو کہ جب انہوں نے درد بھرے انداز میں اپنے باپ سے کہا، ابا جان آپ کیوں ایسی چیزوں کی پوجا کرتے ہیں جو نہ سنتی ہیں نہ دیکھتی ہیں اور نہ ہی وہ آپ کے کچھ کام آ سکتی ہیں ؟
۴۳۔۔۔      ابا جان، میرے پاس ایسا علم آگیا ہے جو آپ کے پاس نہیں آیا، لہٰذا آپ میرے کہنے پر چلیں ، میں آپ کو سیدھا راستہ بتاؤں گا،
۴۴۔۔۔      ابا جان، آپ شیطان کی بندگی مت کریں ، کیونکہ شیطان تو بلاشبہ خدائے رحمان کا نافرمان ہے ،
۴۵۔۔۔     ابا جان مجھے تو اس بات کا سخت ڈر ہے کہ کہیں آپ پر خدائے رحمان کی طرف سے کوئی ایسا عذاب آ پڑے کہ آپ ہمیشہ کے لیے شیطان کے ساتھی بن کر رہ جائیں 
۴۶۔۔۔     یہ سب کچھ سن لینے کے بعد اس نے کہا ابراہیم کیا تم میرے معبودوں سے پھر رہے ہو؟ سن لو اگر تم باز نہ آئے تو میں تمہیں سنگسار کر دوں گا اور تم دور ہو جاؤ مجھ سے ہمیشہ کے لیے ۔
۴۷۔۔۔     ابراہیم نے کہا اچھا تو سلام ہو آپ پر البتہ میں آپ کے لیے اپنے رب سے بخشش کی دعا کرتا رہوں گا کہ میرا رب بلاشبہ وہ مجھ پر بڑا ہی مہربان ہے 
۴۸۔۔۔     اور میں آپ لوگوں سے بھی کنارہ کشی اختیار کرتا ہوں اور ان سب چیزوں سے بھی جن کو تم لوگ پوجتے پکارتے ہو اﷲ کے سوا، اور میں تو بہر حال اپنے رب کو ہی پکارتا رہوں گا، امید ہے کہ میں اپنے رب کو پکار کر کبھی محروم نہیں رہوں گا،
۴۹۔۔۔      پھر جب وہ الگ ہو گئے ان سے اور ان کے ان تمام معبودانِ باطلہ سے جن کو وہ پوجتے پکارتے تھے خدا کے سوا، تو ہم نے انہیں اسحاق جیسا بیٹا بھی عطا کیا اور یعقوب جیسا پوتا بھی اور ان میں سے ہر ایک کو ہم نے نبوت سے سرفراز کیا
۵۰۔۔۔      ہم نے ان سب کو اپنی رحمت سے نوازا اور ان کو سرفراز کیا سچی ناموری سے ،
۵۱۔۔۔      اور اس کتاب میں اے پیغمبر ان کو موسیٰ کا قصہ بھی سناؤ بے شک وہ بھی ہمارے ایک چنے ہوئے بندے اور بھیجے ہوئے پیغمبر تھے ،
۵۲۔۔۔      اور ہم نے ان کو پکارا طور کی دائیں جانب سے اور ان کو اپنے قرب سے نوازا راز کی باتیں کرنے کے لیے ،
۵۳۔۔۔      اور ہم نے ان کی مدد کے لیے ان کے بھائی ہارون علیہ السلام کو بھی اپنی مہربانی سے نبی بنا دیا،
۵۴۔۔۔      اور اس کتاب میں ان کو اسماعیل علیہ السلام کا ذکر بھی سناؤ، بلاشبہ وہ بھی وعدے کے سچے اور ہمارے بھیجے ہوئے پیغمبر تھے ۔
۵۵۔۔۔     وہ اپنے گھر والوں کو خاص طور پر حکم دیا کرتے تھے نماز اور زکوٰۃ کا، اور وہ اپنے رب کے یہاں ایک پسندیدہ انسان تھے ۔
۵۶۔۔۔     اور اس کتاب میں ان کو ادریس کا ذکر بھی سناؤ بلاشبہ وہ بھی ایک بڑے ہی سچے پیغمبر تھے 
۵۷۔۔۔      اور ہم نے انہیں ایک بڑے بلند مرتبے تک پہنچا دیا تھا،
۵۸۔۔۔      یہ حضرات جن کا ذکر ہوا وہ لوگ ہیں جن پر اﷲ نے خاص انعام فرمایا اولاد آدم کے پیغمبروں میں سے اور ان لوگوں کی نسل میں سے جن کو ہم نے سوار کیا تھا نوح کے ساتھ ان کی کشتی میں اور ابراہیم علیہ السلام اور اسرائیل علیہ السلام کی اولاد میں سے اور یہ سب ان لوگوں میں سے تھے جن کو ہم نے ہدایت سے نوازا تھا اور ان کو چن لیا تھا مگر اس قدر مرتبہ و مقام کے باوجود ان کی شانِ عبدیت و بندگی کا عالم یہ تھا کہ جب ان کو پڑھ کر سنائی جاتیں خدائے رحمان کی آیتیں ، تو یہ سنتے ہی اس کے حضور سجدے میں گر پڑتے روتے ہوئے 
۵۹۔۔۔      پھر ان کے بعد ان کے ایسے نا خلف جانشین ہوئے جنہوں نے ضائع کر دیا نماز کو، اور وہ پیچھے لگ گئے اپنی خواہشات کے ، سو وہ پا کر رہیں گے انجام اپنی گمراہی کا،
۶۰۔۔۔      ہاں مگر جنہوں نے توبہ کر لی، اور وہ ایمان لے آئے سچے دل سے اور انہوں نے کام بھی اچھے کیے تو وہ داخل ہوں گے جنت میں اور ان کی ذرہ برابر کوئی حق تلفی نہ ہو گی،
۶۱۔۔۔      یعنی ہمیشہ رہنے والی ان عظیم الشان جنتوں میں جن کا وعدہ فرما رکھا ہے خدائے رحمان نے اپنے بندوں سے بن دیکھے ، بلاشبہ اس کے وعدہ نے بہر حال پورا ہو کر رہنا ہے ۔
۶۲۔۔۔     وہاں یہ خوش نصیب کوئی بے ہودہ بات نہ سننے پائیں گے ۔ بجز سلامتی کی دلنواز صداؤں کے اور وہاں ان کو ان کا رزق صبح و شام ملتا رہے گا ۔
۶۳۔۔۔     یہ ہے وہ جنت جس کا وارث بنا دیں گے ہم اپنے بندوں میں سے ان لوگوں کو جو پرہیزگار رہے ہوں گے ۔
۶۴۔۔۔     اور اے پیغمبر صلی اللہ علیہ و سلم ہم فرشتے تو آپ کے رب کے حکم کے بغیر نہیں اتر سکتے اسی کا ہے وہ سب کچھ جو کہ ہمارے سامنے ہے اور وہ سب کچھ بھی جو کہ ہمارے پیچھے ہے اور جو اس کے درمیان ہے اور آپ کا رب بھولنے والا نہیں
۶۵۔۔۔     وہ رب ہے آسمانوں اور زمین کا اور ان سب چیزوں کا جو کہ ان دونوں کے درمیان ہیں پس تم اسی کی بندگی کرو اور پکے رہو اس کی عبادت و بندگی پر کیا تمہارے علم میں ہے کوئی ایسی ہستی جو اس کی ہم پایہ ہو؟
۶۶۔۔۔     اور آخرت کا منکر انسان کہتا ہے کہ کیا واقعی جب میں مر چکوں گا تو پھر زندہ کر کے نکال لایا جاؤں گا؟
۶۷۔۔۔     کیا ایسے انسان کو خود اپنے بارے میں یہ حقیقت یاد نہیں کہ ہم اس سے پہلے خود اس کو پیدا کر چکے ہیں جب کہ یہ کچھ بھی نہ تھا؟
۶۸۔۔۔      پس سن لیں یہ لوگ کہ قسم ہے تمہارے رب کی ہم ضرور بالضرور اکٹھا کر لائیں گے ان سب کو بھی، اور ان کے شیطانوں کو بھی پھر ہم حاضر کریں گے ان سب کو جہنم کے گرد گھٹنوں کے بل گھسٹتا ہوا
۶۹۔۔۔     پھر ہم چھانٹ کر نکال لائیں گے ہر گروہ میں سے ہر ایسے شخص کو جو خدائے رحمان کے مقابلے میں سب سے زیادہ سرکش بنا ہوا تھا
۷۰۔۔۔     پھر یہ نہیں کہ اس چھانٹی کے سلسلہ میں ہمیں کسی تحقیق کی ضرورت ہو گی کہ ہم خود ہی خوب جانتے ہیں ان لوگوں کو جو سب سے زیادہ حق دار ہوں گے دوزخ میں جھونک دئیے جانے کے 
۷۱۔۔۔      اور تم میں سے کوئی بھی نہیں جس کا دوزخ پر سے گزر نہ ہو، تمہارے رب کے ذمے ایک لازم اور طے شدہ امر ہے 
۷۲۔۔۔     پھر اس گزرنے کے دوران ان لوگوں کو تو ہم بچا لیں گے جو دنیا میں پرہیزگار رہے ہوں گے اور ظالموں کو اسی میں پڑا ہوا چھوڑ دیں گے گھٹنوں کے بل
۷۳۔۔۔      اور جب ان لوگوں کو پڑھ کر سنائی جاتی ہیں ، ہماری آیتیں کھلی کھلی تو وہ لوگ جو اڑے ہوئے ہیں اپنے کفر و باطل پر اپنے دنیاوی مال و اسباب کے بل بوتے پر ایسے لوگ ایمان والوں سے کہتے ہیں کہ ذرا یہ تو بتاؤ کہ ہم دونوں گروہوں میں سے کس کی حالت زیادہ اچھی ہے ؟ اور کس کی مجلس زیادہ شاندار ہے ؟
۷۴۔۔۔     حالانکہ ان سے پہلے ہم کتنی ہی ایسی قوموں کو ملیامیٹ کر چکے ہیں جو دنیاوی سازو سامان اور ظاہری شان و شوکت میں ان سے بھی کہیں بڑھ کر تھیں 
۷۵۔۔۔      (ان سے ) کہو کہ جو شخص گمراہی میں مبتلا ہوتا ہے (خدائے ) رحمان اسے ڈھیل دئیے چلا جاتا ہے ، یہاں تک کہ جب ایسے لوگ اس چیز کو دیکھ لیتے ہیں جس کا ان سے وعدہ کیا گیا ہوتا ہے ، خواہ عذاب الہٰی ہو یا قیامت کی وہ گھڑی، تو اس وقت انہیں معلوم ہو جاتا ہے کہ کس کا حال سب سے برا ہے اور کس کا جتھا سب سے کمزور ہے ،
۷۶۔۔۔      اس کے برعکس، جو لوگ راہ راست اختیار کرتے ہیں ، اللہ انہیں راست روی میں اور ترقی عطا فرماتا ہے ، اور باقی رہ جانے والی نیکیاں ہی تیرے رب کے یہاں سب سے زیادہ اچھی ہیں ثواب کے اعتبار سے بھی، اور انجام کے لحاظ سے بھی
۷۷۔۔۔      پھر کیا تم نے اس شخص کو بھی دیکھا جو انکار کرتا ہے ہماری آیتوں کا، اور کہتا ہے کے مجھے (آخرت میں بھی اگر وہ ہوئی تو) ضرور نوازا جائے گا مال و اولاد سے ،
۷۸۔۔۔     کیا اس نے غیب پر اطلاع پالی؟ یا اس نے (خدائے ) رحمان سے کوئی عہد لے رکھا ہے ؟
۷۹۔۔۔     ہرگز نہیں ، ہم لکھتے چلے جا رہے ہیں جو بھی کچھ وہ کہتا ہے اور (اس طرح) اس کے لئے ہم بڑھاتے جائیں گے (اپنا عذاب) اور بڑھانا، اور ہم ہی وارث ہوں اس (کے اس تمام سازو سامان اور لاؤ لشکر) کے 
۸۰۔۔۔      جن کا یہ (اس قدر فخر و غرور سے ) ذکر کرتا ہے ، اور اسے تن تنہا ہمارے پاس آنا ہو گا،
۸۱۔۔۔      اور ان لوگوں نے اللہ کے سوا اور معبود بنا رکھے ہیں تاکہ وہ ان کے مددگار ہوں ،
۸۲۔۔۔      ہرگز نہیں ، وہ تو ان کی عبادت ہی کا انکار کر دیں گے اور وہ الٹے ان کے مخالف بن جائیں گے ،
۸۳۔۔۔     کیا تمہیں معلوم نہیں کہ ہم نے شیطانوں کو ان کافروں پر چھوڑ رکھا ہے جو انہیں طرح طرح سے اکساتے ہیں (حق اور اہل حق کی مخالفت پر)
۸۴۔۔۔      پس تم ان پر (نزول عذاب کے لئے ) جلدی نہ کرنا، ہم خود ہی ان کے دن پوری طرح گن رہے ہیں ،
۸۵۔۔۔      جس دن کہ ہم پرہیزگاروں کو تو اکٹھا کر لائیں گے (خدائے ) رحمان کے حضور (معزز) مہمانوں کے طور پر،
۸۶۔۔۔      اور مجرموں کو ہم ہانک لائیں گے دوزخ کی طرف پیاسے جانوروں کی طرح،
۸۷۔۔۔      وہاں ان کو کسی سفارش کا بھی کوئی اختیار نہیں ہو گا سوائے اس شخص کے جس نے (خدائے ) رحمان سے (اس بارے ) کوئی اجازت لی ہو،
۸۸۔۔۔      اور کہتے ہیں کہ (خدائے ) رحمان نے اولاد ٹھہرا رکھی ہے ،
۸۹۔۔۔      (ظالمو!) تم نے ایک اتنی سخت بے جا اور بیہودہ بات کہہ دی ہے ،
۹۰۔۔۔      کہ قریب ہے کہ پھٹ پڑیں اس سے آسمان شق ہو جائے زمین، اور گر پڑیں پہاڑ دھماکے سے ،
۹۱۔۔۔      اس لئے کہ ان لوگوں نے (خدائے ) رحمان کے لئے اولاد کا دعوی کیا ہے ،
۹۲۔۔۔      حالانکہ (خدائے ) رحمان کی یہ شان نہیں کہ وہ کسی کو اپنی اولاد بنائے ،
۹۳۔۔۔     (کیونکہ) آسمانوں اور زمین (کی اس ساری کائنات) میں جو بھی کچھ ہے ان میں سے کوئی بھی ایسا نہیں جو (خدائے ) رحمان کے حضور پیش نہ ہو بندہ (سرا فگندہ) ہو کر،
۹۴۔۔۔      یقیناً اس نے احاطہ کر رکھا ہے ان سب کا، اور ان کو شمار کر رکھا ہے گن کر،
۹۵۔۔۔      اور ان سب کو قیامت کے دن اس (وحدہٗ لا شریک) کے یہاں حاضر ہونا ہو گا فرداً فرداً،
۹۶۔۔۔      بلاشبہ جو لوگ ایمان لائے اور انہوں نے (اس کے مطابق) نیک کام بھی کئے ، (خدائے ) رحمان ان کو نواز دے گا (اپنے فضل و کرم سے ) ایک خاص محبت سے ،
۹۷۔۔۔      سو (آپ حق کی تبلیغ کرتے رہیں کہ) بلاشبہ ہم نے آسان کر دیا ہے اس (قرآن) کو آپ کی زبان میں ، تاکہ آپ اس کے ذریعے بشارت (و خوشخبری) سنا سکیں پرہیزگاروں کو اور ڈرا سکیں ہٹ دھرم لوگوں کو،
۹۸۔۔۔      اور (یہ بھی ان کو بتا دیں کہ) ہم ان سے پہلے کتنی ہی قوموں کو تباہ کر چکے ہیں ، (اور اس طرح کہ ان کا نام و نشان مٹا کر رکھ دیا) کیا تم ان میں سے کسی کو بھی دیکھتے ہو؟ یا ان کی کوئی بھنک بھی سن سکتے ہو؟
 


تفسیر

۴.	سورہ مریم: سو اس سے حضرت زکریا کی اس دعاء کا ذکر فرمایا گیا ہے جو انہوں نے اپنے رب کے حضور فرزند صالح کی نوازش کے لئے کی تھی، جس سے ایک طرف تو یہ اہم اور بنیادی حقیقت واضح ہو جاتی ہے کہ اولاد کی نعمت سے سرفرازی اللہ تعالیٰ ہی کی عطا و بخشش سے نصیب ہو سکتی ہے سب کچھ اسی وحدہٗ لاشریک کے قبضہ قدرت و اختیار میں ہے۔ اور سب اسی کے محتاج ہیں یہاں تک کہ حضرات انبیاء و رسل بھی اسی کے حضور دست دعا و سوال دراز کرتے ہیں، اور جب حضرات انبیاء ورسل بھی اسی کے محتاج اور اسی کے در کے سوالی ہیں، تو پھر اور کون ہو سکتا ہے جو کسی کو اولاد دے سکے؟ پس غلط کہتے اور شرک کا ارتکاب کرتے ہیں وہ لوگ جو پیروں فقیروں کے بارے میں یہ گمان رکھتے ہیں کہ وہ بچے دے اور دلا سکتے ہیں، اور اسی بناء پر ایسے لوگ ان کے نام بھی شرکیہ رکھتے ہیں۔ اور دوسری طرف اس میں دعا سے متعلق بعض خاص آداب کی تعلیم و تلقین بھی فرمائی گئی ہے جن میں سب سے پہلا ادب یہ ہے کہ دعاء چپکے چپکے اور اپنے رب سے راز و نیاز کے انداز میں ہو، اور دوسرا یہ کہ دعا عاجزی اور تضرع کے ساتھ ہو۔ اور تیسرا یہ کہ دعا اللہ تعالیٰ کی رحمت کی پوری امید کے ساتھ ہو۔ سو دعا کے یہ آداب رب کی رحمت کو کھینچنے اور اپنی طرف متوجہ کرنے کا ذریعہ و وسیلہ ہیں، وباللہ التوفیق لمایُحِبُّ ویرید، وعلیٰ مایُحِبُّ ویرید،
۶.	 موالی سے مراد کسی شخص کے بنی اعمام، اس کے بھائی بند، اور اس کے نسبی اعزاء و اقارب ہوتے ہیں، حضرت زکریا علیہ السلام کو اپنے اعزاء و اقارب کے بارے میں اس بات کا اندیشہ تھا کہ یہ لوگ آنجناب کی وفات کے بعد ان کی، اور آل یعقوب کی ان دینی روایات کو قائم اور برقرار نہیں رکھ سکیں گے، جو اس پاکیزہ خاندان کا اصل سرمایہ امتیاز تھیں۔ اس لئے آپ چاہتے تھے اور آپ کی یہ فکر و خواہش تھی کہ آپ کے خاندان میں کوئی ایسا شخص اٹھے جو اس خاندان کی روایات کو برقرار اور ان کے مشن کو جاری رکھ سکے۔ اس لئے آپ نے اپنے رب کے حضور ایسی صالح اور پاکیزہ اولاد کے لئے دعا و درخواست کی۔ تاکہ وہ اٰل یعقوب کی ان پاکیزہ روایات کی حفاظت و پاسداری کر سکے، جو کہ ان کا اصل سرمایہ اور حقیقی ورثہ تھیں۔ اگرچہ حضرت زکریا کے ظاہری حالات ایسے تھے کہ ان میں آنجناب کی اس آرزو کے بر آنے کی کوئی توقع نہیں کی جا سکتی تھی، لیکن آپ اس رمز سے واقف و آگاہ تھے کہ حضرت حق جَلَّ مَجْدُہ، کی قدرت بے پایاں سلسلہ اسباب و وسائل کی پابند نہیں۔ بلکہ وہ ہر چیز پر پوری قدرت رکھتا ہے، اور اس کی شان علیٰ کل شئی قدیر کی شان ہے۔ وہ جو چاہے، اور جیسا چاہے کر سکتا ہے۔ سبحانہ و تعالیٰ، اس لئے اپنے حالات کی ناسازگاری کا حو آلہ دیتے ہوئے آپ نے اپنے رب کے حضور عرض کیا کہ مجھے ایک ایسے صالح اور ہونہار بیٹے سے نواز دے۔ جو پسندیدہ و پاکیزہ صفات و خصال کا مالک ہو۔ وہ ان کمزوریوں سے پاک اور محفوظ ہو جو اب ان کے اس خاندان میں در آئی ہیں۔ والعیاذ باللہ جل وعلا۔
۷.	 سو اس سے یہ اہم اور بنیادی حقیقت واضح ہو جاتی ہے کہ دعا جب صحیح وقت پر، صحیح مقصد کے لئے سچے جذبے کے ساتھ اور صحیح الفاظ میں کی جاتی ہے، تو اس کے اور اس کی قبولیت کے درمیان کوئی فاصلہ نہیں رہ جاتا۔ اسباب کے فقدان اور حالات کی نامساعدات کے باوجود بندہ جب اپنے آپ کو اپنے رب کے دروازے پر ڈال دیتا ہے۔ اور اس امید کے ساتھ ڈال دیتا ہے کہ میرے لئے بہر حال یہی دروازہ ہے۔ مجھے جو کچھ ملا اسی سے ملا۔ اور جو ملے گا اسی سے ملے گا، تو ایسے میں ایسے شخص کے لئے خداوند قدوس کی رحمت وہاں سے نمودار ہوتی ہے، جہاں سے اس کو وہم و گمان بھی نہیں ہوتا۔ اور وہ اس شان سے ظاہر ہوتی ہے کہ اسباب و ظواہر کے غلام اس کو دیکھ کر انگشت بدنداں رہ جاتے ہیں۔ کہ یہ کیسے ہو گیا؟حضرت زکریا کی یہ دعا چونکہ ایسی ہی شان کی تھی۔ کہ آپ نے یہ دعا بڑے عظیم الشان اور صحیح مقصد کے لئے کی تھی، اور ٹھیک وقت پر اور صحیح جذبے کے ساتھ کی تھی۔ اور بڑے عمدہ پیرائے میں اور نہایت مؤثر الفاظ کے ساتھ کی تھی۔ اس لئے جونہی آپ نے یہ دعا کی آپ کو اس کی قبولیت کی بشارت و خوشخبری سے نواز دیا گیا۔ سو ارشاد فرمایا گیا اور صاف و صریح طور پر ارشاد فرمایا گیا، کہ اے زکریا ہم تمہیں ایک ایسے عظیم الشان لڑکے کی خوشخبری دیتے ہیں جس کا نام یحییٰ ہو گا۔ اور یہ ایسا عظیم الشان فرزند ہو گا، کہ اس کی اس سے پہلے کوئی نظیر و مثال موجود نہیں ہو گی، صورت حال یہ ہے کہ آپ بوڑھے ہیں اور آپکی بیوی بانجھ، اور بوڑھے مرد، اور بانجھ بیوی کے یہاں اولاد کی کوئی نظیر موجود نہیں، لیکن ہماری مرضی ہے کہ ہم آپ کو ایسی بے نظیر اولاد سے نوازیں گے، اور پھر آنجناب کو اس سے نواز دیا گیا، کہ اس کی شان ہی نوازنا ہے، سبحانہ و تعالیٰ، اَللّٰہُمَّ اِنَّا نَسْئَلُکَ مِنْ خَیْرِ مَاسَاَلَکَ نَبِیِّکَ محمد صلی اللّٰہ علیہ و سلم ونعوذ بک مِنْ شَرِّ مَااسْتَعَاذَکَ مِنْہُ نَبِیُّک محمد صلی اللّٰہ علیہ و سلم،
۱۶.	 یعنی حضرت مریم اپنے لوگوں سے کٹ کر، اور ان سے علیحدہ ہو کر ہیکل کی مشرقی جانب معتکف ہو گئیں۔ اور یہ اس لئے کہ ہیکل کا جو حصہ عورتوں کے اعتکاف اور ان کی عبادت کے لئے مخصوص و مختص تھا، وہ اس کی مشرقی جانب ہی میں تھا۔ اور نصاریٰ نے جو مشرق کو اپنا قبلہ بنایا تو اس میں بڑا اثر و دخل اس چیز کا بھی تھا، کہ وہ لوگ ہیکل کی مشرقی سمت کو اپنی خاص سمت سمجھتے تھے۔ بہر کیف ارشاد فرمایا گیا کہ اس وقت کو یاد کرو کہ جب حضرت مریم علیہ السلام اپنے لوگوں سے کٹ کر مشرقی جانب جا بیٹھیں۔
۱۷.	 سو حضرت مریم علیہا السلام کا اپنے اور لوگوں کے درمیان پردہ حائل کر لینا اس بات کا قرینہ اور ثبوت تھا کہ وہ اعتکاف میں بیٹھ گئیں۔ تو اس دوران اللہ تعالیٰ نے ان کے پاس اپنا فرشتہ بھیجا۔ جو ایک تندرست و توانا آدمی کی شکل میں ان کے سامنے نمودار ہوا۔ معلوم ہوتا ہے کہ اس سے اللہ تعالیٰ کا مقصود حضرت مریم علیہا السلام کا امتحان لینا تھا کہ فرشتہ حضرت مریم علہیا السلام کے سامنے انسانی شکل میں ظاہر ہوا۔ ورنہ حضرات انبیاء کرام کے لئے بھی فرشتوں کا ظہور عام طور پر اس طرح نہیں ہوتا تھا۔ سو اس حادثے کا جو اثر حضرت مریم پر ہوا جو کہ ابھی تک فرشتہ اور ہاتف غیبی وغیرہ سے ناآشنا تھیں اس کا اندازہ کرنا کچھ آسان کام نہیں۔ لیکن حضرت مریم نے اس موقع پر بے مثال کردار کا مظاہر فرمایا۔ جس سے آپ کی طہارت و پاکیزگی اور عفت و پاکدامنی کا عظیم الشان اور بے مثال نمونہ سامنے آتا ہے۔
۱۷.	 سو حضرت مریم نے بڑے وقار کے ساتھ اس اچانک نمودار ہونے والے شخص کو مخاطب کر کے اس سے کہا کہ میں تجھ سے اپنے آپ کو خدائے رحمان کی پناہ میں دیتی ہوں اگر تو کوئی خدا ترس انسان ہے۔ جس میں ایک طرف تو اس بشر سَوِیّ (کامل انسان) کے دل کے لئے دستک ہے اور دوسری طرف خدائے رحمان کی رحمتوں بھرے آسرے اور سہارے پر اعتماد کا درس بھی، کہ اہل ایمان کے لئے بے بسی کے عالم میں ہمیشہ یہی سب سے بڑا سہارا ہے۔
۱۹.	 سو فرشتے نے حضرت مریم کی تسکین و تسلیہ کے طور پر ان سے کہا کہ آپ گھبرائیں نہیں، میں کوئی انسان اور بشر نہیں کہ آپ مجھ سے خوفزدہ ہوں۔ بلکہ میں تو آپ کے رب کا بھیجا ہوا فرشتہ ہوں۔ اور آیا بھی اس لئے ہوں کہ آپ کو ایک پاکیزہ بچہ عطا کروں۔ فرشتے کو چونکہ قدرت کی طرف سے بھیجا ہی اسی لئے گیا تھا اس لئے انہوں نے اس فعل عطا کی نسبت مجازی طور پر اپنے طرف کر لی۔ اس لئے اہل بدعت کا اس سے اپنے شرکیہ عقائد کے لئے استدلال کرنا قیاس مع الفارق، اور اس سے ان لوگوں کا یہ استدلال محض خام خیالی ہے آخر اور کون ایسا ہو سکتا ہے جس کے لئے اس طرح کی کسی نص کے ذریعے فرستادہ رب ہونے کی تصریح فرمائی گئی ہو؟ جب نہیں، اور یقیناً نہیں تو پھر یہ قیاس کس طرح صحیح ہو سکتا ہے؟
۲۳.	 سو ان الفاظ سے حضرت مریم کے اندرونی احساسات کا اندازہ کیا جا سکتا ہے۔ اور ظاہر ہے کہ ایک ایسے پاکیزہ گھرانے کی ایسی کنواری عفیفہ نے جب اپنے گمان کے مطابق اپنی رسوائی کا سامان اس طرح اپنی آنکھوں کے سامنے دیکھا ہو گا تو ان کے احساسات اس کے سوا اور ہو ہی کیا سکتے تھے؟ سو آپ نے نہایت حسرت بھرے انداز میں کہا کاش کہ میں اس سے پہلے ہی مر مٹ کر ختم ہو گئی ہوتی۔ اور ایسی اور اس طور پر، کہ لوگوں کے ذہنوں اور ان کے حافظوں سے بھی میری یاد مٹ گئی ہوتی۔ مجھے یہ سخت اور کٹھن وقت نہ دیکھنا پڑتا، اور لوگوں کے سامنے اس فضیحت کا وقت نہ آتا، سو اس سے حضرت مریم قدیسہ کی طہارت و پاکدامنی اور ان کے پاکیزہ جذبات کا اندازہ کیا جا سکتا ہے، اللہ تعالیٰ حوا کی بیٹی کو عریانی اور بے حیائی کے اس دور میں بھی کوئی شمہ نصیب فرما دے، آمین
۲۶.	 سو چپ اور خاموشی کا یہ روزہ جس کی ہدایت حضرت مریم علیہا السلام کو فرمائی گئی تھی ان اشرار کی باتوں اور ان کی ایذاء رسانیوں اور دلآزاریوں سے بچنے کا بہترین طریقہ تھا۔ ورنہ ایسے بدبختوں اور بدنیتوں کو بحث اور حجت کے ذریعے خاموش کرنا کس کے بس میں اور کس طرح ممکن ہو سکتا تھا؟ اور ویسے بھی یہ ضرب المثل مشہور ہے کہ خاموشی معنئی دارد کہ درگفتن نمی آید، یعنی خاموشی میں ایک ایسا زور اور خاص مطلب پایا جاتا ہے۔ جو بولنے میں نہیں پایا جا سکتا۔ بہر کیف حضرت مریم نے ان اشرار کے شر اور انکی دلآزاریوں سے بچنے کے لئے ان کے سامنے اپنی زبان بندی اور چپ کے روزے کا اعلان فرما دیا۔
۲۹.	 حضرت مریم نے چونکہ چپ کا روزہ رکھا ہوا تھا اس لئے آپ نے اس نومولود کی طرف اشارہ کر دیا کہ اس سے پوچھو۔ تمہاری ان تہمتوں کا جواب یہی دے گا۔ میرے کچھ کہنے کی ضرورت نہیں اس سے ظاہر ہوتا ہے کہ قدرت کی طرف سے حضرت مریم کے دل میں یہ بات ڈال دی گئی تھی کہ یہ نومولود خود اپنا، اور اپنی والدہ ماجدہ کا مقدمہ لڑے گا۔ اور یہ کہ اس کے لئے اس کو قدرت کی طرف سے مسلح کر دیا گیا ہے۔ اس لئے حضرت مریم نے ان لوگوں کی ان دلآزار باتوں کے جواب میں اسی نومولود کی طرف اشارہ کر دیا جس پر وہ لوگ اور بھی بھڑکے کہ اس نومولود سے ہم کس طرح بات کر سکتے ہیں جو ابھی گہوارے میں پڑا ہوا ہے؟ یعنی اسطرح ہمارا مذاق اڑایا جا رہا ہے، وغیرہ وغیرہ
۳۱.	 سو جب بات یہاں تک پہنچ گئی تو وہ نومولود معجزانہ طور پر بول پڑا۔ اور اس نے کلام بھی ایسا جامع مانع، اور اس قدر پُر حکمت کیا کہ اس سے نہ صرف یہ کہ ان تہمت طرازوں کے منہ بند ہو گئے بلکہ آئندہ پیش آنے والے تمام فتنوں کے دروازوں کو بھی بند کر دیا گیا۔ سو پہلی بات اس نومولود نے یہ کہی کہ میں اللہ کا بندہ ہوں نہ کہ اس کا بیٹا سو اس سے محرف عیسائیت کے ان علمبرداروں کی تردید ہو گئی جو آنجناب کو خدا کا بیٹا قرار دیتے ہیں۔ دوسری بات انہوں نے اس ضمن میں یہ کہی کہ مجھے اللہ تعالیٰ نے کتاب بھی عنایت فرمائی ہے، اور مجھے نبوت سے بھی سرفراز فرمایا ہے سو اس سے آنجناب کا مرتبہ و مقام بھی واضح ہو جاتا ہے۔ اور یہود بے بہود کے مزاعم باطلہ اور ان کی اس سنگین تہمت کی تردید بھی ہو جاتی ہے جو یہ بدبخت لوگ آنجناب کے نسب طاہر پر لگاتے تھے۔ کیونکہ پیغمبر کی ذات کا اسطرح کے ہر شائبے سے پاک ہونا ضروری ہوتا ہے۔ عَلیٰ نَبِّیْنَا وَعَلیٰ سَائِرِہِمُ الصَّلٰوۃُ والسَّلام اور تیسری بات اس نومولود نے اپنے اس معجزانہ کلام کے دوران یہ کہی کہ مجھے اللہ تعالیٰ نے مبارک بنایا ہے پس میں جہاں بھی ہونگا مجھ سے خلق خدا کو خیرات و برکات ہی ملیں گی۔ اور چوتھی بات یہ فرمائی کہ مجھے اللہ تعالیٰ نے نماز اور زکوٰۃ کی تاکید فرمائی ہے۔ جب تک میں زندہ رہوں گا، سو اس سے یہ حقیقت واضح ہو جاتی ہے کہ نماز اور زکوٰۃ دو ایسی بنیادی عبادتیں ہیں جن کا حکم و ارشاد ہر دین و شریعت میں فرمایا گیا ہے، انکی ظاہری شکلیں اگرچہ مختلف ادیان میں مختلف رہی ہیں۔ لیکن بندگی رب اور ہمدردی خلق کی صفت ان کی ہر شکل میں ہمیشہ محفوظ رہی، نماز انسان کو اس کے رب کے ساتھ صحیح طور پر جوڑتی ہے، اور زکوٰۃ سے اس کا تعلق مخلوق کے ساتھ صحیح طور پر استوار ہوتا ہے۔ اور انہی دو چیزوں کی استواری پر تمام دین کے قیام کا انحصار ہے اس لئے ہر سماوی دین کے اندر ان کی ہمیشہ تعلیم و تلقین فرمائی گئی ہے۔ اور حضرت عیسیٰ نے بھی اپنے اس معجزانہ کلام میں ان کا ذکر فرمایا ہے۔
۳۶.	 سو اس سے سلامتی و نجات کی اس راہ کی تعیین و تشخیص فرما دی گئی۔ جو کہ عقل و نقل کے تقاضوں کے عین مطابق، اور دارین کی سعادت و سرخروئی سے سرفراز و بہرہ ور کرنے والی واحد راہ ہے، اور یہ راہ توحید کی راہ ہے، کہ عبادت و بندگی اور اس کی ہر قسم و شکل اللہ وحدہٗ لاشریک ہی کا حق اور اسی کا اختصاص ہے۔ پس اس راہ کو اپنانے اور اس پر چلنے سے انسان اس دنیاوی زندگی میں حیاتِ طیبہ یعنی پاکیزہ زندگی کی سعادت سے سرفراز ہوتا ہے۔ اور آخرت کے اس حقیقی اور اَبَدی جہاں میں وہ جنت کی ابدی اور سدا بہار نعمتوں سے سرفراز ہو گا، وباللہ التوفیق لما یُحِبُّ ویرید، وعلی مایُحِبُّ ویرید،
۳۷.	 یعنی آج تو یہ لوگ حق بات سننے اور ماننے کو تیار نہیں ہوتے۔ نہ حق بات ان کے کانوں کے اندر اترتی ہے اور نہ راہ حق و ہدایت کو دیکھنے کے لئے ان کی آنکھیں کھلتی ہیں۔ لیکن کشف حقائق اور ظہور نتائج کے اس یوم عظیم میں ان کے کانوں کے سب پردے بھی ہٹ جائیں گے۔ اور ان کی آنکھوں پر پڑی سیاہ پٹیاں بھی اتر جائینگی۔ اور اس کے نتیجے میں یہ پوری طرح دیکھ اور سن رہے ہونگے۔ اور چیخ چیخ کر کہہ رہے ہونگے۔ اٰمَنَّا بِہٖ کہ ہم اس سب پر ایمان لے آئے۔ لیکن وہ وقت ماننے اور ایمان لانے کا نہیں ہو گا۔ بلکہ اپنے زندگی بھر کے کئے کرائے کے نتائج کو بھگتنے کا ہو گا۔ جیسا کہ دوسرے مقام پر ارشاد فرمایا گیا وَاَنّیٰ لَہُمُ التَّنَاوُشُ مِنْ مَکَانٍ بَعِیْدٍ (سبا۔۵۲) یعنی ان کے لئے اتنے دور سے دولت ایمان کا پانا کیسے اور کیونکر ممکن ہو گا؟ سو بڑے ظالم اور بدبخت ہیں وہ لوگ جو دنیا کے اس مزرعہ آخرت میں پیغام حق و ہدایت سے منہ موڑے ہوئے ہیں والعیاذ باللہ العظیم۔ اللہ ہمیشہ اپنی رضا و خوشنودی کی راہوں پر گامزن رہنے کی توفیق بخشے۔ اور ہر قسم کے زیغ وضلال سے اپنی حفاظت و پناہ میں رکھے۔ آمین ثم آمین۔
۳۹.	 سو آج جو لوگ غفلت و لاپراہی میں پڑے ایمان نہیں لا رہے، اور وہ حق بات سننے ماننے کو تیار نہیں ہو رہے، اس روز یہ چیخ چیخ کر اپنے ایمان کا اعلان کریں گے۔ مگر کشف حقائق اور ظہور نتائج کے اس وقت کا انکا وہ ایمان نہ مفید ہو گا اور نہ معتبر، کیونکہ مطلوب و مفید وہ ایمان ہے جو بالغیب یعنی بن دیکھے ہو۔ اور اس سے سرفرازی کا وقت اور اس کا موقع دنیاوی زندگی کی فرصت محدود میں تھا، جو کہ اس وقت بہر حال ان کے ہاتھ سے نکل چکی ہو گی۔ سو اس وقت ان کی آنکھیں تو خوب کھل جائیں گی، مگر ایمان لانے، سعی وعمل، اور توبہ و اصلاح، کے سب دروازے بند ہو چکے ہونگے، تب ایسے ظالم لوگ رہ رہ کر افسوس کریں گے، رُبَمَا یَوَدُّ الَّذِیْنَ کَفَرُوْا لَوْ کَانُوْا مُسْلِمِیْنَ۔ اور افسوس بھی ایسا کریں گے کہ مارے افسوس کے اپنے ہاتھ کاٹ کاٹ کر کھائیں گے۔ جیسا کہ دوسرے مقام پر ارشاد فرمایا گیا وَیَوْمَ یَعَضُّ الظَّالِمُ عَلیٰ یَدَیْہِ یَقُوْلُ یٰلَیْتَنِیْ اتَّخَذْتُ مَعَ الرَّسُوْلِ سَبِیْلٰا (الفرقان۔۲۷) یعنی اس دن کو یاد کرو کہ جب ظالم اپنے ہاتھ کاٹ کاٹ کر کھائے گا، اور مارے افسوس کے کہے گا کہ کاش کہ میں نے رسول کے ساتھ اپنا راستہ اپنایا ہوتا۔ سو یہاں پر اس بارہ ارشاد فرمایا گیا کہ سو اس یوم عظیم کے بارے میں ان غفلت کے ماروں کو خبردار کرو تاکہ یہ ہوش میں آ جائیں۔ قبل اس سے کہ فرصت حیات ان کے ہاتھ سے نکل جائے، اور ان کو ہمیشہ ہمیشہ کے لئے پچھتانا پڑے۔ والعیاذ باللہ العظیم بکل حالٍ من الاحوال،
۴۶.	 سو حضرت ابراہیم کی اس درد بھری اور نہایت معقول و مؤثر تقریر کو سننے پر آپ کا باپ آزر ہوش کے ناخن لینے، اور دعوت حق و ہدایت پر لبیک کہنے کے بجائے الٹا اپنے غصے میں بھڑک اٹھا۔ اور اپنے اس عظیم الشان اور جلیل القدر بیٹے کو سخت دھمکی دیتے ہوئے ان سے کہا کہ ابراہیم یاد رکھو کہ اگر تم اپنی اس روش سے باز نہ آئے، تو میں تم کو سنگسار کر دوں گا۔ پس اب تم مجھ سے دور ہو جاؤ۔ اور کبھی مجھے اپنی شکل بھی نہ دکھانا، سو یہ نتیجہ ہوتا ہے کفر و شرک کی نحوست، اور عناد اور ہٹ دھرمی کا۔ کہ جب یہ چیز کسی کے دل و دماغ پر جم جاتی ہے، تو وہ حق بات کو سننا ماننا تو درکنار حق والوں کی شکل دیکھنا بھی گوارا نہیں کرتا۔ والعیاذُ باللہ العظیم۔
۴۷.	 باپ کے اس قدر سنگدلانہ رویے کے جواب میں حضرت ابراہیم علیہ السلام نے اس سے فرمایا کہ آپ کے غیظ و غضب کا جب یہ عالم ہے اور مجھ سے آپ اس حد تک بیزار ہیں تو پھر میرا سلام لیجئے میں چلا، کہ اب نہ آپ سے کچھ کہنے کی گنجائش، اور نہ یہاں رہنے کا کوئی فائدہ، البتہ میں آپ کے لئے اپنے رب سے بخشش کی دعا پھر بھی کرتا ہی رہوں گا۔ اور مجھے امید ہے کہ وہ میری دعا کو قبول فرمائے گا۔ کیونکہ میں اپنے رب کو پکار کر کبھی ناکام و نامراد نہیں ہوا، میں نے اپنے رب کے سوا اور کسی کو نہ کبھی پکارا ہے نہ پکاروں گا۔ کہ اپنے رب کے سوا اور کسی سے میں آشنا ہی نہیں ہوں۔ میرا رب اور میرا ماویٰ و ملجا وہی ہے۔ اور میرا آسرا اسی پر ہے۔ سبحانہ و تعالیٰ،
۴۹.	 سو حضرت ابراہیم علیہ السلام جب ان سب سے اور ان کے تمام معبودانِ باطلہ سے اعلان برأت و بیزاری کر کے الگ ہو گئے تو اللہ تعالیٰ نے ان کو اپنی خاص عنایات سے نوازا، سو یہاں پر حضرت ابراہیم علیہ السلام کی اس ہجرت فی سبیل اللہ کے انہی بعض خاص ثمرات اور عظیم الشان برکات کو ذکر فرمایا گیا ہے۔ جس سے یہ درس ملتا ہے کہ جب بندہ اللہ تعالیٰ کی رضا و خوشنودی کی خاطر اپنے قوم قبیلہ اعزہ و اقارب وغیرہ سے الگ ہو جاتا ہے اور اپنے گھر در کو اللہ کی خاطر، اور اس کی رضا و خوشنودی کی نیت سے چھوڑ دیتا ہے تو اللہ اس کو اپنی خاص عنایات سے نوازتا ہے۔ چنانچہ حضرت ابراہیم علیہ السلام کو اللہ تعالیٰ نے ہجرت کے بعد نہ صرف یہ کہ اولاد سے نوازا۔ بلکہ اس کے بعد اس نے آنجناب کو حضرت اسحاق اور یعقوب جیسی عظیم الشان اولاد سے نوازا اور سرفراز فرمایا۔ ایسی عظیم الشان اولاد کہ آئندہ نبوت و رسالت کا سلسلہ انہی کے اندر جاری ہوا۔ اور اس طور پر کہ ان کا یہ فیض قیامت تک جاری رہے گا۔ اور حضرت ابراہیم کی امامت و پیشوائی قیامت تک قائم اور باقی رہے گی۔ اور آنجناب کو ایسی عظیم الشان انفرادیت سے نوازا گیا کہ آپ خود نبی، آپ کے بیٹے حضرت اسحاق و اسماعیل دونوں نبی، اور آپ کے پوتے حضرت یعقوب اور ان کے بیٹے حضرت یوسف بھی نبی، سو پشت در پشت نبوت و رسالت سے سرفرازی کی یہ شان حضرت ابراہیم کے سوا اور کسی کو نصیب نہیں ہوئی۔ سچ فرمایا گیا مَنْ کَانَ لِلّٰہِ کَانَ اللًّہُ لَہ۔ یعنی جو اللہ کا ہو گیا۔ اللہ اس کا ہو گیا اور جب اللہ اس کا ہو گیا تو پھر ساری کائنات اس کی ہو گئی۔ سو فکرو کوشش ہمیشہ اسی کی ہونی چاہیے کہ اللہ تعالیٰ کی رضا و خوشنودی کو ہمیشہ اپنا اصل مقصد بنایا جائے، کہ یہ اس خالق و مالک کا ایک بندوں پر حق بھی ہے، اور اسی میں ان کا بھلا بھی ہے، دنیا کی اس عارضی اور فانی اور عارضی زندگی میں بھی، اور آخرت کے اس اَبَدی جہان میں بھی جو اس کے بعد آنے والا ہے اور جہاں کی کامیابی اصل حقیقی اور اَبَدی کامیابی ہے، وباللہ التوفیق لما یُحِبُّ ویرید، وعلیٰ ما یُحِبُّ ویرید، وعلی سبیل الدوام والتابید۔ یہاں پر حضرت اسماعیل کا ذکر اس لئے نہیں فرمایا گیا کہ ان کا ذکر آگے مستقل طور پر آرہا ہے علی نبینا وعلیہم الصلوٰۃ والسلام،
۵۵.	 سو اس سے حضرت ابراہیم کی ذریت کے دوسرے سلسلے کے سربراہ یعنی حضرت اسماعیل کا ذکر فرمایا گیا ہے، اور ان کے بعض اہم اور خاص صفات کا بھی۔ قریش انہی کی نسل سے تعلق رکھتے تھے۔ اور ان ہی کی ملت کے پیروی کے دعویدار تھے، ذرّیت ابراہیم کے اس سلسلے کے پہلے رسول اور نبی حضرت اسماعیل علیہ السلام تھے۔ اور اس کے آخری رسول و نبی امام الانبیاء حضرت محمد مصطفی صلی اللہ علیہ و سلم تھے۔ علیہ الصلوٰۃ والسلام۔ اور حضرت اسماعیل اور ان کی بعض خاص صفات کے ذکر سے قریش کے سامنے آئینہ رکھ دیا گیا، کہ جس اسماعیل کے یہ نام لیوا، اور اس کی ملت کی پیروی کے دعویدار ہیں ان کا عمل و کردار، اور ان کا کام و پیام کیا تھا۔ اور ان لوگوں کے کرتوت کیا؟ اور کیسے ہیں؟ حضرت اسماعیل کی ایک اہم، اور امتیازی صفت یہ تھی کہ وہ وعدے کے سچے تھے۔ جس کا ایک عظیم الشان نمونہ و مظہر آپ نے اس وقت پیش فرمایا جب کہ آپ کے والد ماجد نے آپ کے ذبح سے متعلق آپ کی رائے جاننے کے لئے آپ سے فرمایا کہ بیٹے میں خواب میں دیکھتا ہوں کہ میں تم کو ذبح کر رہا ہوں۔ سو اب تم بتاؤ کہ اس بارہ تمہاری رائے کیا ہے؟ تو آپ نے اس کے جواب میں نہایت مؤدبانہ طور پر ان سے عرض کیا کہ ابا جان آپ کو جو حکم دیا گیا ہے، آپ اسے پورا کریں۔ مجھے آپ ان شاء اللہ صبر کرنے والوں ہی میں سے پائیں گے۔ چنانچہ اس کے بعد جب اس وعدے کی تکمیل کا وقت آیا تو آپ نے بلا کسی جھجک کے فوراً اپنی گردن باپ کی چھری کے نیچے دے دی۔ اور اس طور پر کہ جونہی چھری چلتی گردن الگ ہو جاتی۔ مگر اللہ تعالیٰ نے حضرت ابراہیم علیہ السلام کا ہاتھ روک دیا۔ اور باپ اور بیٹا دونوں کو ان کے بے مثال صدق و اخلاص کے نتیجے میں وفاداری راست بازی کی سند عطا فرما دی۔ اور دوسری صفت آنجناب کی یہ ذکر فرمائی گئی کہ آپ اپنے لوگوں کو نماز اور زکوٰۃ کی ادائیگی و پابندی کی تعلیم و تلقین فرماتے تھے۔ جو کہ تمام حقوق اللہ اور حقوق العباد کی ادائیگی کی جامع تعبیر ہے۔ اور حقوق اللہ اور حقوق العباد کی معرفت اور ان کی ادائیگی ہی خلاصہ اور نچوڑ ہے پورے دین حق کا، اور یہ دونوں چیزیں جیسا کہ ہم پہلے بھی عرض کر چکے ہیں، ایسی عظیم الشان ہیں، کہ یہ جملہ شرائع سماوی کی اساس و بنیاد ہیں۔ جس نے ان کا اہتمام کیا۔ اس نے تمام دین و شریعت کو قائم کیا۔ اور جس نے ان کے ہدم کی روش کو اپنایا اس نے پورے دین کی عمارت کے ہدم کی روش کو اپنایا، والعیاذُ باللہ العظیم۔ اور سب سے بڑی امتیازی صفت حضرت اسماعیل علیہ السلام کی اس ضمن میں یہ بیان فرمائی گئی وَکَانَ عِنْدَاللّٰہِ مَرْضِیًّا کہ وہ اللہ تعالیٰ کے یہاں پسندیدہ شخصیت کے مالک تھے۔ کیونکہ یہ ایسی جامع اور عظیم الشان صفت اور تعریف ہے کہ اس پر ایک حرف کے اضافے کی بھی گنجائش نہیں ہو سکتی۔ کیونکہ رب کے یہاں مرضی اور پسندیدہ ہونے کا مطلب یہ ہے کہ وہ بالکل ویسے ہی ہے جیسا کہ رب اپنے بندے کے لئے چاہتا ہے کہ وہ اس معیار پر ہو، اور جب رب خود گواہی دے کہ وہ اس کی پسند کے معیار پر پورا اترتا ہے، تو پھر اس کے بعد کسی اور چیز کی کیا گنجائش باقی رہ سکتی ہے؟ اللہ تعالیٰ ہمیشہ ہر حال میں، اور ہر اعتبار سے اپنی رضا و خوشنودی کی راہوں پر ہی چلنا نصیب فرمائے۔ اور نفس و شیطان کے ہر مکر و فریب سے ہمیشہ اور ہر موقع پر، اور ہر لحاظ سے اپنی حفاظت و پناہ میں رکھے۔ آمین ثم آمین، یا ربَّ العالمین،
۶۴.	 سو اس ارشاد ربانی میں ایک طرف تو آنحضرت صلی اللہ علیہ و سلم کے لئے صبر و استقامت کی تعلیم و تلقین ہے، اور دوسری طرف اس میں فرشتوں کے مرتبہ و مقام کا ذکر و بیان اور ان کے حدود اختیار کی تحدید و تعیین ہے اور تیسری طرف اس میں مشرکین کے مشرکانہ عزائم پر ضرب کاری ہے۔ اور یہ سب کچھ اس طرح کہ حق و باطل کی کشمکش کے اس موقع پر جو کہ حضرت امام الانبیاء صلی اللہ علیہ و سلم کو درپیش تھا۔ آپ کا واحد سہارا وحی خداوندی ہی کا سہارا تھا۔ اسی لئے آپ صلی اللہ علیہ و سلم طبعی اور فطری طور پر ہمیشہ اس کی انتظار میں رہتے تھے۔ کہ اسی آسمانی کمک سے آپ کو مشکلات کے مقابلے میں تقویت و راہنمائی ملتی تھی، اور اسی کے ذریعے آپ کو مخالفین کی طرف سے اٹھائے گئے نت نئے اعتراضات اور سوالات کے توڑ کا سامان بھی ملتا تھا۔ اسی لئے آپ صلی اللہ علیہ و سلم کو قدرتی طور پر حضرت جبرائیل امین کے نزول اور ان کی آمد کا انتظار رہتا تھا، کہ وہ آسمان سے وحی لے کر آئیں۔ اس لئے اگر کبھی جبرائیل امین کے آنے میں دیر ہو جاتی تو یہ امر آپ صلی اللہ علیہ و سلم پر بہت شاق گزرتا۔ اسی لئے قرآنِ پاک میں جگہ جگہ اور طرح طرح سے آپ کو صبر و استقامت کی تعلیم و تلقین فرمائی گئی کہ آپ بہر حال حق پر ہیں، لہٰذا آپ ان ابنائے کفر و باطل کی شر انگیزیوں اور غوغہ آرائیوں کی پرواہ نہ کریں۔ اور ان کے بارے میں جلد بازی سے کام نہ لیں۔ مثلاً ایک مقام پر آپ صلی اللہ علیہ و سلم کو خطاب کر کے ارشاد فرمایا گیا وَاصْبِرْ کَمَا صَبَرَ اُولُوالْعَزْمِ مِنَ الرُّسُلِ وَلَا تَسْتَعْجِلُ لَّہُمْ الایٰۃ (الاحقاف۔ ۳۵) یعنی آپ اسی طرح صبر و استقامت سے کام لیں جس طرح کہ دوسرے اولوالعزم رسولوں نے لیا، اور ان لوگوں کے لئے جلد بازی سے کام نہ لیں۔ دوسری طرف اس ارشاد ربانی سے حضرت جبرائیل کے ذریعے صاف اور صریح طور پر یہ اعلان کرایا گیا کہ فرشتے اور فرشتوں کے سردار حضرت جبرائیل امین خود مختار نہیں، کہ وہ کہ اپنی مرضی سے جو چاہیں کریں۔ بلکہ وہ اللہ تعالیٰ کے حکم و ارشاد کے پابند ہیں۔ وہ وہی کرتے ہیں اور ویسا ہی کرتے ہیں جیسا کہ ان کو ان کے رب کی طرف سے حکم و ارشاد ہوتا ہے سو ان کی حدود معلوم و مقرر ہیں۔ جیسا کہ دوسرے مقام پر اس حقیقت کی تصریح اس طرح فرمائی گئی۔ وَمَا مِنَّا اِلاَّ وَلَہ مَقَامٌ مَّعْلُوْمٌ (الصافات۔۱۶۴) یعنی ہم میں سے کوئی ایسا نہیں جس کا ایک مقرر اور محدود مقام نہ ہو، سو اس سے ان مشرکین کی مشرکانہ ذہنیت کی بیخ کنی فرما دی گئی جن کا کہنا ماننا تھا کہ فرشتے چونکہ اللہ تعالیٰ کی بیٹیاں ہیں۔ اس لئے ہم انہی کی پوجا پاٹ کرتے ہیں۔ یہ اللہ سے ہمارے سب کرا دیں گے۔ یہاں تک کہ اگر آخرت ہوئی تو وہاں بھی ہمارا سب کام یہی کرا دیں گے۔ اور یہی مشرکانہ فلسفہ مشرکوں کے یہاں آج تک موجود ہے۔ چنانچہ ان کا کہنا ہے کہ ہماری ان کے آگے اور انکی اس کے آگے وغیرہ وغیرہ۔ سو اس ارشاد سے اس مشرکانہ ذہنیت کی بیخ کنی فرما دی گئی، اور اس حقیقت کو واضح فرما دیا گیا کہ آسمانوں اور زمین اور ان دنوں کے درمیان کی اس پوری کائنات میں جو بھی کچھ ہے وہ سب اللہ تعالیٰ ہی کا مخلوق و مملوک ہے، اس سب پر اسی وحدہٗ لاشریک کا حکم اور تصرف چلتا ہے اس میں اور کسی کا بھی کوئی عمل دخل نہ ہے نہ ہو سکتا ہے، اور جب نوری فرشتوں اور ان کے سردار حضرت جبرائیل امین کا بھی یہ حال ہے تو پھر اور کسی کے لئے اس طرح کے کسی عمل دخل اور تصرف کا سوال ہی کیا پیدا ہو سکتا ہے؟ سو اس سے تمام مشرکانہ مزاعم و تصورات کی بیخ کنی ہو جاتی ہے والحمد للہ جَلَّ وَعَلَا،
۷۳.	 ابنائے دنیا ہمیشہ اس غلط فہمی میں مبتلا رہے کہ وہ دنیا کے متاع فانی اور حُطامِ زائل سے ملنے والے ان چند ٹکوں کو جو ان کو یہاں مل جاتے ہیں، ان کو وہ اپنی صداقت و حقانیت کی دلیل سمجھنے لگتے ہیں، اور اس بناء پر وہ حق بات کو سننے اور ماننے کے لئے تیار نہیں ہوتے ان کا کہنا یہ ہوتا ہے کہ اگر ہم غلط ہیں تو پھر ہمیں یہ دنیا آخر کیوں ملی ہوئی ہے؟ اس طرح دنیاوی مال و دولت ان کی محرومی اور بدبختی میں مزید اضافے ہی کا باعث بنتا جاتا ہے۔ کل بھی یہی تھا اور آج بھی ہے۔ قرآن حکیم نے اس بات کو جا بجا اور طرح طرح سے ذکر و بیان فرمایا ہے، یہاں بھی اسی کا ذکر فرمایا گیا کہ جب ان لوگوں کو جزاء و سزا سے متعلق اور عذاب دنیا و آخرت کے بارے میں مبنی بر دلائل آیتیں پڑھ کر سنائی جاتی ہیں تو ایسے مغرور و متکبر لوگ بڑی لاپرواہی اور دیدہ دلیری سے کہتے ہیں کہ بھلا بتاؤ کہ ہم میں سے کون مرتبہ و مقام، جاہ و منصب، اعوان و انصار اور مجلس و سوسائٹی کے اعتبار سے بہتر ہے؟ ہم یا تم؟ اور جب دنیاوی اعتبار سے ہم ہی تم سے آگے اور بڑھ کر ہیں، تو پھر ہم کس طرح مان لیں کہ ہم غلط راستے پر اور اللہ کے عذاب کے مستحق ہیں؟ اور تم لوگ صحیح اور اللہ کی رحمت کے حق دار ہو؟
۷۷.	 سو اس سے ان مغرور و متکبر لوگوں کے زعم و گھمنڈ اور ان کے پندار پر تاریخ کے حوالے سے ضرب لگائی گئی ہے۔ جس سے اس حقیقت کو واضح فرما دیا گیا کہ دنیاوی مال و دولت اور شان و شوکت کے اعتبار سے بڑھوتری اور کثرت نہ تو کسی قوم کے اللہ تعالیٰ کے یہاں محبوب ہونے کی دلیل ہو سکتی ہے۔ اور نہ ہی یہ چیزیں کسی کو خدا کی گرفت و پکڑ سے بچا سکتی ہیں، چنانچہ تاریخ میں کتنی ہی ایسی قوموں کی مثالیں موجود ہیں، جو اپنے سرو سامان اور ظاہری چمک دمک اور ٹیپ ٹاپ کے اعتبار سے ان مغرور سرکشوں سے کہیں بڑھ کر تھیں۔ لیکن جب وہ اپنے کفر انکار ہی پر اڑی رہیں تو آخرکار ان کو تباہ و برباد کر دیا گیا۔ اور ایسی اور اس طور پر کہ ان کو پھر احادیث اور قصہ پارینہ بنا کر رکھ دیا گیا، والعیاذُ باللہ العظیم، سو اس سے واضح ہو جاتا ہے کہ دنیاوی مال و دولت کامل جانا، اللہ تعالیٰ کے یہاں کسی محبوب ہونے کی دلیل اور علامت نہیں بن سکتا۔
۷۱.	 مشرکوں کو سب سے بڑا دھوکہ ان کے ان خود ساختہ بتوں اور من گھڑت معبودوں سے لگتا تھا جن کو انہوں نے از خود اور اپنے طور پر اپنا حاجت روا و مشکل کشا اور دانا و کرم فرما قرار دے رکھا تھا۔ ان کا کہنا تھا کہ دنیا میں ان کو رزق و روزی اور اولاد وغیرہ جو کچھ ملتا ہے انہی سے ملتا ہے، اسی لئے وہ کہا کرتے تھے اور آج بھی کہتے ہیں کہ ہماری ان کے آگے اور انکی اس کے آگے، مشرکوں کا کل بھی یہی حال تھا اور آج بھی یہی ہے، اور اسی بناء پر ان کا کہنا اور ماننا تھا کہ اگر مرنے کے بعد کسی مدد کی ضرورت پڑی تو اس وقت بھی یہ ہماری مدد کریں گے، اسی کو یہاں پر عِزّ کے لفظ سے تعبیر فرمایا گیا ہے۔ جس کے اصل معنی قوت کے آتے ہیں۔ سو ان کے اس زعم باطل کی تردید کے لئے ارشاد فرمایا گیا کہ ایسا ہرگز نہیں ہو گا۔ اس وقت تو وہ ان بدبختوں کی عبادت ہی کا انکار کر دیں گے، اور ان کے دشمن بن جائیں گے، جیسا کہ دوسرے مقام پر ارشاد فرمایا گیا کہ وہ ان سے کہیں گے مَا کُنْتُمْ اِیَّانَا تَعْبُدُوْنَ (یونس۔۲٨) یعنی تم لوگ ہماری عبادت کرتے ہی نہیں تھے، نیز وہ ان سے کہیں گے کہ اللہ گواہ ہے ہم تو تمہاری عبادت سے قطعی طور پر بے خبر تھے (یونس ۲٩) سو اس وقت ان کو اچھی طرح معلوم ہو جائے گا کہ جس کو وہ عزت کا سامان سمجھ رہے تھے وہ ان کے لئے دائمی ہلاکت اور تباہی کا باعث تھا۔ والعیاذُ باللہ العظیم،
۷۴.	 سو اس سے اللہ پاک کی ایک سنت اور اس کے تقاضے کو بیان فرمایا گیا ہے، اور وہ سنت اور دستور خداوندی یہ ہے کہ جو لوگ اللہ تعالیٰ کی یادِ دلشاد سے منہ موڑ کر اپنے کفر و باطل ہی پر اڑ جاتے ہیں، اللہ تعالیٰ ان پر ان کی اپنی پسند اور اختیار کے نتیجے میں کسی شیطان کو مسلط فرما دیتا ہے جو ان کا ہمہ وقتی ساتھی بن جاتا ہے۔ جس سے ایسے بدبخت لوگ راہ حق و ہدایت سے اور دور اور محروم ہوتے چلے جاتے ہیں۔ اور اہل حق کے خلاف اپنی شر انگیزیوں میں وہ اور چلے بڑھتے جاتے ہیں، اسی سنت خداوندی کا ذکر و بیان دوسرے مقام پر اس طرح فرمایا گیا ہے وَمَنْ یَّعْشُ عَنْ ذِکْرِ الرَّحْمٰنِ نُقَیِّضْ لَہ، شَیْطَانًا فَہُوَ لَہ قَرِیْنٌ (الزخرف۔ ۳۶) یعنی جو خدائے رحمان کی یاد سے آنکھیں بند کر لیتا ہے اس پر ہم کوئی شیطان مسلط کر دیتے ہیں۔ پھر وہی اس کا ساتھی بن جاتا ہے، سو اسی سنت خداوندی کے مطابق یہاں پر ارشاد فرمایا گیا کہ کیا تم نے دیکھا نہیں کہ ہم نے ان کافروں پر شیاطین کو چھوڑ رکھا ہے، جو ان کو طرح طرح سے حق اور اہل حق کے خلاف اکساتے بھڑکاتے ہیں، پس آپ اے پیغمبر! ان لوگوں کی ایسی شرانگیزیوں سے ہراساں و پریشان نہیں ہونا۔ اور ان کے بارے میں عذاب الٰہی کے ظہور کے لئے جلدی نہیں کرنا۔ یہ خود اپنی ان شر انگیزیوں کے نتیجے میں ہلاکت و تباہی کے ہولناک گڑھے میں گر کر رہیں گے، ہم پورے اہتمام کے ساتھ ان کے اوقات کو انکی شر انگیزیوں کے ساتھ گن رہے ہیں یہ اتمام حجت کی مہلت پوری ہونے پر بہر حال اپنے انجام کو پہنچ کر رہیں گے۔
۷۷.	 سو اس سے شرک کی ایک خاص قسم اور اس کی ہولناکی کا ذکر و بیان فرمایا گیا ہے، یعنی اللہ تعالیٰ کے لئے اولاد ماننے کے شرک کا۔ وَلَد کا لفظ مفرد و جمع اور مذکر و مؤنث سب ہی کے لئے آتا ہے۔ سو اس شرک کا ارتکاب بھی مختلف لوگوں نے کیا۔ چنانچہ یہود نے حضرت عزیر کو اللہ کا بیٹا قرار دیا۔ اور نصاریٰ نے حضرت مسیح کو اور مشرکین مکہ نے فرشتوں کو اللہ کی بیٹیاں قرار دیا۔ سو یہ سب کفر و باطل محض اور نہایت سنگین جرم ہے۔ جس کا ارتکاب ان لوگوں نے کیا، اور اس کا بھگتان ان سب کو بہر حال بھگتنا ہو گا، والعیاذ باللہ
۹۱.	 سو اس سے خدائے رحمان کے لئے اولاد ٹھہرانے کے اس جرم کی سنگینی کا اندازہ کیا جا سکتا ہے۔ چنانچہ ارشاد فرمایا گیا کہ یہ اتنا سنگین اور اس قدر ہولناک جرم ہے کہ قریب ہے کہ اس سے آسمان پھٹ پڑیں، زمین شق ہو جائے، اور پہاڑ دھماکے سے گر پڑیں، اور یہ کوئی مبالغے کا اسلوب نہیں۔ بلکہ حقیقت کا اظہار و بیان ہے اور یہ اس لئے کہ جس طرح ایک غیرت مند بیٹا اس بات کو گوارا نہیں کر سکتا کہ کوئی اس کو اپنے باپ کے سوا کسی اور کی طرف منسوب کرے۔ یا اس کے باپ کے ساتھ کسی اور کو بھی شریک قرار دے۔ اسی طرح آسمانوں اور زمین کی یہ کائنات اس بات کو گوارا اور برداشت نہیں کر سکتی کہ اس کو اس کے خالق و مالک کے سوا کسی اور کی طرف منسوب کیا جائے۔ یا اس کے ساتھ کسی اور کو اس کا شریک ٹھہرایا جائے۔ سو آسمان و زمین اور سورج و چاند وغیرہ کی فطرت ابراہمی ہے۔ شرک سے اس کی حمیت اور غیرت اس طرح بھڑک اٹھتی ہے، کہ یہ ایسے نابکاروں کے وجود کو ایک منٹ کے لئے بھی برداشت کرنے کو تیار نہیں ہوتے۔ مگر خداوند قدوس کے حکم و ارشاد کے مطابق یہ اپنے غیظ و غضب کو ضبط کئے ہوئے ہیں، کہ اللہ نے ان لوگوں کو ایک خاص وقت تک ڈھیل دے رکھی ہے، سبحانہ و تعالیٰ، سو اس سے توحید خداوندی کی عظمت شان، اور شرک کی خطوت و سنگینی کا اندازہ کیا جا سکتا ہے، والعیاذُ باللہ العظیم،
۹۷.	 سو اس ارشاد میں ایک طرف تو منکرین و مکذبین کے لئے تنبیہ و تذکیر ہے، اور دوسری طرف پیغمبر کے لئے تسلیہ وتسکین، کہ اس سے پہلے کتنی ہی ایسی قوموں کو ہم ہلاک کر چکے ہیں، جو اپنے کفر و انکار پر اڑی رہیں۔ اور ان کو اس طرح مٹا دیا گیا کہ اب نہ تم ان میں سے نہ کسی کی کوئی بو محسوس کر سکتے ہو۔ اور نہ کسی کی کوئی آہٹ سن سکتے ہو۔ سو اگر یہ لوگ تکذیب و انکار حق کے اس سنگین جرم سے باز نہ آئے تو ان کا انجام بھی وہی ہو گا جو گذشتہ قوموں کے ان منکرین و مکذبین کا ہو چکا ہے کہ اللہ تعالیٰ کا قانون بے لاگ اور سب کے لئے یکساں ہے والعیاذُ باللہ جَلَّ وَعَلَا وبہٰذا قد تَمَّ التفسیر المختصر لسورۃمریم والحمد للہ جَلَّ وَعَلَ


(سورۃ طٰہٰ ۔ سورہ نمبر ۲۰ ۔ تعداد آیات ۱۳۵)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     طٰہٰ
۲۔۔۔     ہم نے آپ پر (اے پیغمبر!) یہ قرآن اس لئے نہیں اتارا کہ آپ مشقت میں پڑ جائیں ،
۳۔۔۔      بلکہ اسے تو ایک عظیم الشان نصیحت (اور یاد دہانی) کے طور پر نازل کیا گیا ہے ، ہر اس شخص کے لئے جو ڈرتا ہو،
۴۔۔۔      اتارا گیا ہے اس ذات کی طرف سے جس نے پیدا فرمایا زمین اور بلند آسمانوں (کی اس عظیم الشان کائنات) کو،
۵۔۔۔      (خدائے ) رحمان جو کہ جلوہ فرما ہوا عرش پر،
۶۔۔۔      اسی کا ہے جو کچھ کہ آسمانوں میں ہے اور جو کچھ کہ زمین میں ہے ، اور جو کچھ کہ ان دونوں کے درمیاں میں ہے ، اور جو کچھ کہ اس گیلی مٹی کے نیچے ہے ،
۷۔۔۔      اور اگر تم اپنی بات پکار کر کہو تو (جان رکھو کہ اس کو اس کی ضرورت نہیں کہ) وہ یقیناً (ایک برابر) جانتا ہے چپکے سے کہی ہوئی بات کو،
۸۔۔۔      اور اس سے بھی پوشیدہ بات کو، اللہ وہ ہے جس کے سوا کوئی معبود نہیں ، اسی کے ہیں سب اچھے نام،
۹۔۔۔     اور کیا تمہیں موسیٰ کی خبر بھی پہنچی ہے ؟
۱۰۔۔۔      جب انہوں نے ایک آگ دیکھی، اور اپنے گھر والوں سے کہا کہ تم یہیں ٹھہرو، میں نے ایک آگ دیکھی ہے شاید میں (وہاں جا کر) اس میں سے تمہارے لئے کوئی انگارا لے آؤں ، یا مجھے اس آگ پر (راستے سے متعلق) کوئی راہنمائی ہی مل جائے ،
۱۱۔۔۔      پھر جب وہ وہاں پہنچ گئے تو انہیں آواز دی گئی اے موسیٰ،
۱۲۔۔۔      میں تو تمہارا رب ہوں ، پس تم اپنے جوتے اتار دو، کیونکہ تم تو ایک پاک وادی یعنی طویٰ میں ہو،
۱۳۔۔۔      اور میں نے تمہیں چن لیا ہے ، اس لئے اب تم غور سے سنو اس وحی کو جو تمہاری طرف بھیجی جاتی ہے
۱۴۔۔۔      (اور مرکزی کمزوری مضمون اس وحی کا یہ ہے کہ) قطعی طور پر میں ہی ہوں اللہ، کوئی بندگی کے لائق نہیں سوائے میرے ، پس تم میری ہی بندگی کرنا، اور میری ہی یاد کے لئے نماز قائم کرنا،
۱۵۔۔۔      (اور دوسرا اہم مضمون اس وحی کا یہ ہے کہ) قیامت نے یقیناً آنا ہے قریب ہے کہ میں اس (کے وقت) کو چھپائے رکھوں ، (اور وہ آئے گی اس لئے کہ) تاکہ ہر شخص کو (پورا پورا) بدلہ دیا جائے اس کے (زندگی بھر کے ) کئے کرائے کا،
۱۶۔۔۔      پس (خبردار، کہیں روکنے نہ پائے آ کر اس سے کوئی ایسا شخص جو اس پر ایمان نہ رکھتا ہو، اور وہ پیچھے لگ گیا ہو اپنی خواہشات کے ، کہ پھر تم تباہ ہو جاؤ،
۱۷۔۔۔     اور یہ تمہارے داہنے ہاتھ میں کیا ہے اے موسیٰ؟
۱۸۔۔۔      عرض کیا یہ میری لاٹھی ہے ، میں اس پر ٹیک لگاتا ہوں ، اپنی بکریوں کے لئے پتے جھاڑ لیتا ہوں ، اور اس میں میرے اور بھی کئی کام ہیں ،
۱۹۔۔۔      ارشاد ہوا، موسیٰ ڈال دو اس کو زمین پر،
۲۰۔۔۔      پھر موسیٰ کا اس کو ڈالنا تھا کہ وہ یکایک ایک سانپ بن گئی جو دوڑ رہا تھا،
۲۱۔۔۔      ارشاد ہوا اس کو پکڑ لو اور ڈرو نہیں ، ہم اس کو ابھی لوٹائے دیتے ہیں اس کی پہلی حالت میں ،
۲۲۔۔۔      اور (اس کے بعد دوسرے معجزے کے لئے ) اپنی بغل میں دے دو اپنے ہاتھ کو وہ چمکتا ہوا نکلے گا بغیر کسی عیب (اور بیماری) کے ، (ہماری طرف سے ) ایک اور عظیم الشان نشانی کے طور پر،
۲۳۔۔۔      (اور یہ اس لئے کہ) تاکہ ہم دکھائیں تمہیں اپنی بڑی نشانیوں میں سے ،
۲۴۔۔۔     جاؤ فرعون کے پاس کہ بے شک وہ حد سے بڑھ گیا ہے ،
۲۵۔۔۔      اس پر موسیٰ نے عرض کیا اے میرے پروردگار، میرا سینہ کھول دے ،
۲۶۔۔۔     میرے کام کو میرے لئے آسان فرما دے ،
۲۷۔۔۔      اور میری زبان کی گرہ کھول دے ،
۲۸۔۔۔      تاکہ وہ لوگ میری بات کو سمجھ کیں ،
۲۹۔۔۔      اور میرے لئے میرے خاندان میں سے ایک وزیر (و معاون) بھی مقرر فرما دے ،
۳۰۔۔۔     یعنی میرے بھائی ہارون علیہ السلام کو
۳۱۔۔۔     ان کے ذریعے میری کمر کو مضبوط کر دے
۳۲۔۔۔     اور ان کو میرے کام میں شریک فرما دے
۳۳۔۔۔     تاکہ ہم دونوں مل کر تیری پاکی بیان کریں 
۳۴۔۔۔     اور تجھے خوب خوب یاد کریں 
۳۵۔۔۔     بلاشبہ تو ہمیں اور ہمارے ہر حال کو اچھی طرح دیکھ رہا ہے
۳۶۔۔۔     جواب ملا موسیٰ تمہاری مذکورہ بالا ہر دعا منظور کر لی گئی
۳۷۔۔۔     اور ہم تو تمہاری درخواست کے بغیر اس سے پہلے ایک اور مرتبہ بھی تم پر ایک احسان کر چکے ہیں 
۳۸۔۔۔     جب کہ ہم نے تمہاری ماں کے دل میں وہ بات ڈال دی جو کہ ڈالنا تھی
۳۹۔۔۔      کہ تم اس بچے کو ایک صندوق میں رکھ کر اسے دریا میں ڈال دو پھر وہ دریا اسے خود ہی اس مطلوبہ کنارے پر ڈال دے گا جہاں سے اس کو وہ شخص اٹھا لے گا جو دشمن ہے میرا بھی اور دشمن ہے اس کا بھی اور اے موسیٰ اس وقت میں نے تم پر اپنی طرف سے ایک محبت بھی ڈال دی تاکہ جو دیکھے وہ تم پر فریفتہ ہو جائے اور تاکہ تم میری خاص نگرانی میں پرورش پاؤ،
۴۰۔۔۔      جب کہ تمہاری بہن چلتی جا رہی تھی تمہاری خبر گیری کے لیے پھر وہ اجنبی بن کر کہنے لگی کیا میں آپ لوگوں کو ایک ایسے گھرانے کا پتہ نہ دوں جو اس بچے کی اچھی طرح پرورش کرے ، سو اس طرح ہم نے تمہیں پھر تمہاری ماں کے پاس پہنچا دیا تاکہ ان کی آنکھیں ٹھنڈی ہوں اور انہیں غم نہ رہے اور بچپن کے اس احسان کے علاوہ جوانی کے دور میں بھی ہم نے تم پر ایک اور احسان کیا کہ تم نے ایک شخص کو جان سے مار ڈالا تو ہم نے تمہیں اس کے غم سے نجات دلائی اور اس کے بعد بھی ہم نے تمہیں کئی آزمائشوں سے گزارا، پھر تم کئی سال تک امن و امان کے ساتھ مدین کے لوگوں میں ٹھہرے پھر تم ٹھیک اپنے وقت پر آ گئے ، اے موسیٰ
۴۱۔۔۔     اور میں نے تمہیں خاص اپنے لیے بنایا ہے 
۴۲۔۔۔      پس اب جاؤ تم بھی اور تمہارے بھائی بھی میری آیتوں کے ساتھ اور سستی نہ کرنا تم دونوں میری یاد میں ،
۴۳۔۔۔     تم دونوں جاؤ فرعون کے پاس کہ وہ بڑا سرکش ہو گیا ہے ۔
۴۴۔۔۔     پھر بھی تم دونوں اس سے بات نرمی ہی سے کرنا کہ شاید وہ نصیحت قبول کر لے یا عذاب سے ڈر جائے 
۴۵۔۔۔      اس پر ان دونوں نے عرض کیا پروردگار ہمیں اندیشہ ہے کہ وہ کہیں ہم پر زیادتی نہ کر دے ، یا کہیں زیادہ سرکشی پر نہ اتر جائے ،
۴۶۔۔۔     ارشاد ہوا ڈرو نہیں میں یقینی طور پر تمہارے ساتھ ہوں سنتا اور دیکھتا ہوں ۔
۴۷۔۔۔     پس تم دونوں اس کے پاس جا کر اس سے کہو کہ ہم دونوں بھیجے ہوئے ہیں تمہارے رب کے ، پس تو (ہماری اتباع کے علاوہ) بنی اسرائیل کو ہمارے ساتھ جانے کے لئے چھوڑ دے اور انہیں تکلیف نہ دے ، ہم تیرے پاس ایک بڑی نشانی لے کر آئے ہیں تیرے رب کی طرف سے ، اور سلام ہو اس شخص پر جو پیروی کرے (حق و) ہدایت کی،
۴۸۔۔۔      بے شک ہماری طرف وحی کی گئی ہے اس بات کی کہ عذاب اس پر ہے جس نے جھٹلایا (حق کو) اور (اس سے ) منہ موڑا،
۴۹۔۔۔     (چنانچہ ان دونوں نے حسب ہدایت جا کر فرعون سے یہ سب کچھ کہہ دیا تو) اس نے کہا کہ اچھا تو کون ہے رب تم دونوں کا اے موسیٰ؟
۵۰۔۔۔      انہوں نے جواب میں کہا ہمارا رب وہ ہے جس نے ہر چیز کو اس کی ساخت بخشی پھر اسے راہ دکھائی،
۵۱۔۔۔     کہا (اچھا تو) پھر کیا بنے گا ان نسلوں کا جو گزر چکی ہیں اس سے پہلے ؟
۵۲۔۔۔     موسیٰ نے جواب دیا کہ ان کا علم تو میرے رب ہی کے پاس ہے ایک عظیم الشان کتاب میں ، میرا رب نہ چوکتا ہے نہ بھولتا ہے ،
۵۳۔۔۔     وہ جس نے بنا دیا تمہارے لئے اس زمین کو ایک عظیم الشان بچھونا، اور اس نے چلا دئیے اس میں تمہارے لئے طرح طرح کے عظیم الشان راستے ، اور اس نے اتارا آسمان سے پانی، پھر نکالیں ہم نے اس کے ذریعے قسما قسم کی انگوریاں 
۵۴۔۔۔      (اور پیداواریں ) (اور تمہیں اجازت و آزادی بخشی کہ قانون اور ضابطے کے اندر رہتے ہوئے ان سے ) تم خود بھی کھاؤ اور اپنے جانوروں کو بھی چراؤ، یقیناً اس میں بڑی بھاری نشانیاں ہیں عقل مندوں کے لئے ،
۵۵۔۔۔      (اور طرح طرح کی ان پیداواروں کی طرح) ہم نے خود تمہیں بھی (اے لوگو!) اسی زمین سے پیدا کیا، اسی میں ہم تمہیں دوبارہ لے جائیں گے اور اسی سے ہم تمہیں ایک مرتبہ پھر نکالیں گے ،
۵۶۔۔۔      اور بلاشبہ ہم نے اس کو دکھلائیں اپنی نشانیاں سب کی سب، مگر وہ جھٹلاتا اور انکار ہی کرتا گیا،
۵۷۔۔۔     کہنے لگا اے موسیٰ! کیا تم ہمارے پاس اسی لئے آئے ہو کہ اپنے جادو کے زور سے ہمیں نکال باہر کرو ہمارے اپنے ملک سے ؟
۵۸۔۔۔      اچھا تو ہم بھی تمہارے مقابلہ میں ویسا ہی ایک زوردار جادو ضرور بالضرور لا کر رہیں گے ، پس تم ٹھہرا دو اپنے اور ہمارے درمیان ایک ایسا وعدہ کسی مقام اور جگہ کا، جس کی خلاف ورزی نہ ہم کریں نہ تم کرو، کسی کھلے میدان میں ،
۵۹۔۔۔      موسیٰ نے جواب میں فرمایا کہ تمہارے (مطلوبہ) وعدے کا وقت جشن کا دن ہے ، اور یہ کہ اکٹھا کر دیا جائے سب لوگوں کو دن چڑھے ،
۶۰۔۔۔      پھر (کیا تھا کہ یہ سنتے ہی) فرعون پلٹ کر اپنے ہتھکنڈے جمع کرنے لگ گیا، اور آخرکار وہ مقابلے میں آگیا
۶۱۔۔۔      موسیٰ نے (ان جادوگروں سے ) کہا کہ کم بختی کے مارو، مت جھوٹا افتراء باندھو تم اللہ پر، کہ اس کے نتیجے میں اللہ غارت کر دے تم سب کو کسی ہولناک عذاب سے ، اور یقیناً ناکام و نامراد) ہوا وہ جس نے جھوٹ گھڑا،
۶۲۔۔۔      اس پر ان کے درمیان اختلاف پڑ گیا، اور وہ باہم چپکے چپکے مشورے کرنے لگے ،
۶۳۔۔۔      آخرکار انہوں نے کہا کہ یہ دونوں شخص محض جادوگر ہیں ، جو یہ چاہتے ہیں کہ نکال باہر کریں تم سب کو تمہاری سرزمین سے ، اپنے جادو کے زور سے ، اور خاتمہ کر دیں تمہارے عمدہ (اور مثالی) طریقہ زندگی کا،
۶۴۔۔۔     پس تم پکا کر لو اپنی تدبیر کو پھر اتر آؤ تم (میدان میں ) صف باندھ کر، اور یقین رکھو کہ جیت اسی کی ہے جو آج غالب رہا،
۶۵۔۔۔      کہنے لگے اے موسیٰ یا تم ڈالنے میں پہل کرو یا ہم ہی پہلے ڈالنے والے بنیں ،
۶۶۔۔۔     آپ نے فرمایا (نہیں ) بلکہ تم ہی پہلے ڈال لو، (پھر کیا تھا) یکایک ان کی رسیاں اور ان کی لاٹھیاں ، ان کے جادو کے زور سے موسیٰ کو دوڑتی ہوئی معلوم ہونے لگیں ،
۶۷۔۔۔      اس سے موسیٰ نے اپنے دل میں ایک طرح کا خوف محسوس کیا،
۶۸۔۔۔      ہم نے کہا ڈرو مت کہ غلبہ تو یقینی طور پر تمہارا ہی ہو گا،
۶۹۔۔۔      اور ڈال دو جو کچھ کہ تمہارے دائیں ہاتھ میں ہے ، وہ اس سب کو نگل کر رکھ دے گا جو کچھ کہ یہ بنا کر لائے ہیں یہ جو کچھ بنا کر لائے ہیں وہ تو ایک جادوگر کا فریب ہے ، اور جادوگر (معجزے کے مقابلے میں کبھی) کامیاب نہیں ہو سکتا، جہاں بھی وہ آئے،
۷۰۔۔۔      پس (موسیٰ کا یہ معجزہ دیکھنا تھا کہ) سب جادوگر بے ساختہ سجدے میں گر پڑے ، اور پکار اٹھے کہ ہم ایمان لے آئے موسیٰ اور ہارون کے رب پر،
۷۱۔۔۔      اس پر فرعون نے ان سے کہا کہ تم موسیٰ علیہ السلام پر ایمان لے آئے ہو، قبل اس سے کہ میں تم کو اس کی اجازت دیتا؟ واقعی وہی تمہارا سردار ہے جس نے تم کو جادوگری سکھائی، میں ابھی کٹوا دیتا ہوں تم سب کے ہاتھ پاؤں مخالف سمتوں سے ، اور سولی پر لٹکائے دیتا ہوں تم سب کو کھجور کے تنوں میں (تاکہ تم دوسروں کے لئے نمونہ عبرت بن جاؤ) اور تمہیں پتہ چل جائے کہ ہم میں سے کس کا عذاب زیادہ سخت ہے اور دیرپا ہے ،
۷۲۔۔۔      انہوں نے کہا قسم ہے اس ذات کی جس نے ہمیں پیدا کیا، ہم تجھے ان نشانیوں کے مقابلے میں کبھی ترجیح نہیں دیں گے جو ہمارے پاس آ چکی ہیں ، پس تو کر لے جو بھی کچھ کہ تجھے کرنا ہے ، تو تو صرف اس دنیا کی زندگی ہی میں حکم چلا سکتا ہے اور بس،
۷۳۔۔۔      ہم تو بہر حال ایمان لا چکے اپنے رب پر تاکہ وہ ہمارے (گزشتہ) گناہ بھی معاف فرما دے ، اور اس جادوگری کو بھی جس پر تو نے ہمیں مجبور کیا تھا، اور اللہ ہی سب سے اچھا اور سدا باقی رہنے والا،
۷۴۔۔۔      (اور اس کا قانون یہ ہے کہ) جو بھی کوئی مجرم بن کر اپنے رب کے پاس حاضر ہو گا اس کے لئے جہنم ہے ، جس میں نہ وہ مرے گا، اور نہ جیئے گا ۔
۷۵۔۔۔     اور جو کوئی اس کے حضور ایمان کی حالت میں آئے گا، جب کہ اس نے کام بھی نیک کئے ہوں گے تو ایسوں کے لئے بڑے بلند درجے ہوں گے ،
۷۶۔۔۔      یعنی ہمیشہ رہنے کی وہ جنتیں جن کے نیچے سے بہہ رہی ہوں گی طرح طرح کی نہریں جن میں ان کو ہمیشہ رہنا نصیب ہو گا، اور یہ جزا ہے اس شخص کی جس نے پاکیزگی اختیار کی،
۷۷۔۔۔      اور (جب فرعون اس سب کے باوجود راہ حق پر نہ آیا تو) ہم نے موسیٰ کو وحی کی کہ تم راتوں رات چل نکلو میرے بندوں کو لے کر، پھر (آگے چل کر اپنے عصا کے ذریعے ) سمندر میں ان کے لئے خشک راستہ بنا دینا، نہ پکڑے جانے کا کوئی اندیشہ رکھنا اور نہ (غرق وغیرہ کا) کوئی ڈر،
۷۸۔۔۔      ادھر فرعون بھی ان کے پیچھے پیچھے آ پہنچا، اپنے لشکر لے کر، پھر (کیا تھا سمندر میں گھستے ہی) ان پر چھا گیا سمندر سے وہ کچھ جس نے کہ ان پر چھانا تھا،
۷۹۔۔۔      اور فرعون نے اپنی قوم کو بری راہ پر ہی لگایا صحیح راہ اس نے ان کو نہ دکھائی،
۸۰۔۔۔      اے یعقوب علیہ السلام کی اولاد (ذرا ہماری ان نعمتوں کو تو یاد کرو کہ کس طرح) ہم نے تم کو نجات دی تمہارے دشمن (اور اس کے مظالم) سے ، اور تمہارے لئے ایک وقت مقرر کیا حاضری کا طور کی دائیں جانب، اور ہم نے تم پر من و سلویٰ اتارا (تمہاری خوراک کے لئے )
۸۱۔۔۔      (اور تمہیں اجازت دی کہ) کھاؤ (پیو) تم ان پاکیزہ چیزوں میں سے جو ہم نے تم کو بخشی ہیں ، پر اس میں حد سے نہیں بڑھنا، کہ پھر تم پر ٹوٹ پڑے میرا غضب، اور جس پر ٹوٹ پڑا میرا غضب تو یقیناً وہ گر گیا (ہلاکت و تباہی کے ہولناک گڑھے میں )
۸۲۔۔۔      اور یہ بھی یقین رکھو کہ میں بڑا ہی بخشنے والا ہوں ہر اس شخص کو جو توبہ کر لے اور وہ ایمان لے آئے ، اور نیک کام کرے ، پھر وہ (اسی راہ) ہدایت پر قائم رہے ،
۸۳۔۔۔     اور (حق تعالیٰ کی طرف سے سوال ہوا کہ) کیا چیز تمہیں اپنی قوم سے پہلے لے آئی اے موسیٰ؟
۸۴۔۔۔      تو عرض کیا وہ تو یہ میرے پیچھے ہی آ رہے ہیں ، اور میں نے آپ کے حضور پہنچنے میں اے میرے پروردگار، جلدی اس لئے کی کہ آپ مجھ سے راضی ہو جائیں ،
۸۵۔۔۔      ارشاد ہوا کہ ہم نے تو تمہاری قوم کو تمہارے بعد سخت آزمائش میں ڈال دیا اور ان کو گمراہ کر دیا سامری نے ،
۸۶۔۔۔      اس پر موسیٰ غصے میں بھرے ہوئے اور افسوس کرتے ہوئے اپنی قوم کی طرف لوٹے ، اور چھوٹتے ہی ان سے کہا اے میری قوم، کیا تمہارے رب نے تم سے وعدہ نہیں کیا تھا ایک اچھا وعدہ؟ پھر کیا تم پر زیادہ زمانہ گزر گیا تھا؟ یا تم اس کے لئے تیار ہو گئے تھے کہ تم پر ٹوٹ پڑے غضب تمہارے رب کا؟ کہ تم نے مجھ سے وعدہ خلافی کا ارتکاب کیا؟
۸۷۔۔۔      کہنے لگے ہم نے آپ سے وعدہ خلافی کچھ اپنے اختیار سے نہیں کی، بلکہ (ہوا یہ کہ) ہم پر اس قوم کے زیورات کا بوجھ ڈال دیا گیا تھا، تو ہم نے اسے پھینک دیا، پھر اسی طرح سامری نے بھی کچھ ڈال دیا،
۸۸۔۔۔      پھر وہ ان کے لئے ایک بچھڑا سا نکال لایا، یعنی ایک بے جان دھڑ تھا جس میں گائے کی سی ایک آواز تھی، جس پر وہ پکار اٹھے کہ یہی ہے خدا تمہارا، اور خدا موسیٰ کا، پر وہ بھول گیا،
۸۹۔۔۔      کیا وہ لوگ اتنا بھی نہ دیکھتے تھے کہ وہ مصنوعی بچھڑا نہ تو ان کی بات کا جواب دے سکتا ہے ، اور نہ ہی ان کے لئے کسی بھلے برے کا کوئی اختیار رکھتا ہے ،
۹۰۔۔۔      اور اس سے پہلے ہارون علیہ السلام ان سے (صاف طور پر) کہہ چکے تھے کہ لوگو! تم اس کی وجہ سے فتنے میں پڑ گئے ہو، تمہارا رب بلاشبہ (خدائے ) رحمان ہے ، پس تم میری پیروی کرو اور میرا کہا مانو،
۹۱۔۔۔      انہوں نے کہا کہ ہم تو اسی (کی پرستش) پر جمے بیٹھے رہیں گے ، یہاں تک کہ موسیٰ ہمارے پاس لوٹ آئے ،
۹۲۔۔۔      (اور قوم کو جھنجھوڑنے کے بعد موسیٰ نے ہارون علیہ السلام کی طرف متوجہ ہو کر) کہا، اے ہارون، تمہیں کس چیز نے روکا تھا کہ جب تم نے ان کو دیکھا تھا کہ گمراہ ہو گئے ؟
۹۳۔۔۔     کہ تم میری پیروی کرتے ؟ کیا تم نے بھی میرے حکم کی خلاف ورزی کی؟
۹۴۔۔۔      ہارون علیہ السلام نے کہا اے میری ماں کے بیٹے ، میری داڑھی مت پکڑو، اور نہ میرے سر (کے بالوں ) کو (کھینچو اور میرا عذر بھی سن لو کہ) مجھے یہ ڈر تھا کہ تم آ کر مجھ سے کہو گے کہ تم نے بنی اسرائیل میں پھوٹ ڈال دی اور میرے فیصلے کا انتظار نہ کیا،
۹۵۔۔۔      پھر موسیٰ نے سامری کی طرف متوجہ ہو کر اس سے کہا کیا معاملہ ہے تیرا، اے سامری؟
۹۶۔۔۔      تو اس نے کہا کہ میں نے وہ کچھ دیکھا جو ان لوگوں کو نظر نہ آ سکا، پس میں نے ایک مٹھی اٹھا لی رسول کے نقش قدم سے پھر میں نے اسے ڈال دیا، اور میرے نفس نے مجھے یہی سجھاؤ دیا
۹۷۔۔۔      موسیٰ نے فرمایا پس اب تو جا، تیرے لیے اس دنیاوی زندگی میں تو یہ سزا ہے کہ تو یوں کہتا پھرے کہ مجھے ہاتھ نہ لگانا اور اس کے علاوہ تیرے لیے ایک اور وعدہ ہے جو تجھ سے ہرگز نہیں ٹلے گا، اور اب تو اپنے اس معبود کے انجام کو بھی دیکھ لے جس پر تو ریجھا ہوا تھا ۔ ہم اسے ابھی جلا کر خاکستر بنائے دیتے ہیں پھر اس کی خاکستر کو اڑا کر دریا میں بہائے دیتے ہیں 
۹۸۔۔۔      سوائے اس کے نہیں کہ معبود تم سب کا اے لوگو! صرف وہ اﷲ ہے جس کے سوا کوئی بھی عبادت کے لائق نہیں ، اس کا علم ہر چیز پر حاوی ہے ۔
۹۹۔۔۔      اے پیغمبر! جس طرح ہم نے آ پکو حضرت موسیٰ کا تفصیلی قصہ سنایا اسی طرح ہم آپ کو گزشتہ قوموں کے حالات کی کچھ خبریں سناتے ہیں اور ہم نے آپ کو اپنے یہاں سے ایک عظیم الشان ذکر عطا فرمایا ہے ،
۱۰۰۔۔۔      جو کوئی اس سے منہ موڑے گا تو یقیناً اس کو اٹھانا ہو گا قیامت کے روز ایک بڑا ہولناک بوجھ،
۱۰۱۔۔۔      ایسے لوگوں کو اس میں ہمیشہ رہنا ہو گا اور ان کے لیے قیامت کے دن وہ بڑا ہی برا بوجھ ہو گا،
۱۰۲۔۔۔     جس دن کہ صور میں پھونک دیا جائے گا اس روز ہم مجرموں کو اس حال میں اکٹھا کر لائیں گے 
۱۰۳۔۔۔     کہ ان کے چہرے سیاہ اور ان کی آنکھیں نیلی ہوں گی وہ آپس میں چپکے چپکے کہہ رہے ہوں گے کہ تم نے (دنیا میں ) بمشکل دس ہی دن گزارے ہوں گے 
۱۰۴۔۔۔      ہمیں خوب معلوم ہے وہ سب کچھ جو کہ وہ کہیں گے جب کہ ان میں سے سب سے برا سمجھ دار شخص کہے گا کہ تم لوگ تو صرف ایک ہی دن ٹھہرے ہو،
۱۰۵۔۔۔      اور پوچھتے ہیں آپ سے (اے پیغمبر!) ان پہاڑوں کے بارے میں ، کہ قیامت میں ان کا کیا بنے گا؟ تو کہو کہ میرا رب ان کو اڑا دے گا ریزہ ریزہ کر کے ،
۱۰۶۔۔۔     پھر اس زمین کو وہ ایک ایسا چٹیل میدان بنا کر رکھ دے گا
۱۰۷۔۔۔     کہ تمہیں اس میں نہ کوئی کجی نظر آئے گی اور نہ تم اس میں کوئی ٹیلا دیکھنے پاؤ گے
۱۰۸۔۔۔      اس روز یہ سب کے سب اس بلانے والے کی آواز پر ایسے سیدھے چلے آ رہے ہوں گے کہ کوئی کجی اور اکڑ نام کو نہ ہو گی، اور مارے ہیبت کے تمام آوازیں خدائے رحمان کے حضور ایسی ایسی دب جائیں گی کہ تم ہلکی آہٹ کے سوا کچھ سننے نہ پاؤ گے ،
۱۰۹۔۔۔      اس روز کسی کی سفارش کچھ کام نہ آئے گی، مگر اسی کی جس کو خدائے رحمان نے اجازت دی ہو گی اور اس کی بات کو اس نے پسند بھی کیا ہو گا،
۱۱۰۔۔۔      اسے معلوم ہے وہ سب کچھ جو ان کے آگے ہے اور وہ سب کچھ جو ان کے پیچھے ہے اور ان کا علم اس کا احاطہ نہیں کر سکتا،
۱۱۱۔۔۔      اور جھک جائیں گے اس روز سب چہرے اس حی و قیوم کے آگے ، اور اس وقت بڑا خسارے میں رہے گا وہ شخص جس نے بوجھ اٹھایا ہو گا ظلم کا۔
۱۱۲۔۔۔     اور اس کے برعکس جس نے نیک کام کیے ہوں گے ، اور وہ ایمان بھی رکھتا ہو گا تو اسے نہ کسی زیادتی کا کوئی اندیشہ ہو گا اور نہ کسی کمی کا کوئی خوف
۱۱۳۔۔۔     اور اے پیغمبر! جس طرح ہم نے آپ کو یہ مضامین سنائے ہیں اسی طرح ہم نے اس پورے قرآن کو اتارا ہے قرآنِ عربی بنا کر اور اس میں ہم نے تنبیہ کے مضامین کو طرح طرح سے بیان کیا کہ تاکہ یہ لوگ بچ جائیں یا اس قرآن کے ذریعے ان میں کچھ سمجھ پیدا ہو جائے ۔
۱۱۴۔۔۔     سو بڑا ہی بالا و برتر ہے وہ اﷲ جو کہ بادشاہ حقیقی ہے ۔ اور آپ قرآن پڑھنے میں جلدی نہ کیا کریں اے پیغمبر قبل اس سے کہ پوری کر دی جائے آپ کی طرف اس کی وحی اور یوں دعا کرتے رہا کریں کہ میرے رب میرے علم میں اور اضافہ فرما
۱۱۵۔۔۔     اور بلاشبہ ہم نے اس سے پہلے آدم سے بھی عہد لیا تھا پر وہ بھول گیا اور ہم نے اس میں عزم نہ پایا
۱۱۶۔۔۔     اور وہ بھی یاد کرو کہ جب ہم نے فرشتوں کو حکم دیا کہ تم آدم کو سجدہ کرو تو وہ سب سجدے میں گر گئے سوائے ابلیس کے کہ اس نے انکار کر دیا
۱۱۷۔۔۔     پھر ہم نے آدم علیہ السلام سے کہہ دیا کہ دیکھو یہ قطعی طور پر دشمن ہے تمہارا بھی اور تمہاری بیوی کا بھی سو کہیں ایسا نہ ہو کہ یہ تمہیں جنت سے نکلوا دے ،
۱۱۸۔۔۔     پھر تم مصیبت میں پڑ جاؤ کہ یہاں تو تمہیں یہ آسائشیں ہیں کہ نہ تمہیں بھوک لگے 
۱۱۹۔۔۔      اور نہ تم ننگے ہوؤ، پیاس تنگ کرے اور نہ ہی دھوپ کی تکلیف اٹھانا پڑے 
۱۲۰۔۔۔     اور دنیا میں یہ آسائشیں کہاں ؟ پس خیال رکھنا پھر شیطان نے اس کو بہکانے کے لیے کہا آدم کیا میں تمہیں ابدی زندگی کے درخت اور ایسی بادشاہی کا پتہ نہ دے دوں جسے کبھی زوال نہ آئے
۱۲۱۔۔۔     سو آخرکار جب اس کے بہکاوے میں آ کر وہ دونوں اس درخت سے کھا بیٹھے تو اس کے کھاتے ہی ایک دوسرے کے سامنے کھل گئے ستر ان دونوں کے اور وہ دونوں اپنے اوپر جنت کے پتے چپکانے لگے اس طرح آدم سے اپنے رب کے حکم کی نافرمانی ہو گئی اور وہ بھٹک گئے
۱۲۲۔۔۔      پھر ان کے رب نے انہیں چن لیا، ان کی توبہ قبول فرما لی اور انہیں راہ پر ڈال دیا
۱۲۳۔۔۔      اور فرمایا تم دونوں اکٹھے یہاں سے اتر جاؤ، اس حال میں کہ تم میں سے بعض بعض کا دشمن ہو گا پھر یاد رکھنا کہ اگر آ جائے تمہارے پاس کوئی ہدایت میری طرف سے تو اس بارے میں میرا ضابطہ یہ ہو گا کہ کہ جس نے میری ہدایت کی پیروی کی تو وہ نہ گمراہ ہو گا اور نہ بدبختی میں مبتلا ہو گا
۱۲۴۔۔۔      اور جس نے ہماری اس نصیحت سے منہ موڑا تو بے شک اس کے لیے دنیا میں تنگ گزران ہو گی، اور قیامت کے دن ہم اسے اندھا کر کے اٹھائیں گے
۱۲۵۔۔۔      وہ کہے گا میرے رب تو نے مجھے اندھا کر کے کیوں اٹھایا؟ حالانکہ دنیا میں تو میں بینا تھا،
۱۲۶۔۔۔     ارشاد ہو گا اسی طرح جب ہماری آیتیں تیرے پاس آئی تھیں تو تو نے ان کو بھلا دیا تھا اسی طرح آج تجھے بھلایا جا رہا ہے 
۱۲۷۔۔۔     اور اس طرح ہم بدلہ لیں گے ہر اس شخص کو جو کہ حد سے گزر گیا ہو گا اور وہ اپنے رب کی آیتوں پر ایمان نہیں لایا ہو گا اور آخرت کا عذاب تو یقیناً انتہائی سخت بھی ہو گا اور سب سے بڑھ کر دیرپا بھی ۔
۱۲۸۔۔۔      تو کیا ان لوگوں کو عظیم درس تاریخ سے بھی کوئی ہدایت نہ مل سکی؟ کہ ہم ان سے پہلے کتنی ہی قوموں کو ہلاک کر چکے ہیں ، جن کی تباہ حال بستیوں میں یہ لوگ خود چلتے پھرتے بھی ہیں بلاشبہ اس میں بڑی بھاری نشانیاں ہیں عقل مندوں کے لیے 
۱۲۹۔۔۔     اور منکرین و جرائم پیشہ لوگوں کی فوری پکڑ نہ ہونے پر کسی کو دھوکہ نہ ہو کیونکہ اگر تیرے رب کی طرف سے ایک طے شدہ بات اور ایک مقرر کردہ مدت نہ ہوتی تو وہ عذاب یقیناً ان پر کبھی کا چپک کر رہ گیا ہوتا
۱۳۰۔۔۔      پس آپ صبر ہی سے کام لیتے رہیں ان باتوں پر جو یہ لوگ بناتے ہیں اور اپنے رب کی حمد و ثناء کے ساتھ اس کی تسبیح کرتے رہو، سورج کے نکلنے سے پہلے بھی اور اس کے ڈوبنے سے پہلے بھی، اور رات کی کچھ گھڑیوں میں بھی اس کی پاکی بیان کرتے رہیں اور دن کے کناروں میں بھی تاکہ آپ کو خوشی حاصل ہو
۱۳۱۔۔۔     اور کبھی آنکھ اٹھا کر بھی نہ دیکھنا اس (سامان عیش و عشرت) کی طرف جو کہ ہم نے ان لوگوں کے مختلف گروہوں کو دنیاوی زندگی کی رونق کے طور پر دے رکھا ہے تاکہ اس میں ہم ان کی آزمائش کریں اور تیرے رب کا عطیہ تو بہر حال اس سے کہیں بڑھ کر عمدہ بھی ہے اور دیرپا بھی
۱۳۲۔۔۔     اپنے گھر والوں کو نماز کی تلقین کرتے رہو اور خود بھی اس کے پابند رہو ہم تم سے کوئی روزی نہیں مانگتے روزی تو تم کو بھی ہم ہی دیتے ہیں اور انجام کی بھلائی تو بہر حال تقویٰ ہی کے لیے ہے
۱۳۳۔۔۔     اور کہتے ہیں کہ کیوں نہیں لے آتا یہ رسول ہمارے پاس اپنے رب کی طرف سے کوئی نشانی تو کیا ان کے پاس واضح بیان نہیں آگیا ان تعلیمات کا جو کہ پہلے صحیفوں میں تھیں ؟
۱۳۴۔۔۔     اور اگر کہیں ہم ان کو اس کے آنے سے پہلے ہی ہلاک کر دیتے تو اس وقت یہ لوگ یوں کہتے کہ اے ہمارے رب تو نے ہمارے پاس کوئی رسول کیوں نہیں بھیجا؟ کہ ہم تیری آیتوں کی پیروی کرتے قبل اس سے کہ ہمیں اس طرح ذلت اٹھانا پڑتی؟ اور ہمیں اس رسوائی سے دوچار ہونا پڑتا 
۱۳۵۔۔۔     کہو کہ اب ہم میں سے ہر ایک انتظار میں ہے سو تم بھی راہ دیکھتے رہو پس عنقریب تمہیں خود ہی معلوم ہو جائے گا کہ کون ہیں سیدھی راہ والے اور کون ہیں نورِ حق و ہدایت والے ۔
 



تفسیر

۳.	سو اس سے قرآن حکیم کی اصل حیثیت کو بھی واضح فرما دیا گیا، اور پیغمبر کی ذمہ داری کی حدود کو بھی اور اس حقیقت کو بھی واضح فرما دیا گیا کہ اس کتاب حکیم سے اثر پذیر اور فیضیاب کون اور کس طرح کے لوگ ہونگے، سو اس کتاب حکیم کی حیثیت کے بارے میں ارشاد فرمایا گیا کہ یہ تذکرہ یعنی ایک عظیم الشان یاد دہانی ہے اور تذکیر و یاد دہانی اسی چیز کی کی جاتی ہے جو مخاطب انسان کے پاس اور اس کے اندر موجود ہوتی ہے۔ مگر وہ اس کو بھول چکا ہوتا ہے، سو قرآن حکیم انسان کو انہی حقائق کی تذکیر و یاد دہانی کراتا ہے جو اس کی فطرت کے اندر موجود ہیں۔ لیکن وہ ان سے غافل ہے۔ سو وہ انسان کو اس امر کی تذکیر و یاد دہانی کراتا ہے کہ اس کا خالق و مالک کون ہے؟ اور اس کا اس پر حق کیا ہے؟ نیز یہ کہ اس کے اس دنیا میں آنے کا مقصد اور اس کی غرض و غایت کیا ہے؟ اور اس کا مال و انجام کیا ہے؟ اور اس کے لئے یہ کتاب حکیم اس کے سامنے طرح طرح کے جو دلائل پیش کرتی ہے وہ بھی وہی ہیں جو اس کی عقل کے خزانے کے اندر موجود ہیں۔ اور لِمَنْ یَّخْشیٰ کے کلمات کریمہ سے یہ بھی واضح فرما دیا گیا کہ اس سے مستفید و فیضیاب اور اثر پذیر وہی لوگ ہونگے جو ڈرتے ہونگے۔ یعنی وہ ڈرتے ہونگے اپنے رب سے اور اس کی گرفت و پکڑ سے، جیسا کہ دوسرے مقام پر ارشاد فرمایا گیا اِنَّمَا تُنْذِرُ مَنِ اتَّبَعَ الذِّکْرَ وَخَشِیَ الرَّحْمٰنَ بِالْغَیْبِ الایٰۃ(یٰس۔ ۱۱) یعنی آپ کے انذار کا فائدہ اسی کو پہنچ سکتا ہے جو نصیحت کی پیروی کرے۔ اور وہ خدائے رحمان سے بن دیکھے ڈرتا ہو۔ نیز اسی تذکرہ کے لفظ سے پیغمبر کی حیثیت اور آپ کی ذمہ داری کی حد بھی متعین ہو جاتی ہے۔ کیونکہ اس سے واضح ہو جاتا ہے کہ پیغمبر کی حیثیت مذکر ہی کی ہے، یعنی یاد دہانی کرانے والے کی نہ کہ مسیطر کی، یعنی زبردستی کرنے والے کی۔ اور اسی کی تصریح دوسرے مقام پر اس طرح فرمائی گئی ہے فَذَکِّرْ اِنَّمَا اَنْتَ مُذَکِّرْ لَسْتَ عَلَیْہِمْ بِمُصَیْطِرٍ (الغاشیہ۔ ۲۱۔۲۲) یعنی آپ تذکیر و یاد دہانی کرتے رہیں کہ آپ محض تذکیر اور یاد دہانی کرانے والے ہیں نہ کہ ان پر مسلط اور زبردستی کرنے والے سو پیغمبر کا کام صرف انذار و تبشیر ہے اور بس، آگے منوا لینا نہ آپ کے بس میں ہے، اور نہ ہی آپ کے ذمے، پس تذکیر و یاد دہانی اور کلمہ حق کے ابلاغ اور اس کی تبلیغ کے بعد ان کی ذمہ داری ختم علیہ الصلوٰۃ والسلام
۱۳.	 استماع کے معنی غور اور توجہ سے سننے کے آتے ہیں، پس اس ارشاد کا مطلب یہ ہوا کہ میں نے جب تم کو اپنے کام یعنی فریضہ نبوت و رسالت کی ادائیگی کے لئے چن لیا ہے تو اب تم اس کلام کو غور اور توجہ سے سنو جس کی تمہاری طرف وحی کی جاتی ہے سو اس سے آنجناب کی تشریف و تکریم کا پہلو بھی واضح ہو جاتا ہے، کہ آپ کو نبوت و رسالت کے اس عظیم الشان منصب پر مامور و فائز فرما دیا گیا، جو حضرت حق جَلَّ مَجْدُہ، کی طرف سے کسی انسان کو ملنے والا سب سے بڑا منصب و مقام ہے، اور ساتھ ہی اس میں اس عظیم الشان ذمہ داری کی طرف بھی اشارہ پایا جاتا ہے جو نبوت و رسالت کے اس عظیم الشان مرتبہ و مقام پر فائز ہونے کی بناء پر آپ پر عائد ہوتی ہے، علی نبینا وعلیہ الصلوٰۃ والسلام۔
۱۴.	 سو یہ اولین تعلیم تھی جو حضرت موسیٰ کو وحی کے ذریعے دی گئی اور یہی بنیادی تعلیم تمام انبیائے کرام کو دی گئی۔ اور اس میں تین اہم اور بنیادی باتوں کی تعلیم و تلقین فرمائی گئی ہے، جن میں سب سے پہلی بات عقیدہ توحید ہے کہ یہی عقیدہ مرکز دین و ایمان ہے، اس لئے ہر پیغمبر کو سب سے پہلے اسی کی تعلیم و تلقین فرمائی گئی ہے۔ اور ہر پیغمبر نے سب سے پہلے اسی کی دعوت دی، اور شرک کے خلاف جہاد کیا۔ دوسری بنیادی چیز جس کی تعلیم و تلقین اس موقع پر حضرت موسیٰ کو فرمائی گئی وہ ہے خداوند قدوس کی عبادت و بندگی، کہ عبادت و بندگی اور اس کی ہر قسم اور ہر شکل اللہ وحدہٗ لاشریک ہی کا حق اور اسی کا اختصاص ہے کہ معبود برحق بہر حال وہی اور صرف وہی وحدہٗ لاشریک ہے اور تیسری چیز جو اس موقع پر حضرت موسیٰ کو تعلیم و تلقین فرمائی گئی وہ ہے اقامت صلوٰۃ سو آنجناب کو ارشاد فرمایا گیا نماز قائم کرو میری یاد کیلئے، سو نماز اللہ تعالیٰ کے ذکر اور اس کی یاد دلشاد کی سب سے بڑی صورت بھی ہے، اور اس کی محافظ بھی ہے اور اس کا سب سے بڑا مظہر بھی خواہ یہ انفرادی صورت میں ہو۔ یا اجتماعی طور پر۔
۱۵.	 سو اس سے ایک طرف تو قیامت کی قطعیت کو واضح فرما دیا گیا۔ کہ اس نے یقیناً اور بہر حال آ کر رہنا ہے اس کی تاکید کے لئے ایک تو جملہ اسمیہ لایا گیا۔ اور پھر اٰتِیَۃٌ کا صیغہ اسم فاعل استعمال فرمایا گیا۔ اور پھر اس پر مزید یہ کہ اِنَّ کا حرف تاکید لایا گیا۔ اور اَکَا دُکے لفظ کے استعمال سے اس جملے کے اندر یہ مفہوم بھی پیدا ہو گیا کہ ہر چند کہ میں نے قیامت پر پردہ ڈال رکھا ہے، اور ابھی یہ پردہ ڈالے ہی رکھوں گا۔ لیکن وہ بے حقیقت نقاب ہو جانے کے لئے بالکل بے قرار ہے۔ اسی مضمون کو دوسرے مقام پر اس طرح بیان فرمایا گیا ہے ثَقُلَتْ فِی السَّمٰوٰتِ وَالْاَرْضِ لَا تَاتِیْکُمْ اِلاَّ بَغْتَۃً الایٰۃ یعنی وہ بڑی بھاری ہے آسمانوں اور زمین میں، وہ تم لوگوں پر بالکل اچانک آدھمکے گی۔ سو قیامت کے وقت وقوع کا علم اللہ تعالیٰ کے سوا کسی کو نہیں، اور پھر اس کے وقوع کی غرض و غایت کو بھی واضح فرما دیا گیا کہ وہ اس لئے آئے گی کہ تاکہ ہر کسی کو اس کی زندگی بھر کے کئے کرائے کا صلہ و بدلہ مل سکے۔ اور اس طرح عدل و انصاف کے تقاضے پورے ہو سکیں، اور علی وجہ التمام  والکمال پورے ہو سکیں۔ اور اس طرح تخلیق کائنات کی غرض اور اس کے مقصد کا تحقق اور اس کی تکمیل ہو سکے۔ ورنہ اس کا وجود عَبَثْ قرار پائے گا۔ پس وہ لوگ بڑے ہی ہولناک خسارے میں مبتلا ہیں، جو عقیدہ آخرت اور اس کے تقاضوں سے غافل اور بے بہرہ ہو کر محض دنیائے دُوں کے وقتی اور مادی فائدوں کے لئے جی رہے ہیں۔ والعیاذُ باللہ العظیم
۳۱.	 آزْر کے معنی پیٹھ اور کمر کے آتے ہیں، سو اس درخواست کا مطلب یہ ہوا کہ حضرت ہارون علیہ السلام کو میرا وزیر اور شریک کار بنا کر میری کمر کو مضبوط فرما دے، تاکہ میں بار نبوت کے اس عظیم الشان بوجھ کو اٹھانے کے قابل ہو سکوں۔ اور اس کی ذمہ داریوں کو کما حقہ نبھا سکوں۔ سو اس سے ایک طرف تو حضرت موسیٰ کی یہ انفرادی اور امتیازی شان سامنے آتی ہے کہ آپ کی دعا و درخواست پر حضرت ہارون علیہ السلام کو شرف نبوت و رسالت میں شریک بنایا گیا۔ حضرات انبیاء ورسل کے سلسلہ مطہرہ میں اس کی دوسری کوئی نظیر و مثال نہیں مل سکتی، اور دوسری طرف اس سے حضرات انبیاء ورسل کی للّٰہیت و بے نفسی کا ایک نہایت عمدہ اور پاکیزہ مظہر سامنے آتا ہے کہ دنیا والے تو کسی چھوٹے سے چھوٹے عہدے پر بھی اپنے اختیار میں کسی دوسرے کی شرکت گوارا نہیں کرتے۔ لیکن اللہ کے پیغمبر رسالت و نبوت کے عظیم الشان اور جلیل القدر منصب میں بھی دوسرے کو شریک کرنے کے لئے اللہ تعالیٰ کے حضور اسطرح دعا و درخواست کرتے ہیں۔
۳۲.	 یعنی حضرت ہارون علیہ السلام کی یہ مدد اور شرکت محض ایک صحابی اور ساتھی کے طور پر نہیں، بلکہ شریک نبوت کی حیثیت سے ہو، یعنی وہ فرائض نبوت کی ادائیگی سے متعلق اللہ تعالیٰ کے یہاں مسئول اور ذمہ دار ہوں۔ اور انہیں براہِ راست اللہ کی طرف سے راہنمائی اور عصمت و حفاظت حاصل ہو۔ سو حضرت موسیٰ کی یہ دعا ایک بڑی اہم اور عظیم الشان دعا تھی حضرات انبیاء کرام میں سے کسی اور کے بارے میں یہ روایت نہیں ملتی کہ کسی دوسرے نبی کو ان کا وزیر بنایا گیا ہو، سوائے حضرت موسیٰ کے، علیہ الصلوٰۃ والسلام۔ سو یہ شرف صرف آنجناب ہی کو بخشا گیا، اور اس کے لئے آپ کی دعا کو شرف قبولیت سے نوازا گیا، یہاں پر جیسا کہ ابھی اوپر والے حاشیے میں بھی گزرا، پیغمبر کی امتیازی شان کا یہ پہلو بھی ملاحظہ ہو کہ دنیا دار لیڈر تو کسی چھوٹے سے چھوٹے عہدے میں بھی کسی دوسرے کو اپنے اختیارات میں شریک تو کیا، اس کو اس کے قریب بھی پھٹکنے کے روا دار نہیں ہوتے۔ لیکن اللہ کے رسول اپنی نبوت و رسالت کے عظیم الشان اور جلیل القدر منصب میں بھی دوسرے کو شریک کرنے کے لئے اللہ تعالیٰ سے اس طرح دعا و درخواست کرتے ہیں، سو جہاں امانت اور ذمہ داری اور اس کے تقاضوں کے بارے صحیح احساس ہو۔ وہاں ایسے ہی ہوتا ہے۔
۳۵.	 سو اس سے حضرت موسیٰ علیہ السلام نے حضرت ہارون علیہ السلام کو اپنے شریک کار بنانے سے متعلق اپنی دعا و درخواست کی غرض و غایت کو بیان فرمایا یعنی یہ کہ تاکہ ہم دونوں خوب خوب تیری تسبیح کریں۔ اور تیرا ذکر کریں، ظاہر ہے کہ یہاں پر صرف انفرادی تسبیح اور ذکر ہی مراد نہیں۔ بلکہ اس سے اصل مقصود وہ اجتماعی ذکر و تسبیح ہے جو پیغمبر کی امتیازی شان کا تقاضا ہوتا ہے کیونکہ یہ درحقیقت فریضہ نبوت کی ادائیگی کی تعبیر ہے اس لئے کہ حضرات انبیاء کرام اور ان کے طریقے پر کام کرنے والوں کی خلوت اور جلوت دونوں ہی کی ذکر و تسبیح ہوتی ہیں۔ وہ جو کام مسجد میں کرتے ہیں وہ بھی ذکر و تسبیح ہوتا ہے۔ اور جو بازار میں کرتے ہیں وہ بھی ذکر و تسبیح ہوتا ہے، ان کی رزم و بزم دونوں ایک ہی نوعیت کی ہوتی ہیں ان کے درمیان فرق عمل کا نہیں ہوتا، بلکہ میدان عمل کا ہوتا ہے۔ علیہم الصلوٰۃ والسلام۔
۳۶.	 سُوْل اور سُؤال دونوں کا معنی ایک ہی ہے۔ سو اس سے حضرت موسیٰ علیہ السلام کو ان کی دعاء و درخواست کی قبولیت کی بشارت سے نوازا گیا۔ کہ آپ نے جو مانگا وہ سب آپ کو دے دیا گیا، یعنی اظہار و بیان کی قوت سے بھی آپ کو نواز دیا گیا، اور حضرت ہارون علیہ السلام کو آپ کا وزیر اور شریک کار بھی بنا دیا گیا۔ سو اس سے اس حقیقت کو واضح فرما دیا کہ دعا جب صحیح مقصد کے لئے اور صحیح طریقے سے کی جاتی ہے، تو اس کو اسی طرح شرف قبولیت سے نوازا جاتا ہے وباللہ التوفیق لما یحب ویرید، وعلی مایحب ویرید۔
۴۳.	 سو وہ بدبخت اتنا سرکش ہو گیا کہ حدودِ بندگی سے نکل کر اپنی خدائی کا دعویدار بن گیا۔ پس تم دونوں اے موسیٰ! یعنی تم بھی اور تمہارے بھائی ہارون بھی اس سرکشی طاغیہ کے پاس جاؤ اور اس کو حق اور ہدایت کی دعوت دو۔ اور میرے ذکر اور میری یادِ دلشاد میں کمزوری نہیں آنے دینا۔ اور کبھی اس میں ڈھیلے نہیں پڑنا۔ اور پیغمبر کا ذکر عبادتِ خداوندی اور دعوت حق کی دونوں ہی صورتوں میں ہوتا ہے۔ اور اس کی زندگی کی ہر کیفیت درحقیقت ذکر خداوندی ہی سے عبارت ہوتی ہے، وہ جب نماز پڑھتا ہے تو اس کے ذریعے وہ درحقیقت حضرت حق جَلَّ مَجْدُہ، سے وہ قوت اور معرفت حاصل کرتا ہے جس سے وہ خلق خدا کے لئے تذکیر حق و ہدایت کی خدمت انجام دیتا ہے سو دعوتِ حق کا اصل سرچشمہ دراصل حضرت حق جل مجدہ، کی ذات اقدس و اعلیٰ ہی ہے۔ اس کے لئے غذا اور قوت اسی سرچشمہ سے حاصل ہوتی ہے۔ اگر اس سرچشمے سے تعلق کمزور پڑ جائے۔ والعیاذُ باللہ۔ تو پھر دعوت بے جان اور بے رُوح ہو کر رہ جاتی ہے، اور اگر خدانخواستہ اس سرچشمہ سے تعلق بالکل ہی کٹ جائے تو پھر وہ دعوت شیطانی دعوت بن کر رہ جاتی ہے۔ اگرچہ اس پر نام اللہ ہی کا لیا جائے والعیاذُ باللہ العظیم اس لئے حضرت موسیٰ اور ہارون دونوں کو اس موقع پر ذکر خداوندی کے لئے اس طرح تلقین و تاکید فرمائی گئی وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال، وَفِیْ کُلِّ مَوْطِنٍ مِّنَ المواطن فی الحیاۃ۔
۴۷.	 سو وَالسَّلَامُ علیٰ مَنِ اتَّبَعَ الْہُدیٰ یعنی سلام ہو اس پر جو پیروی کرے حق و ہدایت کی۔ کے اس جملے سے صحت و سلامتی، دارین کی سعادت و سرخروئی، اور حقیقی اور اَبَدی فوز و فلاح سے بہرہ بندی و سرفرازی کے طریق کار کی نہایت عمدہ، مختصر، اور جامع طریقے سے تعیین و تشخیص فرما دی گئی۔ اور اس کا مرکزی نقطہ ہے اتباع ہُدیٰ، اور اتباع ہُدیٰ کے یہ دونوں لفظ گویا دریا بکوزہ کا مصداق ہیں کہ ان سے ایک طرف تو اس حقیقت کو واضح فرما دیا گیا کہ بندے کا اصل کام، اور اس کی شان عبدیت و بندگی کا حقیقی تقاضا سرکشی اور خودسری نہیں، بلکہ اتباع اور پیروی ہے، اور عبدیت و انابت ہے، اور یہی طریقہ ہے خداوند قدوس کی عنایات سے بہرہ مند و سرفرازی کا، جبکہ سرکشی اور خود سری ابلیس اور فرعون اینڈ کمپنی کا کام ہے، اور یہ طریقہ محرومی اور بدبختی کا طریقہ ہے، جبکہ اتباع ہُدیٰ اور پیروی حق حضرت آدم، اور ان کی ذریت میں سے بندگان صدق و صفا کا طریقہ ہے۔ اور یہی طریقہ دارین کی سعادت و سرخروئی سے سرفرازی کا ذریعہ و وسیلہ ہے، وباللہ التوفیق لما یحب ویرید، وعلی مایحب ویرید، اور دوسری اہم اور بنیادی حقیقت اس سے اس ضمن میں یہ واضح فرما دی گئی کہ یہ اتباع اور پیروی بھی انسان کے اپنے من گھڑت اور خود ساختہ طور طریقوں کی نہیں۔ بلکہ اس حق اور ہدایت کی ہونی چاہیے جو انسان کو حضرت حق جل مجدہ، کی طرف سے ملے اور بس کہ یہی اس کے خالق و مالک کا اس پر حق ہے۔ اور اسی سے اس کو وہ سعادت و سرخروئی نصیب ہو سکتی ہے۔ جو کہ حقیقی اور ابدی سعادت و سرخروئی ہے، پس نور حق و ہدایت سے سرفرازی دارین کی سعادت و سرخروئی سے سرفرازی کا ذریعہ و وسیلہ ہے۔ اور اس سے محرومی ہر خیر سے محرومی ہے۔ والعیاذ باللہ العظیم، اسی لئے دوسرے مقام پر ارشاد فرمایا گیا وَاذْکُرُوْہُ کَمَا ہَدَاکُمْ یعنی تم لوگ اس کو ویسے ہی یاد کرو جیسا کہ اس نے ہدایت فرمائی ہے، وباللہ التوفیق لمایُحِبُّ ویرید، وعلیٰ مایُحِبُّ ویرید،
۵۴.	 سو اس سے واضح فرما دیا گیا کہ قدرت کی طرف سے تمہارے لئے کئے گئے اس تمام تر اہتمام و انتظام میں عظیم الشان نشانیاں ہیں حضرت حق جل مجدہ، کی قدرتِ بے پایاں رحمت بے نہایت اور اس کی حکمت بے غایت کی۔ اور اس کی وحدانیت و یکتائی کی۔ کہ جب اس کی ان عظیم الشان عنایات میں سے کسی میں بھی کوئی اس کا شریک و سہیم نہیں، تو پھر اس کی عبادت و بندگی میں کوئی اس کا شریک و سہیم کس طرح ہو سکتا ہے؟ پس وہی وحدہٗ لاشریک معبودِ برحق ہے۔ اور عبادت و بندگی کی ہر قسم اور اس کی ہر شکل اسی وحدہٗ لاشریک کا حق اور اسی کا اختصاص ہے۔ نیز اس میں عقل مندوں کے لئے یہ درس عظیم بھی ہے کہ ایک ایسا یوم حساب بھی آئے جس میں بندوں سے اللہ کی بخشی ہوئی ان عظیم الشان نعمتوں کی پوچھ، اور ان کے بارے میں اس سے سوال ہو، کہ انہوں نے ان کا کیا حق ادا کیا؟ تاکہ اس کے مطابق حق نعمت ادا کرنے والوں کو اس کا اجر و صلہ ملے۔ اور ناشکروں اور منکروں کو اس کی قرار واقعی سزا ملے۔ تاکہ اس طرح عدل و انصاف کے تقاضے پورے ہو سکیں اور حکمتوں اور نعمتوں بھری اس کائنات کے مقصد تخلیق و وجود کا تحقق ہو سکے۔ سو وہی یوم عظیم یوم قیامت ہے۔ پس عقلمندوں کے لئے ہر سُو پھیلی بکھری ان طرح طرح کی اور عظیم الشان نعمتوں میں عظیم الشان دلائل ہیں، حضرت حق جل مجدہ کے وجودِ باجود کے، اس کی عظمت شان اور اس کی وحدانیت و یکتائی کے، وقوع قیامت اور اس کے حساب و کتاب کے۔ لیکن یہ سب کچھ ان ہی لوگوں کے لئے ہے جو ان چیزوں میں صحیح طریقے سے غور و فکر سے کام لیتے ہیں، وباللہ التوفیق لمایحب ویرید، وعلیٰ مایحب ویرید، وہو الہادی الی سواء السبیل
۵۷.	 سو اس طرح فرعون نے ایک اسسٹنٹ باز سیاستدان کی طرح حضرت موسیٰ کی دعوتِ حق کے جواب میں یہ اسسٹنٹ چھوڑا کہ موسیٰ کیا تم ہمارے پاس اسی لئے آئے ہو کہ ہمیں اپنے جادو کے زور سے اپنے اس ملک سے نکال باہر کرو؟ سو اس طرح اس ملعون نے اپنی اس اسسٹنٹ بازی کے ذریعے ایک طرف تو اپنی قوم کو حضرت موسیٰ کے خلاف مشتعل کرنے اور بھڑکانے کی کوشش کی۔ اور دوسری طرف اس نے حضرت موسیٰ کے معجزات کو سحر یعنی جادو سے تعبیر کر کے انکے اثر کو مٹانے کی سعی نامراد کی، سو اسسٹنٹ باز سیاسی بازی گروں کا یہی حال ہزاروں سال پہلے تھا۔ اور انکا یہی آج ہے۔ اللہ تعالیٰ ان کے شرور و فتن سے اہل حق کو ہمیشہ محفوظ اور اپنی پناہ میں رکھے، اور ہمیشہ راہ حق پر قائم رہنے کی توفیق بخشے، آمین ثم آمین
۵۹.	 حضرت موسیٰ کو چونکہ اپنی صداقت و حقانیت اور اپنے غلبے اور کامیابی کا پورا یقین تھا۔ اس لئے آپ نے فرعون کے اس چیلنج کو فوراً قبول کر لیا۔ اور فرعونیوں کے کسی جشن اور میلے کا کوئی دن قریب ہی تھا۔ اس لئے آپ نے اسی دن کو نامزد کر دیا۔ اور اس کے لئے وقت بھی چاشت کا مقرر فرما دیا کہ میلے کا دن چونکہ لوگوں کے لئے فرصت و فراغت کا دن ہوتا ہے۔ اور چاشت کا وقت بھی ایسے کسی اجتماع اور مقابلے کے لئے خاص طور پر موزوں ہوتا ہے۔ اس لئے آپ نے اسی کو مقرر فرما دیا، تاکہ اس طرح حق و باطل کا یہ معرکہ سب کے سامنے واقعہ ہو، اور اسطرح غلبہ حق سب کے سامنے پوری طرح واضح ہو جائے، اور بالآخر ایسے ہی ہو کر رہا۔ والحمد للہ جل وعلا، سو حق کی ضرب کاری، اور اس کا غلبہ سب پر حاوی ہوتا ہے اللہ ہمیشہ حق ہی پر۔ اور حق ہی کے ساتھ رکھے۔ اور ہر قدم اپنی رضا و خوشنودی ہی کے لئے اور اسی کے مطابق اٹھانے کی توفیق بخشے۔ آمین ثم آمین یا ربَّ العالمین
۶۴.	 سو اس سے اس بات کو نقل فرمایا گیا ہے جو خفیہ مجلس میں فرعون اس کے اعوان و انصار کے درمیان اور جادو گروں کو حضرت موسیٰ اور ہارون کے خلاف اکسانے اور ابھارنے کے لئے کی گئی جس میں ایک طرف تو جادو گروں کو اکسایا ابھارا گیا کہ اگر تم نے موسیٰ اور ہارون کے مقابلے میں کمزوری دکھائی تو تمہاری ہوا اکھڑ جائے گی۔ اس لئے تم پوری قوت اور زور کے ساتھ ان کا مقابلہ کرو۔ اور اس بات کو بہر حال اپنے پیش نظر رکھو کہ جیت اسی کی ہو گی جو آج کے اس معرکے میں غالب رہے گا۔ دوسری طرف لوگوں کو یہ باور کرانے کی کوشش کی گئی کہ موسیٰ اور ہارون اپنے جادو کے زور سے تم لوگوں کو اس ملک سے نکال باہر کرنا۔ اور تمہاری عمدہ اور شاندار تہذیب کا خاتمہ کر دینا چاہتے ہیں۔ اس لئے تم لوگوں کو چوکنا اور ہوشیار رہنا چاہیے۔ اور اس خطرے سے نبٹنے کے لئے بھرپور کردار ادا کرنا چاہیے، سو ارباب اقتدار حق اور اہل حق کے خلاف ہمیشہ اسی طرح کے حربے استعمال کرتے رہے ہیں۔ ان کا طریقہ و وطیرہ کل بھی یہی تھا، اور آج بھی یہی ہے کہ ان کے نزدیک اپنے بت اقتدار کی پوجا ہی سب کچھ ہوتی ہے وہ ہمیشہ عوام کو اکسا بھڑکا کر، اور ان کو بیوقوف بنا کر اپنا الو سیدھا کرنے کی کوشش کرتے ہیں، خواہ ان کی بات کتنی ہی لچر اور بے حقیقت کیوں نہ ہو۔ بھلا محض جادو کے زور سے بھی کبھی کسی حکومت کا خاتمہ کیا جاس کا؟ اور محض اسی حربے سے کبھی کسی قوم کو اس کے ملک سے نکال باہر کیا جاس کا ہے؟ جب نہیں اور یقیناً نہیں، تو پھر ایسی بات کے لچر، اور بیہودہ، ہونے کے بارے میں کسی شک و شبہ کی کیا گنجائش باقی رہ سکتی ہے؟
۶۶.	 سو اس سے واضح فرما دیا گیا کہ جادو سے کسی چیز کی حقیقت نہیں تبدیل ہوتی۔ بلکہ وہ درحقیقت نظر بندی ہی کی ایک شکل ہوتی ہے۔ چنانچہ اس ارشاد سے واضح فرما دیا گیا کہ جادو گروں کی وہ رسیاں اور لاٹھیاں فی الواقع سانپ نہیں بن گئی تھیں۔ بلکہ ان کے جادو کے زور اور اس کے اثر سے حضرت موسیٰ کو یوں لگ رہا تھا۔ اور ان کو یہ خیال ہو رہا تھا کہ وہ رینگتی اور چلتی ہیں اور بس۔ ورنہ اپنی اصل اور حقیقت کے اعتبار سے وہ ویسی لاٹھیاں اور رسیاں تھیں، جیسی کہ اس سے پہلے اور اپنی اصل اور حقیقت کے اعتبار سے تھیں۔
۶۷.	 یعنی حضرت موسیٰ کو اتنی بڑی تعداد میں حرکت کرتے ہوئے ان سانپوں کو دیکھ کر جو کہ حقیقی سانپ نہیں تھے بلکہ محض جادو کا اثر، اور نظر بندی کا کرشمہ تھا۔ سو ان کو دیکھ کر حضرت موسیٰ کو ایک خوف سا لاحق ہوا جو کہ ایک طبعی اور فطری امر تھا۔ اور ایسا طبعی خوف نبوت کے منافی نہیں ہوتا۔ سو اس سے واضح ہو جاتا ہے کہ پیغمبر نہ عالم غیب ہوتے ہیں اور نہ ہی مختار کل جیسا کہ اہل بدعت کا کہنا اور ماننا ہے کیونکہ ایسی کوئی بھی بات اگر ہوتی تو حضرت موسیٰ کو اس طرح کا خوف لاحق نہ ہوتا۔ نہ آپ ان مصنوعی سانپوں سے ڈرتے، اور نہ ایسی صورت پیدا ہوتی،
۶۷.	 یعنی حضرت موسیٰ کو لاحق ہونے والے اس خوف کے ازالے کے لئے فوراً اس بشارت سے نوازا گیا کہ آپ کسی قسم کا کوئی خوف اور اندیشہ نہ کریں کہ غلبہ بہر حال آپ ہی کا ہے کہ آپ بہر حال اور قطعی طور پر حق پر ہیں، اور غلبہ بہر حال حق ہی کا ہوتا ہے، سو اس سے پیغمبر کی عظمت شان کا یہ امتیازی پہلو بھی واضح ہو جاتا ہے، کہ ان کا معاملہ براہ راست اللہ تعالیٰ کے ساتھ ہوتا ہے۔ اور ان کو ہر موقع پر اللہ تعالیٰ ہی کی طرف سے مناسب حال ہدایات ملتی ہیں۔ اور وہ ہمیشہ اور ہر حال میں اللہ تعالیٰ کی حفاظت اور اس کی پناہ میں ہوتے ہیں، اسی لئے ان کی اطاعت و پیروی مطلق اور غیر مشروط ہوتی ہے کہ اس میں کسی طرح کی غلطی اور انحراف کا کوئی امکان اور خوف و خدشہ نہیں ہوتا، علی نبینا وعلیہم الصلوٰۃ والسلام۔
۷۲.	 سو اس سے ایک طرف تو یہ واضح ہو جاتا ہے کہ کرسی اقتدار کے پجاری کتنے بے شرم اور کس قدر ڈھیٹ ہوتے ہیں، اور اس کے لئے وہ کس حد تک جا سکتے ہیں، فرعون ان جادو گروں کو ملک کے کونے کونے سے خود اپنے طور پر اور سرکاری اخراجات پر بلا کر لایا۔ اور حضرت موسیٰ علیہ السلام کے مقابلے میں اس نے ان کو خاص طور پر اکسا اور بھڑکا کر تیار کیا۔ جیسا کہ ابھی کچھ ہی اوپر گزرا ہے۔ لیکن جب ان کے سامنے حق واضح ہو گیا تو انہوں نے حق کو قبول کر لیا۔ اور اس طور پر کہ وہ سب کے سب فوراً اور بلا اختیار سب کے سامنے اپنے رب کے حضور سجدے میں گر گئے، تو اب فرعون ان پر یہ الزام لگا رہا ہے کہ یہ تم سب لوگوں کی ملی بھگت ہے۔ اور یہ کہ موسیٰ علیہ السلام تم سب کا بڑا اور تمہارا استاذ ہے جس نے تم کو جادوگری سکھائی ہے، دوسری طرف اس سے یہ حقیقت بھی واضح ہو جاتی ہے کہ قوت ایمان و یقین کس قدر عظیم الشان اور کتنی حقیقت افروز قوت ہے کہ اس کی بناء پر انسان فرعون کی اتنی بڑی خوفناک دھمکی سے بھی نہیں ڈرتا۔ اور نور ایمان و یقین کی یہ قوت کیسی انقلاب آفریں قوت ہے جو انسان کو یکایک کہیں سے کہیں پہنچا دیتی ہے، کہاں تو ان جادو گروں کا یہ حال تھا کہ کچھ ہی دیر قبل یہ فرعون سے یہ عہد لے رہے تھے کہ اگر ہم جیت گئے، تو ہمیں کیا ملے گا؟ اور کہاں اب ان کا یہ حال ہے کہ اب یہ حق کی خاطر اپنی جان کا نذرانہ پیش کرنے کے لئے بھی راضی اور تیار ہیں۔ اور بخوشی تیار ہیں اور تیسری طرف اس سے یہ حقیقت بھی واضح ہو جاتی ہے، کہ دنیا کا رنج و راحت اور آرام و تکلیف سب کچھ عارضی اور فانی ہے۔ اصل چیز ہے آخرت کی کامیابی اور وہیں کی راحت اور نعمتیں، پس انہی کو اپنا اصل مقصد اور نصب العین بنانا چاہیئے۔ وباللہ التوفیق لما یُحِبُّ ویرید، وعلی ما یُحِبُّ ویرید۔
۷۳.	 سو اس سے انہوں نے فرعون کی اس بات اور اس کی اس دھمکی کا جواب دیا۔ جو اس نے اپنی فرعونی ترنگ میں ان بندگان صدق و صفا کو اسطرح دی تھی۔ کہ عنقریب تمہیں اچھی طرح معلوم ہو جائے گا کہ ہم میں سے کس کا عذاب زیادہ سخت اور دیرپا ہے۔ سو اس چھوٹے سے جملے سے انہوں نے اس فرعونی دھمکی کا بھرپور واضح اور مؤثر جواب دیا کہ اللہ ہی ہے جو دنیا و مافیہا سے کہیں بڑھ کر بہتر اور سدا باقی رہنے والا ہے۔ اس لئے ہم نے ہر چیز سے بے نیاز ہو کر اسی وحدہٗ لاشریک کو اور اسی کی رضا و خوشنودی کے حصول کے اصل اور حقیقی مقصد کو اور اختیار کر لیا ہے۔ اب نہ ہم تیری باتوں میں آنے والے ہیں اور نہ ہی تیری ان دھمکیوں سے ڈرنے والے ہیں تجھے جو کچھ کرنا کر کے دیکھ لے۔ ہمیں اس کی کوئی پرواہ نہیں۔
۷۶.	 یہ تینوں آیات کریمات حضرت حق جَلَّ مَجْدُہ، کی طرف سے بطور تضمین ارشاد فرمائی گئی ہیں یعنی اللہ تعالیٰ نے ان کے ذریعے حضرت موسیٰ کے کلام کے ساتھ ملا کر اپنی یہ بات ارشاد فرمائی ہے۔ جس سے کلام مکمل اور مطابق حال ہو گیا، اور ان آیات کریمات کو حضرت موسیٰ علیہ السلام کے کلام کا حصہ قرار دینے کے بجائے بطور تضمین اللہ تعالیٰ کا کلام قرار دینے کی وجہ یہ ہے کہ ان میں جزاء و سزا سے متعلق قانون اور آخرت کے حال کو جن الفاظ میں بیان فرمایا گیا ہے وہ اللہ تعالیٰ ہی کے شایان شان ہو سکتا ہے۔ سو ان سے اس اہم اور بنیادی حقیقت کو واضح فرما دیا گیا کہ جو اپنے رب کے حضور مجرم کی حیثیت سے حاضر ہو گا اس کے لئے بہر حال دوزخ ہے جس میں نہ وہ مرے گا۔ اور نہ جئیے گا۔ اور اس کے برعکس جو اس کے حضور ایمان اور عمل صالح کی پونجی لئے حاضر ہو گا اس کے لئے وہاں پر ہمیشہ رہنے کی جنتوں میں عالیشان درجے ہونگے۔ اللہ نصیب فرمائے۔ آمین ثم آمین
۷۹.	 سو اس میں فرعون کی تباہ کن قیادت پر اظہار افسوس بھی ہے اور اس میں ان کے اس ہولناک انجام کے اصل سبب و باعث کا ذکر و بیان بھی۔ کہ اس بدبخت نے اپنی گمراہ کن روش کے سبب اپنی قوم کو اس ہلاکت و تباہی سے دوچار کیا۔ وَمَا ہَدیٰ میں دراصل اس اہم اور بنیادی بات کی طرف اشارہ ہے کہ ہر قائد اور حکمران کی اصل ذمہ داری یہ ہوتی ہے کہ وہ اپنی قوم کی صحیح راہنمائی کرے۔ کیونکہ اس کی حیثیت دراصل راعی کی ہوتی ہے جس کو اللہ تعالیٰ نے اپنی مخلوق کی حفاظت و رعایت اور اس کی نگہبانی کے لئے مامور فرمایا ہوتا ہے، جَلَّ جَلَالُہ، وَعمَّ نَوالُہ، پس بڑا بدبخت ہوتا ہے وہ انسان جو اپنی رعایا کے لئے راہنما کے بجائے راہزن بن جائے۔ اس لئے ایسوں کا جرم بھی ڈبل ہوتا ہے، اور اس کی سزا بھی دوگنی۔ والعیاذُ باللہ العظیم۔
۷۱.	 سو طغیان و سرکشی کا نتیجہ و انجام بڑا ہولناک ہوتا ہے۔ کیونکہ یہ چیز خداوند قدوس کے غضب کا باعث بنتی ہے۔ اور جس پر خدا کا غضب ٹوٹ پڑے والعیاذُ باللہ تو وہ ہلاکت و تباہی کے دائمی اور ہولناک گڑھے میں گر کر رہتا ہے، اور اس کو عزت کے عرش سے اتار کر ذلت کے فرش پر پٹخ دیا جاتا ہے، چنانچہ دنیا نے اپنی آنکھوں، اور کھلی آنکھوں، سے دیکھ لیا کہ جو اپنی خدائی کا دعویدار بنا ہوا تھا وہ کیسے ہولناک انجام اور کس قدر رسوا کن، اور دائمی و اَبَدی ذلت و رسوائی سے دو چار ہوا۔ والعیاذُ باللہ جَلَّ وَعَلَا، پس بندے کا کمال اور اس کی عزت و عظمت اس کے کمال عبدیت و بندگی میں ہے۔ وباللّٰہ التوفیق لما یُحِبُّ ویرید، وعلیٰ ما یُحِبُّ ویرید بِکُلِّ حالٍ مِّن الاحوال۔
۷۲.	 سو اس سے ایسے لوگوں کے لئے راہ نجات اور طریق توبہ و اصلاح کی تعیین و تصریح فرما دی گئی ہے کہ ایسے لوگ اگر اپنی غلطی سے رجوع کر کے راہِ حق کو اپنائیں اپنے ایمان اور عمل صالح کی تجدید کریں۔ اور آئندہ کے لئے راہِ حق پر گامزن رہنے کا عہد کریں۔ اور خداوند قدوس سے ہدایت مزید کے طالب بنیں۔ تو ان کے لئے مغفرت و بخشش کا وعدہ ہے۔ کہ اللہ تعالیٰ ایسے لوگوں کے لئے بڑا ہی بخشنے والا ہے، سبحانہ و تعالیٰ۔ اللہ ہمیشہ اپنا ہی بنائے رکھے، آمین ثم آمین
۷۵.	 کہ سامری نے ان کے لئے ایک مصنوعی اور بے حقیقت بچھڑا بنایا۔ تو اس کو انہوں نے اپنا معبود بنا لیا۔ اور اس طرح وہ ایک کھلے شرک میں مبتلا ہو گئے۔ اور گوسالہ پرستی کے ذلت آمیز و رسوا کن جرم کے مرتکب ہوئے۔ قیام مصر کے دوران شرک کے جراثیم ان کے اندر اس حد تک سرایت کر گئے تھے کہ سامری کی اس معمولی سی تحریک پر وہ سب اس کے قبضے میں آ گئے، اور ایسے اور اس حد تک کہ اس مصنوعی اور بے حقیقت بچھڑے کو معبود مان لیا اور نہ صرف اپنا بلکہ اس کو حضرت موسیٰ علیہ السلام کا بھی معبود قرار دے دیا، اور کھلم کھلا اور صاف طور پر کہہ دیا کہ یہ معبود ہے تم سب کا، اور یہی معبود ہے موسیٰ کا، مگر وہ بھول گیا، جیسا کہ آگے آیت نمبر ٨٨ میں اس کی تصریح موجود ہے۔ اور اس طرح وہ ذلت و رسوائی اور ہلاکت و تباہی کے ہولناک گڑھے میں جا گرے۔ سو برے اثرات سے بچنے کے لئے برے ماحول سے اجتناب و ابتعاد بھی ضروری ہے۔ ورنہ ان سے چھٹکارا بہت مشکل ہے بنی اسرائیل کی یہ گمراہی اس کی کھلی اور واضح مثال ہے کہ یہ لوگ حضرت موسیٰ جیسے عظیم الشان اور جلیل القدر پیغمبر کی تعلیم و تبلیغ کے باوجود انکی زندگی میں ایسے ہاوے میں جاگرے اللہ ہمیشہ اور ہر طرح سے اپنی حفاظت و پناہ میں رکھے، آمین ثم آمین یارب العالمین
۷۶.	 یعنی حضرت موسیٰ علیہ السلام نے ان لوگوں کو ان کے اس جرم عظیم کے ارتکاب پر جھنجوڑتے ہوئے ان سے فرمایا کہ تم لوگوں سے جو میں نے عہد لیا تھا کہ تم نے توحید اور اطاعت خداوندی پر قائم رہنا ہے تو تم نے اس کی خلاف ورزی کر کے آخر گوسالہ پرستی کے اس جرم عظیم کا ارتکاب کیوں کیا؟ کیا تم لوگوں پر میری عدم موجودگی کا وقت بہت زیادہ ہو گیا تھا؟ ظاہر ہے کہ یہ بات نہیں کیونکہ میں تو صرف گنتی کے کچھ ہی دن تم لوگوں سے دور رہا تھا، یا پھر تم لوگوں نے اس کا ارتکاب اس لئے کیا کہ اللہ کا غضب اور اس کا عذاب تم پر ٹوٹ پڑے؟ کیونکہ شرک کا نتیجہ اور انجام نہایت ہی ہولناک ہوتا ہے، سو تمہاری اس حرکت کا انجام یہی ہونے والے ہے جس کے لئے کوئی عقلمند تیار نہیں ہو سکتا۔ تو پھر تم لوگوں نے آخر اس قدر سنگین جرم کا ارتکاب کیوں کیا؟ اور تم اس قدر اُندھے اور اوندھے کیوں ہو گئے؟
۷۷.	 سو گوسالہ پرستی کے مرتکب ان مشرکوں نے حضرت موسیٰ کے سوال کے جواب میں ان سے اپنی معذرت پیش کرتے ہوئے کہا کہ ہم نے ایسا اپنی مرضی اور اختیار سے نہیں کیا، بلکہ ہم مجبوراً اس میں مبتلا ہو گئے تھے، اور یہ سب کچھ سامری کے طلسم کا نتیجہ تھا، قوم فرعون کے زیورات کا جو بوجھ ہم پر ڈال دیا گیا تھا، سامری نے اس سب کو آگ کے ایک گڑھے میں ڈال کر پگھلایا۔ اور اس سے ایک مصنوعی بچھڑا بنا کر نکالا، یعنی ایک ایسا دھڑ جس سے بچھڑے کی سی ایک بے معنی آواز نکل رہی تھی اور بس اس پر سامری اور اس کے پیروکاروں نے کہا کہ یہ معبود ہے تمہارا بھی، اور موسیٰ کا بھی مگر وہ بھول گیا۔ سو اس کا یہ طلسم ہم پر ایسا اثر انداز ہوا کہ ہم بھی بہت اس کے آگے جھک گئے۔ اور ہم نے اس کی پرستش کا ارتکاب کر لیا۔ سو اس سے اندازہ کیا جا سکتا ہے کہ شرک کے جراثیم کا لوگوں کے اندر سے نکلنا کتنا مشکل ہوتا ہے۔ حضرت موسیٰ علیہ السلام جیسے عظیم الشان اور جلیل القدر پیغمبر کی براہِ راست اور بلاواسطہ دعوت و تبلیغ اور درسِ توحید کے باوجود آپ کی وہ بدبخت قوم اس قدر جلدی اور اتنی آسانی سے اور فوری طور پر گوسالہ پرستی کے اس ہولناک شرک میں مبتلا ہو گئی۔ اور یہاں تک کہ اس مصنوعی اور بے حقیقت بچھڑے کو اپنا بھی، اور حضرت موسیٰ علیہ السلام کا بھی خدا مان لیا والعیاذ باللہ، سو اللہ پاک نے کس قدر سچ فرمایا وَمَا یُؤْمِنُ اَکْثَرَہُمْ بِاللّٰہِ اِلاَّ وَہُمْ مُّشْرِکُوْنَ۔ یعنی اکثر لوگ ایمان لانے کے باوجود مشرک ہی رہتے ہیں والعیاذ باللہ جل وعلا،
۹۱.	 سو اس سے حضرت ہارون کے کردار، انکی دعوت حق کے لئے کوشش اور قوم کے جواب کو واضح فرما دیا گیا، کہ آنجناب نے جب ان بدبختوں کو اس ہولناک شرک میں مبتلا دیکھا تو آپ نے بڑے درد بھرے انداز میں ان سے فرمایا کہ اے میری قوم یقیناً تم لوگ فتنے میں مبتلا ہو گئے ہو، یہ بے جان اور بے حقیقت بچھڑا نہ تمہارا معبود ہے نہ ہو سکتا ہے، تمہارا رب تو وہ خدائے رحمان ہے جس کی رحمت و عنایت اس پوری کائنات پر چھائی ہوئی ہے تم لوگ اس خدائے رحمان سے منہ موڑ کر گوسالہ پرستی کی اس ذلت اور حماقت کا ارتکاب مت کرو۔ مگر اس بدبخت قوم پر حضرت ہارون علیہ السلام کے اس کلمہ نصیحت اور خیر کا کوئی اثر نہ ہوا۔ اور انہوں نے اس کے جواب میں صاف طور پر کہہ دیا کہ ہم اسی گوسالہ پرستی پر چپکے بیٹھے رہیں گے، اس سے کسی بھی طرح ہٹیں اور ٹلیں گے نہیں یہاں تک کہ موسیٰ ہمارے پاس واپس آ جائیں تب ہم دیکھ لیں گے، کہ ہم نے کیا کیا، اور کیا کرنا چاہیئے،
۹۴.	 سو حضرت ہارون نے حضرت موسیٰ کے عتاب کے جواب میں اپنی صفائی پیش کرتے ہوئے واضح فرمایا کہ میرا اس سلسلے میں کوئی قصور نہیں، میں نے اپنے بس کی حد تک اس معاملے میں کوئی کوتاہی نہیں برتی۔ لیکن ان لوگوں نے میری بات نہ مانی۔ انہوں نے مجھے دبا لیا۔ اور قریب تھا کہ یہ مجھے قتل کر دیں۔ جیسا کہ دوسرے مقام پر اس بارہ اس طرح تصریح فرمائی گئی ہے، اِنَّ الْقَوْمَ اسْتَضْعَفُوْنِیْ وَکَادُوْا یَقْتُلُوْنَنِیْ الایٰۃ (الاعراف۔۱۵٠) اب اگر میں ان سے بزور مقابلہ کرتا تو یقیناً قوم دو حصوں میں بٹ جاتی۔ اور ان کے درمیان خونریزی بپا ہو جاتی تو اس صورت میں آپ مجھ سے کہتے کہ تم نے قوم کے اندر تفریق ڈال دی۔ اس لئے اس موقع پر، اور ان لوگوں کے اس طرزِ عمل کے جواب میں میں نے خاموشی اختیار کی، تاکہ صورت حال مزید نہ بگڑ جائے، اور آپ واپس آکر خود ان سے نبٹیں، اور ان کے معاملے کو سنبھالیں۔ سو میں نے اپنے طور پر اور اپنے بس کی حد تک اصلاح احوال ہی کی کوشش کی۔
۹۵.	 یعنی حضرت ہارون علیہ السلام کی وضاحت سے جب آنجناب کی پوزیشن واضح ہو گئی اور آپ کی بیگناہی ثابت ہو گئی، تو حضرت موسیٰ علیہ السلام سامری کی طرف متوجہ ہوئے کہ تیرا کیا معاملہ ہے اے سامری؟ تو نے آخر اتنے بڑے جرم کا ارتکاب آخر کیوں کیا؟
۹۶.	 سو سامری نے اپنی اس شرارت اور شر انگیزی کے بارے میں کہا کہ میں نے وہ کچھ دیکھا جو ان لوگوں کو نظر نہیں آ سکا۔ روایات کے مطابق اس نے اس وقت جبکہ فرعون اور اس کا لشکر غرقاب ہوا حضرت جبرائیل امین کو دیکھا جبکہ وہ فرس الحیاۃ پر سوار تھے۔ اور ان کی سواری کا اثر یہ دیکھا کہ جہاں اس کا پاؤں پڑتا وہاں سبزہ اُگ آتا۔ تو اس سے اس ملعون نے یہ سمجھا کہ اس میں زندگی کے آثار ہیں تو اس نے وہاں سے مٹھی بھر مٹی اٹھا لی۔ اور وہی مٹی اس نے اپنے اس مصنوعی بچھڑے کے قالب میں ڈال دی، جس سے اس میں سے بچھڑے کی سی آواز نکلی۔ جس کی بناء پر بنی اسرائیل اس پر مفتون ہو گئے، اور اس کو انہوں نے خدا مان لیا۔ اور وہ اس کے آگے جھک کر ذلت و رسوائی کے ہولناک گڑھے میں جا گرے والعیاذُ باللہ العظیم۔ سو یہ اس مقام کی تفسیر سے متعلق مشہور قول ہے، (قرطبی اور معارف وغیرہ) جبکہ اس میں اور بھی احتمال ہیں۔ جن میں سے بعض بڑے وقیع بھی ہیں، ہم نے اپنی بڑی تفسیر میں انکا بقدر ضرورت و کفایت ذکر کر دیا ہے۔ والحمدللہ جَلَّ وَعَلَا
۹۷.	 سو سامری کو اپنے کئے کی ایک نقد اور فوری سزا یہ ملی کہ وہ اپنے معاشرے میں اچھوت بن کر رہ گیا، وہ جب کسی کو دیکھتا تو وہ فوراً اس سے کہتا لَا مِساَسَ یعنی مجھے چھونا نہیں۔ روایات کے مطابق وہ جب کسی کو ہاتھ لگاتا یا کوئی اس کو ہاتھ لگاتا تو اس سے ان دونوں کو فوراً بخار ہو جاتا۔ اس لئے وہ دوسرے کسی کو دیکھتے ہی اس سے کہتا کہ خبردار مجھے ہاتھ نہیں لگانا، دوسری طرف اس کے اس مصنوعی بچھڑے کو جس کو اس نے معبود بنا دیا تھا اس کو حضرت موسیٰ نے سب کے سامنے اور اعلانیہ طور پر جلا کر راکھ بنا دیا۔ اور اس کی راکھ کو سمندر میں بکھیر کر ختم کر دیا۔ اور اس کے بعد حضرت موسیٰ نے معبود برحق حضرت حق جَلَّ مَجْدُہ، کی تعریف کے لئے فرمایا کہ معبود برحق تم سب لوگوں کا وہ اللہ ہے جس کے سوا کوئی معبود نہیں، جس کا علم ہر چیز پر حاوی ہے اور یہ شان جب اس وحدہٗ لاشریک کے سواء اور کسی کی نہ ہے نہ ہو سکتی ہے، تو اس کا تقاضا ہے کہ معبود برحق بھی وہی وحدہٗ لاشریک ہو۔ اور ہر قسم کی عبادت و بندگی اسی کا اور صرف اسی وحدہٗ لاشریک کا حق ہو۔ اس میں اس کا نہ کوئی شریک ہے، نہ ہو سکتا ہے، سبحانہ و تعالیٰ،
۱۰۴.	 یعنی جس دنیا کو آج یہ لوگ بہت بڑی چیز سمجھتے ہیں، اور وقوع قیامت کو بہت بعید اور دُور کی چیز جانتے ہیں، اس دن ان کو اپنی یہ دنیاوی زندگی ایک دن کے برابر معلوم ہو گی۔ تب ان کی حسرت کا کوئی کنارہ نہیں ہو گا، لیکن بے وقت کے اس افسوس کا ان کو کوئی فائدہ بہر حال نہیں ہو گا۔ کاش کہ ان کو اس حقیقت کا احساس وادراک آج اور اس دنیا میں ہو جاتا۔ اور یہ آخرت کی اس حقیقی اور اَبَدی زندگی کے لئے تیاری کر لیتے، اور ہمیشہ کے اس ہولناک خسارے سے بچ جاتے، وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۱۰۷.	 یعنی جن پہاڑوں کو منکر لوگ آج اٹل اور ناقابل زوال سمجھتے ہیں اس روز یہ اس طرح ریزہ ریزہ ہو کر اڑ جائیں گے کہ ساری زمین ایک ہموار اور چٹیل میدان بن کر رہ جائے گی۔ نہ اس میں کوئی اونچ نظر آئے گا نہ نیچ، اور جب ان عظیم الشان اور فلک بوس پہاڑوں کا حال یہ ہو گا تو پھر تمہاری ان بلڈنگوں کی کیا حیثیت ہو سکتی ہے جن پر تم لوگوں کو بڑا فخر و ناز ہے۔ اور جن کو تم ناقابل شکست و ریخت سمجھتے ہو؟
۱۰۷.	 کہ اس داعی یعنی پکارنے والے سے یہاں پر مراد حضرت اسرافیل ہیں (معارف وغیرہ) سو اس روز اس کی آواز سنتے ہی سب لوگ ان کے پیچھے ایسے چل پڑیں گے کوئی کجی اور ٹیڑھ اور کسی طرح کی کوئی اینکڑی پینکڑی اس روز نام کو بھی نہ ہو گی۔ اور صرف یہی نہیں کہ اس کی آواز پر اس کے پیچھے چل پڑیں گے، بلکہ اس روز یہ سب اللہ تعالیٰ کی حمد و ثنا کے ساتھ اس کی تسبیح کرتے ہوئے اس کی آواز پر لبیک کہیں گے۔ جیسا کہ دوسرے مقام پر اس کی اس طرح تصریح فرمائی گئی ہے یَوْمَ یَدْعُوْکُمْ فَتَسْتَجِیْبُوْنَ بِحَمْدِہٖ وَتَظُنُّوْنَ اِنْ لَّبِثْتُمْ اِلاَّ قَلِیْلًا (بنی اسرائیل۔۵۲) سو آج تو منکر لوگ داعیئ حق کی آواز پر کان دھرنے اور اس کو سننے ماننے کو تیار نہیں ہو رہے لیکن اس روز یہ سب لوگ بغیر کسی حیل و حجت، اور قال و قیل کے اس کی آواز سنتے ہی اس کے پیچھے دوڑ پڑیں گے۔ اور حضرت حق جَلَّ مَجْدُہ، کی تسبیح و تحمید کے ترانے گاتے ہوئے اس کے پیچھے چل پڑیں گے۔ مگر اس دن کے اس ماننے کا ان کو کوئی فائدہ بہر حال نہیں ہو گا۔ سوائے ان کی آتش یاس و حسرت میں اضافے کے۔ کیونکہ وہ جہاں عمل اور کسب کا جہاں نہیں ہو گا۔ بلکہ وہ جزاء و سزا اور بدلے کا دن ہو گا۔ کاش کہ یہ بات لوگوں کو آج اس دنیا میں سمجھ جاتی۔ اور یہ اپنی اصلاح کر لیتے۔
۱۰۹.	 سو اس سے واضح فرمایا دیا گیا کہ جزاء و سزا کے اس یوم عظیم میں شفاعت و سفارش وہی کر سکے گا جس کو اس کی اجازت ملے گی۔ اور وہ بھی اسی کے لئے سفارش کر سکے گا جس کے لئے انکو سفارش کی اجازت ملے گی۔ پس اس سے اس مشرکانہ تصور شفاعت کی جڑ نکل گئی جو لوگوں نے ازخود قائم کر رکھا ہے کہ فلاں فلاں ہستیاں اپنی شفاعت سے جس کو چاہیں گی معاف کروا دیں گی وہ اڑ کر بیٹھ جائیں گی اور منوا کر چھوڑیں گی۔ وہ ہماری سنتا نہیں اور ان کی رد نہیں کرتا وغیرہ وغیرہ۔ سو یہ سب کچھ باطل و بے بنیاد ہے والعیاذ باللہ العظیم۔
۱۱۰.	 سو اس سے اوپر والے ارشاد کے سبب اور اس کی وجہ کو واضح فرما دیا گیا کہ اللہ تعالیٰ ہی جانتا ہے کہ کس کا جرم و قصور کس درجے کا ہے۔ اور کس کا اور کونسا جرم و قصور قابل معافی اور لائق شفاعت و سفارش ہے، اور کس کا نہیں۔ اور یہ شان اللہ وحدہٗ لاشریک کے سوا اور کسی کی نہ ہے، نہ ہو سکتی ہے اس لئے شفاعت و سفارش وہی کر سکے گا جس کو اللہ تعالیٰ کی طرف سے اس کی اجازت ملے گی اور وہ شفاعت بھی صرف اسی کے لئے کر سکے گا جس کے لئے اس کو اجازت ملی ہو گی۔ والحمدللہ جل وعلا، بکل حالٍ من الاحوال،
۱۱۳.	 سو اس سے اس حقیقت کو واضح فرما دیا گیا کہ وعید و تحذیر اور تنبیہ و تذکیر کے ان مضامین کو بار بار اور طرح طرح سے ذکر و بیان کرنے سے اصل اور حقیقی مقصود یہی ہے کہ لوگوں کے اندر تقویٰ پرہیزگاری اور خدا خوفی کی صفت پیدا ہو۔ تاکہ اسطرح یہ کفر و شرک اور معصیت و نافرمانی سے بچ کر دارین کی سعادت و سرخروئی سے سرفرازی، اور بہرہ مندی کی راہ کو اپنا سکیں، یا کم از کم اس سے غفلت و لاپرواہی کے وہ پردے چاک ہوں جو ان کے قلب و باطن پر پڑے ہوئے ہیں، اور اس کے نتیجے میں ان کے اندر فکر و عبرت کے اثرات پیدا ہوں۔ تاکہ اس طرح یہ صحیح راہ و روش کو اپنا کر تقویٰ و پرہیزگاری کی منزل مقصود کی طرف گامزن ہو سکیں، اور اس کے نتیجے میں یہ اس گوہر مقصود سے فیضیاب وسرفراز ہو سکیں۔ جو کہ شرفِ انسانیت کا تقاضا، اور اصل اور حقیقی مقصود ہے، وباللّٰہ التوفیق لمایُحِبُّ ویرید، وعلی مایُحِبُّ ویرید، بِکُلِّ حالٍ مِّنَ الاحوال، وفی کُلِّ مَوْطِنٍ مِّنَ المواطنٍ فی الحیاۃ۔
۱۱۶.	 سو اس سے یہ اہم اور بنیادی حقیقت واضح ہو جاتی ہے کہ اپنے رب کے حکم کے آگے جھکنا، اور صدقِ دل سے اس کے حضور سرتسلیم خم کر دینا فرشتوں کی صفت و شان اور دارین کی سعادت و سرخروئی سے سرفرازی کا ذریعہ و وسیلہ ہے جبکہ اس سے اعراض و رُوگردانی ابلیس لعین کا طریقہ اور سعادت دارین سے محرومی کا باعث ہے، والعیاذُ باللہ جل وعلا، اَللّٰہُمَّ فَخُذْنَا بِنَوَاصِیْنَا اِلیٰ مَا فِیْہِ حُبُّکَ وَرِضَاکَ، بِکُلِّ حَالٍ مِّنَ الاحوال،وَفِیْ کُلِّ مَوْطِنٍ مِّنَ المَواطِن فی الحیاۃ۔
۱۱۷.	 سو اس سے اولاد آدم کو یہ عظیم الشان درس دیا گیا ہے کہ ابلیس آدم اور اولاد آدم کا کھلا دشمن ہے جو ان کو راہ حق سے بہکا بھٹکا کر ہلاکت و تباہی کی راہ پر ڈالنا چاہتا ہے۔ اور اس نے اس کا صاف اور صریح طور پر اعلان بھی کر رکھا ہے، اور وہ بھی حضرت حق جَلَّ مَجْدُہ، کے سامنے، پس تم لوگوں پر اے اولاد آدم لازم ہے کہ تم اپنے اس سب سے بڑے اور ازلی دشمن کو پہچانو۔ اور اس کے دام ہمرنگ زمین اور اس کی تغریر و تسویل سے بچنے کی ہمیشہ فکر و کوشش کرو، اور ہمیشہ توبہ و استغفار کے ذریعے اپنے رب کی طرف رجوع رہو، وباللہ التوفیق
۱۲۰.	 سو ابلیس نے ان کو یہ دھوکہ دیا کہ میں تم کو شَجَرَۃُ الُخُلْد یعنی ہمیشہ کی زندگی سے سرفراز کرنے والے درخت کی خبر دیتا ہوں، اور ایک ایسی عظیم الشان بادشاہی کا پتہ دیتا ہوں جس کو کبھی زوال نہیں ہو گا۔ سو تمہاری زندگی بھی ہمیشہ کی ہو گی۔ اور تمہاری بادشاہی بھی ہمیشہ کی اور لازوال ہو گی۔ اور ساتھ ہی اس نے قسمیں کھا کھا کر ان کو اس بات کا یقین دلایا کہ میں تمہارا پکا سچا خیر خواہ ہوں۔ جس سے وہ دونوں اس کے دھوکے میں آگئے۔ اور جس چیز سے ان کو روکا گیا تھا اس کا ارتکاب کر بیٹھے، کیونکہ یہ بات ان کے تصور سے بھی باہر تھی کہ کوئی خدا کی قسم کھا کر بھی جھوٹ بول سکتا ہے،
۱۲۱.	 سو آدم و حوا دونوں ابلیس لعین کی اس تغریر و تلبیس کے نتیجے میں اس کے دھوکے میں آ گئے۔ اور انہوں نے اس شجرہ ممنوعہ سے کھا لیا۔ اور اس کے نتیجے میں وہ جنت کے حُلّہ تکریم سے محروم ہو گئے اور وہ وہاں کے پتے اپنے اوپر چپکانے لگے، جس سے ایک طرف تو یہ واضح ہو جاتا ہے کہ حضرت حق جَلَّ مَجْدُہ، کی معصیت و نافرمانی باعث محرومی ہے۔ والعیاذُ باللہ اور دوسری طرف اس سے یہ بھی واضح ہو جاتا ہے کہ شرم و حیا تقاضائے فطرت انسانی ہے اور اس کی خلاف ورزی تسویل شیطانی کا نتیجہ و اثر، والعیاذُ باللہ نیز یہ کہ حضرت آدم کی معصیت قصد و ارادہ سے نہیں تھی، بلکہ وہ نسیان اور دھوکہ دہی کی بناء پر ہوئی تھی، جیسا کہ اوپر ارشاد فرمایا گیا فَنَسِیَ وَلَمْ لَہ عَزْمًا۔ اللہ ہمیشہ اپنی حفاظت و پناہ میں رکھے۔ آمین ثم آمین،
۱۲۲.	 سو اس سے واضح فرما دیا گیا کہ حضرت آدم کی معصیت و نافرمانی چونکہ قصد و ارادہ سے نہیں تھی بلکہ وہ شیطان کی تسویل و تغریر کی بناء پر تھی۔ اس لئے آپ نے تنبیہ ہوتے ہی فوراً سچے دل سے توبہ کرلی۔ تو اللہ پاک نے آپ کی توبہ کو قبول فرما لیا۔ اور اپنی خاص رحمت و عنایت کے ساتھ آپ پر رجوع فرما لیا۔ اور حضرت آدم اپنی اس توبہ و معذرت کے نتیجے میں اللہ تعالیٰ کے پہلے سے بھی زیادہ یہاں اور محبوب و مقبول ہو گئے۔ اور ابلیس لعین کی کوششوں پر پانی پھر گیا، سو توبہ و انابت اور رجوع الی اللہ ذریعہ نجات و سرفرازی ہے۔ وباللہ التوفیق لما یُحِبُّ ویرید۔ وعلیٰ مایُحِبُّ ویرید۔
۱۲۳.	 یعنی حضرت آدم کو اللہ تعالیٰ نے اپنی رحمت و عنایت سے تو نواز دیا۔ اور آپ کی توبہ کو قبول فرما لیا لیکن جنت سے اترنے کا حکم و ارشاد برقرار رہا۔ اس لئے ارشاد فرمایا گیا کہ تم دونوں جنت سے اتر جاؤ۔ اس حال میں کہ تم میں سے بعض بعض کے دشمن ہونگے۔ کیونکہ دنیا میں تمہاری اغراض و اہواء کے درمیان اختلاف اور تصادم ہو گا۔ جس کے نتیجے میں تمہارے درمیان طرح طرح کے اختلافات اور دشمنیاں جنم لیں گی۔ چنانچہ ایسے ہی ہوا اور آج تک ہو رہا ہے، والعیاذُ باللہ جَلَّ وَعَلَا
 سو اس سے اَبَدی سعادت و سرخروئی سے سرفرازی کا طریقہ و ضابطہ تعلیم و تلقین فرما دیا گیا۔ اور وہ ہے اتباع ہدی یعنی اللہ تعالیٰ کی طرف سے ملنے والی ہدایت کی پیروی، سو راستے دو ہی ہیں ایک ہَویٰ یعنی خواہشات نفس کی پیروی کا راستہ، اور دوسرا ہُدیٰ یعنی ہدایت خداوندی کی اتباع و پیروی کا راستہ، ان دونوں میں سے پہلا راستہ ہلاکت و تباہی کا راستہ ہے۔ اور دوسرا نجات و سرفرازی کا۔ اور دنیا انہی دو راستوں میں بٹی رہی۔ پہلے بھی یہی تھا۔ اور آج بھی یہی ہے، دین حق کی روشنی سے محروم دنیا کا اوڑھنا بچھونا ہی اتباع ہَویٰ یعنی خواہشات نفس کی پیروی ہی ہے، اور یہ راستہ یقیناً ہلاکت و تباہی کا راستہ ہے، والعیاذُ باللہ، اس کے برعکس جو لوگ خواہشات نفس کو کچل کر اور دبا کر حق و ہدایت کی اتباع و پیروی کرتے ہیں ان کے لئے سعادت دارین سے سرفرازی کا مژدہ جانفزا ہے، وباللہ التوفیق لما یُحِبُّ ویرید۔
۱۲۴.	 سو اس سے ان لوگوں کے حال کو واضح فرما دیا گیا جو ہدایت خداوندی کی روشنی سے منہ موڑ کر اتباع ہَویٰ یعنی خواہشات نفس کی پیروی کی زندگی گزارتے ہیں۔ سو ایسے لوگوں کے لئے دنیاوی زندگی کی اس فرصت میں نقد سزا یہ ہو گی کہ ان کو تنگ گزران میں مبتلا کیا جائے گا۔ پس ایسے لوگ دنیاوی مال و متاع اور اسباب عیش و عشرت کی کثرت و فراوانی کے باوجود دل کی گھٹن اور باطن کی تنگی میں مبتلا ہونگے۔ چنانچہ ایسوں کا حال ہمیشہ یہی رہا، کل بھی یہی تھا اور آج بھی یہی ہے، اور اسی کا ایک ثبوت اور مظہر یہ ہے کہ ایسے لوگوں کے یہاں خود کشی کا ارتکاب سب سے زیادہ ہوتا ہے، والعیاذُ باللہ، یہ تو ان کا حال ہوا اس دنیاوی زندگی میں، جبکہ آخرت کے اس جہاں میں جو کہ اصل میں کشف حقائق اور ظہور نتائج کا جہان ہو گا، وہاں پر ایسے لوگوں کو اندھا کر کے اٹھایا جائے گا جو کہ دراصل اس بات کا اعلان و اظہار ہو گا کہ یہ وہ لوگ ہیں جنہوں نے دنیا میں اللہ تعالیٰ کی آیتوں کو دیکھنے سے اپنی آنکھوں کو بند کر لیا تھا۔ اور یہ جان بوجھ کر اندھے بن گئے تھے، اس لئے آج ان کو اندھا کر کے اٹھایا جا رہا ہے، جیسا کہ اس کے بعد والی دو آیتوں میں اس کی تصریح فرمائی گئی ہے سو نور حق و ہدایت سے محرومی ہر خیر سے محرومی اور انتہائی ہولناک ہلاکت و تباہی ہے، والعیاذ باللہ العظیم، اور اس کے برعکس نور حق و ہدایت کی دولت سے سرفرازی دارین کی سعادت و سرخروئی سے سرفرازی کا ذریعہ و وسیلہ ہے، وباللہ التوفیق لمایُحِبُّ ویرید، وعلیٰ مایُحِبُّ ویرید،
۱۳۰.	 سو اس ارشاد سے ایک طرف تو اس حقیقت کو واضح فرما دیا گیا کہ صبر و استقامت کے حصول اور اس سے سرفرازی کا ذریعہ و وسیلہ اپنے رب کی حمد وثنا کے ساتھ اس کی تسبیح کرنا ہے۔ اسی سے انسان کے قلب و باطن کو تقویت و تسکین نصیب ہوتی ہے اور دوسری طرف اس ضمن میں خاص اوقات کے ذکر سے اس حقیقت کو واضح فرما دیا گیا کہ ان خاص اوقات کی تسبیح و تحمید میں خاص تاثیر ہے، اور ان اوقات کے ذکر سے دراصل پنجگانہ نمازوں کی طرف اشارہ ہے۔ پس طلوع شمس سے قبل فجر کی نماز کی طرف اشارہ ہے۔ اور غروب شمس سے قبل سے نماز ظہر و عصر کی طرف، اور رات کی گھڑیوں سے مغرب و عشاء اور تہجد کی نماز کی طرف اور بعض اہل علم نے کہا کہ مِنْ اَنَاءِ اللَّیْلِ سے نماز عشاء مراد ہے۔ اور اطراف النہار سے مراد نماز ظہر، عصر اور نماز مغرب ہے۔ کیونکہ نماز ظہر اول دن کے طرف آخر میں واقع ہے، اور نماز مغرب کا دن کی طرف میں ہونا ظاہر ہے (معارف للکاندھلوی) پس اس سے واضح فرما دیا گیا کہ تم لوگ ان اوقات کی تسبیح و تحمید اور ان نمازوں کا اہتمام کرو، تاکہ اس کے اجر و ثواب کو دیکھ کر تم راضی اور خوش ہو جاؤ۔ سو قرآن حکیم میں مختلف مقامات پر اس طرح کے اشارات سے پنجگانہ نمازوں کی طرف اشارے تو فرمائے گئے ہیں، لیکن ان کی تفصیلی صورت کا ذکر سنت نبوی ہی سے مل سکتا ہے۔ پس سنت نبوی کے بغیر قرآن حکیم کو سمجھنا ممکن نہیں۔
۱۳۱.	 پس ہمیشہ اپنے رب کے رزق و روزی اور اس کی بخشش و عطاء ہی کو اصل مقصد اور اپنا مطمح نظر بنانا چاہیے کہ وہ بہتر بھی ہے، اور ہمیشہ باقی رہنے والا بھی۔ اس کے سوا دنیائے دُوں کی اور کسی بھی چیز کی یہ شان نہ ہے نہ ہو سکتی ہے پس اہل دنیا کے مختلف گروہوں کو دنیاوی مال و دولت اور زیب و زینت کا جو سامان قدرت نے دے رکھا ہے اس کی طرف تم کبھی آنکھ اٹھا کر بھی نہ دیکھنا کہ حق کے مقابلے میں اس کی نہ کوئی حقیقت ہے نہ حیثیت، بلکہ یہ سب کچھ محض ابتلاء و آزمائش کا سامان ہے اور بس،
۱۳۲.	 سو اس ارشاد سے ایک تو یہ بنیادی ہدایت فرمائی گئی ہے، کہ صرف اپنی ہی نہیں بلکہ اپنے اہل و عیال کی بھی فکر کی جائے، اور فکر بھی دنیا کی نہیں، بلکہ دین اور آخرت کی کی جائے، جیسا کہ دوسرے مقام پر اس بارہ اہل ایمان کو خطاب کر کے ارشاد فرمایا گیا قُوْا اَنْفُسَکُمْ وَاَہْلِیْکُمْ نَارًا۔ یعنی بچاؤ تم لوگ اپنے آپ کو اور اپنے اہل و عیال کو دوزخ کی ہولناک آگ سے اور دوسری بات یہ ارشاد فرمائی گئی کہ نماز کی خود بھی پابندی کی جائے کہ یہ اپنی نجات اور صلاح و فلاح کا ذریعہ بھی ہے۔ اور اسی سے دوسروں کے لئے تعلیم و تلقین میں تاثیر بھی پیدا ہوتی ہے۔ اور اسی کے ساتھ اس کی اپنے اہل و عیال کو بھی تلقین کی جائے، اور تیسری بات یہ ارشاد فرمائی گئی کہ بندوں کے ان اعمال و افعال، اور ان کی ان عبادات کا فائدہ خود انہی کے لئے ہے، خداوند قدوس کو ان کا کوئی فائدہ نہیں پہنچتا، وہ اپنے کسی فائدے کے لئے بندوں سے کوئی مطالبہ نہیں کرتا۔ وہ ایسے تمام تصورات سے پاک اور ان سے اعلیٰ و بالا ہے، سبحانہ و تعالیٰ اور پھر یہ بنیادی ہدایت فرمائی گئی کہ انجام کار بھلا تقویٰ و پرہیزگاری ہی کا ہے پس ہمیشہ اسی کو اپنا مطمح نظر بنائے رکھنا چاہئے۔ وباللہ التوفیق، وبہذا قد تَمَّ التفسیر المختصر لسورۃ طٰہٰ والحمد للہ جل وعلا۔


(سورۃ الأنبیاء ۔ سورہ نمبر ۲۱ ۔ تعداد آیات ۱۱۲)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔      قریب آ لگا ہے لوگوں سے ان کے حساب کا وقت، اور وہ ہیں کہ غفلت میں پڑے منہ موڑے بیٹھے ہیں ،
۲۔۔۔      جو بھی کوئی نئی نصیحت ان کے پاس ان کے رب کی جانب سے آتی ہے یہ اسے گرانی ہی سے سنتے ہیں ، اور وہ بھی کھیلتے ہوئے ان کی حالت یہ ہوتی ہے 
۳۔۔۔      کہ ان کے دل کہیں اور ہی لگے ہوتے ہیں ، اور وہ لوگ جنہوں نے ظلم کی روش کو ہی اپنایا، چپکے چپکے آپس میں سرگوشی کرتے ہیں ، کہ یہ شخص تو ہم ہی جیسا ایک بشر (اور انسان) ہے ، تو کیا تم لوگ پھر بھی دیدہ دانستہ اس جادو (کے پھندے میں پھنسنے ) کو آ رہے ہو؟
۴۔۔۔      پیغمبر نے فرمایا کہ (تم لوگ خواہ چپکے چپکے باتیں کرو یا زور سے کہو) میرا رب بہر حال جانتا ہے ہر بات کو خواہ وہ آسمان کی بلندیوں میں ہو یا زمین کی پستیوں میں اور وہی ہے سب کچھ سننے جاننے والا،
۵۔۔۔     اور ان ظالموں نے صرف جادو کہنے پر ہی اکتفا نہیں کیا بلکہ انہوں نے یہ بھی کہا کہ یہ قرآن تو بس مجموعہ ہے پراگندہ خیالات کا بلکہ اس کو یہ شخص خود ہی گھڑ کے لے آیا ہے بلکہ یہ تو ایک شاعر ہے جس کا کام ہی فرضی اور خیالی باتیں بنانا ہوتا ہے پس اسے چاہیے کہ لے آئے ہمارے پاس ویسی ہی کوئی نشانی جیسی نشانیوں کے ساتھ پہلے کے پیغمبر بھیجے گئے ۔
۶۔۔۔     حالانکہ ان سے پہلے کوئی بھی ایسی بستی جسے ہم نے ہلاک کیا ہو ایمان نہ لائی تھی تو کیا اب یہ لوگ ایمان لے آئیں گے ؟
۷۔۔۔     اور ان کا یہ شبہ کہ رسول انسان نہ ہونا چاہیے اس لئے بھی باطل ہے کہ ہم نے آپ سے پہلے انسانوں ہی کو رسول بنا کر بھیجا جن کی طرف ہم اسی طرح وحی بھیجتے رہے سو تم لوگ پوچھ لو اہل علم سے اگر تم خود نہیں جانتے 
۸۔۔۔     (اور ان کا دوسرا شبہ کہ رسول کوئی ایسی نوری مخلوق ہونا چاہیے جو نہ کچھ کھائے نہ پیئے بھی باطل ہے کیونکہ) ہم نے ان رسولوں کے کوئی ایسے مافوق الفطرت اور نوری بدن نہیں بنائے تھے کہ وہ کھانا ہی نہ کھاتے ہوں اور نہ ہی وہ ہمیشہ رہنے والے تھے
۹۔۔۔     پھر یہ بھی دیکھ لو کہ ہم نے ان سے کئے ہوئے اپنے وعدے پورے کر دکھائے سو ہم نے بچا دیا ان کو بھی اور ان سب کو بھی جنہیں ہم نے بچانا چاہا اور ہلاک کر دیا ہم نے حد سے بڑھنے والوں کو
۱۰۔۔۔     بلاشبہ ہم ہی نے اتاری تمہاری طرف اے لوگو! ایک ایسی عظیم الشان کتاب جس میں خود تمہاری نصیحت اور ہدایت کا سامان ہے تو کیا تم لوگ پھر بھی عقل سے کام نہیں لیتے ؟
۱۱۔۔۔     اور کتنی ہی ظالم بستیاں ایسی تھیں جن کو ہم نے پیس کر رکھ دیا ان کے ظلم و عدوان کی بناء پر اور اٹھا کھڑا کیا ہم نے ان کے بعد کسی اور قوم کو
۱۲۔۔۔     پھر جب ان لوگوں نے آتا محسوس کیا ہمارے عذاب کو تو وہ فوراً وہاں سے بھاگنے لگے 
۱۳۔۔۔      تب ان سے کہا گیا کہ بھاگو مت اور لوٹ جاؤ تم اپنے اس سامان عیش و عشرت کی طرف، جس میں تم لوگ مست و مگن تھے اور اپنے انہی گھروں کی طرف جن کی پختگی و عمدگی پر تم کو بڑا غرور اور ناز تھا شاید تم سے کوئی پوچھ پاچھ ہو
۱۴۔۔۔     تب وہ کہنے لگے ہائے ہماری کم بختی بے شک ہم لوگ ظالم تھے 
۱۵۔۔۔     پھر ان کی یہی چیخ و پکار رہی یہاں تک کہ ہم نے ان کو ایسا نیست و نابود کر کے رکھ دیا جیسے کوئی کٹی ہوئی کھیتی ہو یا بجھے ہوئے انگاروں کا ڈھیر
۱۶۔۔۔     اور ہم نے اس بلند و بالا (عبرتوں بھرے ) آسمان کو اور اس خزانوں اور درسوں بھری زمین کو اور ان دونوں کے درمیان کی اس پوری کائنات کو کچھ کھیل تماشا کے طور پر تو نہیں بنایا
۱۷۔۔۔     اگر ہم کوئی کھیل تماشا بنانا چاہتے بھی تو اپنے یہاں کی کسی اور چیز سے بنا لیتے اگر ہمیں ایسا کرنا ہوتا
۱۸۔۔۔     بلکہ ہم تو حق کی ضرب سے باطل پر ایسی چوٹ لگاتے ہیں کہ وہ اس کا سر کچل کر رکھ دیتی ہے جس سے وہ دفعتاً نابود ہو جاتا ہے اور تمہارے لئے بڑی خرابی ہے ان باتوں کی وجہ سے جو تم لوگ حق اور اہل حق کے خلاف از خود بناتے ہو
۱۹۔۔۔      اور اسی کی ہے وہ سب مخلوق جو آسمانوں اور زمین میں ہے اور وہ سب بھی جو اس کے پاس ہیں یعنی فرشتے ان کا حال یہ ہے کہ وہ نہ تو کبھی اپنی بڑائی کا گھمنڈ کر کے اس کی عبادت سے سرتابی کرتے ہیں اور نہ ہی وہ تھکتے ہیں ،
۲۰۔۔۔     بلکہ وہ شب و روز اس طرح تسبیح کرتے رہتے ہیں کہ دم بھی نہیں لیتے
۲۱۔۔۔     کیا ان لوگوں نے زمین کی مخلوقات میں سے کچھ ایسے معبود بنا رکھے ہیں جو زندہ کر کے اٹھا سکتے ہوں ؟
۲۲۔۔۔     تو سنو! کہ اگر آسماں و زمین میں اللہ جل جلالہ کے سوا کچھ اور خدا بھی ہوتے جس طرح کہ ان مشرکوں کا کہنا ہے تو ان دونوں یعنی زمین و آسمان کا نظام کبھی کا درہم برہم ہو گیا ہوتا پس اللہ جو کہ مالک ہے عرش کا وہ پاک ہے ان تمام باتوں سے جو یہ لوگ بنا رہے ہیں
۲۳۔۔۔     وہ ایسی بے مثال عظمت والا ہے کہ وہ جو بھی کچھ کرے اس سے کوئی پوچھ نہیں سکتا اور باقی سب کی باز پرس کی جا سکتی ہے 
۲۴۔۔۔     کیا (باین ہمہ) انہوں نے اس کے سوا اور کوئی معبود بنا رکھے ہیں ؟ اچھا تو ان سے کہو کہ لاؤ تم لوگ اپنی دلیل یہ رہی وہ کتاب جس میں میرے دور کے لوگوں کی نصیحت ہے اور وہ کتابیں بھی جن میں مجھ سے پہلے لوگوں کے لئے نصیحت تھی۔ مگر حق کے خلاف کوئی دلیل ملے تو کہاں سے اور کیونکر اس لئے بات یہ نہیں بلکہ اصل بات یہ ہے کہ لوگوں کی اکثریت چونکہ حق اور حقیقت کو جانتی نہیں اس لئے وہ اس سے منہ موڑے ہوئے ہیں ۔
۲۵۔۔۔     اور ہم نے آپ سے پہلے اے پیغمبر! جو بھی کوئی رسول بھیجا اس کو یہی وحی کی کہ کوئی معبود نہیں سوائے میرے پس تم سب لوگ میری ہی بندگی کرو
۲۶۔۔۔     اور ان کا کہنا ہے کہ خدائے رحمان نے اولاد بنا رکھی ہے وہ پاک ہے اور جن کو یہ خدا کی اولاد کہتے ہیں وہ اولاد نہیں بلکہ وہ تو اس کے ایسے بندے ہیں جن کو عزت بخشی گئی
۲۷۔۔۔     وہ تو اس کے حضور آگے بڑھ کر بات بھی نہیں کر سکتے اور وہ کام بھی اسی کے حکم پر کرتے ہیں
۲۸۔۔۔     اللہ ایک برابر جانتا ہے وہ سب کچھ جو کہ ان کے سامنے ہے اور وہ سب کچھ بھی جو کہ ان کے پیچھے ہے اور وہ سفارش بھی نہیں کرتے مگر اسی کے لئے جس کے لئے اللہ پسند فرمائے اور وہ ہمیشہ اس کے خوف سے ڈرتے رہتے ہیں 
۲۹۔۔۔     اور جو کوئی ان میں سے بالفرض یہ کہہ دے کہ میں بھی معبود ہوں اس وحدہٗ لا شریک کے سوا تو اس کو ہم جہنم کی سزا دیں گے اسی طرح ہم بدلہ دیتے ہیں ظالموں کو
۳۰۔۔۔     کیا ان لوگوں نے جو اڑے ہوئے ہیں اپنے کفر و باطل پر کبھی اس پر غور نہیں کیا کہ آسمان اور زمین بند تھے پھر ہم نے ان دونوں کو کھول دیا اور ہم نے پانی سے ہر چیز کو زندہ کیا تو کیا یہ لوگ پھر بھی ایمان نہیں لاتے 
۳۱۔۔۔     اور ہم نے گاڑ دئیے زمین میں طرح طرح کے پہاڑوں کے عظیم الشان لنگر کہ کہیں یہ ڈولنے نہ لگے اپنے اوپر رہنے والے ان لوگوں کو لیکر اور رکھ دئیے ہم نے اس کے اندر طرح طرح کے کشادہ راستے تاکہ یہ لوگ راہ پا سکیں
۳۲۔۔۔     اور ہم نے زمین کے اس عظیم الشان فرش کے لئے آسمان کو ایک عظیم الشان محفوظ چھت بنا دیا مگر یہ لوگ ہیں کہ اس کی ان تمام عظیم الشان نشانیوں سے منہ موڑے ہوئے ہیں 
۳۳۔۔۔     اور وہ اللہ وہی تو ہے جس نے پیدا فرمایا رات و دن اور سورج و چاند کے اس عظیم الشان نظام کو اور اس قدر عمدہ تقدیر اور بہترین انداز کے ساتھ کہ سب اپنے اپنے فلک میں تیرتے جا رہے ہیں 
۳۴۔۔۔     اور ہم نے آپ سے پہلے اے پیغمبر! کسی بھی انسان کے لئے ہمیشگی نہیں رکھی تو کیا آپ اگر اپنے وقت پر مر گئے تو یہ ہمیشہ رہیں گے
۳۵۔۔۔     موت کا مزہ تو ہر جاندار کو بہر حال چکھنا ہے اور ہم نے دنیا کی یہ چند روزہ زندگی بھی تمہیں اے لوگو! اس لئے دی کہ ہم تمہاری آزمائش کرتے رہیں جانچنے کیلئے برے حالات سے بھی اور اچھے حالات سے بھی اور آخرکار تم نے لوٹ کر بہر حال ہمارے ہی پاس آنا ہے 
۳۶۔۔۔     اور جب دیکھتے ہیں آپ کو وہ لوگ جو اڑے ہوئے ہیں اپنے کفر و باطل پر تو مذاق اڑانے کے سوا ان کا کوئی کام ہی نہیں رہ جاتا کہتے ہیں کہ کیا یہی ہیں وہ صاحب جو تمہارے معبودوں کا نام لینے کی جسارت کرتے ہیں ؟ اور خود ان کا اپنا حال یہ ہے کہ یہ خدائے رحمان کے ذکر کے منکر ہیں 
۳۷۔۔۔      انسان کی جلد بازی کا یہ عالم ہے کہ گویا اس کا خمیر ہی جلد بازی سے بنایا گیا ہے تو اے جلد باز منکرو! میں عنقریب ہی وقت آنے پر تم کو دکھا دوں گا اپنی نشانیاں ، پس تم مجھ سے جلدی مت مچاؤ۔
۳۸۔۔۔     اور کہتے ہیں کہ آخر کب پوری ہو گی تمہاری یہ دھمکی اگر تم سچے ہو!
۳۹۔۔۔     اگر کسی طرح جان لیتے کافر لوگ اس ہولناک وقت کو کہ جب یہ دوزخ کی لپکیں مارتی ہوئی اس آگ کو نہ روک سکیں گے نہ اپنے چہروں سے اور نہ اپنی پیٹھوں سے اور نہ ہی ان کی کہیں سے کوئی مدد کی جائے گی تو ان کا حال کچھ اور ہی ہوتا
۴۰۔۔۔     اور معاملہ کچھ ان کی فرمائش اور جلد بازی پر موقوف نہیں بلکہ وہ گھڑی تو ان پر اس طرح اچانک آ پہنچے گی کہ ان کے ہوش اڑا کر رکھ دے گی پھر ان کو نہ تو اس کے لوٹا دینے کا یارا ہو گا اور نہ ہی ان کو کوئی مہلت ہی مل سکے گی
۴۱۔۔۔     اور اے پیغمبر! آپ ان کی ٹھٹھا بازی سے دلگیر نہ ہوں کیونکہ یقینی طور پر آپ سے پہلے رسولوں کا بھی مذاق اڑایا گیا مگر انجام کار ان میں سے ان لوگوں کا جو مذاق اڑایا کرتے تھے گھیر لیا اسی چیز نے جس کا وہ مذاق اڑایا کرتے تھے
۴۲۔۔۔     اور ان بے انصافوں سے یہ تو پوچھو کہ بھلا کون ہے وہ جو رات اور دن تمہاری حفاظت کرتا ہے خدائے رحمان سے سوائے اسی کی رحمت و عنایت کے ؟ مگر یہ ہیں کہ اس کی احسان مندی و شکر گزاری کے بجائے اپنے رب کی یاد سے منہ موڑے ہوئے ہیں
۴۳۔۔۔     کیا ان لوگوں کے اور کچھ ایسے معبود ہیں ہمارے سوا جو ان کو بچائیں گے ہماری گرفت پکڑ سے ؟ اور بے چارے ان کو کیا بچائیں گے وہ تو خود اپنی مدد بھی نہیں کر سکتے اور نہ ہی ان کو ہماری طرف سے کوئی تائید مل سکتی ہے 
۴۴۔۔۔     ان میں سے کوئی وجہ بھی نہیں بلکہ اصل بات یہ ہے کہ ہم زندگی کا سازو سامان دیتے رہے ان لوگوں کو بھی اور ان کے باپ دادا کو بھی اپنی رحمت و عنایت سے یہاں تک کہ ان پر ایک زمانہ گزر گیا اور یہ مست ہو گئے مگر کیا انہیں یہ نظر نہیں آ رہا کہ ہم کم کرتے چلے رہے زمین کو اس کی مختلف سمتوں سے تو کیا یہ لوگ پھر بھی غالب آ جائیں گے حق کے مقابلے میں ؟
۴۵۔۔۔     ان سے صاف کہہ دو کہ میرا کام تو بس یہ ہے کہ میں تم کو خبردار کر دوں تمہارے انجام سے وحی کی روشنی کے ساتھ مگر بہرے پکار کو نہیں سنا کرتے جب کہ ان کو خبردار کیا جائے مخالفت و خطرات سے
۴۶۔۔۔     ان کی بڑکیں تو یہ ہیں مگر ان کی بلند ہمتی کا حال یہ ہے کہ اگر ان کو تیرے رب کے عذاب کا ایک جھونکا بھی چھو جائے تو یہ چیخ اٹھیں کہ ہائے ہماری کم بختی بے شک ہم لوگ ظالم تھے
۴۷۔۔۔     اور ہم قیامت کے روز انصاف کے ایسے ترازو رکھیں گے کہ کسی بھی جان پر ذرہ برابر کوئی ظلم نہیں ہونے پائے گا اور اگر رائی کے دانے کے برابر بھی کسی کا کوئی عمل ہو گا تو ہم اس کو بھی لا حاضر کریں گے اور ہم کافی ہیں حساب لگانے والے ۔
۴۸۔۔۔     اور بلاشبہ ہم اس سے پہلے موسیٰ اور ہارون کو بھی حق اور باطل کے درمیان فیصلے کا وہ سامان دے چکے ہیں اور ایک عظیم الشان روشنی اور نصیحت بھی ان پرہیزگار لوگوں کے لئے 
۴۹۔۔۔     جو ڈرتے ہیں اپنے رب سے بن دیکھے اور ان کو کھٹکا لگا رہتا ہے قیامت کی اس ہولناک گھڑی کا
۵۰۔۔۔     اور یہ قرآن برکتوں بھرا ایک عظیم الشان ذکر ہے جسے ہم نے ہی اتارا ہے کیا پھر بھی تم لوگ اس کا انکار ہی کرتے ہو؟
۵۱۔۔۔     اور اس زمانہ موسوی سے پہلے ابراہیم کو بھی اس کی شان کے مطابق ہوش مندری عطا کر چکے تھے اور ہم اس کو خوب جانتے تھے 
۵۲۔۔۔     ان کا وہ وقت یاد کرنے کے لائق ہے کہ جب انہوں نے کفر و شرک کے ان گھٹا ٹوپ اندھیروں میں کلمہ حق بلند کرتے ہوئے اپنے مشرک باپ اور اس کی مشرک قوم سے کہا کہ کیا ہیں یہ بے جان مورتیاں جن کی پوچا و پرستش پر تم جمے بیٹھے ہو؟
۵۳۔۔۔     تو انہوں نے کہا کہ ہم نے اپنے باپ دادا کو ان کی پوچا کرتے پایا تو ہم بھی اس میں لگ گئے 
۵۴۔۔۔     فرمایا کہ یقیناً تم لوگ ایک کھلی گمراہی میں ڈوبے ہوئے ہو تم بھی اور تمہارے یہ باپ دادا بھی
۵۵۔۔۔     (اس اعلان حق پر وہ لوگ تعجب میں ڈوب کر بولے ) ابراہیم کیا تم سچ مچ یہ بات کہہ رہے ہو یا یوں ہی دل لگی کرنا مقصود ہے ؟
۵۶۔۔۔     فرمایا دل لگی نہیں بلکہ حقیقت یہ ہے کہ تم سب کا رب وہی ہے جو کہ رب ہے آسمانوں اور زمین کی اس پوری کائنات کا جس نے پیدا فرمایا ہے ان سب کو اور میں ڈنکے کی چوٹ پر تمہارے سامنے اس بات کی گواہی دیتا ہوں
۵۷۔۔۔     اور اللہ کی قسم میں ضرور بالضرور خبر لے کر رہوں گا تمہارے ان بتوں کی اس کے بعد تم لوگ ان سے جا چکے ہو گے پیٹھ پھیر کر
۵۸۔۔۔     چنانچہ موقع ملتے ہی ابراہیم نے ٹکڑے ٹکڑے کر کے رکھ دیا ان سب کو سوائے ان کے ایک بڑے کے کہ اسے چھوڑ دیا تاکہ وہ اس کی طرف رجوع کریں
۵۹۔۔۔     میلے سے واپسی پر جب انہوں نے اپنے ان ٹھاکروں کی یہ درگت دیکھی تو انہوں نے کہا ہائے ہمارے ان خداؤں کا یہ حشر کس نے کیا ہے ؟ واقعی وہ بڑا ہی کوئی ظالم شخص ہے 
۶۰۔۔۔      ان میں سے بعض نے کہا کہ ہم نے ایک نوجوان کے بارے میں جس کو ابراہیم کہا جاتا ہے ، یہ سنا ہے کہ وہ ان کی برائی کرتا رہتا ہے 
۶۱۔۔۔     کہنے لگے فوراً پکڑ لاؤ اسے ان سب لوگوں کے سامنے تاکہ یہ سب دیکھ لیں اس کے اس حشر اور انجام کو
۶۲۔۔۔     لانے کے بعد انہوں نے پوچھا ابراہیم کیا تم نے ہی ہمارے خداؤں کے ساتھ یہ حرکت کی؟
۶۳۔۔۔     فرمایا تم یہ کیوں نہیں فرض کرتے کہ میں نے نہیں بلکہ یہ حرکت ان کے اس بڑے گرو نے کی ہو تم خود ان سے پوچھ لو اگر یہ بولتے ہیں ؟
۶۴۔۔۔     اس پر وہ پلٹے اپنے ضمیروں کی طرف اور اپنے دلوں میں کہا کہ حقیقت یہ ہے کہ تم لوگ خود ہی ظالم ہو
۶۵۔۔۔     پھر مارے ندامت کے وہ اوندھے ہو گئے اپنے سروں کو جھکا کر اور کھسیانے ہو کر ابراہیم سے کہنے لگے کہ تم خود اچھی طرح جانتے ہو کہ یہ بول نہیں سکتے 
۶۶۔۔۔     ابراہیم علیہ السلام نے کہا تو کیا تم لوگ اللہ کے سوا ان چیزوں کی پوجا کرتے ہو جو نہ تو تمہیں کچھ نفع دے سکیں اور نہ کوئی نقصان پہنچا سکیں ؟
۶۷۔۔۔     تف ہے تم پر بھی اور تمہارے ان معبودوں پر بھی جن کی پوجا تم لوگ کرتے ہو اللہ وحدہٗ لا شریک کے سوا کیا تم لوگ کام نہیں لیتے اپنی عقلوں سے ؟
۶۸۔۔۔     انہوں نے کہا جلا ڈالو اس شخص کو اور مدد کرو اپنے معبودوں کی اگر تمہیں کچھ کرنا ہے 
۶۹۔۔۔     تب ہم نے حکم کر دیا (چیخا میں جلتی اس آگ کو) کہ اے آگ تو ٹھنڈی ہو جا اور سلامتی والی بن جا ابراہیم پر۔
۷۰۔۔۔     ان لوگوں نے تو ابراہیم علیہ السلام کے ساتھ ایک بڑی برائی کرنا چاہی تھی مگر ہم نے خود انہی کو سب سے بڑا ناکام بنا دیا
۷۱۔۔۔     اور بچا کر نکال لائے ہم اس کو بھی اور لوط کو بھی اس سرزمین کی طرف جس میں ہم نے طرح طرح کی برکتیں رکھی ہیں دنیا والوں کے لئے
۷۲۔۔۔     اور ہم نے اسے اسحاق علیہ السلام جیسا بیٹا بھی بخشا اور یعقوب جیسا پوتا بھی انعام مزید کے طور پر اور ان سب کو ہم نے اعلیٰ درجے کا نیک بخت بنایا تھا
۷۳۔۔۔     اور ہم نے ان کو ایسا امام بنایا تھا جو لوگوں کی راہنمائی کرتے تھے ہمارے حکم سے اور ہم نے ان کو وحی کے ذریعے ہدایت کی تھی نیک کام کرنے کی اور خاص کر نماز قائم رکھنے اور زکوٰۃ ادا کرنے کی اور وہ سب ہماری ہی عبادت کیا کرتے تھے 
۷۴۔۔۔     اور لوط کو بھی ہم نے نوازا تھا حکم اور علم کی دولت سے اور ہم نے ان کو بچا نکالا تھا اس بستی سے جو گندے کام کرتی تھی بلاشبہ وہ بڑے برے اور بد کردار لوگ تھے 
۷۵۔۔۔     اور ان کو بھی داخل کر دیا تھا ہم نے اپنی خاص رحمت و عنایت کے دائرہ میں کہ وہ بھی یقینی طور پر اعلیٰ درجے کے نیکوکار لوگوں میں سے تھے 
۷۶۔۔۔     اور نوح کو بھی ہم نے اسی نعمت سے نوازا اور ان کے سلسلہ میں وہ وقت یاد کرنے کے لائق ہے کہ جب انہوں نے بھی اس سے پہلے ہم ہی کو پکارا اپنی حاجت روائی و مشکل کشائی کے لئے تو ہم نے سن لیا ان کی پکار کو اور نجات دے دی ہم نے ان کو بھی اور ان کو ماننے والوں کو بھی اس بری گھبراہٹ سے 
۷۷۔۔۔     اور ہم نے ان کی مدد کی اس ناہنجار قوم کے مقابلے میں جو جھٹلاتی تھی ہماری آیتوں کو بے شک وہ بڑے ہی برے لوگ تھے سو ہم نے غرق کر دیا ان سب کو اکٹھا اور یکجا طور پر
۷۸۔۔۔     اور داؤد و سلیمان علیہما السلام کو بھی ہم نے اسی نعمت سے سرفراز فرما دیا تھا ان کے بارے میں بھی وہ وقت یاد کرنے کے لائق ہے کہ جب وہ دونوں فیصلہ کر رہے تھے ایک کھیت کے بارے میں جب کہ رات کے وقت اس میں جا پڑی تھیں کچھ لوگوں کی بکریاں اور ہم ان کے فیصلے کو خود دیکھ رہے تھے
۷۹۔۔۔     پھر ہم نے اس سے متعلق بہتر فیصلہ سجھا دیا سلیمان کو اور یوں حکمت اور علم کی دولت بے مثال سے ہم نے ان دونوں ہی کو نواز رکھا تھا اور داؤد علیہ السلام کے ساتھ ہم نے پہاڑوں کو مسخر کر دیا تھا جو تسبیح کرتے تھے اور پرندوں کو بھی اور اس میں تعجب کی کوئی بات نہیں کہ یہ سب کچھ ہم ہی کرنے والے تھے 
۸۰۔۔۔     اور ہم نے ان کو تمہارے لئے ایک خاص لباس زرہ کی صنعت بھی سکھا دی تھی تاکہ وہ تمہیں لڑائی میں ایک دوسرے کی زد سے بچا سکے تو کیا تم لوگ شکر گزار بنتے ہو؟
۸۱۔۔۔     اور سلیمان کے لئے ہم نے زور کی ہوا کو بھی مسخر کر دیا تھا جو ان کے حکم کے مطابق چلتی تھی اس سرزمین کی طرف جس میں ہم نے طرح طرح کی برکتیں رکھی تھیں اور ہم ہر چیز کو پوری طرح جاننے والے ہیں اس لئے ہم نے جس کو جو دیا ٹھیک ہی دیا
۸۲۔۔۔     اور شیطانوں یعنی جنوں میں سے بھی ہم نے بہت سے ایسوں کو ان کے تابع کر دیا تھا جو ان کے لئے غوطے لگاتے اور وہ اس کے علاوہ اور بھی کئی کام کرتے تھے اور ان کے سنبھالنے والے بھی ہم ہی تھے 
۸۳۔۔۔      اور ایوب کو بھی یاد کرو کہ جب انہوں نے اپنے رب کو پکارا کہ مجھے روگ لگ گیا ہے اور تو ہی اے میرے مالک! سب مہربانوں سے بڑا مہربان ہے ،
۸۴۔۔۔     ہم نے سن لیا اس کی پکار کو اور دور کر دیا ان سے اس تکلیف کو جو ان کو لاحق تھی اور مزید کرم یہ کیا کہ ہم نے ان کو ان کے گھر والے بھی دے دئیے اور ان کے ساتھ اتنے ہی اور بھی محض اپنی رحمت سے اور عبادت گزاروں کے لئے ایک عظیم الشان نصیحت کے طور پر
۸۵۔۔۔      اور اسماعیل، ادریس اور ذوالکفل کو بھی یاد کرو کہ یہ سب بھی صبر و استقامت والے لوگ تھے 
۸۶۔۔۔     اور ہم نے ان کو بھی داخل فرمایا تھا اپنی خاص رحمت و عنایت میں یہ سب بھی یقینی طور پر کمال صلاحیت والوں میں سے تھے 
۸۷۔۔۔      اور مچھلی والے یعنی حضرت یونس کو بھی جب کہ وہ اپنی قوم سے خفا ہو کر چلے گئے تھے اور انہوں نے یہ سمجھا کہ ہم ان پر کوئی دارو گیر نہ کریں گے پھر انہوں نے تہ در تہ اندھیروں میں پکارا کہ اے میرے رب تیرے سوا کوئی معبود نہیں ، تو پاک ہے ہر نقص و عیب اور ہر شائبہ شرک سے بے شک میں ہی ہوں قصور واروں میں سے
۸۸۔۔۔     تب ہم نے قبول کر لیا ان کی دعا کو اور نجات دے دی ہم نے ان کو اس غم سے اور ہم اسی طرح نجات دیتے ہیں ایمان والوں کو
۸۹۔۔۔     اور زکریا کو بھی یاد کرو کہ جب انہوں نے پکارا اپنے رب کو کہ اے میرے پروردگار مجھے لا وارث نہ رکھیو اور یوں سب سے اچھے اور حقیقی وارث تو آپ ہی ہیں 
۹۰۔۔۔     سو ہم نے ان کی دعاء بھی قبول کر لی اور ان کو یحیی جیسا بیٹا بھی عطا کیا اور ان کی خاطر ان کی بیوی کو بھی ہم نے اولاد کے قابل بنا دیا بلاشبہ یہ مذکورہ بالا سب حضرات لپک لپک کر نیک کام کرتے تھے اور یہ سب ہم ہی کو پکارا کرتے تھے رغبت اور خوف کے ساتھ اور یہ سب ہمارے حضور ہی جھکے رہتے تھے صدق و اخلاص کے ساتھ۔
۹۱۔۔۔     اور انفرادی شان رکھنے والی اس پاک دامن خاتون کو بھی یاد کرو جس نے محفوظ رکھا تھا اپنی عصمت و ناموس کو پھر ہم نے اس کے اندر بواسطہ جبرائیل پھونک مار دی اپنی روح سے اور ہم نے بنا دیا اس کو اور اس کے بیٹے کو ایک عظیم الشان نشانی سب دنیا والوں کے لئے
۹۲۔۔۔     بے شک یہ امت ہے تم سب کی ایک ہی امت اور میں رب ہوں تم سب کا پس تم سب لوگ میری ہی بندگی کرو
۹۳۔۔۔     مگر اس ٹھوس حقیقت کے برعکس لوگوں نے ٹکڑے ٹکڑے کر دیا آپس میں اپنے دین کو اور وہ اپنے کئے کا بدلہ پا کر رہیں گے کیونکہ سب نے بہر حال لوٹ کر ہمارے ہی پاس آنا ہے 
۹۴۔۔۔     پس جو کوئی نیک کام کرتا رہے گا جب کہ وہ مومن بھی ہو گا تو اس کی محنت کی کوئی ناقدری نہ ہو گی اور ہم یقینی طور پر اس کے لئے لکھتے جا رہے ہیں 
۹۵۔۔۔     اور جس کسی بستی والوں کو بھی ہم فنا کے گھاٹ اتار دیں ان کے لئے یہ ناممکن ہے کہ وہ پھر لوٹ کر آئیں 
۹۶۔۔۔     یہاں تک کہ جب وہ وقت موعود آ پہنچے جس کا ابتدائی سامان یہ ہو گا کہ یاجوج ماجوج کھول دئیے جائیں گے اور وہ اپنی خوفناک کثرت کے سبب ہر بلندی سے امڈے چلے آ رہے ہوں گے 
۹۷۔۔۔     اور اپنے رب کی طرف لوٹنے کا وہ سچا وعدہ نزدیک آن پہنچے گا جس کا ذکر ہمیشہ سے ہوتا چلا آیا ہے پھر یکایک یہ حالت ہو جائے گی کہ ان لوگوں کی نگاہیں پھٹی کی پھٹی رہ جائیں گی جو اڑے ہوئے تھے اپنے کفر و باطل پر اور وہ یوں پکار رہے ہوں گے کہ ہائے ہماری کم بختی ہم تو اس ہولناک دن سے بالکل غفلت میں رہے بلکہ ہم تو خود ہی اپنی جانوں پر ستم ڈھانے والے تھے 
۹۸۔۔۔     بلاشبہ تم بھی اور تمہارے وہ سب معبود بھی جن کی پوجا تم لوگ کرتے ہو اللہ کے سوا سب کے سب ایندھن ہوں گے جہنم کی دہکتی بھڑکتی آگ کے تم سب کو بہر حال اس میں داخل ہونا ہو گا۔
۹۹۔۔۔     اگر یہ واقعی خدا ہوتے تو وہاں کبھی نہ جاتے اور بات صرف داخل ہونے ہی کی نہیں بلکہ ان سب کو اس میں ہمیشہ کے لئے رہنا ہو گا
۱۰۰۔۔۔     ان کی وہاں چیخیں ہی چیخیں ہوں گی اور وہاں یہ لوگ کچھ سننے بھی نہ پائیں گے 
۱۰۱۔۔۔     رہے وہ لوگ جن کے لئے ہماری طرف سے بھلائی کا فیصلہ پہلے ہی ہو چکا ہو گا تو وہ یقینی طور پر اس سے دور رکھے جائیں گے 
۱۰۲۔۔۔     اور اتنے دور کہ وہ اس کی سرسراہٹ تک کو بھی نہ سنیں گے اور وہ لوگ ہمیشہ اپنی من بھائی نعمتوں میں سدا خوش و خرم رہیں گے 
۱۰۳۔۔۔     ان کو قیام کی اس بری گھبراہٹ سے بھی کوئی پریشانی لاحق نہ ہو گی فرشتے جنت کے دروازوں پر آگے بڑھ بڑھ کر ان کا استقبال کر رہے ہوں گے اور ان سے کہہ رہے ہوں گے کہ یہ ہے تمہارا وہ دن جس کا تم سے وعدہ کیا جاتا رہا تھا
۱۰۴۔۔۔     اور وہ دن بھی یاد کرنے کے لائق ہے کہ جس دن ہم آسمان کو اس طرح لپیٹ کر رکھ دیں گے جس طرح لکھے ہوئے مضامین کا کاغذ لپیٹ دیا جاتا ہے جس طرح ہم نے پہلی مرتبہ پیدا کرنے کی ابتداء کی تھی اس طرح بغیر کسی دقت و دشواری کے ہم اس کو دوبارہ بھی پیدا کر دیں گے یہ ہمارے ذمے ایک وعدہ ہے جسے ہم نے بہر حال پورا کرنا ہے
۱۰۵۔۔۔     اور یقیناً ہم نے لکھ دیا زبور میں ذکر کے بعد کہ بلاشبہ اس زمین کے وارث ہمارے نیک بندے ہی ہوں گے
۱۰۶۔۔۔     بلاشبہ اس میں ایک بڑا پیغام ہے عبادت گزاروں کے لئے 
۱۰۷۔۔۔     اور ہم نے نہیں بھیجا آپ کو اے پیغمبر مگر ایک عظیم الشان رحمت کے طور پر سب جہانوں کے لئے 
۱۰۸۔۔۔     کہو کہ سوائے اس کے نہیں کہ میری طرف یہ وحی کی جاتی ہے کہ تم سب کا معبود ایک ہی معبود ہے اے لوگو! تو کیا تم لوگ اس کے حضور سر تسلیم خم کرتے ہو؟
۱۰۹۔۔۔     پھر بھی اگر یہ لوگ اے پیغمبر! راہ حق و صداقت سے منہ موڑے ہی رہے تو ان سے کہہ دو کہ میں نے تو تم کو علی الاعلان اور ایک برابر خبردار کر دیا ہے اب میں یہ نہیں کہہ سکتا کہ وہ چیز دور ہے یا قریب جس کا تم لوگوں سے وعدہ کیا جا رہا ہے
۱۱۰۔۔۔     وہ خوب جانتا ہے اس بات کو بھی جو تم پکار کر کہتے ہو اور اسے وہ بھی پوری طرح معلوم ہے جس کو تم لوگ چھپا کر رکھتے ہو
۱۱۱۔۔۔     اور میں نہیں جانتا کہ یہ تاخیر عذاب تمہارے لئے ایک آزمائش ہے یا چند روزہ زندگی کا سامان ہے ایک وقت مقرر تک
۱۱۲۔۔۔     آخر کار! پیغمبر نے کہا اے میرے رب فیصلہ فرما دے حق کے ساتھ ہمارا رب جو بڑا ہی مہربان ہے اسی سے مدد مانگی جاتی ہے ان باتوں کے مقابلے میں جو تم لوگ بناتے ہو۔


تفسیر 

۱.	 سو اس میں آخرت اور قیامت کے بارے میں غفلت و لاپرواہی برتنے والوں کے لئے تنبیہ و تذکیر ہے کہ قیامت کا وہ یوم حساب لوگوں کے قریب آ گیا ہے مگر یہ ہیں کہ اس سے غفلت و لاپرواہی برت رہے ہیں۔ اور اس کے لئے تیاری نہیں کرتے، جبکہ فرصت عمل ان کے ہاتھ سے نکلتی جا رہی ہے اور یہ ایسا خسارہ ہے کہ پھر اس کی تلافی و تدارک کی بھی کوئی صورت ممکن نہیں ہو گی۔ سو خدائے رحمان کی ان رحمتوں بھری تنبیہات کا تقاضا یہ ہے کہ بندہ اس یوم حساب کو اور اس کے تقاضوں کو ہمیشہ اپنے پیش نظر رکھے۔ وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال۔
۳.	 سو اعجوبہ پرست لوگوں کی یہ غلط فہمی ہمیشہ رہی کہ ایسے لوگوں کے نزدیک نبوت اور بشریت کے درمیان منافات ہے۔ اور ان کے نزدیک یہ دونوں وصف یکجا نہیں ہو سکتے۔ پس ان کے نزدیک ایسے نہیں ہو سکتا کہ ایک شخص بشر بھی ہو، اور رسول بھی، اسی لئے کل کے ان منکروں نے حضرات انبیاء کرام کی بشریت طاہرہ کو دیکھتے ہوئے ان کی نبوت و رسالت کا انکار کیا، جبکہ آج کے اعجوبہ پرستوں کا کہنا ہے کہ چونکہ ہم ان کو نبی و رسول مانتے ہیں لہٰذا وہ بشر نہیں، غلط فہمی دونوں کی ایک ہی ہے، کہ ایسے لوگوں کے نزدیک ایک شخص بیک وقت نبی اور بشر نہیں ہو سکتا۔ کہ ان دونوں وصفوں کے درمیان انکے نزدیک تضاد اور منافات ہے، حالانکہ حقیقت نفس الامری اور امر واقع یہ ہے کہ پیغمبر بیک وقت نبی و رسول بھی ہوتے ہیں، اور بشر اور انسان بھی۔ اور یہی تقاضا ہے عقل اور نقل دونوں کا اور اسی کا اعلان و اقرار ہر مسلمان اپنے کلمہ شہادت میں عَبْدُہ، وَرَسُوْلُہ، کے الفاظ سے کرتا ہے۔ بہر کیف اس آیت کریمہ میں ارشاد فرمایا گیا کہ ظالم اور منکر لوگوں نے آپس میں سرگوشی کرتے ہوئے کہا کہ یہ شخص تو تم ہی لوگوں جیسا ایک بشر اور انسان ہے، تو کیا پھر بھی تم لوگ دیدہ و دانستہ اور دیکھتے سنتے اس جادو کے جال میں پھنسنے کو آ رہے ہو؟ والعیاذُ باللہ العظیم، یعنی تم کو ایسا نہیں کرنا چاہیے اور ان کو رسول نہیں ماننا چاہیے۔
۴.	 یعنی رسول نے اللہ تعالیٰ کے حکم و ارشاد کے مطابق ان لوگوں سے کہا کہ تمہاری سرگوشیوں اور کانا پھوسیوں سے کچھ فرق نہیں پڑتا۔ اللہ تعالیٰ تمہاری سب باتوں کو پوری طرح اور ایک برابر جانتا ہے، اس سے تمہاری کوئی بھی بات اور کوئی بھی حالت اور کیفیت کسی بھی طرح مخفی اور مستور نہیں رہ سکتی، کہ اس کے کمال علم کی شان یہ ہے کہ وہ ہر بات کو ایک برابر جانتا ہے خواہ وہ آسمان کی بلندیوں میں ہو، یا زمین کی پستیوں میں، اور وہی وحدہٗ لاشریک ہے جو ہر کسی کی سنتا اور ہر بات کو پوری طرح جانتا ہے، سبحانہ و تعالیٰ۔ اور وہی معبود برحق ہر قسم کی عبادت وبندگی کا حقدار ہے
۶.	 استفہام انکاری ہے۔ یعنی ان لوگوں نے بہر حال ایمان نہیں لانا۔ کہ یہ ضدی اور عنادی ہیں، اور ضد و عناد اور ہٹ دھرمی کا کوئی علاج نہیں۔ ان کو خواہ کتنی اور کیسی ہی نشانیاں دکھا دی جائیں، انہوں نے بہر حال ایمان نہیں لانا۔ جس کا تاریخی ثبوت اور کھلا مظہر یہ ہے کہ ان سے پہلے کتنی ہی قومیں ایسی گزری ہیں جن کے پاس ان کے رسول طرح طرح کے عظیم الشان معجزات لے کر آئے، مگر ان لوگوں نے نہ مانا، اور وہ نور حق و ہدایت سے محروم ہی رہے۔ سو بات معجزات اور نشانیوں کی نہیں، بلکہ صدق نیت اور طلب صادق کی ہے، جس سے ایسے ہٹ دھرم لوگ محروم ہوتے ہیں، والعیاذُ باللہ العظیم، پس انسان کے صلاح و فساد اور اس کے بناؤ بگاڑ کا اصل تعلق اس کے اپنے قلب و باطن سے ہے، وباللہ التوفیق لما یحب ویرید،
۷.	 سو اس سے منکرین اور اعجوبہ پرست لوگوں کے شبہے کا جواب دیا گیا ہے۔ ان کا کہنا تھا کہ یہ کیسا رسول ہے جو کھانا کھاتا اور بازاروں میں چلتا پھرتا ہے جیسا کہ دوسرے مقام پر ان کے اس قول کا ذکر اس طرح فرمایا گیا وَقَالُوْا مَالِہٰذَا الرَّسُوْلَ یَاْکُلُ الطَّعَامَ وَیَمْشِیْ فِی الْاَسْوَاق الایۃ۔ سو اس سے ایسے لوگوں کے اسطرح کے سوال واعتراض کا جواب دیا گیا کہ ہمارا دستور، اور ہمارا طریقہ ہمیشہ یہی رہا کہ ہم نے رسولوں کو کوئی ایسے جسم نہیں بنایا تھا جو کھاتے پیتے نہ ہوں اور وہ بشری عوارض اور تقاضوں سے مبرّا ہوں، بلکہ وہ سب ہی بشر، اور بشری تقاضوں والے تھے، نہ وہ کسی طرح کے مافوق البشر ہستیاں تھے، اور نہ ہی کسی طرح کی کوئی خدائی صفت ان کے اندر موجود تھی۔ اور بشر کی ہدایت کے لئے ایسوں ہی کو رسول بنا کر بھیجنا تقاضائے عقل و نقل، اور مقتضائے دین و فطرت ہے، تاکہ وہ دنیا کے سامنے عملی طور پر اپنا اسوہ اور نمونہ پیش کر سکیں، اور دنیا والے زندگی کے ہر دائرے میں انکی اتباع اور پیروی کر سکیں۔ نیز یہ کہ وہ ہمیشہ رہنے والے نہیں تھے۔ بلکہ موت ان پر بھی آتی ہے، اور ان پر موت کا طاری ہونا بھی تقاضائے فطرت ہے، پس منکرین کے لئے پیغمبر کی موت میں نہ کوئی خوشی کا مقام ہے اور نہ اس میں کسی طرح کے اچنبھے کی کوئی گنجائش، کہ موت ہر کسی پر آنی ہے، اور بہر حال اور بہر کیف آنی ہے۔ خلود و دوام تو اس دنیا میں کسی کے لئے بھی نہیں، جیسا کہ دوسرے مقام پر ارشاد فرمایا گیا وَمَا جَعَلْنَا لِبَشَرٍ مِّنْ قَبْلِکَ الْخُلْدَ اَفَاِنْ مِّتَّ فَہُمُ الْخَالِدُوْنَ (الانبیاء۔ ۳۴) یعنی ہم نے آپ سے پہلے (اے پیغمبر!) کسی بھی بشر کے لئے ہمیشگی نہیں رکھی۔ تو کیا اگر آپ پر موت آ گئی، تو انہوں نے کوئی ہمیشہ کے لئے رہنا ہے؟ جب نہیں، اور یقیناً نہیں تو پھر ان کے لئے آپ کی موت میں کسی خوشی کا آخر کیا مقام ہو سکتا ہے؟
۱۰.	 یعنی یہ کتاب ہدایت جس سے ہم نے تم لوگوں کو نوازا ہے یہ تمہارے لئے دارین کی سعادت و سرخروئی سے سرفرازی کا ذریعہ و وسیلہ ہے۔ یہ تم لوگوں کو دین و دنیا اور معاش و معاد کی صلاح و فلاح کی راہیں بتاتی ہے، نیز یہ تم لوگوں کے لئے بڑی ہی عزت اور شرف کا ذریعہ و وسیلہ ہے، سو ایسی عظیم الشان اور بے مثال نعمت کی بے قدری و ناشکری کتنا ظلم اور کس قدر بڑی محرومی ہے؟ کیا تمہیں اس کا بھگتان نہیں بھگتنا ہو گا؟ اور کیا تم لوگ اس کی پاداش سے دو چار نہیں ہو گے؟ کیا تم لوگ اتنی بھی عقل نہیں رکھتے؟ اور اتنی واضح حقیقت کو بھی نہیں سمجھتے؟ کہ خود اپنے ہی نفع و نقصان کو سمجھ سکو؟ یعنی تم کو عقل و فکر سے کام لینا چاہیئے، اور اپنے نفع و نقصان کے تقاضوں سے تو آگاہ ہونا چاہیئے۔
۱۵.	 سو کفر و انکار اور تکذیب حق کا نتیجہ و انجام بہر حال ہلاکت و تباہی ہے، ایسوں کو جتنی بھی ڈھیل ملے، وہ بہر حال ڈھیل ہی ہوتی ہے، جس نے آخرکار اپنے وقت پر بہر حال ختم ہو کر رہنا ہوتا ہے۔ پس بڑے ہی خسارے اور محرومی میں ہیں وہ لوگ جو اس ڈھیل کو کھلی چھٹی سمجھ کر غفلت کی چادر تان لیتے ہیں، اور نچنت اور بے فکر ہو جاتے ہیں، ایسے لوگ اپنے انجام سے دوچار ہونے کے بعد چیخ چیخ کر اپنے قصور کا اعتراف کرتے، اور ایمان لانے کا اعلان کرتے ہیں۔ لیکن بے وقت کے اس ایمان کا ان کو کوئی فائدہ بہر حال نہیں ہوتا، سوائے ان کی آتش یاس و حسرت میں اضافے کے، کیونکہ ان کا وہ ایمان ایمان بالمشاہدہ ہوتا ہے، جو کہ نہ مطلوب ہوتا ہے اور نہ مفید، مطلوب و مفید ایمان وہ ہوتا ہے جو بن دیکھے اور ایمان بالغیب کے طور پر لایا جائے۔
۱۷.	 کہ تمہاری یہ باتیں جو تم لوگ از خود اپنے طور پر بناتے ہو۔ تمہاری اس ہولناک محرومی کا باعث ہیں، اور حق سے محرومی ہر خیر سے محرومی اور باعث ہلاکت و تباہی ہے، اور دارین کی سعادت و سرخروئی سے سرفرازی کا ذریعہ و وسیلہ یہی اور صرف یہی ہے کہ انسان صدق و اخلاص سے حق کو قبول کرے اور اس کے آگے جھک جائے وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال۔
۲۰.	 سو ان دونوں آیات کریمات سے ایک تو اس حقیقت کو واضح فرما دیا گیا کہ آسمانوں اور زمین کی اس پوری کائنات میں جو بھی کچھ ہے وہ سب کا سب اللہ تعالیٰ ہی کا ہے، کہ اس سب کا خالق و مالک بھی وہی ہے اور اس میں حاکم و متصرف بھی وہی وحدہٗ لاشریک ہے، اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے پس معبود برحق بھی وہی وحدہٗ لاشریک ہے اور عبادت و بندگی کی ہر قسم اور اس کی ہر شکل اسی وحدہٗ لاشریک کا حق اور اسی کا اختصاص ہے اور دوسری اہم حقیقت ان دونوں آیتوں سے یہ واضح فرما دی گئی کہ اللہ تعالیٰ کے یہاں خاص مرتبہ اور قرب رکھنے والے فرشتے ہمیشہ اس کی عبادت و بندگی میں مشغول و منہمک رہتے ہیں نہ وہ کبھی تھکتے ہیں اور نہ دم لیتے ہیں۔ اور وہ استکبار کے جملہ شوائب سے پاک اور محفوظ ہیں، جس سے ایک طرف تو یہ امر واضح ہو جاتا ہے کہ اللہ تعالیٰ کی عبادت و بندگی میں اشتغال و انہماک اور کبر و غرور اور اعراض و استکبار سے بعد و اجتناب ملائکہ کی صفت و شان ہے، اس لئے بندوں کو بھی ان عمدہ خصال کو اپنے اندر پیدا کرنا چاہیئے، اور دوسری طرف اس سے یہ امر بھی واضح ہو جاتا ہے کہ اللہ تعالیٰ کو بندوں کی عبادت و بندگی کی کوئی حاجت و ضرورت نہیں، کہ اس کے فرشتے ہر وقت اس کی عبادت و بندگی میں مشغول و منہمک رہتے ہیں پس وہ اپنے بندوں کو جو عبادت و بندگی کا حکم و ارشاد فرماتا ہے تو وہ خود ان ہی کے بھلے اور فائدے فرماتا ہوتا ہے، کہ اس سے انکی دنیا و آخرت کی صلاح و فلاح وابستہ ہوتی ہے، اور یہی تقاضا ہوتا ہے ان کی عبدیت اور بندگی کا۔ اللہ نصیب فرمائے، اور ایسا اور اس حد تک نصیب فرمائے کہ وہ ہم سے راضی ہو جائے، ہمیشہ راہ حق پر مستقیم و ثابت قدم رہنے کی توفیق بخشے، اور نفس و شیطان کے ہر مکر و فریب سے ہمیشہ اور ہر اعتبار سے اپنی حفاظت و پناہ میں رکھے۔ آمین ثم آمین،
۲۲.	 سو آسمان و زمین کی اس کائنات کا یہ پُر حکمت اور مستحکم نظام اپنی زبان حال سے اپنے خالق و مالک کی عظمت شان، اور اس کی وحدانیت و یکتائی، کا اعلان کر رہا ہے۔ کیونکہ اگر اس میں دو خداؤں کی کار فرمائی ہوتی تو زمین و آسمان کا یہ نظام کبھی کا درہم برہم ہو گیا ہوتا۔ اور جب ایسا نہیں، بلکہ ان دونوں کا یہ عظیم الشان اور پر حکمت نظام نہایت نظم و ضبط اور پوری پابندی واستحکام کے ساتھ چل رہا ہے، تو یہ اس کا کھلا ثبوت اور واضح برہاں ہے کہ زمین و آسمان کی اس پوری کائنات میں ایک ہی ارادہ کار فرما ہے، اور وہ ہے اللہ وحدہٗ لاشریک کا ارادہ جو کہ معبود برحق ہے، اس کے اس ارادہ میں کوئی بھی اس کا شریک وسہیم نہیں نہ اس کائنات کی تخلیق و تکوین میں اور نہ اس کے حکم و تصرف میں، وہ ہر لحاظ سے اور ہر اعتبار سے وحدہٗ لاشریک ہے۔ پس وہی وحدہٗ لاشریک ہر قسم کی عبادت و بندگی کا حقدار ہے۔ اور عبادت و بندگی کی ہر قسم اور اس کی ہر شکل اسی کا اور صرف اسی کا حق ہے سبحانہ و تعالیٰ، اس میں کسی بھی اور ہستی کو کسی بھی طرح اور کسی بھی اعتبار سے اس کا شریک ماننا ظلم عظیم ہے، والعیاذ باللہ العظیم،
۲۷.	 مشرکین عرب فرشتوں کو خدا کی بیٹیاں مانتے تھے، ان کا کہنا تھا کہ بیٹی چونکہ باپ کو پیاری اور لاڈلی ہوتی ہے۔ باپ اس کی بات کو رد نہیں کرتا۔ اس لئے وہ باپ سے جو چاہے منوا لے۔ لہٰذا ہم فرشتوں کی پوجا پاٹ کرتے ہیں، اور انہی کو خوش کرنے کی کوشش میں لگے ہوئے ہیں، اس لئے یہ اللہ تعالیٰ کے یہاں سفارش کر کے ہماری بخشش کرا دیں گے ہماری ان کے آگے اور ان کی اس کے آگے یہ تمام باتیں چونکہ ان کے خود ساختہ مفروضوں پر مبنی تھیں۔ ان کی کوئی اساس نہ تھی اور نہ ہو سکتی ہے۔ اس لئے قرآن حکیم نے انکی جا بجا اور طرح طرح سے تردید کی ہے۔ یہاں بھی ان کے اس مشرکانہ تصور کی تردید کے لئے ارشاد فرمایا گیا کہ یہ لوگ کہتے ہیں کہ خدائے رحمان نے اولاد ٹھہرائی ہے۔ لیکن وہ وحدہٗ لاشریک ایسے تمام تصورات سے پاک اور اعلیٰ و بالا ہے فرشتے اس کی اولاد نہیں بلکہ اس کے معزز بندے ہیں اور اس وحدہٗ لاشریک کی خدائی میں شریک ہونا تو درکنار وہ اس کے حضور آگے بڑھ کر کوئی بات بھی نہیں کر سکتے۔ اور وہ اس کے حکم و ارشاد کے مطابق ہی عمل کرتے ہیں۔ تو پھر ان کے خدا کی خدائی میں شریک ہونے کا کیا سوال؟
۳۰.	 رتق یعنی بند ہونے کے اندر دو مفہوم پائے جاتے ہیں، اور یہ لفظ ان دونوں پر حاوی و مشتمل ہے ایک یہ کہ زمین و آسمان دونوں باہم ملے ہوئے اور ایک ہی کُرے کی شکل میں تھے، پھر حضرت حق جَلَّ مَجْدُہ، نے اپنی قدرت کاملہ اور حکمت بالغہ سے ان کو الگ کر دیا۔ جیسا کہ آج کل کی سائنس کا کہنا ماننا ہے جبکہ دوسرا مطلب اس کا یہ ہے کہ آسمان اور زمین دونوں ایسے بند تھے کہ نہ آسمان سے بارش برستی تھی، اور نہ زمین کے اندر پانی جاتا تھا۔ اس کے مسام بند تھے، تو اللہ تعالیٰ نے اپنی قدرت کاملہ حکمت بالغہ اور رحمت شاملہ سے، اپنی مخلوق کے بھلے اور فائدے کے لئے ان دونوں کے مسام کھول دیئے، اور اس نے آسمان سے پانی برسایا۔ اور زمین کے مسام کھول دیئے تاکہ پانی اس کے اندر جذب ہو سکے۔ اور اس کے نتیجے میں اس سے طرح طرح کی پیداوریں نکلیں، بندوں کا بھلا ہو، اور عباد و بلاد کی آبادی و رونق کا سامان ہو۔ سو یہ سب کچھ اس نے محض اپنی رحمت و عنایت سے کیا اور اس میں اور کوئی بھی اس کا شریک و سہیم نہیں۔ اور نہ ہو سکتا ہے، تو پھر اس کے حق عبادت و بندگی میں کوئی اس کا شریک وسہیم کس طرح ہو سکتا ہے؟ سبحانہ و تعالیٰ،
۳۱.	 یعنی اس سے لوگوں کو ایک سے دوسرے مقام تک جانے اور پہنچنے کے راستے مل سکیں۔ اور وہ زندگی کی مختلف ضروریات اور حاجات کی تکمیل کا سامان کر سکیں۔ چنانچہ وہ قدرت کی ان عنایات سے دن رات مستفید و فیض یاب ہوتے ہیں، اور طرح طرح سے ہوتے ہیں، نیز اسی سے وہ اس حقیقت تک رسائی کا راستہ پا سکیں کہ یہ عظیم الشان اور پُر حکمت نظام آخر کس کی قدرت و حکمت اور رحمت و عنایت کا نتیجہ و ثمرہ ہے؟ اور اس کا ہم پر کیا حق عائد ہوتا ہے؟ نیز اسی سے وہ اس اہم اور بنیادی حقیقت تک رسائی اور اس کی راہنمائی حاصل کر سکیں کہ جس ذات اقدس واعلیٰ نے ان کی دنیاوی، اور مادی ضرورتوں کی تحصیل و تکمیل کے لئے اس قدر حکمتوں بھرا نظام قائم فرمایا ہے، کس طرح ممکن ہو سکتا ہے کہ وہ انکی روحانی اور معنوی ضرورتوں کی تحصیل و تکمیل کا سامان نہ کرے، جبکہ انسان کے اندر اصل چیز روح ہی ہے؟ سو اس رب رحمان نے اپنی رحمت بے پایاں کے تقاضوں کے مطابق انسان کی روحانی ضرورتوں کی تکمیل کے لئے وحی کا سلسلہ قائم فرمایا جس کا نقطہ کمال اب قرآن حکیم کی صورت میں دنیا کو عطا فرمایا گیا ہے، اور جو اب قیامت تک تمام بنی نوع انسان کی روحانی ضرورتوں کی تکمیل کا سامان کرتا رہے گا۔ فالحمد للہ رب العالمین الذی منہ الصدق والصواب، والیہ المرجع والماب،
۳۴.	 منکرین و مکذبین کا کہنا تھا نَتَرَبَّصُ بِہٖ رَیَبَ الْمَنُوْنِ۔ یعنی ہم اس پیغمبر کے بارہ میں حادثہ موت کا انتظار کرتے ہیں، کہ یہ مر جائیں گے تو ہماری جان چھوٹ جائے گی، سو ایسے بدبختوں کے جواب میں اور ان کی تردید کے لئے اس حقیقت کو ذکر و بیان فرمایا گیا کہ موت تو بہر حال ایک ایسی قطعی حقیقت ہے جس سے کسی کے لئے بھی گریز و فرار کی کوئی صورت ممکن نہیں۔ کیونکہ اس دنیا میں جو بھی آیا اس نے بہر حال یہاں سے جانا ہے۔ اللہ کے پیغمبر بھی اس ضابطہ اور کلیہ سے مستثنیٰ نہیں لیکن اس سے ان منکرین و مکذبین کے لئے خوشی کا آخر کیا مقام ہے؟ کیا انہوں نے یہاں ہمیشہ رہنا ہے؟ اور یہاں سے کوچ نہیں کرنا؟ اور جب انہوں نے بھی مرنا، اور یہاں سے کوچ کرنا ہے، اور بہر حال اور یقیناً کرنا ہے، تو پھر پیغمبر کی موت میں ان کے لئے خوشی کا آخر کیا مقام ہو سکتا ہے؟ پس فکر و کوشش اس امر کی ہونی چاہیے کہ موت حق پر اور حق کے ساتھ ہو۔ تاکہ دنیا کے بعد اس ابدی جہاں کی کامیابی نصیب ہو سکے، جو اس دنیا کے بعد آنے والا ہے اور جس کی زندگی حقیقی اور ابدی ہے کہ ایسی صورت میں موت بھی اس اَبَدی اور حقیقی کامیابی کا وسیلہ اور ابدی سعادت و سرخروئی سے سرفرازی کا ذریعہ ہے وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حالٍ مِّنَ الاحوال
۳۷.	 سو عجلت وجلد بازی انسان کے ضمیر و خمیر میں داخل ہے اسی لئے وہ ہر کام کے بارے میں اور یہاں تک کہ اللہ تعالیٰ کی طرف سے آنے والے عذاب کے بارے میں بھی عجلت و جلد بازی سے کام لیتا ہے۔ اور جس عذاب سے اس کو خبردار کیا جاتا ہے اس کے بارے میں بھی یہ انسان کہتا ہے کہ بھلا وہ کب آئے گا؟ اور کیوں نہیں آتا؟ وغیرہ وغیرہ حالانکہ اللہ تعالیٰ کے یہاں پیمانے اس سے کہیں زیادہ وسیع ہیں اتنے اور اس قدر کہ انسان کے وہم و گمان کی بھی وہاں تک رسائی نہیں ہو سکتی، جیسا کہ دوسرے مقام پر اس سے متعلق اس طرح تصریح فرمائی گئی وَاِنَّ یَوْمًا عِنْدَ رَبِّکَ کَاَلْفِ سَنَۃٍ مِّمَّا تَعُدُّوْنَ یعنی تمہارے رب کے یہاں کا ایک دن تمہاری گنتی کے اعتبار سے ایک ہزار برس کے برابر ہوتا ہے سو ہزار برس کی مدت تمہارے یہاں تو بہت بڑی چیز ہے لیکن تمہارے رب کے یہاں وہ صرف ایک دن کے برابر ہے، اور یہ بھی محض سمجھانے کے لئے اور تقریب الی الافہام کے طور پر ارشاد فرمایا گیا ہے، ورنہ اصل حقیقت اس سے بھی کہیں آگے ہے۔ پس عقلمندی کا تقاضا یہ ہے کہ اس کے عذاب کے لئے جلدی مچانے کے بجائے، اس سے ڈرنے اور بچنے کی فکر و کوشش کی جائے قبل اس سے کہ فرصت عمل ہاتھ سے نکل جائے والعیاذ باللہ، جَلَّ وَعَلَا
۴۰.	 یعنی لَوْ شرطیہ کا جواب محذوف ہے جو اسی طرح کے کسی جملے سے مقدر مانا جا سکتا ہے سو اس سے عذاب الٰہی کی شدت و بے پناہی اور اس کے سامنے انسان کے عجز اور اس کی بے بسی کو واضح فرمایا گیا ہے، کہ وہ عذاب جب ایسے لوگوں پر آئے گا تو وہ ان کو چاروں طرف سے گھیر کر ایسا عاجز اور بے بس کر دے گا کہ یہ اس ہولناک آگ کو نہ اپنے مونہوں سے روک سکیں گے اور نہ اپنی پیٹھوں سے، اور نہ ہی ان کی کہیں سے کوئی مدد کی جائے گی، اور وہ ہولناک عذاب ان پر اس طرح اچانک آئے گا کہ ان کے ہوش اڑا کر رکھ دے گا، اور ان کو کوئی مہلت بھی نہ مل سکے گی۔ سو ایسے ہولناک عذاب سے غفلت و لاپرواہی برتنا بڑی سخت محرومی اور اس کے لئے جلدی مچانا انتہائی حماقت ہے۔ والعیاذ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر چلنا نصیب فرمائے، اور ہمیشہ اور ہر اعتبار سے اپنی حفاظت و پناہ میں رکھے، آمین ثم آمین،
۴۱.	 سو اس سے واضح فرما دیا گیا کہ اللہ تعالیٰ کی آیات کی تکذیب و انکار، اور اس کے رسولوں کے ساتھ استہزاء و مذاق، کا نتیجہ و انجام بہر حال ہلاکت و تباہی ہے ایسے لوگوں کو جو ڈھیل ملتی ہے وہ بہر حال ایک ڈھیل ہی ہوتی ہے، جس نے بالآخر بہر حال ختم ہو کر رہنا ہوتا ہے، اور آخرکار ایسے لوگ اسی عذاب میں گرفتار ہو کر رہتے ہیں جس کا وہ مذاق اڑاتے ہیں، عذاب کا کوڑا برسنے پر وہ حق کو چیخ چیخ کر مانتے ہیں اور زور دے دے کر کہتے ہیں اِنَّا کُنَّا ظَالِمِیْنَ کہ واقعی ہم قطعی طور پر ظالم تھے، مگر بے وقت کے اس ماننے اور اقرار کرنے کا ان کو کوئی فائدہ بہر حال نہیں ہوتا۔ سوائے ان کی آتش یاس و حسرت میں اضافے کے، والعیاذُ باللہ العظیم
۴۲.	 سو اس سے ان منکرین و مکذبین اور غفلت کے ماروں کو جھنجوڑنے اور ان کو خواب غفلت سے بیدار کرنے کے لئے ان سے یہ سوال کرنے کی ہدایت فرمائی گئی کہ ان سے پوچھو کہ بھلا کون ہے وہ جو تم لوگوں کو رات کے اندھیروں اور دن کے اجالوں میں خدائے رحمان کی گرفت و پکڑ سے بچا سکے؟ ظاہر ہے کہ ایسا کوئی بھی نہیں، اور نہ ایسا کوئی ہو سکتا ہے، بلکہ یہ خدائے رحمان ہی کی وہ رحمت و عنایت ہے جو ہر طرف پھیلی بکھری ہے، اور جو ہر طرف سے ان کو اپنی آغوش میں لئے ہوئے ہے۔ اگر یہ لوگ اپنے اردا گرد پھیلی بکھری اس رحمت و عنایت کے ان مظاہر ہی میں صحیح طور پر غور کرلیں تو یہ صدق دل سے اس کے حضور جھک جھک جائیں، مگر مشکل اور مشکلوں کی مشکل یہ ہے کہ یہ اپنے اس خدائے رحمان ہی کی رحمت و عنایت سے منہ موڑے ہوئے اور غفلت و لاپرواہی کے گھٹا ٹوپ اندھیروں میں پڑے ہوئے ہیں، والعیاذُ باللہ العظیم
۴۵.	 اس ارشاد میں ایک طرف تو پیغمبر کے لئے تسکین و تسلیہ کا سامان ہے کہ یہ منکر اور مکذب لوگ اگر آپ کی بات کہ نہیں سنتے مانتے اور آپ کی دعوت پر کان نہیں دھرتے تو اس میں آپ کا کوئی قصور نہیں۔ بلکہ قصور خود ان کا اپنا ہے کہ یہ عقل اور دل کے اندھے ہیں اور اندھوں کو جب کسی خطرے سے آگاہ کیا جاتا ہے تو وہ داعی حق کی آواز کو نہیں سنا کرتے۔ یہاں تک کہ وہ اسی کھڈ میں گر کر رہتے ہیں جس سے ان کو خبردار کیا جاتا ہے والعیاذُ باللہ۔ اور دوسری طرف اس میں ان منکرین و مکذبین کے لئے تنبیہ و تحذیر بھی ہے کہ یہ لوگ اپنی اس روش سے باز آ جائیں۔ قبل اس سے کہ اس کا موقع ان کے ہاتھ سے نکل جائے، اور ان کو ہمیشہ کے لئے ہلاکت و تباہی کے کھڈے میں گرنا پڑے کہ انکار و تکذیب حق کا نتیجہ و انجام بہر حال یہی ہے۔ والعیاذُ باللہ، اللہ ہمیشہ اور ہر حال میں اپنا ہی بنائے رکھے، آمین
۴۶.	 سو اس سے منکرین و مکذبین کی تنگ ظرفی اور ان کے تھڑدلے پن کو واضح فرما دیا گیا کہ آج تو یہ لوگ اس قدر ڈھٹائی اور بے باکی سے عذاب کا مطالبہ کر رہے ہیں کہ گویا کہ یہ اس کے مقابلے کے لئے پوری طرح لیس اور تیار ہیں، لیکن ان کا حال یہ ہے کہ اللہ تعالیٰ کا عذاب تو بہت بڑی چیز ہے اگر ان کو اس کا ایک ادنی اور معمولی سا جھونکا بھی چھو جائے تو ان کا سارا نشہ ہرن ہو جائے گا۔ اور ان کی ساری مشیخت پادر ہو جائیگی، اور یہ فوراً چیخ چیخ کر کہیں گے کہ ہائے ہماری کم بختی ہم یقیناً خود اپنی جانوں پر ظلم ڈھانے والے تھے۔ کہ ہم رسول کی دعوت کو قبول کرنے اور حق کو اپنانے کے بجائے ان سے عذاب کا مطالبہ کر رہے تھے۔ مگر بے وقت کے اس اعتراف و اقرار سے ان کو کوئی فائدہ بہر حال نہیں ہو گا سوائے ان کی آتش یاس و حسرت میں اضافے کے۔ والعیاذُ باللہ العظیم
۴۷.	 سو اس سے ظہور قیامت اور اس کی ضرورت کو واضح فرما دیا گیا۔ لِیَوْمِ الْقِیٰمَۃِ میں لام تعلیل کو ذکر فرما کر قیام قیامت کی غرض و غایت کو ظاہر فرما دیا گیا، کہ قیامت کا ظہور اور اس کا وقوع قیام عدل کے لئے ہو گا۔ یعنی قیامت بذات خود مقصود نہیں، بلکہ اصل مقصد قیام عدل ہے جو اسی یوم عظیم میں متحقق ہو سکے گا، پس وہ یوم عظیم خداوند قدوس کے ظہور عدل و انصاف کا لازمی تقاضا ہے، سو اسی اعتبار سے ارشاد فرمایا گیا کہ مقصد قیامت یعنی ظہور عدل و انصاف اور سزا و جزاء کو بروئے کار لانے کے لئے ہم عدل و انصاف کی میزانیں قائم کریں گے۔ تاکہ ہر کسی کو کاٹنے کے تول پر اپنے کئے کرائے کا پورا پورا صلہ و بدلہ مل سکے۔ اور کسی پر کسی طرح کا کوئی ظلم اور زیادتی نہ ہو، اگر کسی کا رائی کے دانے کے برابر بھی کوئی عمل کیا ہو گا تو ہم اس کو بھی لاحاضر کریں گے۔ اور ہم حساب لینے کے لئے کافی ہیں، ہمیں اس کام کے لئے کسی کی مدد و معاونت کی کوئی ضرورت نہیں ہو گی۔ ہم تنہا اس کو سر انجام دیں گے ہمارا نہ کوئی شریک ہے، نہ ساجھی پس جن لوگوں نے از خود اس وحدہٗ لاشریک کے لئے شریک اور سفارشی فرض کر رکھے ہیں وہ سخت مغالطے اور نرے دھوکے کا شکار ہیں والعیاذ باللہ جل وعلا،
۵۰.	 یعنی یہ ذکر ایک ایسا عظیم الشان ذکر ہے جو تم لوگوں کو تمہارے مقصد حیات کی تذکیر و یاد دہانی کراتا ہے اور تمہیں بتاتا ہے کہ حیات دنیا کی اس فرصت محدود کے بعد آگے کیا ہونے والا ہے؟ اور اس اَبَدی اور سرمدی جہاں میں فوز و فلاح اور وہاں کی اصل اور حقیقی کامیابی سے کون لوگ سرفراز ہونگے؟ اور وہاں کیا چیز کام آئے گی؟ پھر اس کو اتارنے والے بھی ہم ہیں سو ایسے میں اس برکتوں بھرے ذکر عظیم سے منہ موڑنا کتنا بڑا خسارہ وظلم اور کس قدر بے انصافی اور محرومی ہے والعیاذُ باللہ العظیم
۵۶.	 سو مشرکین کے سوال کے جواب میں حضرت ابراہیم نے اپنے اس قول و ارشاد سے حق کو اور بھی زیادہ نکھار کر واضح فرما دیا۔ اور ان کے سامنے اس بات کو پوری طرح واضح فرما دیا کہ تمہارے یہ خود ساختہ اور من گھڑت معبود نہ تمہارے معبود ہیں، نہ ہو سکتے ہیں، تمہارا رب اور تمہارا معبود حقیقی تو حقیقت میں وہی اللہ وحدہٗ لاشریک ہے جس نے آسمانوں اور زمین کی اس عظیم الشان کائنات کو پیدا کیا جو تمہارے سامنے موجود ہے، اور اپنی تمام تر عظمتوں اور حکمتوں کے ساتھ موجود ہے، اور جو اپنی زبان حال سے پکار پکار کر عقل و فکر رکھنے والوں کو غور و فکر کی دعوت دے رہی ہے، اور حضرت خالق جَلَّ مَجْدُہ، کے وجود باجود، اور اس کی وحدانیت و یکتائی کی گواہی دے رہی ہے، سو اسی وحدہٗ لاشریک نے اس کائنات کو وجود بخشا، اور وہی اس کو قائم اور باقی رکھے ہوئے ہے، سبحانہ و تعالیٰ، جبکہ اس کے سوا جن کی پوجا پاٹ میں تم لوگ لگے ہوئے ہو۔ ان کا اس میں نہ کوئی حصہ اور اشتراک ہے، نہ ہو سکتا ہے۔ اور خود تم بھی اس چیز کا دعوی نہیں کر سکتے۔ تو پھر ان کو رب اور معبود ماننے کی آخر کب تک ہو سکتی ہے؟ پس تمہارا رب اور تم سب کا خالق و مالک وہی اللہ وحدہٗ لاشریک ہے، جو آسمانوں اور زمین کی اس ساری کائنات کا خالق و مالک ہے، میں تم لوگوں کو اسی کی عبادت و بندگی کی دعوت دیتا ہوں۔ اور میں خود بھی اسی پر گواہ ہوں۔ کہ یہی حق ہے۔ اور اسی پر دارین کی سعادت و سرخروئی موقوف ہے۔ کیونکہ معبود برحق بہر حال وہی اور صرف وہی وحدہٗ لاشریک ہے، اور ہر قسم کی عبادت و بندگی اسی کا اور صرف اسی وحدہٗ لاشریک کا حق اور اسی کا اختصاص ہے، اس میں کسی بھی دوسری ہستی کو کسی بھی درجے میں شریک ماننا ظلم عظیم ہے، والعیاذ باللہ العظیم
۵۷.	 یعنی تاکہ وہ اپنے اس من گھڑت گرو سے پوچھیں کہ یہ کیا ماجرا ہے؟ کہ تم تو صحیح سلامت موجود ہو۔ مگر ہمارے دوسرے تمام ٹھاکروں کی یہ درگت بنی ہوئی ہے آخر ایسے کیوں اور کیسے ہوا؟ اور تم نے ان کو اس سے آخر بچایا کیوں نہیں؟ تم پھر کس مرض کی دوا ہو؟ اور تمہاری حاجت روائی اور مشکل کشائی پھر کس کام کی؟ اور اس طرح یہ لوگ اپنے ضمیروں کی طرف رجوع کر سکیں۔ اور اس طرح یہ اس اہم اور بنیادی حقیقت کو پا سکیں کہ ان کے یہ سب خود ساختہ معبود بے حقیقت اور بے جان بت ہیں اور ان کو معبود قرار دے کر ان کی پوجا پاٹ کرنا سراسر ظلم اور نری حماقت ہے، سو اسطرح شاید ان کو راہ حق و ہدایت کی طرف راہنمائی نصیب ہو سکے۔
۶۱.	 یعنی حضرت ابراہیم پر بت شکنی کا الزام عائد ہو جانے کے بعد قوم کے سرداروں نے اپنے غیظ و غضب بھرے انداز میں حضرت ابراہیم کے بارے میں حکم دیا کہ ان کو سب لوگوں کے سامنے لایا جائے۔ تاکہ پبلک کی موجودگی میں اور ان کے سامنے ان سے پوچھ پاچھ ہو اور سارا معاملہ لوگوں کے سامنے واضح ہو جائے اور اس سنگین جرم کی سزا بھی سب کے سامنے آ جائے۔ تاکہ اس طرح جرم کی سنگینی اور شناعت بھی سب کے سامنے آ جائے۔ اور اس پر ان کو دی جانے والی سزا بھی سب کے لئے باعث عبرت ہو۔ اور اس کے سامنے یہ حقیقت پوری طرح واضح ہو جائے کہ جس نے ہمارے ٹھاکروں کی یہ درگت بنائی، اس کا ہم کیا حشر کرتے ہیں۔
۶۲.	 یعنی حضرت ابراہیم علیہ السلام نے ان کو جھنجھوڑتے ہوئے اور ان کے قلوب و ضمائر پر دستک دیتے ہوئے ان سے فرمایا کہ تم لوگ مجھ سے پوچھنے کے بجائے ان کے اس بڑے گرو سے کیوں نہیں پوچھتے، جو تمہارے سامنے موجود ہے۔ کہ ایسے کیوں ہوا؟ اور یہ کہ ہمارے ان ٹھاکروں کی یہ درگت کس نے بنائی، اور ان کا اسطرح کچومر کس نے نکالا؟ اور یہ بڑے گرو صحیح و سالم کیوں موجود ہیں؟ ان کا بال تک بیکا کیوں نہیں ہوا؟ کہیں یہ کارگزاری خود اسی کی تو نہیں؟ سو تم ان سے پوچھ لو اگر یہ بولتے ہیں اور اگر یہ نہیں بولتے تو پھر تف اور لعنت ہے تم سب پر جو ان بے حقیقت اور بے جان بتوں کو خدا مان کر ان کو پوجتے پکارتے ہو۔ جو بول بھی نہیں سکتے، سو اس طرح حضرت ابراہیم علیہ السلام نے ان کی بولتی بند کر کے رکھ دی۔ جس سے ان کی ذلت ورسوائی، اور ان کی مت ماری سب کے سامنے عیاں ہو گئی۔
۶۴.	 سو حضرت ابراہیم علیہ السلام کی اس ضرب کاری سے وہ لوگ اپنے عقل و دل کی طرف متوجہ ہوئے۔ اور آپس میں ایک دوسرے سے کہنے لگے کہ تم لوگ تو اس نوجوان کو ظالم کہتے ہو۔ لیکن اس نے ثابت کر دیا کہ ظالم وہ نہیں بلکہ خود تم لوگ ہو۔ جو ایسی بے حقیقت چیزوں کو اپنا معبود قرار دے کر ان کو پوجتے پکارتے ہو۔ اور ان کو اپنا حاجت روا و مشکل کشا مانتے ہو، حالانکہ ان کی بے بسی کا عالم یہ ہے یہ خود اپنے اوپر آئی ہوئی مصیبت کو بھی نہیں دفع کر سکتے۔ اور اس سے بھی بڑھ کر یہ کہ ان کے بس میں یہ بھی نہیں کہ یہ اپنے اوپر گزری ہوئی مصیبت کو کسی دوسرے سے بیان کر سکیں، تو پھر اس سے بڑھ کر ظلم اور حماقت اور کیا ہو سکتی ہے کہ ایسی بے حقیقت چیزوں کو اپنا معبود قرار دے کر پوجا پکار کی جائے؟ سو شرک بڑا ظلم، اور کھلی مت ماری ہے، اور یہ حضرت ابراہیم کے صدق و اخلاص اور آنجناب کی ضرب توحید کا معجزانہ اثر اور نتیجہ تھا کہ مشرکوں کو اپنے ظالم ہونے کا اقرار و اعتراف کرنا پڑا، مگر اپنی بدبختی اور خبث باطن کے نتیجے میں عقیدہ توحید سے سرفرازی سے وہ پھر بھی محروم ہی رہے۔ والعیاذُ باللہ العظیم،
۶۹.	 سو اس سے اہم اور بنیادی حقیقت کو واضح فرما دیا گیا کہ اشیاء اپنی تاثیر میں خود مختار نہیں، بلکہ وہ اللہ تعالیٰ کے حکم و ارشاد کی پابند اور اسی کی تابع فرمان ہیں، چنانچہ آگ جس کا کام اور اس کی طبیعت و فطرت ہی جلانا اور بھسم کر دینا ہے، یہاں تک کہ وہ اپنے پجاریوں کو بھی بھسم کر دیتی ہے وہ بھی اللہ تعالیٰ کے حکم و ارشاد کے مطابق حضرت ابراہیم علیہ السلام کے لئے سراسر سلامتی اور گل و گلزار بن گئی۔ پس نفع و نقصان کا اصل منبع و سرچشمہ اللہ تعالیٰ ہی کے قبضہ قدرت و اختیار میں ہے اس لئے صحت و سلامتی کی راہ یہی ہے کہ انسان ہمیشہ اللہ تعالیٰ ہی کی طرف متوجہ رہے، اسی سے ہر قسم کے نفع کی امید رکھے، اور ہر قسم کے شر سے پناہ مانگے، وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۷۱.	 یعنی حضرت ابراہیم اور حضرت لوط دونوں کا جب اپنے ملک میں ٹکنا ناممکن ہو گیا۔ تو ہم نے ان دونوں کو ان کے ملکوں سے نکال کر اس سر زمین تک پہنچا دیا جس کو ہم نے طرح طرح کی خیرات و برکات سے نواز رکھا تھا یعنی ارض کنعان وفلسطین جس کو دودھ اور شہد کی سر زمین بھی کہا جاتا ہے۔ سو اس سے کئی اہم اور بنیادی حقائق واضح ہو جاتے ہیں مثلاً یہ کہ جب کوئی قوم حضرات انبیاء کرام کی دعوت کو قبول کرنے کے لئے تیار نہیں ہوتی، تو آخرکار ان کو انبیاء کرام کے وجود مسعود اور ان کی خیرات و برکات سے محروم کر دیا جاتا ہے اور انبیائے کرام کو ان کی بستی سے نکال دیا جاتا ہے اسی لئے حضرت ابراہیم اور لوط کو جو کہ ان کے بھتیجے تھے ان منکر لوگوں کے ملک سے نکال دیا گیا۔ ان کے بعد قوم ابراہیم کا حشر و انجام کیا ہوا؟ اس کا کوئی ذکر نہیں فرمایا گیا۔ دوسری بات اس سے یہ معلوم ہوئی کہ جب اللہ تعالیٰ کی رضا کے لئے اور اس کی خوشنودی کی خاطر کسی ملک اور مقام کو چھوڑا جاتا ہے تو اللہ تعالیٰ اس سے بہتر ملک اور مقام عطاء فرماتا ہے، جیسا کہ حضرت ابراہیم اور لوط کے اس قصے سے واضح ہوتا ہے، کہ ان کو اس ناہنجار قوم کے اس کفر و شرک بھرے ملک سے نکال کر ارض مقدس و مبارک میں پہنچا دیا گیا۔ اور حضرت ابراہیم علیہ السلام کو اس کے بعد حضرت اسحاق واسماعیل جیسے عظیم الشان اور جلیل القدر بیٹوں اور حضرت یعقوب جیسے عظیم الشان پوتے سے سرفراز فرمایا گیا، اللہ تعالیٰ ہمیشہ اور ہر حال میں اپنی رضا خوشنودی کی راہوں ہی پر چلنا نصیب فرمائے۔ آمین ثم آمین۔ اور تیسری بات اس سے یہ واضح ہو جاتی ہے کہ حضرات انبیاء ورسل کا معاملہ براہ راست اللہ تعالیٰ کے ساتھ ہوتا ہے اسی لئے ان دونوں حضرات کے بارے میں ارشاد فرمایا گیا کہ ان کو ہم نے وہاں سے نکال کر ارض مقدس و مبارک تک پہنچایا۔ چوتھی بات اس سے یہ واضح ہو جاتی ہے کہ حضرات انبیاء ورسل نہ حاضر و ناظر ہوتے ہیں اور نہ مختار کل ورنہ ان حضرات کو نہ ہجرت کرنا پڑتی، اور نہ ان کے حق ہجرت کا مفہوم ہی متحقق ہو سکتا۔ پانچویں بات اس سے یہ واضح ہو جاتی ہے کہ حاجت روا و مشکل کشا سب کا اللہ تعالیٰ ہی ہے۔ حضرات انبیاء ورسل بھی اسی کی حاجت روائی و مشکل کشائی کے محتاج ہیں، اور جب حضرت ابراہیم اور حضرت لوط بھی اسی کی حاجت روائی و مشکل کشائی کے محتاج ہیں، تو پھر اور کون ہو سکتا ہے جو ان کا حاجت روا و مشکل کشا ہو سکے؟ پس غلط کہتے۔ اور شرک کا ارتکاب کرتے ہیں وہ لوگ جو اللہ تعالیٰ کی عاجز مخلوق میں سے کچھ کو از خود اور اپنے طور پر مافوق الاسباب حاجت روا و مشکل کشا قرار دے کر پوجتے پکارتے ہیں، والعیاذُ باللہ العظیم، اللہ تعالیٰ زیغ وضلال کی ہر شکل سے محفوظ، اور ہر لحاظ سے اپنی رضا و خوشنودی کی راہوں پر چلنا نصیب فرمائے، آمین ثم آمین
۷۷.	 سو اس سے یہ حقیقت واضح ہو جاتی ہے کہ تکذیب و انکار حق کا جرم جرموں کا جرم، اور محرومیوں کی محرومی ہے۔ اور اس کا نتیجہ و انجام بہر حال ہلاکت و تباہی ہے، ایسے لوگوں کو مہلت اور ڈھیل جتنی بھی ملے وہ بہر حال مہلت اور ڈھیل ہی ہوتی ہے جس نے بالآخر ختم ہو جانا ہوتا ہے، سو قوم نوح جب تکذیب و انکار حق کے اپنے اس ہولناک جرم پر اڑی ہی رہی، اور دعوت حق و ہدایت کو قبول کرنے کے لئے کسی بھی طور پر تیار نہ ہوئی اور حضرت نوح کی طویل ترین دعوت، اور بے مثال اور پر تاثیر نداء و پکار کا ان پر کوئی اثر نہ ہوا تو آخرکار وہ اپنے آخری اور ہولناک انجام کو پہنچ کر رہی، سو ارشاد فرمایا گیا کہ وہ بڑے برے لوگ تھے، اس لئے آخرکار ہم نے ان سب کو غرقاب کر دیا، اور اسطرح بالآخر وہ لوگ اپنے آخری اور انتہائی ہولناک انجام کو پہنچ کر رہے۔ والعیاذ باللّٰہ جَلَّ وعلا بِکُلِّ حَالٍ مِّنَ الاحوال۔
۷۷.	 یعنی اس خاندان کے لوگوں کو اپنی زمین میں حکومت دینے کے بعد ہم کہیں الگ تھلگ ہو کر نہیں بیٹھ گئے تھے، بلکہ ہم ان کو برابر دیکھتے رہے تھے کہ وہ حکمرانی کے حق کو کس طرح ادا کرتے ہیں، اپنی رعایا کے اندر عدل و انصاف کے قیام و اہتمام اور اپنی حکمرانی کی ذمہ داریوں کی ادائیگی کے سلسلہ میں وہ کس قدر حساس اور محتاط ہیں، سو باپ اور بیٹے دونوں نے یہ ثابت کر دیا کہ وہ اپنے اس منصب کے پوری طرح اہل ہیں، چنانچہ اس خاص واقعے کے موقع پر جب بیٹے نے محسوس کیا کہ باپ سے قیام عدل کے سلسلہ میں لغزش ہو رہی ہے تو اس نے فوراً حق نصیحت ادا کرتے ہوئے اپنی رائے پیش کر دی، اور باپ نے جب دیکھا کہ بیٹے کی رائے زیادہ قرین عدل و انصاف ہے تو بلا کسی چون و چرا کے فوراً اس کے آگے سر تسلیم خم کر دیا، اور اس کو صدق دل سے قبول کر لیا، اور یہی حکمرانی کا وہ اصل جوہر ہے جس میں عباد وبلاد سب کا بھلا ہوتا ہے اور اللہ تعالیٰ جن کو اپنی زمین میں خلافت و حکمرانی کے شرف سے نوازتا ہے، وہ ان کے اسی جوہر کو پرکھنا چاہتا ہے۔ کہ اس کی کائنات کا سارا نظام عدل و قسط ہی پر قائم ہے۔ اس لئے وہ چاہتا ہے کہ اس کے بندے بھی اپنی حدود حکم و اختیار میں عدل و انصاف ہی سے کام لیں۔
۷۳.	 اوپر حضرت داؤد و سلیمان علیہا السلام کے ذکر سے شکر کی دو مثالیں ذکر فرمانے کے بعد اب حضرت ایوب علیہ السلام کے ذکر سے صبر کی مثال پیش فرمائی گئی ہے کہ صبر و شکر کے یہ دونوں ہی وصف بڑے اہم اور مطلوب و محمود وصف ہیں، حضرت ایوب علیہ السلام ایک نہایت ہی صابر اور راست باز انسان تھے اللہ تعالیٰ نے ان کو بڑا خاندان بھی عطا فرمایا تھا اور بہت بڑی دولت سے بھی نوازا تھا۔ سفر ایوب میں اس کی تفصیلات مذکور و موجود ہیں، آنجناب کو قدرت نے اس قدر مال و دولت سے نوازا تھا کہ انکے دور میں اہل مشرق میں اس درجہ کا مالدار کوئی اور نہیں تھا۔ مگر اس سب کے باوجود آپ اللہ تعالیٰ کے نہایت شاکر اور فرمانبردار بندے تھے۔ کبھی کسی برائی سے آلودہ نہ ہوئے۔ مگر اس کے بعد ان کے لئے آزمائشوں کا سلسلہ شروع ہو گیا جس کے نتیجے میں ان کی دولت بھی چلی گئی خدم و حشم بھی غائب ہو گئے، اور خاندان بھی ختم ہو گیا، لیکن حضرت ایوب مایوس ہونے اور شکوہ و شکایت کرنے کے بجائے، اپنے خالق و مالک ہی کے حضور گر گئے۔ اور اس کے حضور عرض کیا کہ میرے مالک مجھے بیماری لگ گئی ہے۔ اور تو سب مہربانوں سے بڑا مہربان ہے۔ یعنی اتنا بھی نہیں عرض کیا کہ میری اس بیماری کو دور فرما دے، بلکہ اپنی عرض و گزارش پیش کرنے کے بعد معاملہ اسی کے رحم و کرم کے حوالے کر دیا۔ کہ وہ جو بھی کرے گا وہی بہتر ہو گا۔
۷۴.	 یعنی اللہ تعالیٰ نے حضرت ایوب کی دعا کو شرف قبولیت سے نوازا۔ اور ان سے ان کی وہ تمام تکالیف دور فرما دیں جن میں وہ اس وقت مبتلا تھے اور ان کو ان کے اہل و عیال اور خدم و حشم بھی از سر نو عطا فرما دئیے، حضرت ایوب نے تو اپنی دعا میں صرف اپنی تکلیف اور بیماری کا ذکر فرمایا تھا کہ جن حالات سے وہ دوچار تھے ان کے اعتبار سے ان کے لئے یہی بڑی چیز تھی، کہ ان سے ان کی تکلیف اور دکھ کا ازالہ ہو جائے۔ لیکن اللہ تعالیٰ نے اپنے فضل و کرم سے ان کو وہ بھی دیا جو انہوں نے مانگا۔ اور وہ کچھ بھی عطا فرمایا جس کا ذکر انہوں نے اپنی تواضع و عبدیت کی بناء پر اپنی دعا میں نہیں فرمایا۔ ان کے اہل و عیال اور عزاء و اقربا میں سے جو منتشر ہو گئے تھے، اللہ تعالیٰ نے اپنے فضل و کرم سے ان سب کو بھی دوبارہ یکجا فرما دیا اور جو وفات پا گئے تھے ان کو ان کے نعم البدل سے بھی نواز دیا۔ اور ان کے متعلقین کے دائرے کو بھی مزید وسیع فرما دیا جیسا کہ وَاٰتَیْنٰہُ اَہْلَہ وَمِثْلَہُمْ مَعَہُمْ کے الفاظ سے ظاہر ہوتا ہے، اور یہ سب کچھ اللہ تعالیٰ کی خاص رحمت و عنایت، اور اس کے فضل و کرم کی بناء پر ہوا ورنہ نظر بظاہر حالات اس قدر مایوس کن تھے کہ ان میں نہ حضرت ایوب اس کی توقع کر سکتے تھے، اور نہ ہی کوئی دوسرا جیسا کہ رَحْمَۃً مِّنْ عِنْدِنَا کے کلمات کریمہ سے ظاہر ہوتا ہے۔ اور وَذِکْریٰ لِلْعَابِدِیْنَ کے ارشاد سے اس حقیقت کو واضح فرما دیا گیا، کہ یہ سب کچھ ہم نے اس لئے بھی کیا کہ تاکہ یہ واقعہ ہمارے عبادت گزار بندوں کے لئے ایک یادگار ہو کہ ہمارے جو بندے نرم و گرم ہر قسم کے حالات میں ہم ہی سے وابستہ رہے ہیں ان پر ہم اسی طرح اپنا فضل و کرم کرتے ہیں۔ وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حالٍ مِّن الاحوال۔
۷۷.	 یہاں پر حضرت یونس سے متعلق اس قصے کی تفصیل کو حذف کر دیا گیا جو ان کو کشتی میں پیش آیا، صرف آنجناب کی اس دعا کو ذکر فرمایا گیا جو آپ نے مچھلی کے پیٹ میں اور قعر سمندر کی تاریکیوں میں کی تھی، اور جس کو اللہ تعالیٰ نے قبول فرما لیا تھا کیونکہ یہ دعا ایک عظیم الشان دعا تھی اور اس میں بڑے عظیم الشان درس ہائے عبرت و بصیرت پائے جاتے ہیں۔ سو اس سے واضح ہو جاتا ہے کہ حق تعالیٰ تاریک سے تاریک حالات کے اندر بھی اپنے بندے کی دعا کو سنتا اور اس کو قبول فرماتا ہے۔ بشرطیکہ بندہ اپنے رب ہی کو اپنا ملجا و ماوی سمجھے، اور اسی سے دعا و فریاد کرے۔ حضرت یونس کی اس دعا میں طلب و تمنا کسی بھی چیز کی نہیں کی گئی۔ بلکہ آنجناب نے صرف اپنی تقصیر و کوتاہی کا اعتراف و اظہار فرمایا، سب سے پہلے تو آپ نے اپنی دعا میں اللہ تعالیٰ ہی کے ملجا و ماوی اور معبود برحق ہونے کا اعلان و اظہار فرمایا، اس کے بعد اس کے ہر نقص وعیب، اور ہر شائبہ شرک سے پاک اور منزہ ہونے کا اعلان و اقرار فرمایا۔ اور پھر اپنی تقصیر و کوتاہی کے اعتراف و اقرار کا ذکر و بیان فرمایا، کہ یہ سب کچھ جو ہوا سراسر میری اپنی ہی غلطی کا نتیجہ تھا، میں نے اپنی جان پر خود ہی ظلم ڈھایا۔ میرے رب نے مجھ پر کوئی ظلم نہیں کیا، اس کے بعد انہوں نے اپنا معاملہ اپنے رب کے رحم و کرم ہی پر چھوڑ دیا، کہ وہ میرے بارے میں جو بھی فیصلہ فرمائے گا وہی حق اور صدق ہے اور وہی اس کی رحمت و حکمت کا تقاضا ہے کہ وہ ہر نقص و عیب سے پاک ہے سبحانہ و تعالیٰ، سو یہ ایمان و یقین کی قوت و پختگی اور تسلیم و رضا کے کمال کی عظیم الشان اور بے مثال نمونہ و مظہر تھا، اللہ تعالیٰ ہمیں بھی اس سے مشرف فرما دے، آمین ثم آمین یا ارحم الراحمین، واکرم الاکرمین،
۹۱.	 سو اس سے واضح فرما دیا گیا کہ حضرت مریم اور ان کے بیٹے حضرت عیسیٰ دونوں مل کر قدرت کی ایک عظیم الشان نشانی تھے سب دنیا والوں کیلئے، کیونکہ حضرت عیسیٰ کی ولادت عالم اسباب کے عام ضابطہ اور قاعدہ سے الگ بطور خاص حضرت حق جَلَّ مَجْدُہ، کے کلمہ کن سے ہوئی تھی جس کے ذریعے ان کے اندر ایک مولود کی روح ڈالی گئی تھی۔ جیسا کہ فَنَفَخْنَا فِیْہَا مِنْ رُّوْحِنَا سے اس کی تصریح فرمائی گئی ہے سو اس خرق عادت اور یہ خلاف اسباب ولادت کی بناء حضرت عیسیٰ اور ان کی والدہ ماجدہ دونوں مل کر خداوند قدوس کی قدرت کی ایک عظیم الشان نشانی قرار پائے اور اَحْصَنَتْ فَرْجَہَا سے اس کے لغوی معنی مراد نہیں۔ بلکہ عرف اور محاورے کے معنی مراد ہیں ہم نے اپنے ترجمے کے اندر اس کے اظہار کی کوشش کی ہے والحمد للہ جل وعلا
۹۲.	 سو مذکورہ بالا تمام انبیاء ورسل کے تذکرے کے بعد اس ارشاد سے خلاصہ بحث کو پیش فرما دیا گیا کہ ان سب حضرات کی دعوت اور ان کا دین ایک ہی دین تھا، اور یہ سب ایک ہی ملت اور ایک ہی امت تھے، اور ہیں جس کا مرکزی نقطہ اور بنیادی مضمون یہ ہے کہ معبود برحق اللہ وحدہٗ لاشریک ہی ہے اس لئے ہر قسم کی عبادت و بندگی اسی کا اور صرف اسی کا حق ہے، چنانچہ ارشاد فرمایا گیا وَاَنَا رَبُّکُمْ فَاعْبُدُوْنِ یعنی میں ہی رب ہوں تم سب کا پس تم سب لوگ میری ہی عبادت و بندگی کرو۔ پس تمام انبیاء ورسل کا دین ایک ہی رہا، یعنی یہ کہ عبادت و بندگی صرف اللہ وحدہٗ لاشریک ہی کی کی جائے، اور یہی خلاصہ ہے اسلام کا، جو کہ دین حق ہے، پس جن لوگوں نے حضرات انبیاء ورسل کے درمیان تفریق کی۔ اور مختلف قسم کی بدعات ایجاد کیں، اور عقیدہ توحید میں شرک کی آمیزش کی، وہ سب انکی اپنی اختراعات تھیں، اور اس سب کے ذمہ دار ایسے لوگ خود ہیں، حضرات انبیاء ورسل کا دامن ایسی تمام چیزوں سے پاک ہے۔
۹۷.	 سو اس سے واضح فرما دیا گیا کہ کفار و مشرکین اگرچہ قیامت کے روز صاف و صریح طور پر کہیں گے اور چیخ چیخ کر کہیں گے کہ یقیناً ہم اس یوم حساب سے غفلت میں تھے، بلکہ اس سے بھی بڑھ کر یہ کہ وہ سب صاف اور صریح طور پر کہیں گے کہ ہم لوگ ظالم تھے۔ کہ ہم نے حضرات انبیاء ورسل اور ان کے وارثین اور جانشینوں کی دعوت حق پر کان نہ دھرے، اور حق کو قبول نہ کیا، مگر اس وقت کے اس اعتراف و اقرار جرم سے ان کو کوئی فائدہ بہر حال نہیں ہو گا۔ اور ان کی سزا میں اس سے کوئی تخفیف نہیں ہو گی، بلکہ اس وقت کے ان کے اس اقرار کے جواب میں ان سے کہا جائے گا کہ تم سب اور تمہارے یہ خود ساختہ اور من گھڑت معبود جن کی تم لوگ اللہ تعالیٰ کے سوا پوجا پاٹ کرتے رہے تھے سب کے سب دوزخ کا ایندھن ہو۔ تم سب کو اب بہر حال اس میں داخل ہونا ہو گا۔ اور اپنے کئے کرائے کا بھگتان بہر حال بھگتنا ہو گا، سو بے وقت کے اس اعتراف و اقرار سے ان کو کسی طرح کا کوئی فائدہ نہیں ہو گا۔ سوائے ان کی آتش یاس و حسرت میں اضافے کے۔ والعیاذ باللہ العظیم، اللہ تعالیٰ ہمیشہ ہر حال میں، اور ہر اعتبار سے اپنی رضا و خوشنودی کی راہوں پر چلنا نصیب فرمائے، اور نفس و شیطان کے ہر مکر و فریب سے ہمیشہ اپنی حفاظت اور پناہ میں رکھے، آمین ثم آمین، سو دولت ایمان و یقین کے حصول اور اس سے سرفرازی کا موقع اسی دنیاوی زندگی میں ہے جو آج ہم لوگوں کو حاصل و میسر ہے، اس میں ایمان و یقین سمیت آخرت کے لئے ہر قسم کی کمائی کے مواقع موجود ہیں اسی لئے اس کو بدرجہ آخرت، یعنی آخرت کی کھیتی قرار دیا گیا، اللہ تعالیٰ اس کے ایک ایک لمحہ کو اپنی رضا و خوشنودی کی راہوں میں صرف کرنے کی توفیق بخشے، آمین ثم آمین
۹۹.	 سو اس سے اس اصل مقصد کو واضح فرما دیا گیا جس کے لئے مشرکین کے ان خود ساختہ اور من گھڑت معبودوں کو بھی جہنم کی اس دہکتی بھڑکتی آگ میں جھونکا جائے گا۔ یعنی یہ کہ اس سے اصل مقصد ان کے پجاریوں کو جلانا اور ان کے سامنے اس حقیقت کو واضح کرنا ہے کہ یہ نہ معبود تھے اور نہ ہو سکتے تھے۔ کیونکہ اگر ایسی کوئی بات ہو تو یہ کبھی اس طرح دوزخ میں نہ جلتے۔ اور ان کی یہ درگت بھی نہ بنتی۔ سو یہ مشرکوں کی تذلیل کی آخری حد ہو گی۔ کہ جو ان کی امیدوں کا مرجع اور ان کا سہارا تھے، اور جن پر یہ لوگ تکیہ کئے اور آس لگائے بیٹھے تھے آج وہ اس قدر بے بسی کے ساتھ ان کے سامنے اور ان کے ساتھ آتش دوزخ کا ایندھن بنے ہوئے ہیں اس وقت یہ لوگ جس یاس و حسرت سے دوچار ہونگے، اس کا اندازہ کرنا ہی کس کے بس میں ہو سکتا ہے؟ مگر بے وقت کے اس افسوس سے ان کو کوئی فائدہ بہر حال نہیں ہو گا۔ سوائے انکی آتش یاس و حسرت میں اضافے کے سو اس سے اس بات کا بھی اندازہ کیا جا سکتا ہے کہ قرآن حکیم کا یہ دنیا پر کتنا بڑا احسان ہے، کہ اس نے ان غیبی حقائق کو اس قدر صراحت و وضاحت کے ساتھ بیان فرما دیا ہے جن کو جاننے کا دوسرا کوئی ذریعہ ممکن ہی نہیں۔ لیکن دنیا ہے کہ پھر بھی غفلت و لاپرواہی میں ڈوبی ہوئی ہے، والعیاذُ باللہ جَلَّ وَعَلَا
۱۰۴.	 سِجِلِّ اصل میں اس طومار دفتر یا فائل کو کہا جاتا ہے جس میں لکھے ہوئے اوراق کو محفوظ کر لیا جاتا ہے، سو اس روز چہار سُو پھیلے ہوئے اس آسمان کی بساط کو اس طرح لپیٹ اور سمیٹ دیا جائے گا جس طرح کہ لکھے ہوئے اوراق کو طومار میں لپیٹ کر رکھ دیا جاتا ہے، چنانچہ ارشاد فرمایا گیا کہ جس طرح ہم نے پہلی مرتبہ آسمان اور زمین کی اس کائنات کو پیدا کیا اور اس کو وجود بخشا۔ اسی طرح اس روز ہم نئے قوانین ونوامیس کے تحت نئے آسمان و زمین کو پیدا کریں گے۔ یہ ہمارے ذمے ایک حتمی وعدہ ہے جو ہم نے اپنے نیک بندوں سے کر رکھا ہے۔ جیسا کہ اوپر ارشاد فرمایا گیا کہ اس روز فرشتے ان سے کہیں گے ہٰذَا یَوْمُکُمُ الَّذِیْ کُنْتُمْ تُوْعَدُوْنَ۔ یعنی یہ تمہارا وہی دن ہے جس کا تم لوگوں سے وعدہ کیا جاتا تھا۔ اور اِنَّا کُنَّا فٰعِلِیْنَ سے واضح فرما دیا گیا کہ ایسا ہم نے یقیناً اور بہر حال کرنا ہے اور کر کے رہنا ہے، پس کوئی یہ نہ سمجھے اور اس طرح کے کسی خبط میں مبتلا نہ رہے کہ یہ محض کوئی ہوائی بات ہے جو ہم کر نہیں سکیں گے، یا نہیں کریں گے، بلکہ یہ بہر حال ایک قطعی حقیقت ہے جس نے اپنے مقرر وقت پر بہر حال ہو کر رہنا ہے۔
۱۰۵.	 الارض یعنی زمین سے یہاں پر مراد اس جہان نو کی وہی زمین ہے جو وقوع قیامت کے بعد وجود میں آئے گی اور اس کے مالک و وارث بلا شرکت غیرے اللہ تعالیٰ کے نیکوکار بندے ہی ہونگے۔ جَعَلْنَا اللّٰہُ مِنْہُمْ۔ کہ یہ خداوند قدوس کا خاص انعام ہو گا جس سے وہ اپنے نیک اور صالح بندوں کو نوازے گا۔ رہ گئی دنیا کی یہ زمین جس پر آج ہم لوگ رہتے بستے ہیں تو یہ نیک و بد سب ہی کے لئے ہے، کہ اس کا ملنا انعام کے طور پر نہیں، بلکہ ابتلاء و آزمائش کے لئے ہے۔ جیسا کہ دوسرے مقام پر ارشاد فرمایا گیا۔ اِنَّ الْاَرْضَ لِلّٰہِ یُوْرِثُہَا مَنْ یَّشَاءُ مِنْ عِبَادِہٖ وَالْعَاقِبَۃُ لِلْمُتَّقِیْنَ۔ (الا عراف۔۱۲٨) یعنی یہ زمین اللہ ہی کے لئے ہے وہ اپنے بندوں میں سے جس کو چاہتا ہے اس کا وارث بناتا ہے اور عمدہ انجام بہر حال پرہیزگاروں ہی کا ہے۔
۱۰۹.	 یعنی اگر ایسی صاف و صریح اور فیصلہ کن تنبیہ و تذکیر کے بعد بھی یہ لوگ کان نہیں کھولتے اور حق کی طرف نہیں لپکتے، بلکہ اپنے اسی اعراض و استکبار اور روگردانی پر جمے رہتے ہیں، جس پر یہ پہلے جمے ہوئے تھے تو ان سے کہہ دو کہ میں نے تو تمہارے چھوٹے بڑے لیڈر و پیرو اور امیر و غریب سب کو بلا تفریق و تمیز آنے والے خطرات سے آگاہ کر دیا ہے اور حق و حقیقت کو پوری طرح واضح کر دیا ہے۔ اور اس طور پر کہ اب کوئی یہ عذر نہیں کر سکتا کہ اس کو خبردار نہیں کیا گیا۔ پس اب ہر کوئی اپنے نتیجہ و انجام کا ذمہ دار خود ہے، رہی یہ بات کہ جس خطرے سے میں تم لوگوں کو آگاہ کر رہا ہوں اس کے ظہور و وقوع کا وقت قریب ہے یا بعید؟ تو اس کا علم مجھے بھی نہیں۔ اس کا صحیح علم تو اس خدائے واحد ہی کو ہے جس کے حکم و ارشاد سے میں تمہیں اس سے آگاہ کر رہا ہوں۔ پس اب تم بھی انتظار کرو ہم بھی تمہارے ساتھ انتظار کرتے ہیں۔ جب نتیجہ سامنے آئے گا تو سب کو معلوم ہو جائے گا، اور تم خود دیکھ لو گے، سو یہ ان معاند اور ہٹ دھرم لوگوں کے لئے آخری جواب ہے، جو حق بات کو سننے اور ماننے کو تیار ہی نہیں ہوتے، سو ایسوں کے لئے یہ ہدایت فرمائی گئی کہ ان کو ان کے انجام کے حوالے کر دیا جائے، کہ ان سے الجھنے اور ان کے درپے ہونے کا کوئی فائدہ نہیں۔
۱۱۲.	 سو یہ ارشاد پیغمبر کی دعا بھی ہے۔ اور مخالفین کو وداع بھی۔ یعنی پیغمبر نے اپنے رب کے حضور یہ دعا فرمائی کہ اے میرے رب اب تو ہی حق و باطل کی اس کشمکش کا فیصلہ فرما دے حق کے ساتھ، اور دوسری طرف اس سے مخالفین کو اس طرح وداع فرما دیا گیا کہ جو کچھ تم لوگ کہتے اور کرتے ہو اس کے مقابلے میں میں رب رحمان ہی سے مدد کا طالب ہوں، کہ معین و مددگار حقیقت میں وہی وحدہٗ لاشریک ہے فَہُوَا الْمُسْتَعَانُ وَعَلَیْہِ التَّکَلَانُ، و بہذا قد تَمَّ التفسیر المختصر لسورۃ الانبیاء والحمد للّٰہ جل وعلا بِکُلِّ حَالٍ مِّن

 
(سورۃ الحج ۔ سورہ نمبر ۲۲ ۔ تعداد آیات ۷۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     اے لوگوں بچو تم اپنے رب کے عذاب اور اس کی خوف و پکڑ سے بے شک قیامت کی اس گھڑی کا زلزلہ ایک بری ہی ہولناک چیز ہے
۲۔۔۔     جس روز تم لوگ اس کو دیکھو گے تو حال یہ ہو گا کہ مارے دہشت و خوف کے بھول جائے گی ہر دودھ پلانے والی اپنے دودھ پیتے بچے کو اور گرا دے گی ہر حمل والی اپنے حمل کو اور لوگ تمہیں نشے کی حالت میں نظر آئیں گے حالانکہ وہ نشے میں نہیں ہوں گے مگر اللہ کا عذاب بڑا ہی سخت ہو گا
۳۔۔۔     اور کچھ لوگ ایسے ہیں جو جھگڑا کرتے ہیں اللہ پاک کی ذات و صفات کے بارے میں اور وہ پیچھے ہو لیتے ہیں ہر ایسے سرکش شیطان کے (جو پکارے ان کو اپنے باطل کی طرف اور)
۴۔۔۔     جس کے بارے میں یہ لکھ اور طے کر دیا گیا ہے کہ جس نے اس کو دوست بنایا تو وہ تباہ ہو گیا کہ یقیناً وہ اس کو گمراہ کر کے چھوڑے گا اور وہ اس کو ڈال دے گا دوزخ کی دہکتی بھڑکتی آگ کے عذاب کی راہ پر
۵۔۔۔     اے لوگوں اگر تمہیں کسی طرح کا کوئی شک ہو اپنے دوبارہ جی اٹھنے کے بارے میں تو تم خود اپنی پیدائش و پرورش سے متعلق ہی ہماری قدرت کاملہ کے مظاہر میں غور کر لو کہ ہم نے تمہیں کس عجیب و غریب اور پر حکمت طریقے سے پیدا کیا مٹی کے اس بے حس اور بے جان ما دے سے پھر نطفے سے پھر ایک جمے ہوئے خون سے پھر گوشت کی بوٹی سے جو شکل والی بھی ہوتی ہے اور بے شکل بھی اور ہم نے تمہاری پیدائش سے متعلق یہ اہم تغیرات تمہیں بتا بھی دئیے تاکہ ہم کھول کر بیان کر دیں تمہارے لئے تمہاری حقیقت اور اس سے متعلق اپنی قدرت کے مظاہر کو اور ہم جس کو چاہتے ہیں ٹھہرا دیتے ہیں رحموں کے اندر ایک خاص مدت تک پھر ہم نکال لاتے ہیں تم کو تمہاری ماؤں کے پیٹوں سے ایک بچے کی شکل میں پھر نہایت مناسب و عمدہ طریقے سے ہم تمہاری پرورش کرتے ہیں تاکہ تم پہنچ جاؤ اپنی جوانی کی بھرپور قوتوں کو اور تم میں سے کسی کو پہلے ہی واپس اٹھا لیا جاتا ہے اور کسی کو لوٹا دیا جاتا ہے اس کی گھٹیا اور بدترین عمر کی طرف جس کا اثر و نتیجہ یہ ہوتا ہے کہ وہ سب کچھ جاننے کے بعد کچھ بھی نہیں جان رہا ہوتا اور تم اپنے پیش یا افتادہ اس زمین ہی میں غور کر لو کہ ایک وقت تم اس کو بالکل ویران اور خشک پڑی ہوئی دیکھتے ہو پھر جب ہم اس پر مینہ برسا دیتے ہیں تو یکایک اس میں زندگی کی حرکت پیدا ہوتی ہے اور یہ ایک خاص انداز سے ابھرتی ہے اور یہ اگانا شروع کر دیتی ہے ہر قسم کی خوش منظر نباتات
۶۔۔۔     یہ سب کچھ اس بناء پر ہے کہ اللہ ہی حق ہے اور وہی زندہ کرتا ہے مردوں کو اور بے شک وہی ہے جو ہر چیز پر پوری قدرت رکھتا ہے ۔
۷۔۔۔     اور بے شک قیامت کی اس ہولناک گھڑی نے بہر حال آ کر رہنا ہے اس میں کسی قسم کے شک کی کوئی گنجائش نہیں اور بے شک اللہ تعالیٰ ان سب لوگوں کو ضرور دوبارہ اٹھائے گا جو قبروں میں جا چکے ہیں 
۸۔۔۔     اور کچھ لوگ ایسے ہیں جو جھگڑا کرتے ہیں اللہ کی ذات و صفات کے بارے میں بغیر کسی علم کے اور بدون کسی دلیل اور روشن کتاب کے 
۹۔۔۔     تکبر سے گردن اکڑائے ہوئے تاکہ اس طرح یہ دوسروں کو بھی بہکا سکیں اللہ کی راہ سے ایسے لوگوں کیلئے دنیا میں رسوائی ہے اور قیامت کے دن ہم ان کو مزہ چکھائیں گے دوزخ کی دہکتی بھڑکتی آگ کے عذاب کا
۱۰۔۔۔     اور ان کی مزید تذلیل کے لئے ان سے کہا جائے گا کہ یہ نتیجہ و بدلہ ہے تمہارے ان کاموں کا جو تم لوگوں نے خود اپنے ہاتھوں آگے بھیجے تھے اپنی آخرت کے لئے ورنہ اللہ کبھی ظلم نہیں کرتا اپنے بندوں پر
۱۱۔۔۔     اور کچھ لوگ ایسے ہیں جو اللہ کی بندگی کرتے ہیں ایک کنارے پر رہ کر پھر اگر ان کو کوئی دنیاوی فائدہ مل گیا تو مطمئن ہو گئے اور اگر کوئی آزمائش آ گئی تو یہ منہ اٹھا کر چل دئیے اس طرح وہ اپنی دنیا بھی کھو بیٹھتے ہیں اور آخرت بھی اور دنیا و آخرت دونوں کا یہ خسارہ ہی کھلا ہوا خسارہ ہے
۱۲۔۔۔     ایسا شخص اللہ کے سوا ایسی فرضی وہمی اور بے حقیقت چیزوں کو پکارتا ہے جو اس کو نہ کوئی نقصان دے سکیں اور نہ نفع پہنچا سکیں یہی ہے انتہا درجے کی گمراہی
۱۳۔۔۔     یہ پکارتا ہے ان خود ساختہ و فرضی ہستیوں اور بناوٹی و وہمی سرکاروں کو جن کا نقصان یقینی طور پر ان کے نفع سے زیادہ قریب ہے یقیناً بڑا ہی برا ہے ایسا کار ساز بھی اور برا ہی برا ہے ایسا ساتھی بھی
۱۴۔۔۔     اس کے برعکس جو لوگ صدق دل سے ایمان لائے اور انہوں نے کام بھی نیک کئے ان کو اللہ تعالیٰ یقینی طور پر اپنے کرم سے داخل فرمائے گا ایسی عظیم الشان جنتوں میں جن کے نیچے سے بہہ رہی ہوں گی طرح طرح کی عظیم الشان وبے مثل نہریں بے شک اللہ کرتا ہے جو چاہتا ہے 
۱۵۔۔۔     جو کوئی یہ گمان رکھتا ہو کہ اللہ اس کی کوئی مدد نہیں فرمائے گا دنیا و آخرت میں تو اس کو چاہیے کہ وہ ایک رسی تان لے آسمان کی طرف پھر وہ کاٹ ڈالے سلسلہ وحی کو پھر دیکھ لے کہ کیا اس کی تدبیر رد کر سکتی ہے اس چیز کو جو اس کو غصہ دلاتی ہے ؟
۱۶۔۔۔     اور اسی طرح اتارا ہے ہم نے اس قرآن کو کھلے اور روشن دلائل کی صورت میں اور بے شک اللہ ہی نوازتا ہے ہدایت کی دولت سے جس کو چاہتا ہے
۱۷۔۔۔     بے شک جو لوگ ایمان لائے اور جو یہودی بن گئے اور ستارہ پرست اور نصرانی اور مجوسی اور وہ لوگ جنہوں نے شرک کیا بے شک اللہ تعالیٰ ان سب کے درمیان فیصلہ فرما دے گا قیامت کے دن عملاً اور آخری طور پر بے شک اللہ ہر چیز پر پوری طرح مطلع ہے کیا
۱۸۔۔۔     تم دیکھتے نہیں ہو کہ اللہ ہی کے حضور سجدہ ریز ہیں وہ سب جو کہ آسمانوں میں ہیں اور وہ سب بھی جو کہ زمین میں ہیں اور سورج و چاند اور ستارے و پہاڑ اور درخت اور جانور اور بہت سے انسان بھی اور بہت سے ایسے ہیں جن پر پکا ہو چکا ہے اللہ کا عذاب اور حقیقت یہ ہے کہ جسے اللہ ذلیل کر دے اسے کوئی عزت نہیں دے سکتا  بلا شبہ اللہ جو چاہتا ہے کرتا ہے ۔
۱۹۔۔۔     ایمان و کفر والے یہ دو فریق ہیں جن کے درمیان جھگڑا ہے ان کے رب کے بارے میں سو ان میں جو اڑے ہوئے ہیں اپنے کفر و باطل پر ان کے لئے کپڑے کاٹے جا چکے ہیں آگ کے ان کے مجرمانہ قد کاٹھ کے مطابق اور مزید برآں ان کی خبر گیری کے لئے ان کے سروں کے اوپر سے ان پر ڈالا جائے گا ایسا کھولتا ہوا پانی
۲۰۔۔۔     جس سے پگھل پگھل جائے گا وہ سب کچھ جو ان کے پیٹوں کے اندر ہو گا
۲۱۔۔۔     اور ان کی کھا لیں بھی اور مزید خبر لینے کو ان کے لئے گرز ہوں گے لوہے کے 
۲۲۔۔۔     شدت غم کی بنا پر جب وہ وہاں سے نکلنا چاہیں گے تو انہیں واپس اسی میں دھکیل دیا جائے گا اور مزید تذلیل و توبیخ کے طور پر ان سے کہا جائے گا کہ اب مزہ چکھتے رہو تم لوگ اس بھڑکتی آگ کے عذاب کا
۲۳۔۔۔     بے شک اللہ تعالیٰ داخل فرما دے گا اپنے کرم سے ان لوگوں کو جو صدق دل سے ایمان لائے ہوں گے اور انہوں نے کام بھی نیک کئے ہوں گے ایسے عظیم الشان جنتوں میں جن کے نیچے سے بہہ رہی ہوں گی طرح طرح کی عظیم الشان اور بے مثل نہریں وہاں ان کو آراستہ کیا جائے گا سونے کے کنگنوں اور موتیوں سے اور ان کے لباس وہاں پر ریشم کے ہوں گے 
۲۴۔۔۔     اور ان کو یہ سب کچھ اس لئے ملے گا کہ دنیا میں انہیں ہدایت و توفیق مل گئی تھی پاکیزہ قول کو قبول کرنے کی اور انہیں ہدایت و توفیق مل گئی تھی خدائے ستودہ صفات کے راستے کو اپنانے کی
۲۵۔۔۔      اس کے برعکس جو لوگ اڑے رہے تھے اپنے کفر و باطل پر، اور جو روکتے ہیں اللہ کے راستے سے اور اس مسجد حرام سے جس کو ہم نے اس شان کا بنایا کہ اس میں ایک برابر ہیں وہاں کا رہنے والا اور باہر سے آنے والا دونوں تو ایسے لوگ یقیناً اپنے کئے کا بدلہ پا کر رہیں گے اور مسجد حرام تو ایسی بے مثال عظمت کی جگہ ہے کہ جو کوئی اس میں کسی بے دینی کے کام کا ارادہ بھی کرے گا ظلم و زیادتی کے ساتھ تو ہم اس کو مزہ چکھائیں گے دردناک عذاب کا۔
۲۶۔۔۔     اور وہ بھی یاد کرنے کے لائق ہے کہ جب ہم نے ابراہیم علیہ السلام کو اس گھر یعنی خانہ کعبہ کی نشاندہی کر دی تھی اس کے حکم کے ساتھ کہ میرے ساتھ کسی بھی چیز کو شریک نہیں ٹھہرانا اور پاک رکھنا میرے گھر کو اس کے گرد طواف کرنے والوں قیام کرنے والوں اور رکوع و سجود کی عبادات بجا لانے والوں کے لئے 
۲۷۔۔۔      اور اعلان کر دو لوگوں کے درمیان حج کا، کہ اس کے نتیجے میں وہ تمہارے پاس چلے آئیں گے پیدل بھی اور طرح طرح کی ان پتلی دبلی اونٹنیوں اور دوسری قسما قسم کی سواریوں پر بھی جو چلی آئیں گی ہر دور دراز مقام سے
۲۸۔۔۔     اور یہ لوگ وہاں اس لئے آئیں گے تاکہ یہ آ موجود ہوں طرح طرح کے اپنے ان فائدوں کے لئے جو ان کے لئے وہاں رکھے گئے ہیں اور تاکہ یہ اللہ کا نام لیں چند مقررہ دنوں ان چوپایوں پر جو کہ اس نے اپنے فضل و کرم سے ان کو عطاء فرمائے ہیں پس کھاؤ تم لوگ ان کے گوشت میں سے خود بھی اور کھلاؤ ان میں سے تنگ حال محتاجوں کو بھی
۲۹۔۔۔      پھر قربانی کے بعد لوگوں کو چاہیے کہ وہ دور کریں اپنا میل کچیل، اور طواف کریں رحمتوں اور برکتوں بھرے اس قدیم گھر کا یہ بات جو کہ حج کے بعض احکام سے متعلق ہو چکی
۳۰۔۔۔     اور اب مزید سنو کہ جو کوئی تعظیم و تکریم کرے گا اللہ کی قائم کردہ حدوں کی تو وہ خود اسی کے لئے بہتر ہو گا اس کے رب کے یہاں اور حلال قرار دے دئیے گئے تمہارے لئے سب چوپائے جو اس نے اپنے کرم سے تمہیں بخشے ہیں سوائے ان چند ایک کے جو تمہیں پڑھ کر سنائے جاتے ہیں پس تم لوگ بچو اور دور رہو بتوں کی گندگی سے اور بچو جھوٹی بات سے
۳۱۔۔۔     اس طور پر کہ تم خاص اللہ کے ہو کر رہو اس کے ساتھ کسی کو شریک نہ ٹھہراؤ کہ شرک بغاوت اور ناقابل معافی جرم ہے اور جس نے شرک کیا اللہ کے ساتھ تو وہ گویا گر گیا آسمان کی بلندیوں سے اور اس کو بوٹی بوٹی کر کے اچک لیا پرندوں نے یا اس کو پھینک دیا ہوا نے کسی ایسی دور دراز جگہ میں جہاں اس کے چیتھڑے اڑ جائیں 
۳۲۔۔۔     یہ بات بھی بطور ایک قاعدہ کلیہ کے ہو چکی اور مزید سنو کہ جس نے تعظیم و تکریم کی اللہ کے مقررہ کردہ شعائر اور اس کی قائم فرمودہ یادگاروں کی تو یقیناً یہ بات دلوں کے تقویٰ میں سے ہے ۔
۳۳۔۔۔     تمہارے لئے قربانی کے ان جانوروں میں طرح طرح کے فائدے ہیں ایک مقرر وقت تک پھر ان کے قربان کرنے کی جگہ اس قدیم گھر کے پاس ہے
۳۴۔۔۔     اور ہم نے ہر امت کے لئے قربانی کا ایک خاص طریقہ مقرر کیا ہے تاکہ وہ لوگ چوپایوں کی قسم کے ان مخصوص جانوروں کی قربانی کے موقع پر اللہ کا نام لیں جو اس نے ان کو بخشنے ہیں پس معبود تم سب کا اے لوگوں ایک ہی معبود ہے یعنی اللہ تعالیٰ پس تم سب دل و جان سے جھک جاؤ اسی وحدہٗ لا شریک کے حضور اور خوشخبری سنا دو اے پیغمبر! ان عاجزی کرنے والوں کو
۳۵۔۔۔     جن کا حال یہ ہے کہ جب ان کے سامنے اللہ کا ذکر کیا جائے تو کانپ اٹھیں ان کے دل اور جو صبر و تسلیم سے کام لیتے ہیں ہر اس مصیبت پر جو ان پر پہنچتی ہے اور جو قائم رکھنے والے ہیں نماز کو اور جو کچھ ہم نے ان کو دیا ہوتا ہے اس میں سے وہ خرچ کرتے ہیں
۳۶۔۔۔     اور قربانی کے اونٹوں کو ہم نے تمہارے لئے اللہ کی نشانیوں میں سے بنایا ہے تمہارے لئے ان میں بہت بڑی بھلائی ہے پس تم انہیں ذبح یعنی نحر کرتے وقت ان پر اللہ کا نام لو ان کو کھڑا کر کے پھر ذبح یعنی نحر کے بعد جب وہ گر جائیں اور ٹھنڈے ہو جائیں تو تم ان میں سے خود بھی کھاؤ اور ان کو بھی کھلاؤ جو قناعت کرنے والے ہوتے ہیں اور ان کو بھی جو سوال کے ذریعے اپنی حاجت پیش کرتے ہیں اسی طرح ہم نے ان جانوروں کو تمہارے قابو میں کر دیا تاکہ تم شکر ادا کرو اپنے خالق و مالک کا
۳۷۔۔۔     اور یاد رکھو کہ اللہ کو نہ تو ان جانوروں کے گوشت پہنچتے ہیں اور نہ ہی ان کے خون بلکہ اس کے یہاں تو صرف تمہاری پرہیزگاری اور اخلاص نیت کی پونجی ہی پہنچتی ہے اسی طرح اس نے اپنے فضل و کرم سے ان کو تمہارے لئے مسخر کر دیا تاکہ تم لوگ اللہ کی بڑائی کرو اپنے قول و فعل سے کہ اس نے نوازا ہے تم کو حق و ہدایت کی عظیم الشان دولت سے اور خوشخبری سنا دو اے پیغمبر! نیکوکاروں کو
۳۸۔۔۔     بے شک اللہ تعالیٰ مدافعت کرتا ہے ان لوگوں سے جو ایمان لائے بے شک اللہ تعالیٰ پسند نہیں فرماتا کسی بھی دغا باز ناشکرے کو
۳۹۔۔۔     جہاد کی اجازت دے دی گئی ان ستم رسیدہ لوگوں کو جن کے خلاف جنگ کی جا رہی ہے اس وجہ سے کہ ان پر ظلم کیا گیا اور بے شک اللہ ان کی مدد پر بہر حال پوری قدرت رکھتا ہے 
۴۰۔۔۔      جن کو نکال باہر کیا گیا ان کے گھروں سے بغیر کسی حق کے ان کا کوئی جرم و قصور نہیں سوائے اس کے کہ وہ کہتے ہیں کہ ہمارا رب اللہ ہے اور اگر اللہ تعالیٰ اپنی قدرت و عنایت سے لوگوں کو ایک دوسرے سے ہٹاتا اور اس طرح ان کا زور توڑتا نہ رہتا تو مسمار کر دی جاتیں تمام خانقاہیں گرجے ، کنیسے ، اور وہ مسجدیں جن میں بکثرت نام لیا جاتا ہے اللہ وحدہٗ لا شریک کا اور یقیناً اللہ مدد فرماتا ہے اس کی جو مدد کرتا ہے اس کے دین کی بلاشبہ اللہ تعالیٰ بڑا ہی قوت والا نہایت ہی زبردست ہے
۴۱۔۔۔     یہ وہ لوگ ہیں کہ اگر ہم ان کو زمین میں اقتدار بخشیں تو یہ قائم کریں گے نماز کو اور ادا کریں گے زکوٰۃ کو اور حکم دیں گے نیکی کا اور روکیں گے برائی سے اور اللہ ہی کے اختیار میں ہے سب کاموں کا انجام
۴۲۔۔۔     اور اگر یہ لوگ آپ کو جھٹلاتے ہیں اے پیغمبر! تو یہ کوئی نئی بات نہیں بلکہ یقیناً ان سے پہلے قوم نوح اور عاد و ثمود بھی جھٹلا چکے ہیں اپنے اپنے پیغمبروں کو
۴۳۔۔۔     اور قوم ابراہیم اور قوم لوط بھی
۴۴۔۔۔     اور دین والے بھی اور موسیٰ کو بھی جھٹلایا جا چکا ہے جس پر میں نے پہلے تو ان کافروں کو مہلت دی مگر آخر جب ان کو پکڑا تو دیکھو کیسا رہا میرا عذاب؟
۴۵۔۔۔      سو کتنی ہی بستیاں ایسی تھی جن کو ہم نے تباہ کر ڈالا جب کہ وہ اڑی رہیں اپنے ظل پر، سو دیکھو کہ اب وہ گری پڑی ہیں اپنی چھتوں پر اور کتنے ہی کنوئیں ہیں بے کار پڑے ہوئے اور کتنے ہی بلند و بالا اور مضبوط محل ہیں جو کھنڈر بنے ہوئے ہیں
۴۶۔۔۔     تو کیا غفلت میں ڈوبے یہ لوگ چلتے پھرتے نہیں عبرتوں بھری اس زمین میں ؟ کہ ان کے ایسے عبرت پذیر دل ہوتے جن سے یہ سوچتے سمجھتے حق اور حقیقت کو یا ان کے ایسے کان ہوتے جن سے یہ سنتے پیغام حق و صداقت کو بات یہ ہے کہ سر کی یہ آنکھیں اندھی نہیں ہوتیں بلکہ وہ دل اندھے ہو جاتے ہیں جو سینوں کے اندر ہیں 
۴۷۔۔۔     اور نصیحت قبول کرنے کے بجائے یہ لوگ تو آپ سے عذاب ہی کی جلدی مچائے جا رہے ہیں حالانکہ اللہ کبھی خلاف ورزی نہیں فرماتا اپنے وعدے کی اور حقیقت یہ ہے کہ تمہارے رب کے یہاں کا ایک دن اے لوگو! تمہارے شمار کے ایک ہزار برس کے برابر ہوا کرتا ہے ۔
۴۸۔۔۔     اور پھر سن لو کہ کتنی ہی بستیاں ایسی ہوئی ہیں جو کہ کمر بستہ تھیں اپنے ظلم پر ہمارا معاملہ ان سے یہ رہا کہ پہلے تو میں نے ان کو ڈھیل دے رکھی مگر آخرکار ان کو پکڑا اور سب کو بہر حال میرے ہی پاس لوٹ کر آنا ہے 
۴۹۔۔۔     ان سے صاف کہہ دو کہ اے لوگوں سوائے اس کے نہیں کہ میں تو صرف خبردار کر دینے والا ہوں تم سب کے لئے کھول کر حق اور حقیقت کو
۵۰۔۔۔     سو جو لوگ ایمان لے آئیں گے اور وہ کام بھی نیک کریں گے تو ان کے لئے تو بخشش بھی ہے اور عزت کی روزی بھی
۵۱۔۔۔     اور جو ہماری آیتوں کو نیچا دکھانے کی کوشش کریں گے وہ ساتھی اور یار ہیں دوزخ کے
۵۲۔۔۔      اور ہم نے آپ سے پہلے اے پیغمبر! جو بھی کوئی رسول یا نبی بھیجا، اس کا حال یہی رہا کہ جب اس نے تمنا کی تو شیطان نے خلل اندازی کی اس کی تمنا و آرزو میں پھر اللہ مٹا دیتا ہے اس خلل اندازی کو جو شیطان کرتا ہے اور پکا اور پختہ کر دیتا ہے وہ اپنی آیتوں کو اور اللہ تو سب کچھ جاننے والا بڑا ہی حکمت والا ہے
۵۳۔۔۔     اور اللہ ایسا اس لئے ہونے دیتا ہے تاکہ وہ شیطان کے ڈالے ہوئے وسوسوں کو فتنے اور آزمائش کا سامان بنا دے ان لوگوں کے لئے جن کے دلوں میں روگ ہوتا ہے شک اور نفاق کا نیز ان لوگوں کے لئے جن کے دل سخت ہو گئے ہوتے ہیں کفر و باطل کی سیاہی سے اور بے شک ظالم لوگ پڑے ہیں بہت دور کی مخالفت اور ہت دھرمی میں 
۵۴۔۔۔     نیز یہ اس لئے کہ تاکہ جان لیں وہ لوگ جن کو علم کا نور بخشا گیا ہے کہ یہی بات قطعی طور پر حق ہے تمہارے رب کی جانب سے پھر وہ اس پر مزید پختگی سے ایمان لے آئیں اور اس کے نتیجے میں جھک جائیں ان کے دل اس حق و صدق کے آگے اور بے شک اللہ ہدایت سے سرفراز فرمانے والا ہے ان لوگوں کو جو ایمان لائے ہوں سیدھی راہ کی طرف
۵۵۔۔۔     رہ گئے وہ لوگ جو اڑے رہے اپنے کفر و باطل پر تو وہ اس حق کی طرف سے ہمیشہ شک کی دلدل ہی میں پڑے رہیں گے یہاں تک کہ اچانک آ پہنچے ان پر قیامت کی وہ گھڑی یا آ پہنچے ان پر عذاب ایک بڑے ہی منحوس دن کا
۵۶۔۔۔     اس روز بادشاہی اللہ ہی کی ہو گی وہی فیصلہ فرمائے گا ان کے درمیان پورے عدل انصاف کے ساتھ سو جو لوگ صدق دل سے ایمان لائے ہوں گے اور انہوں نے کام بھی نیک کئے ہوں گے وہ تو نعمتوں بھری جنتوں میں ہوں گے 
۵۷۔۔۔     مگر جنہوں نے کفر کیا ہو گا اور جھٹلایا ہو گا ہماری آیتوں کو تو ان کے لئے ایک بڑا ہی رسوا کن عذاب ہو گا
۵۸۔۔۔     اور جن لوگوں نے ہجرت کی اللہ کی راہ میں پھر وہ قتل کر دئے گئے یا خود مرگئے تو اللہ ان کو ضرور نوازے گا ایک بڑے ہی عمدہ رزق سے اور بے شک اللہ تعالیٰ ہی ہے جو سب سے بہتر روزی رساں ہے 
۵۹۔۔۔     وہ ان کو اپنے کرم سے ضرور داخل فرمائے گا ایک ایسی عظیم الشان جگہ میں جس کو یہ لوگ دل و جان سے پسند کریں گے بے شک اللہ تعالیٰ پوری طرح جاننے والا بڑا ہی بردبار ہے
۶۰۔۔۔     یہ مضمون تو ہو چکا اور اب مزید سنو کہ جو کوئی اتنا ہی بدلہ لے جتنی کہ اسے تکلیف پہنچائی گئی پھر اس پر زیادتی کی جائے تو اللہ تعالیٰ ضرور بالضرور اس کی مدد فرمائے گا بے شک اللہ بڑا ہی درگزر کرنے والا نہایت ہی معاف کرنے والا ہے ۔
۶۱۔۔۔     یہ اس لئے کہ اللہ ہی ہے جو رات کو داخل کرتا ہے دن میں اور دن کو داخل کرتا ہے رات میں اور بے شک اللہ ہی ہے ہر کسی کی سنتا سب کچھ دیکھتا
۶۲۔۔۔     یہ اس لئے کہ اللہ ہی حق ہے اور جن کو یہ لوگ پوجتے پکارتے ہیں اس کے سوا وہ سب باطل ہیں اور یقینی طور پر اللہ ہی بلند مرتبہ بڑی ہی شان والا
۶۳۔۔۔     کیا تم دیکھتے نہیں کہ اللہ تعالیٰ نے اپنی قدرت کاملہ اور رحمت شاملہ کی بناء پر کیسے حکمت بھرے نظام کے مطابق آسمان سے پانی اتارا ہے پھر اس سے ہری بھری اور سر سبز و شاداب ہو جاتی ہے خشک اور مردہ پڑی ہوئی یہ زمین بلاشبہ اللہ بڑا ہی مہربان نہایت ہی باخبر ہے
۶۴۔۔۔     اسی کا ہے وہ سب کچھ جو کہ آسمانوں میں ہے اور وہ سب کچھ بھی جو کہ زمین میں ہے بلاشبہ اللہ ہی ہے جو ہر طرح سے بے نیاز اور ہر تعریف کے لائق ہے 
۶۵۔۔۔     پھر کیا تم نے کبھی اپنے گردو پیش پھیلی ہوئی اس حقیقت پر غور نہیں کیا کہ اللہ نے کس قدر حکمتوں بھرے نظام کے تحت تمہارے کام میں لگا رکھا ہے ان سب چیزوں کو جو کہ زمین میں ہیں اور ان دیو ہیکل جہازوں اور طرح طرح کی کشتیوں کو بھی جو کہ رواں دواں ہیں سمندر میں اس کے حکم سے اور اسی نے روک رکھا ہے آسمان کو اپنی قدرت کاملہ اور حکمت بالغہ سے اس سے کہ وہ گر پڑے زمین پر مگر اسی کے اذن سے بلاشبہ اللہ پاک لوگوں پر بڑا ہی مہربان نہایت ہی رحم فرمانے والا ہے 
۶۶۔۔۔     اور وہ اللہ وہی ہے جس نے تم سب کو زندگی بخشی پھر وہی تمہیں موت دیتا ہے اور دے گا پھر وہی تمہیں قیامت میں زندہ کرے گا پھر بھی یہ انسان اس کا ناشکرا اور نافرمان ہے ؟ واقعی یہ انسان بڑا ہی ناشکرا ہے 
۶۷۔۔۔     ہر امت کے لئے ہم نے عبادت کا اک طریقہ مقرر کیا ہے جس پر ان کو چلنا ہوتا ہے پس ان لوگوں کو آپ کے ساتھ اس معاملے میں کسی بھی طرح جھگڑے کا حق نہیں اور آپ بلاتے رہیں اپنے رب کی عبادت و بندگی کی طرف بلاشبہ آپ قطعی طور پر سیدھے راستے پر ہیں
۶۸۔۔۔     اور اگر وہ آپ سے جھگڑا کریں تو ان سے کہہ دو کہ اللہ کو خوب معلوم ہے وہ سب کچھ جو تم لوگ کر رہے ہو
۶۹۔۔۔     اللہ فیصلہ فرما دے گا تم سب کے درمیان عملی اور آخری طور پر ان تمام باتوں کا جن کے بارے میں تم لوگ اختلاف کرتے رہے ہو
۷۰۔۔۔     کیا تمہیں معلوم نہیں کہ اللہ تعالیٰ قطعی طور پر جانتا ہے وہ سب کچھ جو کہ آسمان و زمین اس کائنات میں ہے بے شک یہ سب کچھ ثبت و مندرج ہے ایک عظیم الشان کتاب میں بلاشبہ یہ سب کچھ اللہ کے لئے کچھ بھی مشکل نہیں
۷۱۔۔۔     مگر اس سب کے باوجود یہ لوگ ہیں کہ پوجے اور پکارے جا رہے ہیں ایسی بے حقیقت چیزوں کو جن کے بارہ میں نہ اللہ نے کوئی سند اتاری اور نہ ہی ان لوگوں کے پاس ان کے بارہ میں کسی طرح کا کوئی علم ہے اور ایسے ظالموں کے لئے کوئی مددگار نہیں 
۷۲۔۔۔     اور حق و اہل سے ان کے بغض و عناد کا عالم یہ ہے کہ جب ان کو پڑھ کر سنائی جاتی ہیں ہماری کھلی اور واضح آیتیں اور تم ان لوگوں کے چہروں میں ناگواری و ناپسندیدگی کے آثار ابھرتے دیکھو گے جو اڑے ہوئے اپنے کفر پر ایسا لگتا ہے کہ یہ ابھی ٹوٹ پڑیں گے ان علمبرداران حق پر جو ان کو پڑھ کو سناتے ہیں ہماری آیتیں ان سے کہو کہ کیا میں تم کو اس سے بھی بڑھ کر ایک ناگوار چیز نہ بتا دوں ؟ وہ جہنم کی وہ آگ ہے جس کا اللہ نے وعدہ فرما رکھا ہے ان بدبختوں سے جو اڑے ہوئے ہیں اپنے کفر و باطل پر اور بڑا ہی برا ٹھکانا ہے
۷۳۔۔۔     وہ اے لوگوں ایک مثال بیان کی جاتی ہے پس تم اسے کان لگا کر سنو بے شک جن ہستیوں کو تم لوگ پوجتے پکارتے ہو اللہ کے سوا وہ ایک مکھی بھی نہیں بنا سکتے اگرچہ اس کی کوشش کے لئے وہ سب اکٹھے بھی ہو جائیں اور مکھی بنانا تو دور کی بات ہے ان کا حال تو یہ ہے کہ اگر وہ مکھی ان سے کچھ چھین لے تو یہ اس کو بھی اس سے چھڑا نہیں سکتے کتنا کمزور ہے چاہنے والا اور کتنا کمزور ہے وہ جس سے مدد چاہی جاتی ہے
۷۴۔۔۔     ان لوگوں نے اللہ کی قدر نہ کی جیسا کہ اس کی قدر کرنے کا حق تھا بے شک اللہ تعالیٰ بڑا ہی قوت والا نہایت ہی زبردست ہے
۷۵۔۔۔     وہ اپنی پیغام رسانی کے لئے اپنی مرضی و اختیار سے چنتا ہے پیغمبر فرشتوں سے بھی اور انسانوں سے بھی بلاشبہ اللہ تعالیٰ ہر کسی کی سنتا سب کچھ دیکھتا ہے وہ پوری طرح جانتا ہے 
۷۶۔۔۔     وہ سب کچھ جو کہ ان لوگوں کے سامنے ہے اور وہ سب کچھ بھی جو کہ ان کے پیچھے ہے اور اللہ ہی کی طرف لوٹائے جاتے ہیں سب کام
۷۷۔۔۔     اے وہ لوگوں جو ایمان لائے ہو تم رکوع اور سجدہ کرو اپنے رب کی رضا کیلئے اور اپنے رب ہی کی بندگی کرو اور نیک کام کرتے رہا کرو تاکہ تمہیں فلاح نصیب ہو سکے
۷۸۔۔۔     اور اللہ کی راہ میں جہاد کرو جیسا کہ جہاد کرنے کا حق ہے اسی وحدہٗ لاشریک نے تم کو چنا ہے اپنی بندگی اور اپنے دین کی خدمت کے لئے اور دین کے بارے میں اس نے تم پر کوئی تنگی نہیں رکھی قائم ہو جاؤ تم لوگ اپنے باپ ابراہیم کی ملت پر اسی اللہ نے تمہارا نام مسلمان رکھا پہلے والی آسمانی کتابوں میں بھی اور اس قرآن میں بھی تاکہ تمہارے پیغمبر تم پر گواہ ہوں اور تم دوسرے لوگوں پر گواہ بنو پس تم لوگ نماز کی پابندی کرو اور زکوٰۃ دیتے رہو اور وابستہ ہو جاؤ اللہ کے دین سے وہی کار ساز ہے تم سب کا سو کیا ہی اچھا کارساز ہے اور کیا ہی اچھا مددگار ہے ۔
 


تفسیر

۱.	 سو وہ یوم عظیم اتنا عظیم اور اس قدر ہولناک ہو گا کہ اس کی ہولناکی کا اندازہ کرنا بھی کسی کے لئے ممکن نہیں اس لئے عقل و نقل دونوں کا تقاضا ہے کہ انسان اس یوم عظیم سے ڈرے۔ اور اس کے تقاضوں کو ہمیشہ اپنے پیش نظر رکھے، اور زندگی کے ہر لمحے کو اسی سے سرفرازی کے حصول کے لئے صرف کرے، وباللہ التوفیق لمایحب ویرید، وعلی مایحب ویرید،
۲.	 اس ارشاد سے اس یوم عظیم کی تصویر پیش فرما دی گئی۔ چنانچہ اس سے واضح فرما دیا گیا کہ اس یوم عظیم کی ہولناکی کا عالم یہ ہو گا کہ اس ہولناکی سے دودھ پلاتی عورت اپنے دودھ پیتے ہوئے اس بچے کو بھی بھول جائے گی جو اس کو اپنی جان سے بھی زیادہ عزیز ہوتا تھا اور مارے خوف کے حاملہ عورت اس روز اپنا حمل گرا دیگی۔ اور لوگوں کا حال یہ ہو گا کہ وہ مدہوش نظر آئیں گے اور یہ بے ہوشی اور مدہوشی کسی شراب وغیرہ کے نشے کی بناء پر نہیں ہو گی۔ بلکہ یہ اس یوم عظیم کی ہولناکی ہو گی جو ان کے ہوش اڑا کر رکھ دے گی، سو اس یوم عظیم اور اس کے تقاضوں سے غفلت و لاپرواہی برتنا سب سے بڑا اور انتہائی ہولناک خسارہ ہے۔ پس عقل و نقل کا تقاضا ہے کہ انسان اس یوم عظیم کے تقاضوں کو ہمیشہ اپنے سامنے رکھے اور اپنے رب سے ڈرتا رہے، وباللہ التوفیق لما یُحِبُّ ویرید،
۳.	 سو اللہ کے بارے میں جھگڑنے اور بحث کرنے والے ایسے لوگ راہِ حق و ہدایت سے محروم ہو کر ہر شیطان سرکش کے پیچھے لگ جاتے ہیں اور شیطان کا لفظ شیاطین انس وجن دونوں کو شامل ہے، اور انسان کو راہ حق و ہدایت سے ہٹانے اور محروم کرنے کے سلسلہ میں ان دونوں کا باہم گٹھ جوڑ ہوتا ہے۔ شیاطین جن ظاہر میں نظر نہیں آتے، اس لئے وہ اپنی اغراض خبیثہ کی تکمیل کے لئے شیاطین انس ہی کو اپنا آلہ کار اور اپنی فتنہ انگیزیوں کا ذریعہ بناتے ہیں وہ ان کی طرف اپنی فتنہ سامانیوں کا القاء کرتے ہیں، اور یہ مختلف ناموں اور دلکش پروگراموں کے ذریعے ان کو آگے چلاتے اور پھیلاتے ہیں، قرآن حکیم نے ایسے ائمہ ضلالت کے لئے شیطان ہی کا لفظ استعمال کیا ہے، شیاطین انس اپنے ان شیطانی پروگراموں کو پھیلانے اور عوام کو گمراہ کرنے کے لئے ہمیشہ خیر خواہ مصلح اور ناصح بن کر سامنے آتے ہیں، اور وہ اپنے شیطانی جال طرح طرح کے خوشنما ناموں سے بچھاتے پھیلاتے ہیں، اور اس طرح وہ سادہ لوح عوام کو خدا کی راہ سے ہٹا کر اپنے ڈگر پر اور گمراہی میں ڈال دیتے ہیں، والعیاذُ باللہ العظیم
۵.	۱: سو رحم مادر کے اندر کے یہ تمام انقلابات جو تم لوگوں پر گزرتے ہیں، سب ہماری ہی قدرت اور رحمت و عنایت کے تابع ہوتے ہیں، ہم جس کو چاہیں اور جس شکل میں چاہیں رکھتے ہیں یہ سب کچھ کلیۃً ہماری ہی مشیئت پر موقوف و منحصر اور ہماری ہی قدرت و عنایت کے تابع ہوتا ہے خواہ وہ لڑکا ہو یا لڑکی، خوبصورت ہو یا بدصورت، کامل ہو یا ناقص، کسی دوسرے کا اس میں کوئی عمل دخل نہیں اور پھر رحم مادر میں ان کے استقرار کی مدت کا معاملہ بھی ہماری ہی مشیت پر منحصر ہے اس میں بھی کسی کا کوئی عمل دخل نہیں، ہم جس کو چاہیں اور جتنا چاہیں رحم مادر میں رکھیں۔ سو اس سے اللہ تعالیٰ کی قدرت کاملہ حکمت بالغہ اور رحمت شاملہ کے عظیم الشان نمونے اور مظاہر سامنے آتے ہیں، اور ایسے عظیم الشان کہ انسان اگر ان میں صحیح طریقے سے غور و فکر سے کام لے تو دل و جان سے اس کے آگے جھک جائے، اور ہمیشہ اور ہر حال میں اس کے آگے جھکا ہی رہے، یہی تقاضائے عقل و نقل ہے اور یہی مقتضیٰ ہے شکر نعمت کا، اور یہی لائق ہے بندے کی شان عبدیت و بندگی کے، اور یہی ذریعہ و وسیلہ ہے دارین کی سعادت وسرخروئی سے سرفرازی کا، اور جب ان میں سے کسی بھی مرحلے میں کوئی اس وحدہٗ لاشریک کا کسی بھی درجے میں شریک وسہیم نہیں، تو پھر اس کی عبادت و بندگی میں کوئی اس کا شریک کس طرح ہو سکتا ہے؟ پس معبود برحق وہی وحدہٗ لاشریک ہے، اور عبادت و بندگی کی ہر قسم اور اس کی ہر شکل اسی وحدہٗ لاشریک کا حق اور اسی کا اختصاص ہے، سبحانہ و تعالیٰ،
     ۲: یعنی تم میں سے کوئی تو بچپن اور جوانی وغیرہ کے مختلف مراحل ہی میں فوت ہو جاتا ہے اور کوئی بڑھاپے کی آخری منزل اور رذیل ترین عمر تک پہنچ جاتا ہے، کتنے ہی اس طرح اپنی آخرت کو سدھارتے ہیں، اور کتنے ہی اس طرح یہ سب کچھ تمہارے سامنے ہوتا ہے، اور ہمیشہ اور روزانہ ہوتا ہے۔ اور لگاتار ہوتا رہتا ہے تم لوگ اس کو ہمیشہ دیکھتے اور اس کا مشاہدہ کرتے ہو مگر سبق نہیں لیتے۔ سو تمہاری زندگی کے ان مختلف مراحل اور تمہارے ان تغیرات و انقلابات میں بھی تمہارا کوئی عمل دخل یا کسی طرح کا کوئی اختیار نہیں، تو آخر یہ سب کچھ کس کی قدرت و حکمت کا نتیجہ و ثمرہ ہے سو وہی ہے اللہ وحدہٗ لاشریک جو تمہارا خالق و مالک حقیقی ہے تمہارا وجود اول سے لے کر آخر تک اسی کے قبضہ قدرت و اختیار میں ہے، سبحانہ و تعالیٰ، اور تمہاری تخلیق و تکوین کے ان مختلف ادوار و مراحل میں عظیم الشان درسہائے عبرت و بصیرت ہیں، مگر مشکل اور مشکلوں کی مشکل یہ ہے کہ تم لوگ ان کے بارے میں سوچتے اور غور و فکر کرتے ہی نہیں ہو، الا ماشاء اللہ،
۶.	 سو تمہارے جسموں کے اندر کے یہ تغیرات اور تمہارے پیش پا افتادہ یہ زمین اور اس کے اندر رونما ہونے والی یہ تبدیلیاں، جب تمہارے سامنے موجود ہیں اور ہمیشہ اور ہر وقت موجود ہیں، اور ہر چہار سُو پھیلی بکھری موجود ہیں، اور ان میں تم لوگ زندگی بعد الموت کے طرح طرح کے نمونے اور مظاہر دیکھتے ہو، اور ہمیشہ اور ہمہ وقت دیکھتے ہو، تو پھر تم لوگ اپنے دوبارہ جی اٹھنے کو بعید از وقوع کیوں سمجھتے ہو؟ اپنے پیش پا افتادہ اس زمین کو تم لوگ ہمیشہ جیتے اور مرتے دیکھتے ہو۔ ہر موسم اور ہر فصل میں حیات و موت کا یہ سلسلہ تم لوگ خود دیکھتے ہو۔ اور زندگی و موت کی یہ ریہرسل تمہارے سامنے ہمیشہ ہوتی رہتی ہے، اور اسی لئے ہوتی ہے کہ تم اس سے سبق لو، عبرت پکڑو، اور قیامت کا مشاہدہ اس کے وقوع سے پہلے کر لو۔ اور اس کے نتیجے میں راہ حق کو اپنا کر تم لوگ اپنے لئے دارین کی سعادت و سرخروئی سے سرفرازی کا سامان کر لو، مگر تم ہو کہ اس سب کے باوجود اپنی آنکھیں کھولنے۔ اور ہوش میں آنے کے لئے تیار ہی نہیں ہوتے، آخر کیوں؟ اَفَلَا تَذَکَّرُوْنَ؟
۹.	 سو ایسے لوگوں کے لئے یہاں پر دو عذابوں کا ذکر فرمایا گیا ہے ایک دنیا میں اور دوسرا آخرت میں، دنیا میں یہ کہ ان کے لئے رسوائی ہو گی، کیونکہ انہوں نے حق کے مقابلے میں استکبار یعنی اپنی بڑائی کے گھمنڈ کا مظاہرہ کیا، اور اسی بناء پر انہوں نے حق سے منہ موڑا۔ اس لئے وہ ذلت و رسوائی کے مستحق ہوئے، نیز جب انہوں نے حق سے منہ موڑا اور حق اور اہل حق کے خلاف اپنے اندر نفرت و عداوت، اور بغض و حسد کی آگ جلائی، اور یہ اس میں خود بھی جلتے رہے، اور دوسروں کو بھی جلاتے رہے، تو اس کے نتیجے میں یہ آخرت کے اس جہان جزا وسزا میں دوزخ کی آگ میں جلیں گے، سو اس سے اندازہ کیا جا سکتا ہے کہ حق کا انکار، اور اہل حق کے ساتھ بغض و عناد رکھنے کا جرم کتنا ہولناک اور کس قدر سنگین جرم ہے، اور اس کا نتیجہ و انجام کتنا بھیانک اور کس قدر ہولناک ہے۔ والعیاذ باللہ العظیم،
۱۱.	 سو اس ارشاد سے اس اہم اور بنیادی حقیقت کو واضح فرما دیا گیا کہ دنیاوی زندگی کی یہ فرصت محدود دراصل آخرت کی کمائی کی مہلت اور اس کے لئے کھیتی ہے انسان اس میں جو اور جیسی فصل بیجے گا وہی کل آخرت میں کاٹے گا۔ سو ایسے منکر اور مکذب لوگوں نے چونکہ اس دنیا میں ایمان و عمل کی کمائی کے بجائے استکبار اور نفرت وحسد ہی کی فصل بیجی تھی اس لئے اس کے نتیجے میں یہ وہاں پر ذلت و رسوائی اور آتش دوزخ ہی کا پھل پائیں گے سو اس وقت ان سے کہا جائے گا کہ یہ سب کچھ تمہاری اپنی اس کمائی کا نتیجہ و بدلہ، اور اسی کا ثمرہ اور پھل ہے، جو تم لوگوں نے خود اپنے ہاتھوں آگے بھیجی تھی۔ پس اب تم اس کا مزہ چکھو، اور چکھتے ہی رہو، ورنہ اللہ تعالیٰ تو کسی پر ذرہ برابر بھی ظلم نہیں کرتا، پس اب تم لوگ اپنے کئے کرائے کا بھگتان بھگتو۔ سو اس سے ان کی آتش یاس و حسرت میں اور اضافہ ہو گا، والعیاذُ باللہ جل وعلا
۱۲.	 سو اس قماش کے لوگوں کے نزدیک اصل چیز دنیاوی مفادات اور مادی فوائد و منافع ہی ہوتے ہیں، ان کا مطمح نظر انہی کا حصول ہوتا ہے، وہ جیسے اور جہاں سے بھی ملیں، جبکہ مومن صادق کے نزدیک اصل چیز ایمان و یقین کی دولت ہوتی ہے جس کے لئے وہ دنیائے دُوں کی ہر نعمت کو قربان کر دینے کو تیار ہوتا ہے۔ لیکن لذت ایمان و یقین سے محروم لوگوں کے نزدیک چونکہ دنیاء دُوں کا متاع فانی اور حُطام زائل ہی سب کچھ ہوتا ہے اس لئے ان کے یہاں اصل چیز یہی ہوتی ہے دنیا مل گئی تو مطمئن ہو گئے۔ نہیں تو الٹے پاؤں پھر گئے، جس سے ایسے لوگ متاعِ ایمان سے بھی محروم ہو جاتے ہیں۔ اور اہل دنیا کی نظروں میں بھی گر جاتے ہیں، اور یہی ہے خسران مبین۔ والعیاذُ باللہ العظیم
۱۳.	 سو جس چیز کا نقصان اس کے نفع سے زیادہ قریب ہو اس کو پکارنا حماقت در حماقت ہے اور یہ مشرکوں کی مت ماری اور محرومی کا کھلا ثبوت ہے پس مولیٰ اور عشیر دونوں ہی ناہنجار ہیں مولیٰ سے یہاں پر مراد وہ شرکاء و شفعاء ہیں جن کو خدا کے سوا کارساز بنایا گیا ہو، والعیاذُباللہ، اور عشیر سے مراد وہ مشرکین ہیں جنہوں نے ان کو مرجع وکارساز بنایا۔ سو مطلب یہ ہوا کہ پیر و مرید ہو، امام و مقتدی، اور لیڈر و پیرو دونوں ایک ہی تھیلی کے چٹے بٹے، اور ایک ہی سانچے میں ڈھلے ہوئے سکے ہیں اور بُرے اور محروم و بدبخت ہونے میں یہ دونوں ہی مجرم و بدبخت اور ایک دوسرے سے بڑھ چڑھ کر محروم ہیں۔ سو یہ ارشاد ایسے ہی ہے جیسے دوسرے مقام پر ارشاد فرمایا گیا ضَعُفَ الطَّالِبُ والْمَطْلُوْب۔ پس کفر و شرک محرومیوں کی محرومی، اور ہلاکتوں کی ہلاکت ہے، والعیاذُ باللہ العظیم۔
۱۶.	 یعنی اس قرآن کو تو ہم نے اسی طرح واضح اور روشن دلائل کی صورت میں اتارا ہے جس سے حق پوری طرح واضح ہو جاتا ہے لیکن اس کے باوجود جو لوگ اس پر ایمان نہیں لاتے وہ ان کی اپنی کور باطنی اور خبث نیت کا نتیجہ ہوتا ہے، کیونکہ نور حق و ہدایت سے سرفرازی انہی لوگوں کو نصیب ہوتی ہے جو اس کے طالب ہوتے ہیں اور وہ ایسا چاہتے ہیں، اور اس کے لئے وہ اپنی عقل و بصیرت سے کام لیتے ہیں، اور اس کے برعکس جو ہٹ دھرم اپنی ضد اور ہٹ دھرمی کی بناء پر اندھے بہرے بن جاتے ہیں قانون قدرت، اور دستور خداوندی کے مطابق ان کے دلوں پر مہر کر دی جاتی ہے اور ان کی آنکھوں پر سیاہ پٹی باندھ دی جاتی ہے، جس سے وہ نور حق و ہدایت سے محروم کے محروم ہی رہتے ہیں، والعیاذُ باللہ العظیم۔
۱۷.	 سو وہ جب ہر چیز پر مطلع اور اس سے پوری طرح آگاہ ہے اور اس سے کوئی بھی چیز مخفی نہیں تو وہ اپنے مخلص ایماندار بندوں کی سرفروشیوں اور جانبازیوں سے بھی آگاہ ہے، اور مخالفین و منکرین کی شرارتوں اور شر انگیزیوں سے بھی، اس لئے وہ ہر ایک کے ساتھ ٹھیک ٹھیک وہی معاملہ کرے گا جس کا وہ اپنے عمل کی بناء پر مستحق ہو گا، پس اس ارشاد میں اہل ایمان کے لئے تسکین و تسلیہ کا سامان ہے اور اہل کفر و باطل کے لئے تنبیہ و تہدید، والعیاذُ باللہ جل وعلا
۱۷.	۱: سو کائنات کی ہر چیز اپنی فطرت و طبیعت اور اپنی تکوین و تخلیق کے اعتبار سے ابراہیمی مزاج رکھتی ہے اس لئے وہ اپنے خالق و مالک حقیقی ہی کے آگے جھکتی، اور اپنی زبان حال سے اسی کے آگے جھکنے کا درس دیتی ہے، پس سورج و چاند کے یہ عظیم الشان کُرے، چمکتے دمکتے یہ ستارے یہ فلک بوس پہاڑ اور یہ عظیم الشان درخت اور قسما قسم کے جانور اور چوپائے سب کے سب اللہ تعالیٰ ہی کے حکم و ارشاد کے پابند اور اس کے آگے مستخر ہیں، اور ان میں سے کوئی بھی سرمو اس کے مقرر کردہ قوانین اور اس کے طے کردہ اصول و ضوابط سے انحراف نہیں کر سکتا۔ سورج جس کو نادانوں نے پُوجا اور پُوجتے ہیں، وہ اپنے طلوع و غروب وغیرہ کے مختلف احوال و تغیرات کے ذریعے اپنی بزبان حال گواہی دے رہا ہے کہ وہ شب و روز کے چوبیس گھنٹوں میں ہر وقت اور ہر حال میں اپنے رب ہی کے آگے قیام رکوع اور سجدے کی حالت میں رہتا ہے، اور اسی حقیقت کا اظہار چاند اپنی مختلف گھٹتی بڑھتی حالتوں کے ذریعے کرتا ہے، سو کس قدر احمق اور کتنے ظالم ہیں وہ لوگ جو حضرت حق جَلَّ مَجْدُہ، کی عبادت و بندگی کے بجائے ان ہی مختلف قسم کی مخلوقات کی پوجا پاٹ میں لگے ہوئے ہیں؟ اور اس طرح ایسے لوگ اپنی ذلت و رسوائی اور ہلاکت و تباہی کا سامان خود اپنے ہاتھوں کرتے ہیں، والعیاذُ باللہ العظیم بکل حالٍ من الاحوال،
     ۲:  یعنی ایسے لوگ جن کی فطرت سلیم ہے اور انکا ابراہیمی مزاج، اور تکوینی خصلت بحال ہے، وہ راہ حق و ہدایت پر قائم ہیں، سو ایسے خوش نصیب لوگ کائنات کی دوسری تمام بے ارادہ اشیاء کی طرح اللہ تعالیٰ ہی کے حکم و ارشاد کے تابع اور اسی کے حضور سربسجود ہیں پس ایسے لوگ اپنے ارادہ و اختیار سے اپنے خالق و مالک کے حضور ہی سربسجود ہوتے ہیں اور ان کی یہ سجدہ ریزی چونکہ انکے اپنے ارادہ و اختیار سے اور اپنے رب کی رضا و خوشنودی کے حصول ہی کے لئے ہوتی ہے اس لئے اس کے عوض ان کو اس کی طرف سے خاص رحمتوں اور عنایتوں سے نوازا اور سرفراز کیا جائے گا اور آخرکار ایسے لوگ جنت کی سدا بہار نعمتوں سے سرشار ہونگے۔ سو یہی راستہ ہے دارین کی سعادت و سرخروئی سے بہرہ مندی اور سرفرازی کا، وباللہ التوفیق لمایحب ویرید، وعلی مایحب ویرید۔
     ۳: سو اس سے سعادت مندوں کے برعکس ان اشقیاء کا ذکر فرمایا گیا ہے یعنی وہ لوگ جنہوں نے اپنی فطرت سلیمہ کو مسخ کر دیا ہوتا ہے۔ اور وہ اپنے ارادہ و اختیار کو غلط استعمال کر کے اپنے خالق و مالک کے حضور سجدہ ریزی کے اس سب سے بڑے شرف سے محروم ہو جاتے ہیں جو دارین کی سعادت و سرخروئی سے سرفرازی کا واحد ذریعہ و وسیلہ ہے، اور جس کے حصول و اختیار کے موقع سے قدرت نے ان کو اپنے فضل و کرم سے نوازا ہوتا ہے مگر ایسے لوگ اپنے سُوئے اختیار، اور اپنی بدبختی کی بناء پر اس سے منہ موڑ کر اپنے سے فروتر مخلوق کے آگے جھکنے اور سجدہ کرنے کی ذلت کو اختیار کرتے ہیں۔ اور اس طرح ایسے لوگ سب نیچوں سے نیچ بن کر رہ جاتے ہیں، کائنات کی تمام چیزیں جن کو حضرت حق جل مجدہ، نے انسان ہی کی خدمت اور بہتری کے لئے پیدا فرمایا ان میں سے کوئی بھی چیز ایسی نہیں جو انسان کے آگے جھکنے اور سجدہ ریز ہونے کے لئے تیار ہو۔ اور غیر اللہ کے آگے جھکنے کی ذلت کو گوارا کرے۔ لیکن یہ انسان ہے جو اشرف المخلوقات ہونے کے باوجود غیر اللہ کو معبود مان کر اس کے آگے جھکنے کی ذلت کو نہ صرف گوارا کرتا ہے بلکہ اس کے لئے برضاء و رغبت تیار ہوتا۔ اور اس کو اپناتا ہے اور اس کے لئے یہ طرح طرح کی ذلتیں اٹھاتا اور ہلاکت و تباہی کے گڑھے میں گرتا ہے اور ظاہر ہے کہ جو اشرف المخلوقات اور خلیفۃ اللہ فی الارض ہوتے ہوئے بھی اپنے سے فروتر مخلوق کے آگے جھکے اور اس کے سامنے سجدہ ریز ہو۔ اس سے بڑھ کر محروم، ظالم، اور بدبخت اور کون ہو سکتا ہے؟ اس لئے ارشاد فرمایا گیا کہ یہی لوگ ہیں جن پر اللہ کا عذاب پکا ہو گیا۔ کہ انہوں نے خود اپنے آپ کو ہولناک ذلت کے اس ہاوئے میں ڈالا۔ اور اللہ تعالیٰ کی سنت اور اس کا دستور یہی ہے کہ جو اپنے ارادہ و اختیار اور چاہت و رغبت سے ذلت و تباہی کے ایسے گڑھے میں گرتا ہے تو اللہ تعالیٰ اس کو اسی راہ پر چلتا کر دیتا ہے جس کو اس نے خود اپنے ارادہ و شوق سے اختیار کیا ہوتا ہے۔ جیسا کہ دوسرے مقام پر ارشاد فرمایا گیا نُوَلِّہٖ مَاتَوَلّیٰ وَنُصْلِہٖ جَہَنَّمَ وَسَآءَ تْ مَصِیْرًا۔ سو اس ارشاد ربانی سے ایک بات تو یہ واضح ہو جاتی ہے کہ انسان کا اصل اور حقیقی شرف اس کی عقیدہ توحید سے وابستگی ہی میں مضمر ہے وہ جب اپنے آپ کو اس شرف سے محروم کر دیتا ہے تو پھر وہ کائنات کی چھوٹی سے چھوٹی چیز سے بھی گھٹیا اور اسفل السافلین ہو کر رہ جاتا ہے والعیاذ باللہ، اور دوسری حقیقت اس سے یہ واضح ہو جاتی ہے کہ کائنات سے انسان کی ہم آہنگی اسی وقت تک باقی اور برقرار رہ سکتی ہے جب تک اس کی پیشانی غیر اللہ کے آگے سجدے سے آلودہ نہیں ہوتی ورنہ وہ اس پوری کائنات سے بے جوڑ ہو کر رہ جاتا ہے والعیاذ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں پر ہی گامزن رہنے کی توفیق بخشے۔ آمین
۲۵.	 یعنی الَّذِیْنَ کَفَرُوْا الخ کی خبر محذوف ہے جو اسی طرح کے کسی جملے سے محذوف و مقدر مانی جا سکتی ہے سَوَاءَنِ الْعَاکِفُ فِیْہِ وَالْبَادِ، یعنی اس میں وہاں کا رہنے والا اور باہر سے آنے والا ایک برابر ہیں، سے اس اہم اور بنیادی حقیقت کو واضح فرما دیا گیا کہ مسجد حرام میں عرب و عجم اور شرق و غرب کے تمام مسلمانوں کے حقوق یکساں اور ایک برابر ہیں اہل مکہ اور وہاں کے ذمہ داروں کی حیثیت مالکوں اور اجارہ داروں کی نہیں، بلکہ اس کے خادموں اور خدمت گزاروں کی ہے۔ اسی لئے یہاں پر مکہ کے باشندوں کے لئے مقیم وغیرہ کے کسی لفظ کے بجائے عاکف کا لفظ استعمال فرمایا گیا ہے۔ جس سے ان کی اسی اصل حیثیت کو واضح فرما دیا گیا ہے کہ ان کی حیثیت حرم الٰہی کے ٹھیکیداروں اجارہ داروں اور حکمرانوں کی نہیں، بلکہ ان کی حیثیت اس کے معتکفین اور خدمت گزاروں کی ہے، کہ وہ اس کو اسی طرح حج اور عبادت کا مرکز بنائیں جس طرح کہ حضرت ابراہیم اور اسماعیل علیہما السلام نے بنایا تھا، اور تمام دنیا کو اس کی دعوت دیں تاکہ لوگ اس مرکز خیرات و برکات سے مستفید و فیضیاب ہونے کے لئے یہاں پر حاضری دیں۔ مگر بیت اللہ کی اس عظیم الشان اور منفرد حیثیت کے باوجود قریش نے اس کے بارے میں اس ظلم کا ارتکاب کیا کہ اس خانہ خدا کو انہوں نے ان تمام نجاستوں سے تو بھر دیا۔ جن سے پاک کرنے کی اللہ تعالیٰ نے ہدایت فرمائی تھی لیکن اللہ کے بندوں کو انہوں نے اس تک رسائی اور اس میں صحیح طریقے سے عبادت کرنے سے روک دیا۔ اور دعویدار بن بیٹھے اس کی تولیت کے یعنی انہوں نے ظلم بالائے ظلم کا ارتکاب کیا، اور دوہری آفت ڈھائی، باقی رہ گئی یہ بات کہ ارض حرم کی خرید و فروخت اور اس کے حقوق ملکیت کسی کو حاصل ہوتے ہیں یا نہیں تو اس کے بارے میں بحث تفسیر کی بڑی کتابوں میں موجود ہے اور ہم نے بھی اپنی بڑی تفسیر میں اس کا کسی قدر تفصیل سے ذکر کیا ہے۔ یہاں اس کے ذکر و بیان کی نہ ضرورت ہے نہ گنجائش۔
۲۷.	 سو ان الفاظ و کلمات سے بیت اللہ کی حاضری و زیارت کے لئے جس شوق و جوش، عشق و محبت، اور کشش و وارفتگی، کا اظہار ہو رہا ہے وہ ہزاروں سال گزر جانے کے باوجود آج تک نہ صرف یہ کہ باقی و برقرار ہے بلکہ روز افزوں ہی ہے، مکہ مکرمہ اور مدینہ منورہ کی سڑکیں اور گلیاں، منی و عرفات کے راستے اور میدان، بزبان حال اس کا ثبوت دیتے، اور اس کا اعلان کرتے ہیں۔ اور ہر دیکھنے والا بچشم خود اس کا مشاہدہ اور ملاحظہ کر سکتا ہے۔ بلکہ اب تو ٹی وی اور ریڈیو وغیرہ کے جدید آلات و وسائل کے ذریعے حج و عمرہ اور طواف و زیارت کے یہ ایمان افروز، روح پرور اور دلکش نظارے اور مناظر دنیا بھر کے لوگوں کی نظروں کے سامنے گھوم رہے ہیں۔ اور اس شوق دید و زیارت میں اضافے کا یہ عالم ہے کہ ارض حرمین کی وسعتیں بھی ان زائرین کی بڑھتی تعداد کو سماہنے سے عاجز آ رہی ہیں، یہاں تک کہ عالم اسلام کی مختلف حکومتیں اس کے لئے بندش اور پابندی عائد کر رہی ہیں اور بذریعہ قانون لوگوں کو پابند کر رہی ہیں کہ جو لوگ ایک مرتبہ حج کر لیں وہ پانچ برس تک دوبارہ نہیں جا سکتے، مگر لوگوں کے شوق و ذوق اور انکی وارفتگی میں اضافے اور ترقی کا یہ عالم ہے کہ وہ طرح طرح کے حیلوں حوالوں کے ذریعے ایسی پابندیوں کو توڑ کر بھی ارض حرمین میں حاضری کی کوشش کرتے ہیں، سبحان اللہ! کیا کہنے اس عظمت شان اور محبوبیت و وارفتگی کے۔ جس کی دوسری کوئی نظیر و مثال ممکن نہیں، فالحمدللہ جل وعلا،
۳۰.	 سو اس سے اس اہم اور بنیادی حقیقت کی تصریح فرما دی گئی کہ اللہ تعالیٰ کی قائم فرمودہ حرمتوں کی تعظیم و تکریم خود بندے کے اپنے لئے بہتر ہے اور یہ اس لئے کہ یہ خود اس کے لئے اس کے رب کی رضا و خوشنودی سے سرفرازی کا ذریعہ ہو گا، پس اللہ تعالیٰ کی حرمات کی تعظیم و تکریم کا فائدہ خود لوگوں کو ملے گا اور حرمات اللہ سے مراد وہ تمام چیزیں ہیں جن کے احترام کا حکم و ارشاد اللہ تعالیٰ نے فرمایا ہے جیسے حرم، مسجد حرام، اشہر حرم، ہدی اور قلائد، وغیرہ کہ ان تمام چیزوں کی تعظیم و تکریم اللہ تعالیٰ کے یہاں مقصود و مطلوب ہے، اور ان کی تعظیم و تکریم کی روایت حضرت ابراہیم کے زمانے سے چلی آئی ہے، مگر مشرکین نے حضرت ابراہیم سے اپنے انتساب کے دعوے کے باوجود محض اپنے دنیاوی اغراض و مقاصد کی بناء پر اور مختلف اوہام و خرافات کے نتیجے میں آنجناب کی قائم کردہ تمام مقدس روایات کو بدل ڈالا تھا، اور اس طرح انہوں نے اپنی محرومی کا سامان خود کر لیا تھا۔ والعیاذ باللہ جل وعلا، اللہ تعالیٰ ہمیشہ ہر حال میں اور ہر اعتبار سے اپنی رضا و خوشنودی کی راہوں پر قائم رکھے، اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین
 یعنی اللہ تعالیٰ نے تو اپنے فضل و کرم سے تمہارے لئے تمام چوپایوں کو حلال قرار دیا تاکہ تم ان سے طرح طرح سے مستفید و فیضیاب ہو سکو۔ سوائے گنتی کے کچھ جانوروں کے، جن کو خود تمہاری بھلائی اور بہتری کی خاطر تم پر حرام قرار دیا گیا۔ مگر تم لوگ ہو کہ خود اپنی اہواء، و اغراض کے مطابق، اور طرح طرح کے اوہام و خرافات کی بناء پر ان میں سے کچھ کو خود اپنے طور پر حرام قرار دیتے ہو، مگر اس کی ترویج کے لئے اور اس پر مذہبی تقدس کا پردہ ڈالنے کی غرض سے تم لوگ اپنے اس عمل کو خدا کی طرف منسوب کرتے ہو کہ ان باتوں کا حکم تم کو خدا نے دیا ہے۔ اور ظاہر ہے کہ یہ ایک سنگین جھوٹ اور اللہ تعالیٰ پر افتراء ہے، پس تم اس سے بچو اور احتراز کرو ورنہ اس کا بھگتان تم لوگوں کو بھگتنا پڑے گا، اسی چیز کو سورہ انعام میں افتراء علی اللہ قرار دیا گیا ہے، چنانچہ وہاں ارشاد ہوتا ہے وَحَرَّمُوْا مَارَزَقَہُمُ اللّٰہُ افْتِرَائً عَلَی اللّٰہ الایٰۃ (الانعام۔ ۱۴۱) یعنی ان لوگوں نے اللہ کی بخشی ہوئی نعمتوں کو از خود حرام قرار دیا اللہ پر افتراء باندھتے ہوئے، والعیاذُ باللہ جل وعلا،
۳۳.	 مشرکین جب کسی جانور کو ہدی اور نیاز کے لئے نامزد کر دیتے تو اس سے کسی طرح کے انتفاع کو جائز نہیں سمجھتے تھے قرآن حکیم نے اس غلط تصور کی اصلاح کر دی۔ کہ ان شعائر کے لئے یہ ضروری نہیں کہ ان سے کسی قسم کا فائدہ نہ اٹھایا جائے۔ یعنی ان سے حسب ضرورت فائدہ اٹھانا منع نہیں، پس تم لوگ قربانی کے جانوروں کو پالو اور ان سے اس وقت تک فائدہ اٹھاؤ، جب تک کہ ان کی قربانی کا وقت نہ آ جائے، سو اس وقت تک ان سے فائدہ اٹھانے سے انکی حرمت میں کوئی فرق نہیں پڑتا، ہاں جب ان کی قربانی کا وقت آ جائے تو تم ان کو اللہ تعالیٰ کے اس قدیم گھر کے پاس لے جا کر، اللہ تعالیٰ کے نام پر اور اس کی رضا و خوشنودی کی خاطر ان کو ذبح کر دو۔ کہ یہ جانور جب اسی کے لئے بخشے ہیں تو اسی کے نام پر ذبح و قربان ہونے چاہئیں۔ پس اگر ان کو اس کے گھر کے سوا اور کسی تھان یا استھان پر اور اللہ تعالیٰ کے سوا کسی اور کے نام پر اور اس کی خوشنودی کے لئے ان کو ذبح کیا تو اس سے ان کی حرمت برباد ہو جائے گی اور ایسا کرنا شرک ہو گا جو کہ ظلم عظیم ہے والعیاذُ باللہ، سو قربانی کے جانوروں سے ان کے ذبح و نحر سے پہلے کسی بھی طرح کا نفع اٹھانا منع نہیں بلکہ جائز ہے۔ اور یہی تقاضا ہے دین فطرت کی تعلیمات مقدسہ کا، والحمدللہ جل وعلا بکل حالٍ من الاحوال،
۳۵.	۱: سو اس سے مخبتین کی صفت اور ان کی کیفیت و شان کو واضح فرما دیا گیا کہ یہ ان مستکبرین کی طرح نہیں ہوتے کہ جن کے سامنے جب اللہ کی آیتیں پڑھ کر سنائی جاتی ہیں تو وہ ناک بھوں چڑھاتے، اور کبر و غرور سے کام لیتے ہیں، بلکہ اس کے برعکس ان کی صفت و شان یہ ہوتی ہے کہ جب اللہ کا ذکر کیا جاتا ہے تو ان کے دل خوف و خشیت خداوندی سے کانپ اٹھتے ہیں نیز وہ ان مذبذب لوگوں کی طرح نہیں ہوتے جو اللہ تعالیٰ کی عبادت و بندگی دنیاوی مفادات کے نقطہ نظر سے (عَلیٰ حَرْفٍ) کرتے ہیں کہ دنیاوی مفاد حاصل ہو گیا تو مطمئن ہو گئے نہیں تو الٹے پاؤں پھر گئے، بلکہ اس کے برعکس ان مخبتین کا حال یہ ہوتا ہے کہ یہ ہر مصیبت پر صبر واستقامت سے کام لیتے ہیں۔ نماز کا ہمیشہ اور ہر حال میں اہتمام کرتے ہیں اور اللہ کے دئے بخشے میں سے برضاء و رغبت اس کی راہ میں اور اس کی خوشنودی کے لئے خرچ کرتے ہیں، سو ایسے ہی خوش نصیبوں کے لئے خوشخبری سنانے کا حکم و ارشاد فرمایا گیا۔ وباللہ التوفیق لمایحب ویرید، وعلی مایحب ویرید
     ۲: یعنی خوشخبری سنا دو ان نیکوکاروں کو جو صدق و اخلاص کے ساتھ اور اپنے رب کی رضا و خوشنودی کے لئے کام کرتے ہیں سو اس سے یہ اشارہ ملتا ہے کہ جو لوگ مذکورہ بالصفات و خصال اپنے اندر پیدا کریں گے وہ محسن اور نیکوکار ہونگے، پس اس سے اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں اصل قدر و قیمت صدق و اخلاص اور احسان ہی کی ہے لہٰذا جب صدق نیت کے ساتھ کسی جانور کو اللہ تعالیٰ کے نام پر اور اس کی رضا کے لئے قربان کیا گیا، تو اس کا اجر و ثواب اللہ تعالیٰ کے یہاں ثابت اور محفوظ ہو گیا۔ ورنہ جانوروں کے گوشتوں اور ان کی کھالوں وغیرہ میں سے کوئی بھی چیز اس کے یہاں نہیں پہنچتی، یہ سب کچھ یہیں رہ جاتا ہے۔ اس کے یہاں تو صرف تمہارے دلوں کی نیت اور ان کا ارادہ پہنچتا ہے اور بس، اس آیت کریمہ میں خداوند قدوس کے شکر کا طریقہ بھی واضح فرما دیا گیا کہ وہ اس کی تکبیر وتہلیل کی صورت ہی میں ادا کیا جا سکتا ہے، کہ جب دیا بخشا سب کچھ اسی وحدہٗ لاشریک ہی کا ہے، تو اس پر نام بھی اسی کا لیا جانا چاہیے چنانچہ اسی حکم و ارشاد کی تعمیل میں ذبح وقربانی کے وقت جانوروں کو قبلہ رُو لٹا کر ان پر تکبیر پڑھی جاتی ہے، اور کہا جاتا ہے اللّٰہُمَّ مِنْکَ وَلَکَ، یعنی اے اللہ! یہ سب کچھ تیرا ہی دیا بخشا ہے، اور تیری ہی رضا کے لئے اس کو قربان کیا جاتا ہے، اسطرح بندہ مومن اپنے قول و فعل دونوں سے اس حقیقت کا اعلان و اظہار اور اس کا اقرار کرتا ہے کہ یہ سب کچھ تیرے ہی لئے۔ اور تیری ہی رضا و خوشنودی کے لئے قربان کیا جاتا ہے۔ اور یہی چیز حضرت حق جَلَّ مَجْدُہ، کے یہاں مطلوب ہے، وباللہ التوفیق، مزید برآں اس ارشاد ربانی میں اللہ تعالیٰ کے شکر کے اصل محرک کو بھی واضح فرما دیا گیا ہے کہ جب اس نے تم لوگوں کو ہدایت سے سرفراز کیا اور اس کے نور سے نوازا ہے، جس سے تمہیں تہ در تہ اندھیروں سے نکل کر حق و ہدایت کے اجالوں میں آنا نصیب ہوا، اور تمہیں اسلام و اخبات کی دولت نصیب ہوئی ہے تو اس کا حق اور تقاضا یہی ہے کہ تم اسی کی بڑائی بیان کرو، اور اسی کا اظہار حضرت ابراہیم نے اپنے اکلوتے بیٹے کی قربانی سے کیا۔ علی نبینا وعلیہ الصلوٰۃ والسلام، اور اسی بناء پر تم لوگوں کے لئے قربانی کی یہ سنت مقرر کی گئی ہے، چنانچہ روایات میں وارد ہے کہ آنحضرت صلی اللہ علیہ و سلم کی خدمت میں عرض کیا گیا مَاہٰذِہٖ اَلْاَضَاحِیْ یَا رسول اللہ؟ یعنی اللہ کے رسول، یہ بتلایئے کہ یہ قربانیاں کیا چیز ہیں؟ تو آپ صلی اللہ علیہ و سلم نے ارشاد فرمایا، سُنُّۃَ اَبِیْکُمُ اِبْرَاہِیْمَ یعنی یہ تمہارے باب ابراہیم کی سنت ہیں عرض کیا گیا فَمَالَنَا فِیْہَا یَارَسُوْلَ اللّٰہ؟ یعنی اللہ کے رسول انمیں ہمیں کیا ملے گا؟ تو آپ صلی اللہ علیہ و سلم نے ارشاد فرمایا بِکُلِّ شَعْرٰۃٍ حَسَنَۃٌیعنی تمہیں ہر بال کے عوض ایک نیکی ملے گی، الی آخر الحدیث
۳۷.	 یعنی خوشخبری سنا دو ان نیکوکاروں کو جو صدق و اخلاص کے ساتھ اور اپنے رب کی رضا و خوشنودی کے لئے کام کرتے ہیں سو اس سے یہ اشارہ ملتا ہے کہ جو لوگ مذکورہ بالا صفات و خصال اپنے اندر پیدا کریں گے وہ محسن اور نیکوکار ہونگے، پس اس سے اس اہم اور بنیادی حقیقت کو واضح فرما دیا گیا کہ اللہ تعالیٰ کے یہاں اصل قدر و قیمت صدق و اخلاص اور احسان ہی کی ہے لہٰذا جب صدق نیت کے ساتھ کسی جانور کو اللہ تعالیٰ کے نام پر اور اس کی رضا کے لئے قربان کیا گیا، تو اس کا اجر و ثواب اللہ تعالیٰ کے یہاں ثابت اور محفوظ ہو گیا۔ ورنہ جانوروں کے گوشتوں اور ان کی کھالوں وغیرہ میں سے کوئی بھی چیز اس کے یہاں نہیں پہنچتی، یہ سب کچھ یہیں رہ جاتا ہے۔ اس کے یہاں تو صرف تمہارے دلوں کی نیت اور ان کا ارادہ پہنچتا ہے اور بس، اس آیت کریمہ میں خداوند قدوس کے شکر کا طریقہ بھی واضح فرما دیا گیا کہ وہ اس کی تکبیر و تہلیل کی صورت ہی میں ادا کیا جا سکتا ہے، کہ جب دیا بخشا سب کچھ اسی وحدہٗ لاشریک ہی کا ہے، تو اس پر نام بھی اسی کا لیا جانا چاہیے چنانچہ اسی حکم و ارشاد کی تعمیل میں ذبح و قربانی کے وقت جانوروں کو قبلہ رُو لٹا کر ان پر تکبیر پڑھی جاتی ہے، اور کہا جاتا ہے اللّٰہُمَّ مِنْکَ وَلَکَ، یعنی اے اللہ! یہ سب کچھ تیرا ہی دیا بخشا ہے، اور تیری ہی رضا کے لئے اس کو قربان کیا جاتا ہے، اسطرح بندہ مومن اپنے قول و فعل دونوں سے اس حقیقت کا اعلان و اظہار اور اس کا اقرار کرتا ہے کہ یہ سب کچھ تیرے ہی لئے۔ اور تیری ہی رضا و خوشنودی کے لئے قربان کیا جاتا ہے۔ اور یہی چیز حضرت حق جَلَّ مَجْدُہ، کے یہاں مطلوب ہے، وباللہ التوفیق، مزید برآں اس ارشاد ربانی میں اللہ تعالیٰ کے شکر کے اصل محرک کو بھی واضح فرما دیا گیا ہے کہ جب اس نے تم لوگوں کو ہدایت سے سرفراز کیا اور اس کے نور سے نوازا ہے، جس سے تمہیں تہ در تہ اندھیروں سے نکل کر حق و ہدایت کے اجالوں میں آنا نصیب ہوا، اور تمہیں اسلام و اخبات کی دولت نصیب ہوئی ہے تو اس کا حق اور تقاضا یہی ہے کہ تم اسی کی بڑائی بیان کرو، اور اسی کا اظہار حضرت ابراہیم نے اپنے اکلوتے بیٹے کی قربانی سے کیا۔ علی نبینا وعلیہ الصلوٰۃ والسلام، اور اسی بناء پر تم لوگوں کے لئے قربانی کی یہ سنت مقرر کی گئی ہے، چنانچہ روایات میں وارد ہے کہ آنحضرت صلی اللہ علیہ و سلم کی خدمت میں عرض کیا گیا مَاہٰذِہٖ اَلْاَضَاحِیْ یَا رسول اللہ؟ یعنی اللہ کے رسول، یہ بتلایئے کہ یہ قربانیاں کیا چیز ہیں؟ تو آپ نے ارشاد فرمایا، سُناَبِیْکُمُ اِبْرَاہِیْمَ یعنی یہ تمہارے باب ابراہیم علیہ السلام کی سنت ہیں عرض کیا گیا فَمَالَنَا فِیْہَا یَارَسُوْلَ اللّٰہ؟ یعنی اللہ کے رسول ان میں ہمیں کیا ملے گا؟ تو آپ نے ارشاد فرمایا بِکُلِّ شَعْرٰۃٍ حَسَنَۃٌیعنی تمہیں ہر بال کے عوض ایک نیکی ملیگی، الی آخر الحدیث
۴۰.	۱: یعنی ان مظلوموں کا اس کے سوا کوئی جرم و قصور نہیں تھا کہ یہ کہتے تھے کہ ہمارا رب اللہ ہے، اور ظاہر ہے کہ یہ کوئی جرم و قصور نہیں بلکہ صداقتوں کی صداقت اور حقیقتوں کی حقیقت، اور تمام خوبیوں اور محامد کی اصل اور اساس ہے مگر ظالموں کے نزدیک حق کے پاسداروں کی یہی سب سے بڑی نیکی اور خوبی جرم و قصور اور گناہ بن گئی، اور اتنا بڑا جرم و قصور کہ جرم بے گناہی کے اسی قصور کی بناء پر ان پر ان کا عرصہ حیات تنگ کر دیا گیا، یہاں تک کہ ان مظلوموں کو اسی بناء پر دیس نکالا دیا گیا اور ان کو ان کے اپنے گھروں سے نکال باہر کیا گیا، سو ایسے مظلوموں کو اس طرح کے ظلم سافر سے نبرد آزمائی، مقابلہ اور گلو خلاصی کے لئے جہاد کی اجازت دی گئی۔ سو جہاد فی سبیل اللہ، ظلم و عدوان کی زنجیروں کو توڑنے کا سب سے بڑا، اہم اور موثر و کارگر ذریعہ و وسیلہ ہے۔
     ۲: سو اس سے مشروعیت جہاد کی حکمت کو واضح فرما دیا گیا کہ اس سے اصل مقصود اصلاح احوال اور درءِ فساد ہوتا ہے، پس اللہ اگر اپنے صالح بندوں کے ذریعے اشرار و طغاۃ اور شیاطین و فجار کی سرکوبی نہ کرتا، اور ان کو دفع نہ کرتا رہتا تو نصاریٰ کی خانقاہیں یہود کی عبادت گاہیں اور یہود و نصاریٰ کے معابد اور مسلمانوں کی وہ مسجدیں جن میں بکثرت اللہ کا نام لیا جاتا ہے ان سب کو تہس نہس اور اجاڑ و ویران کر دیا جاتا، اسی لئے اللہ تعالیٰ نے اپنے نبیوں رسولوں اور مصلح و نیکوکار بندوں کو جہاد کی ہدایت فرمائی اور انہوں نے جہاد کے ذریعے تمام دینی اقدار اور شعائر کی حفاظت کی، اسی طرح اب مسلمانوں کو بھی جہاد کی اجازت دی گئی اور ہدایت فرمائی گئی ہے۔ تاکہ وہ اللہ کے حرم اور اس کے شعائر کی حفاظت کے لئے اٹھیں۔ اور موجودہ دور کے ظالموں اور غاصبوں سے ٹکرائیں۔ اور اسطرح ظلم و عدوان کے اندھیرے چھٹیں، اور حق و صداقت اور عدل و انصاف کا بول بالا ہو، والحمد للہ.
     ۳:  سو اس ارشاد سے نصرت خداوندی کے وعدے کی وضاحت بھی فرمائی گئی ہے اور اس کی تاکید بھی اور اس حقیقت کو واضح فرما دیا گیا کہ اللہ تعالیٰ یقیناً اور ضرور مدد فرمائے گا ان کی جو اس کی مدد کرتے ہیں سو اس سے ایک تو یہ اہم اور بنیادی حقیقت واضح ہو جاتی ہے کہ جو لوگ اللہ کے دین اور اس کے شعائر کی حفاظت کے لئے اٹھتے ہیں وہ دراصل اللہ تعالیٰ کی نصرت و امداد کے لئے اٹھتے ہیں اس لئے اللہ تعالیٰ اپنے ایسے خاص بندوں کی ضرور مدد فرمائے گا جو اس کی مدد کے لئے اٹھتے ہیں نیز اس سے یہ بھی واضح ہو جاتا ہے کہ جو لوگ اللہ کے دین کی خدمت اور اس کے شعائر کی حفاظت کے لئے محنت اور جدوجہد کرتے ہیں وہ کتنے عظیم الشان لوگ ہیں کہ انکی اس جدوجہد کو اللہ تعالیٰ کی نصرت و امداد قرار دیا گیا ہے۔ اور دوسری اہم حقیقت اس کے ضمن میں واضح فرما دی گئی کہ اللہ تعالیٰ کی مدد کا ظہور ان ہی لوگوں کے حق میں ہوتا ہے، جو حق کی راہ میں اور حق کی خاطر اپنا فرض ادا کرنے کے لئے اٹھ کھڑے ہوتے ہیں۔ اور اپنے بس کی حد تک اس ضمن میں سعی و کوشش کرتے ہیں اس کے برعکس جو لوگ بنی اسرائیل کی طرح ہاتھ پر ہاتھ دھرے بیٹھے رہیں، اور چاہیں کہ خدا یونہی از خود میدان جیت کر تخت حکومت ان کے لئے بچھا دے، تاکہ وہ آسانی سے اس پر براجمان ہو جائیں، تو اللہ تعالیٰ ایسوں کی مدد نہیں کرتا، کہ یہ اس کے قانون و دستور کے خلاف ہے، آیت کریمہ کے آخر میں اس اہم حقیقت کو واضح فرما دیا گیا کہ اللہ تعالیٰ بڑا ہی قوی نہایت ہی زبردست ہے، سبحانہ و تعالیٰ، پس جن کو اس قوی و عزیز ذات اقدس واعلیٰ کی نصرت و حمایت حاصل ہو جائے۔ ان کو کوئی کبھی زیر نہیں کر سکتا، بس اہل ایمان کو ہمیشہ اسی کی نصرت و امداد کے حصول کو اپنا اصل نصب العین بنانا چاہیئے، وباللہ التوفیق لمایُحِبُّ ویرید، وعلی مایُحِبُّ ویرید، بکل حالٍ من الاحوال وفی کل موطنٍ من المواطن فی الحیاۃ،
۴۵.	 سو اس ارشاد سے اس حقیقت کی تائید کے لئے آثار قدیمہ کا حو آلہ دیا جس کا ذکر اوپر فرمایا گیا ہے۔ سو ارشاد فرمایا گیا کہ کتنی ہی بستیاں ایسی ہوتی ہیں جن کو ان کے ظلم یعنی کفران نعمت کی پاداش میں آخرکار ہلاکت و تباہی کے گھاٹ اتارا گیا، اب ان کا حال یہ ہے کہ انکی بلند و بالا دیواریں ان کی چھتوں پر گری پڑی ہیں، اور کتنے ہی کنوئیں ہیں جو کبھی آبادی کا مرکز اور لوگوں کے گڑھ ہوا کرتے تھے، اب وہ اجاڑ اور ویران پڑے ہیں عربوں کے یہاں پانی کی قلت کی بناء پر کنوؤں اور چشموں کی خاص اہمیت ہوا کرتی تھی۔ کیونکہ اس دور میں ان کے یہاں آبادی کا مدار و انحصار انہی پر ہوا کرتا تھا، اس لئے کنوؤں کی ویرانی کا مطلب ہے بستیوں کی ویرانی، اور انکی ہلاکت و تباہی اسی طرح کتنے ہی ایسے بلند و بالا اور پر شکوہ ایوان اور محلات بھی ایسے تھے جن کی ڈیوڑھیوں میں بڑے بڑے سرداروں اور کج کلاؤں کے سرجھکا کرتے تھے۔ اور سجدہ ریزی ہوا کرتی تھی، اب وہ اجاڑ اور ویران پڑے ہیں، اور ان کی برجیوں اور کنگروں میں زاغ و زغن کے آشیانے ہیں وَہِیَ ظالِمَۃ کے جملہ حالیہ سے ان کی اس ہلاکت و تباہی کے سبب کی تصریح فرما دی گئی کہ اس ہولناک انجام کا سبب اس کا اور باعث ان لوگوں کا اپنا عمل و کردار تھا، اور وہ تھا ان کا ظلم و عدوان، اور کفران نعمت والعیاذُ باللہ جل وعلا
۴۷.	 یعنی منکر لوگ عذاب کے لئے جلدی مچاتے ہیں کہ جس عذاب سے ہمیں ڈرایا دھمکایا جاتا ہے وہ آتا کیوں نہیں؟ مَتیٰ ہٰذَا الْوَعْدُ اِنْ کُنْتُمْ صَادِقِیْنَ۔ یعنی تمہاری یہ دھمکی آخر کب پوری ہو گی، اگر تم لوگ سچے ہو اپنے اس قول و قرار میں؟سو ایسوں کے لئے اس ارشاد سے تنبیہ فرمائی گئی کہ ان کو معلوم ہونا چاہیے کہ وہ اپنے وقت پر بہر حال آ کر رہے گا کیونکہ اس کے بارہ میں اللہ تعالیٰ کا وعدہ موجود ہے اور اللہ اپنے وعدے کی کبھی خلاف ورزی نہیں فرماتا۔ مگر یہ منکر لوگ اپنی تنگ ظرفی اور کوتاہی بینی کے باعث اپنے محدود پیمانے کے مطابق سوچتے اور دیکھتے ہیں، جس سے ان کو تاخیر عذاب سے متعلق یہ مہلت بہت بڑی چیز لگتی ہے حالانکہ اللہ تعالیٰ کے پیمانے کے اعتبار سے اس مہلت کی کوئی حیثیت ہی نہیں ہو سکتی، کہ اس کے یہاں کا ایک دن تمہاری گنتی کے اعتبار سے اے لوگو! ایک ہزار برس کے برابر ہے سو ایسے میں عذاب کی تاخیر کی مدت کو لمبا سمجھنا محض ایسے لوگوں کی حماقت ہے پس عقل و خرد کا تقاضا یہ ہے کہ عذاب کے لئے جلدی مچانے کے بجائے اس سے بچنے کی فکر و کوشش کی جائے کہ پھر عمل کا کوئی موقع بہر حال نہیں ہو گا۔
۵۱.	 سو اس سے نجات پانے والے اور ہلاک ہونے والے دونوں گروہوں کے حال و مآل دونوں کو واضح فرما دیا گیا، پس جو لوگ ایمان صادق اور عمل صالح کی دولت سے سرفراز ہونگے وہی کامیاب و فائزالمرام ہونگے، ان کو عظیم الشان بخشش بھی نصیب ہو گی، اور عزت کی روزی بھی۔ یعنی وہ جنت کی سدا بہار نعمتوں سے سرفراز ہونگے اور جنہوں نے اس کے برعکس کفر و انکار کی راہ کو اپنا کر اللہ کی آیتوں کے آگے سر تسلیم خم کرنے کے بجائے ان کو نیچا دکھانے کی کوشش کی ہو گی۔ ان کے لئے دوزخ کی دہکتی بھڑکتی آگ ہو گی جس میں ان کو ہمیشہ رہنا ہو گا، والعیاذُ باللہ العظیم، سو ایمان صادق عمل صالح، اور اطاعت خدا و رسول دارین کی سعادت و سرخروئی سے سرفرازی کا ذریعہ و وسیلہ ہے، اور اس سے محرومی اور اعراض و روگردانی باعث ہلاکت و تباہی، والعیاذُ باللہ العظیم، سو اللہ تعالیٰ کے یہاں مقبولیت و محبوبیت اور فوز وفلاح کا مدار و انحصار کسی قوم قبیلہ اور حسب و نسب جیسی کسی چیز پر نہیں ہے بلکہ اپنے ایمان و عقیدہ اور عمل و کردار پر ہے، وباللہ التوفیق لمایُحِبُّ ویرید، وعلی مایُحِبُّ ویرید،
۵۲.	 اوپر کی آیت کریمہ میں منکرین و معاندین کی طرف سے جس سعی فی المعاجزۃ یعنی مقابلے میں عاجز کر دینے کی کوشش کا ذکر ہوا ہے، اسی کی طرف اشارہ کے طور پر اس ارشاد ربانی سے پیغمبر کو تسلی دی جا رہی ہے کہ ان منکرین و معاندین کی طرف سے آپ کو جس صورت حال سے سابقہ پیش آ رہا ہے یہ کوئی نئی چیزی نہیں، بلکہ آپ سے پہلے بھی ایسے ہی ہوتا چلا آیا ہے، آپ سے پہلے ہم نے جس نبی اور رسول کو بھی بھیجا ہے اس کے ساتھ یہی کچھ ہوا، پیغمبر نے لوگوں کی ہدایت و اصلاح کے لئے جب بھی کوئی قدم اٹھایا اور کوئی کوشش کی، تو اشرار و مفسدین نے اس کی راہ میں طرح طرح کی رکاوٹیں ڈالیں، روڑے اٹکائے اور مشکلات پیدا کیں اور پیغمبر کی آواز کو دبانے اور انکی دعوت کو روکنے کے لئے طرح طرح کے ہتھکنڈے اختیار کئے مگر حق وباطل کے اس تصادم اور ٹکراؤ کے نتیجے میں آخرکار ہوا یہ کہ اللہ تعالیٰ نے شیاطین کے اٹھائے ہوئے فتنوں کو جھاگ کی طرح بٹھا دیا، اور اپنی اور اپنے رسول کی باتوں کو استحکام بخشا، اور اللہ تعالیٰ جو اپنے نبیوں اور رسولوں کے مقابلے میں شیاطین کو اس طرح کی شر انگیزیوں کا موقع دیتا ہے تو یہ سب کچھ اس کے علم و حکمت کے تقاضوں میں سے ہے، کہ وہ بڑا ہی علیم بھی ہے اور انتہائی حکیم بھی، اس لئے پیغمبر کو اللہ تعالیٰ کے کمال علم و حکمت کی بناء پر مطمئن رہنا چاہیے کہ جو بھی کچھ پیش آئے گا وہ اس کے علم و حکمت کے تقاضوں کے مطابق ہی ہو گا اور اس کا نتیجہ ان کی دعوت کے حق میں بہتری ہی ہو گا سو یہ وہی مضمون ہے جو قرآن حکیم کے دوسرے مختلف مقامات میں ذکر و بیان فرمایا گیا جیسا کہ سورہ انعام آیت نمبر ۱۱۳۔ اور ۱۱۴۔ اور سورہ فرقان آیت نمبر۳۱ تا آیت نمبر۳۳ وغیرہ جن میں بتایا گیا ہے کہ اسی طرح اللہ تعالیٰ کے انبیاء ورسل کے دشمن رہے ہیں شیاطین انس میں سے بھی، اور شیاطین جن میں سے بھی، سو یہ اس مقام کا ایک سیدھا سادا اور واضح مطلب ہے۔ مگر اس بارہ میں ایک موضوع ومن گھڑت روایت کی بناء پر ایک بڑا الجھاؤ اور گھپلا پیدا کر دیا گیا ہے۔ جس کے نتیجے میں کتب تفسیر میں یہاں پر ایک بڑی لمبی چوڑی بحث چھیڑ دی گئی ہے حالانکہ اس روایت کا نہ سند و ثبوت کے اعتبار سے کوئی وزن ہے، اور نہ روایت و مفہوم کے لحاظ سے، بلکہ وہ محض زنا دقہ وملحدین کا ایک القائے شیطانی ہے۔ جس کو انہوں نے حضرات انبیاء ورسل علیہم الصلوٰۃ والسلام کی عصمت کو مجروح اور داغدار کرنے کے لئے گھڑا۔ اور کچھ مفسرین کرام کی سادہ لوحی کی بناء پر اس روایت نے کتب تفسیر و روایت میں جگہ پالی۔ حالانکہ وہ دین حنیف کے اصول و مبادی سے مقصادم ہے، والعیاذُ باللہ،
۵۴.	 یعنی شیاطین کو جو اس طرح کھیل کھیلنے کا موقع دیا جاتا ہے، تو اس سے مقصود ابتلاء و آزمائش کا موقع فراہم کرنا ہوتا ہے۔ تاکہ اس کے نتیجے میں اہل باطل اپنا من بھاتا کھاجا پا کر اہل باطل کے علمبرداروں کے ساتھ ہو جائیں، اور اہل حق اہل باطل کی تمام تر غوغا آرائیوں کے علی الرغم راہ حق پر مستقیم اور ثابت قدم رہیں، اور جن لوگوں کو علم کی روشنی ملی ہوتی ہے ان کو یقین ہو جاتا ہے کہ جو علم کتاب آپ کے ذریعے ان کو ملا ہے وہ بالکل حق اور منجانب اللہ ہے۔ پھر ان کے علم کی یہ پختگی ان کے ایمان کو پورا رسوخ اور استحکام بخشتی ہے اور اس کے نتیجے میں ان کے دل پوری یکسوئی اور کامل رضا کے ساتھ اپنے رب کی طرف جھک پڑتے ہیں، اور وہ اس اسلام اور اخبات سے سرفراز ہوتے ہیں، جو ایمان کی اصل روح اور سرفرازی دارین کا ذریعہ و وسیلہ ہے۔ وباللہ التوفیق لما یحب ویرید
۵۷.	 اس آیت کریمہ سے اس حقیقت کی تصریح فرما دی گئی کہ جو لوگ اللہ تعالیٰ کی آیتوں کا انکار، اور ان کی تکذیب کرتے ہیں، ان کے لئے بڑا ہی رسوا کن عذاب ہے۔ اور یہ اس لئے کہ انہوں نے استکبار اور اپنی بڑائی کے زعم و گھمنڈ میں حق سے منہ موڑا، اور اللہ کی آیتوں کے ساتھ کفر کیا، اور ان کو جھٹلایا۔ اس لئے ان کو اس کے نتیجے میں، رسوا کن عذاب سے دو چار کیا جائے گا۔ کہ الجزاء مِنْ جِنْسِ العمل کے اصول اور ضابطے کا تقاضا یہی ہے سو ایمان صادق اور عمل صالح نجات اور فوز وفلاح سے سرفرازی کا ذریعہ و وسیلہ ہے۔ ایسے خوش نصیبوں کو نعمتوں بھری جنتوں سے سرفرازی نصیب ہو گی، اس کے برعکس کفر و تکذیب کے مرتکبوں کے لئے دوزخ کا رسوا کن عذاب مقرر ہے والعیاذ باللہ العظیم۔ اور ایسے بدبختوں نے اپنے جن سفارشیوں حمایتوں اور جمعیتوں اور جماعتوں پر اعتماد اور بھروسہ کر رکھا تھا ان میں سے کوئی بھی ان کے کچھ بھی کام نہیں آ سکے گا، کہ وہ سب خواب و سراب تھا قیامت کے اس یوم فصل و تمیز میں سارا اختیار و اقتدار اللہ وحدہٗ لاشریک ہی کے لئے ہو گا وہی اپنے کامل عدل و انصاف کے ساتھ بلا کسی اور رعایت کے ان سب کے درمیان آخری اور عملی فیصلہ فرمائے گا سبحانہ و تعالیٰ۔
۵۹.	 سو ان دونوں آیات کریمات میں ایک تو یہ بات واضح فرما دی گئی کہ اللہ کی راہ میں اور اس کی رضا کے لئے نکلنا ایک ایسا عظیم الشان عمل ہے کہ اس کا پہلا قدم ہی کامیابی کا ضامن ہے پس جو لوگ اللہ کی راہ میں اور اس کی رضا کے لئے اپنے گھر در کو چھوڑ کر نکلتے ہیں تو اس کے بعد ان کو قتل کر دیا جائے یا وہ اپنی طبعی موت مر جائیں۔ بہر حال اللہ تعالیٰ ان کو رزق حسن یعنی عمدہ روزی سے نوازے گا اور یہ لفظ خداوند قدوس کے بے پایاں انعامات کے لئے ایک جامع تعبیر ہے، سو راہ خدا میں ہجرت کے لئے اٹھایا جانے والا پہلا قدم ہی منزل اور کامیابی ہے، اور اس راہ میں قتل ہی شہادت نہیں، بلکہ طبعی موت بھی شہادت کا درجہ رکھتی ہے۔ اور اللہ جب خیر الرازقین یعنی سب سے بہتر روزی رساں ہے، تو پھر اس کی عنایات کا اندازہ کرنا ہی کس کے بس میں ہو سکتا ہے؟ مزید برآں اس ضمن میں اس حقیقت کو بھی واضح فرما دیا گیا کہ وہ واہب مطلق جَلَّ وَعَلَا شانہ، ان کو ایک ایسی عظیم الشان جگہ میں داخل فرمائے گا جس کو یہ لوگ پسند کریں گے اور اس پر یہ راضی ہو جائیں گے۔ نیز یہ کہ اللہ بڑے ہی علم اور حلم والا ہے۔ اس لئے نہ کسی کی کوئی قربانی اور جانفشانی اس سے مخفی رہ سکتی ہے۔ اور نہ اس کی طرف سے ملنے والی ڈھیل کی بناء پر کسی کے لئے مست و مغرور ہو جانے کا کوئی موقع ہو سکتا ہے، والعیاذُ باللہ جل وعلا
۶۲.	 سو کائنات کے اس نہایت مستحکم نظام اور روز و شب کے اس پُر حکمت اور منظم ادل بدل سے یہ اہم اور بنیادی حقیقت پوری طرح واضح اور عیاں ہو جاتی ہے کہ اللہ ہی حق اور اپنی اس پُر حکمت کائنات میں حاکم اور متصرف وکار فرما ہے۔ سب کچھ اسی وحدہٗ لاشریک کے قبضہ قدرت و اختیار میں ہے۔ اور مشرک لوگ جو اس کے سوا دوسری مختلف چیزوں کو کار ساز و کار فرما سمجھ کر ان کو پُوجتے پکارتے ہیں، وہ سب بے حقیقت اور ادہام و خرافات کی ایجاد و پیداوار ہے۔ اور ایسے لوگ یکسر دھوکے اور فریب کا شکار ہیں۔ اور اللہ تعالیٰ جو کہ معبود برحق ہے وہ بڑا ہی بلند و برتر اور عظیم الشان ہستی ہے۔ اور وہ انسانی عقل و خرد اور اس کے وہم و گمان سے کہیں بڑھ کر اعلیٰ و بالا ہے اس کو جاننے اور ماننے، اور اس کی معرفت سے سرفرازی کا ایک اور صرف ایک ہی طریقہ ہے کہ اس کو ویسے ہی مانا جائے جیسا کہ وہ اپنے بارے میں خود بتائے یا اس کے بارے میں اس کا رسول بتائے۔ اور بس، پس بڑے ہی احمق اور بدبخت ہیں وہ لوگ جو اپنی خود ساختہ اور من گھڑت چیزوں کو خدا مان کر ان کی پوجا پاٹ کی ذلت اٹھاتے ہیں۔ والعیاذُ باللہ العظیم،
۶۳.	 سو اس سے اصحاب فکر و بصیرت کو دعوت غور و فکر دی گئی ہے، کہ تمہارے پاؤں تلے بچھی ہوئی زمین کے اس عظیم الشان فرش میں بھی تمہارے لئے عظیم الشان درس ہائے عبرت و بصیرت ہیں اور ایسے عظیم الشان کہ ان میں صحیح طور سے غور و فکر سے انسانی عقل و فکر کی دنیا روشن اور منور ہو جاتی ہے مگر مشکل اور مشکلوں کی مشکل یہ ہے کہ تم لوگ غور و فکر سے کام لیتے ہی نہیں ہو۔ سو اس میں تمہارے لئے ایک روح پرور اور حیات آفریں درس یہ بھی ہے کہ تم لوگ موجودہ ظاہری حالات کی ناسازگاری کو دیکھ کر خداوند قدوس کی نصرت و مدد امداد کو بعید از امکان نہ سمجھو، بلکہ یہ یقین رکھو کہ وہ کبھی بھی اور کسی بھی طرح سے نمودار ہو سکتی ہے سو زمین کو تم لوگ دیکھتے ہو کہ یہ بالکل خشک اور چٹیل پڑی ہوئی ہوتی ہے۔ اس میں سبزے اور روئیدگی کا کوئی اثر نظر نہیں آتا۔ افق پر ابر کا کوئی نشان موجود نہیں ہوتا، لیکن جب خدا چاہتا ہے تو اس کی بھیجی ہوئی ہوائیں بادلوں کے قافلوں کے قافلوں کو ہانک لاتی ہیں، اور ان کو فضا میں پھیلا دیتی ہیں۔ پھر چھم چھم مینہ برسنا شروع ہو جاتا ہے، اور چشم زدن میں ساری زمین جل تھل ہو کر رہ جاتی ہے۔ اور پھر اس کے نتیجے میں ہر طرف سبزے اور ہریالی کا دور دورہ ہو جاتا ہے۔ اسی طرح اللہ جب چاہے گا اپنے بندوں کے لئے اپنی رحمت و عنایت کی برسات برسا دے گا۔ اگرچہ ظاہری حالات کتنے ہی ناسازگار کیوں نہ ہوں۔ نیز زمین کی یہ روئیدگی اور ہریالی بعث بعدالموت کا نمونہ اور نقشہ بھی پیش کرتی ہے، اور اللہ تعالیٰ بڑا ہی لطیف یعنی باریک بین اور دقیقہ رس ہے، وہ اپنی تدبیروں کو اس طرح بروئے کار لاتا ہے کہ کسی کو ان کا سان و گمان بھی نہیں ہوتا۔ نیز وہ خبیر یعنی بڑا ہی باخبر بھی ہے اس لئے وہ ہر چیز کے بارے میں پوری طرح آگاہ و باخبر ہے لوگ تو صرف ظاہر کو دیکھتے ہیں اور بس لیکن وہ ظواہر و مظاہر کے پس پردہ کار فرما اصل حقائق سے بھی واقف و آگاہ ہے۔ اور پوری طرح واقف و آگاہ ہے۔ اور وہ ماضی و مستقبل کو ایک برابر جانتا ہے اور یہ شان اس وحدہٗ لاشریک کے سوا اور کسی کی نہ ہے نہ ہو سکتی ہے۔ سبحانہ و تعالیٰ۔ پس ہمیشہ اپنا معاملہ اس کے ساتھ صحیح رکھنے کی ضرورت ہے، وباللہ التوفیق،
۶۷.	 یعنی اس سیدھی راہ پر جو عقل سلیم اور فطرت مستقیم کا تقاضا ہے اور جو انسان کو دارین کی سعادت و سرخروئی سے سرفراز کرنے والی واحد راہ ہے۔ اور جس کی اساس و بنیاد توحید خداوندی پر ہے، کہ معبود برحق بہر حال وہی اور صرف وہی وحدہٗ لاشریک ہے۔ پس آپ اے پیغمبر! لوگوں کو اپنے رب کی طرف اور اس کی عبادت و بندگی کے لئے بلاتے رہیں، جو آپ کی دعوت حق و ہدایت کی اس راہ صدق و صواب کو اپنائیں گے ان کا اپنا بھلا، اور جو اس سے منہ موڑیں گے وہ اپنا ہی نقصان کریں گے والعیاذُ باللہ۔ ہم نے ہر امت کے لئے ایک طریقہ عبادت اور ضابطہ عمل مقرر کیا ہے تاکہ لوگ اسی کے مطابق اپنے خالق و مالک کی عبادت کریں، اور جب خداوند قدوس خود ہی کسی امت کے لئے اس طریقے کو تبدیل کر دے، تو لوگ اس کو دل و جان سے قبول کریں کہ یہی تقاضا ہے اتباعِ حق اور اطاعت خدا و رسول کا۔ اور یہی چیز معیار اور کسوٹی ہے مخلصین اور حامدین کے درمیان فرق و تمیز کے لئے پس جو لوگ اپنی خواہشات اور بدعات ہی پر اڑے رہیں، ان کو ان کے حال پر چھوڑ دو، ان سے الجھنے اور جھگڑنے کا کوئی فائدہ ہیں، ایسے لوگ اپنی محرومی کے ذمہ دار خود ہیں۔ اور ان کو اپنے اس جحود و انکار کا بھگتان بہر حال بہر حال بھگتنا ہو گا۔ والعیاذُ باللہ العظیم
۷۰.	 سو اس سے اللہ تعالیٰ کے کمال علم کو واضح فرما دیا گیا کہ زمین و آسمان کی اس پوری کائنات میں جو بھی کچھ ہے وہ سب پوری طرح اس کے علم میں ہے۔ کوئی بھی چیز اس سے مخفی و مستور نہیں۔ پس نہ مخلصین و صادقین کی جانفشانیاں اس سے مخفی و مستور رہ سکتی ہیں، اور نہ ہی منکرین و معاندین کی شرانگیزیاں اس لئے ہر کسی نے اپنے کئے کرائے کا صلہ و بدلہ بہر حال پا کر رہنا ہے، اور عدل و انصاف کے تقاضوں کے عین مطابق پانا ہے پس ہر کوئی خود دیکھ لے اور اپنا محاسبہ خود کر لے کہ وہ کس قسم کے صلے اور بدلے کا مستحق ہے۔ اور اسی کے ساتھ اس حقیقت کو بھی ظاہر اور واضح فرما دیا گیا کہ ہر شخص کا ریکارڈ پورے اہتمام کے ساتھ ایک دفتر میں محفوظ ہے۔ پس کوئی اس طرح کے کسی خیال خام میں مبتلا نہ ہو جائے کہ یہ محض ہوائی باتیں ہیں، اور ہر شخص کا پورا ریکارڈ تیار کرنا لوگوں کے نزدیک اور ان کے لئے اگرچہ ایک مشکل بلکہ ناممکن کام ہے۔ مگر اللہ تعالیٰ کے لئے جو کہ قادر مطلق ہے، یہ کچھ بھی مشکل نہیں کہ اس کی شان عَلیٰ کُلِّ شَیْءٍ قَدِیْر کی شان ہے، سبحانہ و تعالیٰ
۷۲.	 یعنی ان لوگوں کے یہ خود ساختہ اور من گھڑت معبود اور بناوٹی خدا ہیں تو ایسے بے حقیقت اور بے بنیاد کہ ان کے حق میں عقل و نقل کی کوئی دلیل نہ ہے نہ ہو سکتی ہے لیکن اس کے باوجود ان کے پجاریوں اور مشرکوں کی ان کے لئے حمیت و حمایت کا عالم یہ ہے کہ جب ان کو توحید سے متعلق نہایت واضح اور مدلل آیات سنائی جاتی ہیں، تو ان کی رگیں پھول جاتی ہیں اور ان کے تن بدن میں آگ لگ جاتی ہے۔ ان کے چہرے بگڑ جاتے ہیں، اور ان کی بھویں تن جاتی ہیں اور ایسا لگنے لگتا ہے کہ یہ لوگ اللہ کی آیتیں سنانے والے اہل حق پر پل پڑیں گے، سو ان کے بارے میں ارشاد فرمایا گیا کہ ان سے کہو کہ کیا میں تم لوگوں کو ایک ایسی چیز کی خبر نہ دوں۔ جو ان سب باتوں سے کہیں بڑھ کر ناگوار اور تمہارے چہروں کو بگاڑنے والی ہو گی؟ اور جس سے تمہیں لازمی طور پر سابقہ پیش آنا ہے؟ وہ ہے دوزخ کی آگ اور بڑا ہی بُرا ٹھکانا ہے وہ سو اس کا تقاضا یہ ہے کہ تم لوگ اہل حق اور اہل توحید سے چڑنے اور ان پر غصہ کرنے کے بجائے دوزخ کی اس ہولناک آگ سے بچنے کی فکر کرو۔ قبل اس سے کہ فرصت حیات تمہارے ہاتھ سے نکل جائے۔ اور اس کے نتیجے میں تم لوگوں کو ہمیشہ ہمیشہ کے اس سب سے بڑے، اور انتہائی ہولناک خسارے میں مبتلا ہونا پڑے، اس جیسا دوسرا کوئی خسارہ ہو ہی نہیں سکتا۔ اور وہ بھی اس طور پر کہ اس سے رہائی، اور گلو خلاصی کی پھر کوئی صورت تمہارے لئے ممکن نہیں ہو گی، سو یہی ہے سب سے بڑا اور انتہائی ہولناک خسارہ، والعیاذ ُباللہ العظیم
۷۳.	 سو جن کی بے بسی اور بے حقیقی کا عالم یہ ہو کہ وہ ایک مکھی بھی پیدا نہ کر سکیں۔ اگرچہ وہ سب مل کر بھی اس کے لئے زور لگائیں اور مکھی بنانا اور پیدا کرنا تو دور کی بات ہے، ان کے عجز و بے بسی کا عالم یہ ہے کہ اگر مکھی ان کی کوئی چیز ان سے چھین لے جائے تو ان میں اتنی بھی ہمت اور سکت نہیں کہ یہ اس سے اپنی اس چھینی ہوئی چیز کو واپس لے سکیں۔ تو ایسے عاجز اور ناتوانوں کو اپنا معبود بنا کر ان کی پوجا پاٹ کرنا کس قدر حماقت اور کتنے بڑے خسارے کا سودا ہے؟ لیکن مت کے ماروں کو اتنی بڑی اور اس قدر واضح بات بھی سمجھ نہیں آتی کہ جو ان سے بھی بڑھ کر عاجز ہوں، وہ ان کے معبود آخر کیسے ہو سکتے ہیں؟ اور جن کے معبودوں کی عاجزی اور بے بسی کا عالم یہ ہو، وہ خود کیا ہونگے؟ والعیاذُ باللہ جَلَّ وَعَلَا
۷۴.	 اور اللہ جل جلالہ، کی قدر نہ کرنے ہی کا نتیجہ یہ ہوا کہ یہ لوگ ایسے بے جان بے حقیقت اور خود ساختہ و من گھڑت خداؤں کے آگے جھک کر۔ اور ان کی پوجا پاٹ کی ذلت اٹھا کر، ہولناک خسارے میں مبتلا ہو گئے۔ اور وہ بھی اس طور پر کہ ان کو اپنی اس ذلت و رسوائی اور محرومی و ہلاکت کا احساس بھی نہیں۔ بلکہ یہ اپنے طور پر اس خبط میں مبتلا ہیں کہ یہ ٹھیک کر رہے ہیں وَہُمْ یَحَسَبُوْنَ اَنَّہُمْ یُحْسِنُوْنَ صُنْعًا۔ سو اللہ جل جلالہ کی قدر نہ پہچاننا محرومئی دارین کا باعث ہے، والعیاذُ باللہ جل وعلا، حالانکہ اللہ ایسا قوی ہے کہ اس کی قوت کا کوئی کنارہ نہیں۔ اور وہ ایسا عزیز اور زبردست ہے کہ کوئی اس کے ارادہ و پروگرام میں مزاحم ہونے کی ہمت نہیں کر سکتا۔ وہ ایسے تمام تصورات سے پاک اور عالی و متعالیٰ ہے، سبحانہ و تعالیٰ۔
۷۶.	 بس جو کچھ ہوتا ہے اسی کے اذن اور منظوری سے ہوتا ہے، اور جو کچھ ہو گا وہ بھی اسی کے اذن اور منظوری سے ہو گا، کہ سب کچھ اسی کے قبضہ قدرت و اختیار میں ہے اور آخرکار اور قیامت کے یوم فصل و تمیز میں ہر کام کا آخری فیصلہ اسی کے حکم و ارشاد سے ہو گا، پس بندے کو چاہیے کہ وہ ہمیشہ اور ہر حال میں بھروسہ و اعتماد اسی وحدہٗ لاشریک پر رکھے۔ اور اس کے سوا لوگوں نے جو اور طرح طرح کے سہارے فرض کر رکھے ہیں وہ سب کے سب بے حقیقت و بے بنیاد اور ادہام و خرافات کا پلندہ ہیں والعیاذُ باللہ جل وعلا
۷۷.	 سو اس ارشاد سے فلاح یعنی حقیقی کامیابی سے سرفرازی کے لئے مطلوب دستور العمل اور اس کے خلاصے کی تصریح فرما دی گئی، جس میں سب سے پہلی چیز رکوع و سجود ہے جو کہ دراصل نماز کی تعبیر ہے۔ پس اس سلسلہ میں سب سے اہم اور اولین چیز نماز کا اہتمام اور اس کی پابندی ہے۔ اور یہی وہ عبادت مقدسہ ہے جس کے ذریعے بندے کا تعلق اس کے خالق و مالک سے صحیح طور پر استوار ہوتا ہے، اور اس کے لئے فوز و فلاح سے سرفرازی کی صحیح راہ متعین ہوتی ہے، اس کے بعد اس سے عمومی چیز کے بارے میں حکم و ارشاد فرمایا گیا یعنی یہ کہ تم اپنے رب کی عبادت و بندگی کرو جس میں سب عبادات اور ہر قسم کی اطاعت و فرمانبرداری آ گئی، اس کے بعد تیسری چیز وَافْعَلُوا الْخَیْرَ سے ارشاد فرمائی گئی۔ یعنی ہر قسم کی نیکی اور بھلائی کرو۔ اس میں وہ سب ہی نیکیاں آ گئیں جن کا درجہ اگرچہ فرائض و اوامر کا نہیں لیکن وہ مکارم میں بہر حال داخل ہیں۔ اور زندگی سنوارنے میں ان کو بڑا دخل ہے سو فلاح یعنی اصل اور حقیقی کامیابی سے سرفرازی کے لئے ان تمام اہم امور کا اہتمام ضروری ہے وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۷۷.	 سو اس ارشاد سے آخر میں شہادت علی الناس کی اہلیت کے لئے بطور خلاصہ امر ہدایت فرمائی گئی کہ ایک تو تم لوگ اقامت صلوٰۃ اور ایتائے زکوٰۃ کا اہتمام کرو کہ شہادت علی الناس کی یہ ذمہ داری جو اس امت پر ڈالی گئی ہے یہ جہاں ایک عظیم الشان شرف ہے وہیں یہ ایک عظیم الشان ذمہ داری بھی ہے۔ اور اس ذمہ داری کی ادائیگی انہی دو بنیادوں پر قائم ہے یعنی اقامت صلوٰۃ اور ایتائے زکوٰۃ۔ ان دونوں کے اہتمام پر دین کی بقاء ہے اور ان کا انہدام دین کا انہدام ہے، والعیاذُ باللہ، پھر شہادت حق کی راہ میں پیش آنے والی مشکلات کے مداوے کے طور پر ارشاد فرمایا گیا کہ تم لوگ اپنے رب کو خوب یاد کرو۔ اور اس کی کتاب کو مضبوطی سے تھام لو۔ اور اس کی نصرت و امداد پر پورا بھروسہ رکھو کہ وہی ہے سب سے بہتر مرجع و کار ساز اور وہی ہے سب سے بہتر معین و مددگار۔ سبحانہ و تعالیٰ فَبِہِ نستعین لما یُحِبُّ ویرید، وعلی ما یُحِبُّ ویرید، بِکُلِّ حَالٍ مِّنَ الاحول، وفی کُلِّ مَوْطِنٍ مِنَ المواطن فی الحیاۃ وبہٰذا قَدْ تم التفسیر المختصر لسورۃ الحج والحمد للہ جل وعلا


(سورۃ المؤمنون ۔ سورہ نمبر ۲۳ ۔ تعداد آیات ۱۱۸)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بے شک فلاح پا لی ان ایمان والوں نے
۲۔۔۔     (جو صحیح عقائد کے ساتھ ساتھ یہ صفات بھی اپنے اندر رکھتے ہیں کہ) وہ خشوع اور خضوع سے کام لیتے ہیں اپنی نماز میں
۳۔۔۔     جو دور و نفور رہتے ہیں لغو اور بے کار باتوں سے ۔
۴۔۔۔     جو پابندی کرتے ہیں ادائیگی زکوٰۃ کی۔
۵۔۔۔     اور جو حفاظت کرتے ہیں اپنی شرم گاہوں کی۔
۶۔۔۔     بجز اپنی بیویوں کے یا ان عورتوں کے جو ان کی ملکِ یمین میں ہوں کہ ان پر کوئی الزام نہیں ۔
۷۔۔۔     پس جو کوئی اس کے علاوہ کسی اور جگہ شہوت رانی کا طلب گار ہو گا تو ایسے لوگ یقیناً حد سے بڑھنے والے ہیں 
۸۔۔۔     اور جو لوگ پاس و لحاظ رکھتے ہیں اپنی امانتوں اور اپنے عہد و پیماں کا
۹۔۔۔     اور جو محافظت و پاسداری کرتے ہیں اپنی نمازوں کی۔
۱۰۔۔۔     یہی لوگ ہیں وراثت پانے والے 
۱۱۔۔۔     جو وارث ہوں گے فردوسِ بریں کے ۔ جہاں ہمیشہ رہنا نصیب ہو گا ان خوش نصیبوں کو
۱۲۔۔۔     اور بلاشبہ ہم ہی نے پیدا کیا انسان کو مٹی کے ست اور خلاصہ سے ۔
۱۳۔۔۔     پھر ہم ہی نے اس کو رکھا ایک مدت تک ایک بوند کی شکل میں ایک محفوظ قرارگاہ میں ۔
۱۴۔۔۔     پھر اس نطفے کو ہم نے ایک لوتھڑا بنا دیا۔ پھر اس لوتھڑے کو ایک بوٹی بنا دیا۔ پھر اس بوٹی کی ہم نے ہڈیاں بنائیں ۔ پھر ان ہڈیوں پر ہم نے گوشت چڑھا دیا۔ پھر ان سب تبدیلیوں کے بعد اس میں روح ڈال کر ہم نے اسے ایک اور ہی مخلوق بنا کر کھڑا کیا۔ سو بڑا ہی برکت والا ہے وہ اﷲ جو سب سے بہتر بنانے والا ہے ۔
۱۵۔۔۔     پھر اس کے بعد تم سب کو اے لوگوں بہر حال مرنا ہے 
۱۶۔۔۔     پھر تم سب کو قیامت کے روز یقیناً دوبارہ زندہ کر کے اٹھایا جائے گا
۱۷۔۔۔     اور بلاشبہ ہم ہی نے بنائے تمہارے اوپر اے لوگوں سات عظیم الشان راستے اور ہم غافل و بے خبر نہیں تھے اپنی مخلوق اور اس کی ضروریات اور مصلحتوں سے 
۱۸۔۔۔     اور ہم ہی نے آسمان سے پانی اتارا ایک خاص اندازے کے ساتھ۔ پھر ہم ہی نے اس کو ٹھہرا دیا زمین پر میں اپنی قدرتِ کاملہ اور حکمتِ بالغہ سے اور بلاشبہ ہم جب چاہیں اور جیسے چاہیں اس کو لے جانے پر بھی پوری قدرت رکھتے ہیں 
۱۹۔۔۔     پھر ہم ہی نے اس کے ذریعے اگائے تمہارے لیے طرح طرح کے باغ کھجوروں انگوروں وغیرہ قسما قسم پھلوں کے ۔ جن میں تمہارے لیے طرح طرح کے لذیذ پھل بھی بکثرت پائے جاتے ہیں اور انہی سے تم لوگ کھاتے اور اپنی روزی بھی حاصل کرتے ہو۔
۲۰۔۔۔     اور زیتون کا ایک ایسا عظیم الشان درخت بھی ہم ہی نے پیدا کیا جو کہ سینا پہاڑ کے آس پاس خاص طور اور بکثرت اگتا ہے کھانے والوں کے لیے تیل اور سالن لے کر
۲۱۔۔۔     اور بلاشبہ تمہارے لیے ان مویشیوں میں بھی بڑا سامانِ عبرت ہے ۔ ہم تمہیں اس میں سے جو کہ ان پیٹوں میں ہے دودھ جیسا لذیذ اور مفید مشروب پلاتے ہیں اور تمہارے لیے ان میں اور بھی طرح طرح کے بکثرت فائدے ہیں اور انہی میں سے تم لوگ کھاتے بھی ہو
۲۲۔۔۔     اور ان پر اور ان کشتیوں پر تم لوگ لدے پھرتے بھی ہو
۲۳۔۔۔     اور بلاشبہ ہم ہی نے اس سے پہلے بھیجا نوح کو ان کی قوم کی طرف رسول بنا کر تو انہوں نے بھی یہی کہا کہ اے میری قوم کے لوگوں تم سب اﷲ ہی کی بندگی کرو کہ اس کے سوا تمہارا کوئی معبود نہیں ۔ تو کیا تم لوگ ڈرتے نہیں ہو؟
۲۴۔۔۔      اس پر آپ کی قوم کے وہ سردار جو کفر پر کمربستہ ہو چکے تھے ، کہنے لگے کہ یہ شخص تو تم ہی جیسا ایک انسان ہے جو تم پر برتری حاصل کرنا چاہتا ہے ۔ اور اگر اﷲ کو کوئی رسول بھیجنا منظور ہوتا تو وہ ضرور آسمان سے کوئی نوری فرشتے بھیج دیتا۔ یہ بات تو ہم نے اپنے پہلے باپ دادوں میں کبھی نہیں سنی کہ کوئی بشر بھی پیغمبر بن کر آ سکتا ہے ۔
۲۵۔۔۔     اس لیے اصل بات یہ ہے کہ یہ ایک ایسا شخص ہے جسے کچھ جنون ہو گیا ہے پس تم لوگ اس کے بارے میں صبر و انتظار سے کام لو ایک وقت تک۔
۲۶۔۔۔     نوح نے ان سے مایوس ہو جانے کے بعد عرض کیا اے میرے رب ان لوگوں نے جو مجھے جھٹلایا ہے تو اس پر تو ہی میری نصرت فرما۔
۲۷۔۔۔     اس پر ہم نے نوح کو وحی کے ذریعے بتایا کہ تم ایک کشتی بناؤ ہماری نگرانی میں اور ہماری وحی و ہدایت کے مطابق پھر جب آ پہنچے ہمارا حکم اور ابل پڑے فلاں تنور تو تم سوار ہو جانا اس کشتی میں ہر قسم کے جانوروں میں سے ایک ایک جوڑا لے کر اور اپنے گھر والوں کو بھی اپنے ساتھ لے لینا بجز ان کے جن کے غرق ہونے کے بارے میں ہمارا فیصلہ پہلے ہی طے ہو چکا ہے اور خبردار مجھ سے ان لوگوں کے بارے میں بات نہیں کرنا جو اڑے رہے اپنے ظلم پر کہ انہوں نے اب بہر حال غرق ہو کر رہنا ہے ۔
۲۸۔۔۔     پھر جب کشتی میں بیٹھ جاؤ تم بھی اور وہ سب بھی جو عقیدہ و ایمان کے اعتبار سے تمہارے ساتھ ہیں تو یوں کہو کہ سب تعریفیں اس اﷲ کے لیے ہیں جس نے ہمیں نجات دی ان ظالم لوگوں سے 
۲۹۔۔۔     اور یہ دعا بھی کرنا کہ اے میرے رب مجھے اتاریو بابرکت اتارنا کہ تو ہی ہے سب سے بہتر اتارنے والا۔
۳۰۔۔۔     بے شک اس قصے میں بڑی بھاری نشانیاں ہیں اور کھرا کھوٹا ظاہر کرنے کے لیے ہم آزمائش کر کے ہی رہتے ہیں ۔
۳۱۔۔۔     پھر ان کے بعد ہم نے اٹھا کھڑا کیا ایک اور قوم کو۔
۳۲۔۔۔     پھر ان میں بھی ہم نے انہی میں کا ایک رسول بھیجا اس نے بھی ان کو یہی دعوت دی کہ تم سب لوگ اﷲ ہی کی بندگی کرو۔ اس کے سوا تمہارا کوئی معبود نہیں تو کیا تم لوگ ڈرتے نہیں ہو؟
۳۳۔۔۔     تو اس کے جواب میں ان کی قوم کے ان سرداروں نے جو کہ اَڑے ہوئے تھے اپنے کفر و باطل پر اور جنہوں نے جھٹلا دیا تھا آخرت کی پیشی کو اور جن کو ہم نے خوشحالی دے رکھی تھی دنیاوی زندگی میں ۔ انہوں نے کہا کہ یہ شخص اس کے سوا کچھ نہیں کہ ایک بشر اور انسان ہے تم ہی جیسا۔ وہی کچھ کھاتا ہے جو تم کھاتے ہو اور وہی کچھ پیتا ہے جو تم لوگ پیتے ہو
۳۴۔۔۔     اور اگر تم لوگ اپنے ہی جیسے ایک آدمی کے کہنے پر چلنے لگے تو یقیناً اس صورت میں تم لوگ بڑے ہی خسارے اور گھاٹے میں رہو گے ۔
۳۵۔۔۔     کیا یہ شخص تم سے یہ کہتا ہے کہ جب تم مر کر مٹی ہو جاؤ گے اور ہڈیوں کا پنجر بن کر رہ جاؤ گے تو تم قبروں سے زندہ کر کے نکالے جاؤ گے ؟
۳۶۔۔۔     دور بہت دور ہے وہ وعدہ جو تم لوگوں سے کیا جا رہا ہے ۔
۳۷۔۔۔     زندگی تو بس ہماری یہی دنیاوی زندگی ہے جس میں ہم مرتے اور جیتے ہیں اور بس اور ہم دوبارہ اٹھائے جانے والے نہیں ہے ۔
۳۸۔۔۔     یہ تو ایک ایسا شخص ہے جس نے اﷲ پر جھوٹ باندھا ہے اور ہم اس کو کبھی ماننے والے نہیں ہیں ۔
۳۹۔۔۔     اس ضد اور ہٹ دھرمی پر اس پیغمبر نے دعا کی کہ اے میرے رب اب تو ہی میری مدد فرما اس لیے کہ یہ لوگ تو میری تکذیب ہی پر کمربستہ ہو چکے ہیں 
۴۰۔۔۔     اس کے رب نے جواب میں ارشاد فرمایا کہ عنقریب ہی ان کو سخت ندامت اور شرمندگی اٹھانا ہو گی۔
۴۱۔۔۔      آخرکار آ پکڑا ان کو اس ہولناک آواز نے جو ان کے لیے مقدر ہو چکی تھی حق کے ساتھ، سو ہم نے ان سب کو کچرا بنا کر رکھ دیا، سو بڑی پھٹکار ہے ایسے ظالم لوگوں کے لیے
۴۲۔۔۔      پھر ان کے بعد ہم نے اور کئی قومیں پیدا کیں ،
۴۳۔۔۔      کوئی بھی قوم اپنی مقررہ مدت سے نہ آگے بڑھ سکی، اور نہ ہی وہ اس کے بعد ٹھہر سکی،
۴۴۔۔۔      پھر ہم نے پے درپے اپنے رسول بھیجے مگر ان سب کا حال یہی رہا کہ جب بھی کبھی کسی قوم کے پاس اس کا رسول آیا تو اس نے اس کی تکذیب ہی کی، جس کے نتیجے میں ہم بھی ایک کے بعد ایک قوم کو ہلاک کرتے چلے گئے اور ہم نے ان سب کو قصے کہانیاں بنا کر رکھ دیا سو بڑی پھٹکار ہے ان لوگوں کیلیے جو ایمان نہیں لاتے ،
۴۵۔۔۔      پھر ہم نے موسیٰ اور ان کے بھائی ہارون کو بھی رسول بنا کر بھیجا، اپنی نشانیوں اور کھلی سند کے ساتھ،
۴۶۔۔۔      فرعون اور اس کے سرداروں کی طرف، مگر انہوں نے بھی اپنی بڑائی کا گھمنڈ کیا (اور وہ حق کے منکر ہو گئے ) اور وہ تھے بھی بڑے سرکش لوگ،
۴۷۔۔۔     چنانچہ انہوں نے کہا کیا ہم اپنے ہی جیسے دو آدمیوں پر ایمان لے آئیں ؟ اور وہ بھی اس حال میں کہ ان کی قوم کے لوگ ہماری غلامی کر رہے ہیں 
۴۸۔۔۔     سو انہوں نے جھٹلا دیا ان دونوں کو اور ان کے پیغام حق کو جس کے نتیجے میں بالآخر وہ بھی شامل ہو گئے ہونے والوں میں 
۴۹۔۔۔     اور بلاشبہ ہم نے موسیٰ کو بھی وہ کتاب بخشی تھی تاکہ وہ لوگ اس سے راہنمائی حاصل کریں 
۵۰۔۔۔      اور ہم نے مریم کے بیٹے کو اور اس کی ماں کو بھی بنایا تھا ایک عظیم الشان نشانی اور ان دونوں کو ہم نے جگہ دی تھی ایک ایسی بلند سرزمین پر لے جا کر جو ٹھہرنے کے قابل اور سرسبز و شاداب بھی،
۵۱۔۔۔      اے پیغمبرو، تم کھاؤ پیو پاکیزہ چیزوں میں سے اور کام کرو نیک بلاشبہ میں ان تمام کاموں کو جو تم لوگ شب و روز کرتے ہو پوری طرح جانتا ہوں ،
۵۲۔۔۔     اور بلاشبہ تمہاری یہ امت دین و ایمان کے لحاظ سے ایک ہی امت ہے جس کی اساس یہ ہے کہ میں ہی رب ہوں تم سب کا پس تم سب مجھ ہی سے ڈرو
۵۳۔۔۔      مگر ان لوگوں نے اپنے دین کو آپس میں ٹکڑے ٹکڑے کر دیا، ہر گروہ اسی ٹکڑے پر مگن اور مست ہے جو اس کے پاس ہے 
۵۴۔۔۔     پس تم چھوڑ دو ان کو ان کی مدہوشی میں کہ یہ اسی میں پڑے رہیں ایک وقت تک
۵۵۔۔۔     کیا انہوں نے یہ سمجھ رکھا ہے کہ ہم ان کو مال اور اولاد میں جو کچھ ترقی دئیے چلے جا رہے ہیں 
۵۶۔۔۔     وہ کوئی ان کے لیے بھلائیوں میں جلدی کر رہے ہیں ؟ ہرگز نہیں بلکہ یہ لوگ شعور نہیں رکھتے اصل حقیقت کا۔
۵۷۔۔۔     بے شک بھلائیوں میں سبقت کرنے والے لوگ وہ ہیں جو کہ اپنے رب کی عظمت و ہیبت سے لرزاں و ترساں رہتے ہیں 
۵۸۔۔۔     جو اپنے رب کی آیتوں پر سچے دل سے ایمان رکھتے ہیں 
۵۹۔۔۔      جو اپنے رب کے ساتھ کسی طرح کا شرک نہیں کرتے ،
۶۰۔۔۔      اور جن کا حال یہ ہے کہ جب وہ دیتے ہیں اﷲ کی راہ میں جو کچھ کہ ان کو دینا ہوتا ہے تو ان کے دل ڈر رہے ہوتے ہیں ، اس عقیدہ و احساس کی بناء پر کہ ان کو بہر حال اپنے رب کے پاس ہی لوٹ کر جانا ہے ،
۶۱۔۔۔     یہی لوگ ہیں جو دوڑتے ہیں بھلائیوں کی طرف اور یہی ہیں سبقت کر کے انکو پا لینے والے
۶۲۔۔۔      ہم کسی بھی شخص کو اس کی طاقت سے زیادہ تکلیف نہیں دیتے اور ہمارے پاس ایک ایسی کتاب ہے (یعنی ہر شخص کا نامہ عمل) جو کہ (ہر ایک کا حال) ٹھیک ٹھیک بتا دے گی، اور ان پر ذرہ برابر کوئی ظلم نہ ہو گا،
۶۳۔۔۔     مگر یہ لوگ ہیں کہ ان کے دل اس سے غفلت اور مدہوشی میں پڑے ہیں اور اس فساد عقیدہ کے علاوہ ان کے کچھ اور اعمال بھی ایسے ہیں جن کو یہ لوگ کرتے رہتے ہیں 
۶۴۔۔۔      اور یہ لوگ ایسے ہی غفلت و مدہوشی میں پڑے رہیں گے یہاں تک کہ جب ہم عذاب میں پکڑیں گے ان کے خوشحال اور عیش پرست لوگوں کو تو ان کا سب نشہ ہرن ہو جائے گا اور یہ چلانے لگیں گے ،
۶۵۔۔۔      اس وقت ان سے کہا جائے گا کہ اب چلاؤ مت کیونکہ ہماری طرف سے اب تمہاری کوئی مدد نہیں ہونے کی،
۶۶۔۔۔      تم وہی تو ہو کہ اس سے پہلے جب میری آیتیں تم کو پڑھ پڑھ کر سنائی جاتی تھیں ، تو تم اپنے کبر و غرور میں الٹے پاؤں پھر جایا کرتے تھے ،
۶۷۔۔۔      اپنی بڑائی کا گھمنڈ کرتے ہوئے اس قرآن کو مشغلہ بناتے ہوئے اور بکواس کرتے ہوئے ،
۶۸۔۔۔      تو کیا ان لوگوں نے کبھی اس کلام پر غور نہیں کیا یا ان کے پاس کوئی ایسی انوکھی چیز آ گئی ہے ، جو ان کے پہلے بڑوں کے پاس نہیں آئی تھی؟
۶۹۔۔۔     یا انہوں نے اپنے رسول کو نہیں پہچانا تو انجان ہونے کی وجہ سے یہ اس کے منکر ہو رہے ہیں ؟
۷۰۔۔۔     کیا یہ لوگ اتنی ظالمانہ اور احمقانہ بات کہتے ہیں کہ اس شخص کو جنون ہو گیا ہے ؟ نہیں ان میں سے کوئی وجہ بھی نہیں ہو سکتی بلکہ اصل وجہ یہ ہے کہ یہ رسول ان کے پاس حق لے کر آئے ہیں اور ان لوگوں کی اکثریت کو حق کا نور ہی ناگوار ہے 
۷۱۔۔۔      اور اگر بفرض محال کہیں حق ان کی خواہشات کے پیچھے چلنے لگتا تو کبھی کے تباہ و برباد ہو چکے ہوتے یہ آسمان اور زمین اور وہ سب مخلوق جو کہ ان کے اندر موجود ہے بلکہ اصل بات یہ ہے کہ ہم ان کے پاس ان کا ذکر لائے ہیں ، مگر یہ ایسے بدبخت اور بے انصاف ہیں کہ اپنے ذکر ہی سے منہ موڑے ہوئے ہیں ،
۷۲۔۔۔      کیا آپ اے پیغمبر ان سے کوئی اجرت مانگ رہے ہیں ؟ تو اس کا بھی کوئی سوال نہیں کیونکہ آپ کے رب کا اجر تو بہر حال سب سے بہتر ہے اور وہی ہے سب سے بہتر دینے والا،
۷۳۔۔۔      اور آپ یقیناً بلا رہے ہیں ان لوگوں کو حق و ہدایت کے سیدھے راستے کی طرف،
۷۴۔۔۔      اور بلاشبہ جو لوگ اپنی دنیاوی لذتوں پر فریفتہ ہو کر آخرت پر ایمان نہیں رکھتے ، وہ قطعی طور پر سیدھی راہ سے ہٹے ہوئے ہیں
۷۵۔۔۔      اور اگر ہم ان پر رحم کر کے ان سے وہ تکلیف دور کر دیں جو ان کو پہنچی ہوتی ہے تو یہ یقیناً شکر گزار بننے کی بجائے الٹا اپنی سرکشی میں بھٹکتے ہوئے برابر اسی میں لگے رہیں گے ،
۷۶۔۔۔     چنانچہ اس حقیقت کا ایک شاہد یہ ہے کہ ہم نے ان کو عذاب میں پکڑا پھر بھی یہ نہ تو اپنے رب کے سامنے جھکے اور نہ ہی انہوں نے اس کے حضور عاجزی کی
۷۷۔۔۔     یہاں تک کہ جب ہم نے ان پر کھول دیا کوئی دروازہ کسی سخت عذاب کا تو اس وقت یکایک کٹ کر رہ گئیں ان کی سب آرزوئیں اور امیدیں
۷۸۔۔۔     اور وہ اﷲ وہی تو ہے جس نے تمہارے لیے کان آنکھیں اور دل پیدا کیے مگر تم لوگ کم ہی شکر ادا کرتے ہو۔
۷۹۔۔۔     اور وہ وحدہٗ لاشریک وہی تو ہے جس نے پھیلا دیا تم کو اپنی قدرت کاملہ اور حکمت بالغہ سے زمین میں اور آخرکار تم سب کو اس کے حضور لے جایا جائے گا اکٹھا کر کے 
۸۰۔۔۔     اور وہ وہی ہے جو زندگی بخشتا اور موت دیتا ہے اور اسی کے قبضہ قدرت میں ہے رات اور دن کا ادلنا بدلنا تو کیا تم لوگ عقل سے کام نہیں لیتے ؟
۸۱۔۔۔      مگر اس سب کے برعکس یہ لوگ وہی کچھ کہتے ہیں جو کہ ان کے پیش رو کہتے آئے ہیں ،
۸۲۔۔۔     یعنی یوں کہتے ہیں کہ کیا جب ہم مر کر مٹی اور ہڈیاں ہو جائیں گے تو کیا ہمیں واقعی پھر زندہ کر کے اٹھایا جائے گا؟
۸۳۔۔۔      یہ وعدہ تو ہم سے اور اس سے پہلے ہمارے باپ دادا سے بھی مدتوں سے ہوتا چلا آیا ہے پس یہ اگلے لوگوں سے چلے آنے والے افسانوں کے سوا کچھ نہیں ،
۸۴۔۔۔      آپ ان سے ذرا یہ تو پوچھو کہ کس کی ہے یہ زمین اور جو کچھ کہ اس کے اندر ہے ، اگر تم جانتے ؟
۸۵۔۔۔      اس کے جواب میں یہ لوگ ضرور بالضرور یہی کہیں گے کہ اﷲ ہی کا ہے یہ سب کچھ، کہو کیا پھر بھی تم لوگ ہوش میں نہیں آتے ؟
۸۶۔۔۔     ان سے کہو کہ کون ہے رب ساتوں آسمانوں کا اور رب عرش عظیم کا؟
۸۷۔۔۔      تو اس کے جواب میں بھی انہوں نے ضرور یہی کہنا ہے کہ یہ سب کچھ اﷲ  ہی کے لیے ہے ، کہو کہ کیا پھر بھی تم لوگ ڈرتے نہیں ہو؟
۸۸۔۔۔      نیز پوچھو ان سے کہ کون ہے وہ ہستی جس کے ہاتھ میں ہے باگ ڈور ہر چیز کی؟ وہ جس کو چاہتا ہے پناہ دیتا ہے اور اس کے مقابلے میں کوئی کسی کو پناہ نہیں دے سکتا، بتاؤ اگر تم جانتے ہو
۸۹۔۔۔     تو اس کے جواب میں بھی یہ لوگ ضرور یہی کہیں گے کہ یہ سب کچھ اﷲ ہی کی شان ہے کہو ظالمو! پھر کہاں سے تم پر جادو کیا جاتا ہے
۹۰۔۔۔      اور یہ پہلوں کے افسانے نہیں بلکہ ہم تو ان کے پاس حق لے کر آئے ہیں اور یہ یقیناً پرلے درجے کے جھوٹے لوگ ہیں ،
۹۱۔۔۔     ﷲ نے نہ تو کسی کو اپنی اولاد بنایا ہے اور نہ ہی اس کے ساتھ دوسرا کوئی خدا ہے ، اگر ایسا ہوتا تو اس صورت میں ہر خدا اپنی مخلوق کو لے کر الگ ہو جاتا اور ان میں سے ایک دوسرے پر چڑھ دوڑتا، اﷲ پاک ہے ان سب باتوں سے جو یہ لوگ بناتے ہیں ،
۹۲۔۔۔      ایک برابر جاننے والا نہاں و عیاں کا، وہ بالاتر ہے اس شرک سے جو یہ لوگ کرتے ہیں 
۹۳۔۔۔      اپنے رب کے حضور اے پیغمبر اس طرح عرض کرو کہ اے میرے رب اگر تو دکھا دے مجھے یعنی میرے جیتے جی لے آئے وہ عذاب جس کا ان لوگوں سے وعدہ کیا جا رہا ہے ،
۹۴۔۔۔     تو میرے رب ایسی صورت میں مجھے ان ظالم لوگوں میں شامل نہ کیجیئو،
۹۵۔۔۔      اور بلاشبہ ہم اس پر پوری طرح قادر ہیں کہ وہ آپ کو وہ عذاب دکھا دیں جس کا ہم ان سے وعدہ کر رہے ہیں ،
۹۶۔۔۔     پر آپ یہی برتاؤ کیے جاؤ کہ برائی کو اس طریقہ سے دفع کرو جو سب سے اچھا ہو ہم خوب جانتے ہیں ان سب باتوں کو جو یہ لوگ بناتے ہیں
۹۷۔۔۔      اپنے رب کے حضور اس طرح عرض کرو کہ اے ، میرے رب میں تیری پناہ مانگتا ہوں شیطانوں کی اکساہٹوں سے 
۹۸۔۔۔      اور میں تیری پناہ مانگتا ہوں اے میرے رب، اس سے کہ وہ شیاطین میرے پاس آئیں ،
۹۹۔۔۔     یہ بد عقیدہ و بدکردار لوگ اسی طرح رہتے ہیں یہاں تک کہ جب ان میں سے کسی کو آ پہنچتی ہے موت تو اس کی آنکھیں کھلتی ہیں اور وہ کہنے لگتا ہے کہ اے میرے رب مجھے واپس لوٹا دے 
۱۰۰۔۔۔     تاکہ میں نیک عمل کر سکوں اس دنیا میں جسے میں چھوڑ آیا ہوں ایسا ہرگز ہونے کا نہیں یہ تو محض ایک حسرت بھری بات ہو گی جسے وہ کہے جا رہا ہو گا، اور ان کے آگے ایک پردہ حائل ہے ، اس دن تک جس میں یہ لوگ قبروں سے اٹھائے جائیں گے ،
۱۰۱۔۔۔      پھر اس دن کی آمد پر جب صور میں پھونک مار دی جائے گی، تو ہول و ہیبت کے اس عالم میں نہ تو ان کے درمیان کوئی رشتہ رہے گا اور نہ ہی وہ آپس میں ایک دوسرے سے کوئی حال ہی پوچھیں گے ،
۱۰۲۔۔۔     پھر جس کے ایمان و اعمال صالحہ کا پلڑا بھاری ہو گا تو وہی لوگ ہوں گے فلاح پانے والے 
۱۰۳۔۔۔      اور جس کا پلڑا ہلکا ہوا تو وہی ہوں گے وہ لوگ جنہوں نے خود خسارے میں ڈال دیا ہو گا اپنی جانوں کو، ان کو ہمیشہ کے لیے جہنم میں رہنا ہو گا،
۱۰۴۔۔۔     جہاں آگ جھلس رہی ہو گی ان کے چہروں کو اور وہاں پر نہایت بری طرح بگڑی ہوں گی ان کی شکلیں 
۱۰۵۔۔۔      اس وقت ان سے کہا جائے گا کہ کیا تم وہی نہیں وہ کہ میری آیتیں تم کو پڑھ پڑھ کر سنائی جاتی تھیں ، پر تم لوگ ان کو جھٹلاتے ہی چلے جا رہے تھے ؟
۱۰۶۔۔۔      کہیں گے اے ہمارے رب، ہم پر غالب آ گئی تھی ہماری بدبختی اور واقعی ہم گمراہ لوگ تھے 
۱۰۷۔۔۔      اے ہمارے رب، اب ہمیں یہاں سے نکال دے (اور دنیا میں اب ھر کام کرنے کی فرصت و مہلت عطا فرما دے ) پھر اگر ہم دوبارہ قصور کریں تو جو مرضی سزا دے کیونکہ اس صورت میں ہم بلاشبہ ظالم ہوں گے ،
۱۰۸۔۔۔      ارشاد ہو گا پھٹکارے ہوئے پڑے رہو تم لوگ اسی جہنم میں اور مجھ سے کوئی بات مت کرو،
۱۰۹۔۔۔     تم لوگ وہی تو ہو کہ میرے کچھ بندے جب یوں کہتے تھے کہ اے ہمارے پروردگار ہم ایمان لے آئے پس تو ہماری بخشش فرما دے اور ہم پر رحم فرما کہ تو ہی ہے سب سے بڑا رحم کرنے والا
۱۱۰۔۔۔     تو تم ان کا مذاق اڑایا کرتے تھے ، یہاں تک کہ ان سے تمہارے اس مذاق نے تمہیں میری یاد بھی بھلا دی تھی اور تم ان سے ہنسی ہی کرتے رہے 
۱۱۱۔۔۔      مگر انہوں نے صبر و استقامات کا دامن نہ چھوڑا، جس پر آج میں نے ان کو ان کے صبر کا پھل دیا کہ وہی ہیں کامیاب اور فائز المرام
۱۱۲۔۔۔     پھر اﷲ ان سے پوچھے گا کہ اچھا یہ تو بتاؤ کہ تم لوگ زمین میں کتنے برس رہے ؟
۱۱۳۔۔۔      تو اس پر وہ کہیں گے کہ ایک دن یا دن کا بھی کچھہ ہی حصہ ٹھہرے ہوں گے ، کچھ صحیح یاد نہیں پس آپ خود ہی پوچھ لیں گنتی کرنے والوں سے 
۱۱۴۔۔۔     ارشاد ہو گا کہ آخرت کے مقابلے میں دنیا میں تم لوگ واقعی بہت ہی کم ٹھہرے ہو کاش کہ تم لوگ یہ حقیقت اس وقت جان لیتے 
۱۱۵۔۔۔     تو کیا تم لوگوں نے یہ سمجھ رکھا تھا کہ ہم نے تم کو یوں ہی بے کار پیدا کیا ہے ؟ اور تمہیں ہمارے پاس لوٹ کر نہیں آنا؟
۱۱۶۔۔۔      پس بڑا ہی بلند ہے اﷲ تعالیٰ جو کہ بادشاہ حقیقی ہے ، اس کے سوا کوئی بھی عبادت کے لائق نہیں وہی مالک ہے عرشی کریم کا
۱۱۷۔۔۔      اور جو کوئی اس سب کے باوجود اللہ کے ساتھ کسی بھی اور ایسے خود ساختہ اور فرضی معبود کو پکارے گا جس کے لیے اس کے پاس کوئی دلیل نہیں تو سوائے اس کے نہیں کہ اس کا حساب اس کے رب کے یہاں ہی ہو گا، یہ قطعی اور یقینی امر ہے کہ کافر کبھی فلاح نہیں پا سکیں گے 
۱۱۸۔۔۔     اور اے پیغمبر آپ یوں کہا کریں کہ اے میرے رب، بخشش فرما، اور رحم فرما کہ تو ہی ہے سب سے بڑا رحم کرنے والا۔

 

تفسیر

۱.	 فلاح دراصل اس اصل اور حقیقی کامیابی کو کہا جاتا ہے جو دنیا سے لے کر آخرت کے حقیقی اور اَبَدی جہاں تک ممتد ہوتی ہے، کہ اس سے انسان کو اس دنیا میں حیات طیبہ یعنی پاکیزہ زندگی کی عظیم الشان سعادت نصیب ہوتی ہے۔ اور اسی سے اس کو آخرت کی اس حقیقی اور ابدی زندگی میں نعمتوں بھری جنت سے سرفرازی کی وہ سب سے بڑی سعادت نصیب ہو گی جو کہ ابَدی اور سدا بہار نعمت ہے اور جو نعمتوں کی نعمت اور اصل اور حقیقی کامیابی ہے۔ اور قرآن حکیم کے دوسرے مختلف مقامات کی طرح یہاں پر اس آیت کریمہ سے بھی اس اہم اور بنیادی حقیقت کو واضح فرما دیا گیا کہ اس فوز و فلاح اور حقیقی کامیابی سے سرفرازی کی اصل اساس ایمان ہے۔ کہ اس کے بغیر اللہ تعالیٰ کے یہاں کسی بھی عمل کا نہ کوئی وزن ہے اور نہ قدر و قیمت، ایمان کے ذکر کے بعد ان خاص صفات کا ذکر فرمایا گیا ہے جو اس کا تقاضا اور وسیلہ فلاح ہیں۔
۲.	 خشوع کے اصل معنی عاجزی و فروتنی اور تذلل و نیاز مندی کے ہوتے ہیں، سو اس لفظ سے نماز کی اصل روح کی طرف اشارہ فرما دیا گیا کہ اسی پر مذکورہ فلاح کا مدار و انحصار ہے۔ سو اس لفظ سے اس اہم حقیقت کو واضح فرما دیا گیا کہ نماز سے صرف نمازی کا سر اور اس کی کمر ہی اللہ کے آگے نہ جھکے۔ بلکہ اس کا دل بھی اللہ کے آگے سرافگندہ ہو جائے۔ اور یہی وہ چیز ہے جس سے اہل ایمان کی نمازوں کے رکوع و سجود وغیرہ ایک ایک چیز سے دل کی خشوع کا ثبوت اور اس کی شہادت ملتی ہے۔
۳.	 لغو کا اطلاق عرف و محاورہ میں اگرچہ بے مقصد اور بیکار چیز کے لئے ہوتا ہے، لیکن اصل اور حقیقت کے اعتبار سے اس سے مراد ہر وہ قول وفعل ہوتا ہے جو انسان کو اس کے اصل مقصد یعنی رضائے الٰہی سے غافل کر دے، خواہ وہ مباح ہو یا غیر مباح، سو اس سے زندگی پر نماز کے اثر کو واضح فرما دیا گیا۔ کہ خشوع والی نماز کا لازمی اثر انسان کی زندگی پر یہ پڑتا ہے کہ اس سے انسان فضول لایعنی اور غیر ضروری چیزوں سے پرہیز و احتراز کرنے لگتا ہے، اور اس کو ہمیشہ اور ہر حال میں اسی کی فکر لگی رہتی ہے کہ میں نے اپنے رب کے حضور حاضر ہو کر اپنے کئے کرائے کا پورا حساب دینا، اور اس کا صلہ وبدلہ پانا ہے، اسی لئے وہ ہر قسم کے لایعنی اور بے مقصد کاموں سے بچنے کی فکر و کوشش کرتا ہے، وباللہ التوفیق
۴.	 چوتھی صفت فلاح پانے والے ان بندگان خدا کی یہ بیان فرمائی گئی ہے کہ وہ ادائیگی زکوٰۃ کی پابندی کرتے ہیں۔ سو نماز کے بعد دوسری بڑی عبادت زکوٰۃ ہے جو بندے کو بندوں سے مربوط کرتی ہے اور اس کے قلب و باطن کو دنیا اور مال کی محبت سے پاک کرتی، اور اس کے مال میں خیر و برکت اور بڑھوتری کا ذریعہ بنتی ہے، اور اس کی کئی طرح کی آفات سے حفاظت کرتی ہے، اور جس بندے کا تعلق خلق اور خالق دونوں سے صحیح بنیادوں پر استوار ہو جائے وہی فلاح یعنی حقیقی کامیابی سے سرفرازی کا مستحق اور سزاوار ہے اسی لئے ان دونوں عبادتوں کا ذکر بالعموم ایک ساتھ آتا ہے۔
۹.	 اس سے نماز کی اہمیت کا اندازہ کیا جا سکتا ہے کہ فلاح پانے والے اہل ایمان کی صفات کا ذکر یہاں پر نماز ہی سے شروع ہوا، اور اسی پر ختم ہو رہا ہے۔ شروع میں نماز کا ذکر اس کی حقیقی روح یعنی خشوع کے اعتبار سے ہوا۔ اور اس کی خیرات سے سرفرازی کا صحیح طریقہ یہی ہے کہ اس کے اندر خشوع و خضوع کی روح بھی پائی جاتی ہو، اور اس کی برابر حفاظت اور رکھوالی بھی کی جاتی ہو۔ یہ باغ جنت کا پودا ہے جس کی بھرپور نگرانی اور رکھوالی کی ضرورت ہے، غفلت و لاپرواہی اور بے قدری و ناشکری اس کے اثرات کو زائل کر دینے والی چیز ہے۔ والعیاذ باللہ العظیم، اللہ تعالیٰ ہمیشہ اور ہر اعتبار سے اپنی رضا کی راہوں پر گامزن رہنے کی توفیق بخشے۔ آمین ثم آمین یا رب العالمین
۱۴.	 سو اس سے اس تأثر اور نتیجہ کو بیان اور واضح فرما دیا گیا جو انسانی خلقت کے تمام مراحل میں غور کرنے والے کے سامنے آتا ہے، کہ جس اللہ نے وجودِ انسانی کی تخلیق و تکوین کے مختلف مراحل میں اپنی قدرت و حکمت اور رحمت و عنایت کی یہ مختلف شانیں دکھلائیں۔ وہ بڑا ہی برکت والا ہے۔ کہ اس نے مائے مہین یعنی ذلیل و بے قدرے پانی کے ایک قطرہ کو کہاں سے کہاں پہنچا دیا۔ کس قدرت و حکمت اور رحمت و عنایت سے اس نے پانی کی اس بوند کو رحم مادر میں رکھا۔ اور کس طرح ایک مدت کے بعد اس کو ایک عظیم الشان گوہر آبدار بنا کر نکالا۔ اور اس کو ایسی اعلیٰ صلاحیتوں سے سرفراز اور مالا مال فرمایا کہ وہ فرشتوں کا مسجود اور زمین میں خداوند قدوس کی خلافت و نیابت کا اہل بن گیا۔
۱۶.	 سو جس طرح تمہاری اس تخلیق و پیدائش اور اس کے مختلف مراحل میں تمہارے ارادہ و اختیار کا کوئی عمل دخل نہیں، اسی طرح تمہارے مرنے اور مرنے کے بعد دوبارہ جی اٹھنے کے مراحل میں سے کسی میں بھی تمہارے ارادے اور اختیار کا کوئی عمل دخل نہیں ہو گا۔ تمہیں اپنے وقت مقرر پر بہر حال مرنا اور اس جہان فانی کو چھوڑنا ہے، اور پھر ایک وقت پر تمہیں بہر حال دوبارہ زندہ ہو کر اٹھنا ہے، اور تم نے زندگی بھر کے اپنے کئے کرائے کا حساب دینا اور اس کا پھل پانا ہے، جس قادر مطلق نے تم لوگوں کو اس پُر حکمت طریقے سے پیدا فرمایا اور تمہیں وجود بخشا۔ اس کے لئے تمہارا دوبارہ پیدا کرنا نہ کچھ مشکل ہے۔ اور نہ ہی باعث تعجب جیسے اس نے تمہیں پہلی مرتبہ پیدا فرمایا ایسے ہی وہ تمہیں دوسری مرتبہ پیدا فرمائے گا۔ جیسا کہ دوسرے مقام پر اس حقیقت کی تصریح کے طور پر ارشاد فرمایا گیا کَمَا بَدَأکُمْ تَعُوْدُوْنَ۔
۲۲.	 یعنی بات صرف انہی فوائد و منافع کی نہیں جن کی طرف یہاں پر اجمالی اشارہ کیا گیا ہے۔ بلکہ تمہارے لئے ان کے اندر اور بھی بڑے عظیم الشان منافع اور فوائد ہیں سو یہ تمہارے لئے ہر اعتبار سے، اور سراسر فوائد اور منافع کا ذریعہ اور سامان ہیں۔ اور ان کی ایک ایک چیز تمہارے لئے نفع اور فائدے کا ذریعہ ہے یہ تمہاری سواری اور بار برداری کے کام آتے ہیں، تمہارے لئے طرح طرح کے سامان اٹھا کر وہاں وہاں پہنچاتے ہیں جہاں تک تم لوگ جان توڑ مشقت کے بغیر نہیں پہنچ سکتے۔ جیسا کہ دوسرے مقام پر ارشاد فرمایا گیا وَتَحْمِلُ اَثْقَالَکُمْ اِلیٰ بَلَدٍ لَّمْ تَکُوْنُوْا بَالِغِیْہِ اِلاَّ بِشِقِّ الْاَنْفُسِ الایٰۃ (النحل، ۷) اس کے علاوہ یہ تمہاری کاشتکاری میں تمہارے کام آتے ہیں ان کے گوشت اور پوست۔ انکے بال اور ان کی کھالیں اور ان کی گوبر اور مینگنیاں تک تمہارے کام آتی ہیں، یہ تمہارے لئے غذائی ذخیرے ہیں اور ذخیرے بھی ایسے عظیم الشان اور بے مثال کہ یہ تمہارے ارادے اور خواہش کے مطابق خود بخود چلتے اور ایک جگہ سے دوسری جگہ منتقل ہوتے رہتے ہیں تم ان سے ترو تازہ گوشت بھی کھاتے اور ان کے گوشتوں کو لوگ طرح طرح سے سٹور کر کے اپنی سفری ضرورتوں اور آنے والے مختلف وقتوں کے لئے محفوظ بھی کر لیتے ہو۔ اور انہی سے اور ان کے مختلف اجزاء سے تم لوگ طرح طرح کے کاروبار کر کے اپنی روزی بھی کماتے ہو۔ سو تم لوگ ذرہ سوچو کہ یہ کتنی عظیم الشان عنایتیں ہیں جن سے حضرت حق جَلَّ مَجْدُہ، نے تم لوگوں کو نوازا ہے، اور محض اپنے فضل و کرم سے نوازا ہے، پھر بھی اس کی ناشکری اور نافرمانی؟ یہ کتنی بڑی بے انصافی اور کس قدر ظلم عظیم ہے؟ والعیاذ باللّٰہ، فَارْزُقْنَا اَللّٰہُمَّ التوفیق لِذِکْرِکَ وَشْکُرْکَ، بِکُلِّ حالٍ مِّن الاحوال وَفِیْ کُلِّ مَوْطِنٍ مِّنَ الْمَوَاطِنٍ فی الحیاۃ، یاذاالجلال والاکرام،
۲۳.	 سو اس سے ایک تو اس حقیقت کو واضح فرما دیا گیا کہ حضرت نوح کی بعثت اور تشریف آوری بھی صرف ان کی اپنی قوم ہی کی طرف ہوتی تھی۔ نہ کہ سب قوموں کی طرف سب قوموں کی طرف اور سب زمانوں کے لئے بعثت و تشریف آوری صرف امام الانبیاء حضرت محمد مصطفی صلی اللہ علیہ و آلہ و سلم ہی کی ہوئی ہے۔ آنجناب سے قبل جو بھی انبیاء ورسل تشریف لائے ان کی بعثت و تشریف آوری صرف ان کی اپنی قوم اور اپنے زمانے ہی کے لئے ہوتی تھی اور بس، جیسا کہ صحیح حدیث میں اس کی تصریح فرمائی گئی ہے۔ دوسری حقیقت اس سے یہ واضح فرما دی گئی کہ حضرت نوح نے اپنی قوم کو سب سے پہلے توحید خداوندی ہی کی دعوت دی۔ کہ یہی چیز اصل اور اساس ہے دین حق اور وحی سماوی کی اس لئے ہر پیغمبر نے اپنی بعثت کے بعد سب سے پہلے اپنی قوم کو اسی کی دعوت دی، جیسا کہ دوسرے مقام پر اس بارہ اصول کلی اور ضابطہ عام کے طور پر ارشاد فرمایا گیا وَمَا اَرْسَلْنَا مِنْ قَبْلِکَ مِنْ رَّسُوْلٍ اِلاَّ نُوْحِیْ اِلَیْہِ اَنَّہ لَا اِلٰہَ اِلاَّ اَنَا فَاعَبُدُوْنِ(الانبیاء۔۲۵)
۲۴.	 سو اس سے ایک تو اس بات کو واضح فرما دیا گیا کہ حضرت نوح کی تکذیب اور ان کی دعوت کا انکار سب سے پہلے آپ کی قوم کے سرداروں اور بڑوں نے کیا اور یہی صورت حال ہر پیغمبر کو پیش آئی۔ اور اس کی دو بڑی اور بنیادی وجہیں تھیں، ایک ان لوگوں کا کبر و غرور کہ وہ اپنی دنیاوی ترقی اور اپنے مال و دولت کی وجہ سے اپنے آپ کو بڑی چیز سمجھتے تھے اس لئے دعوت حق کو سننا اور ماننا وہ اپنی توہین جانتے تھے۔ سو استکبار یعنی اپنی بڑائی کا غرور اور گھمنڈ باعث محرومی ہے، والعیاذُ باللہ، اور دوسری بڑی وجہ ان کے اس کفر و انکار کی یہ ہوتی تھی کہ وہ دعوت حق کو قبول کرنے میں اپنی جھوٹی سیادت و قیادت اور من گھڑت بڑائی اور کھڑ پہنچی کا خاتمہ سمجھتے تھے۔ اس لئے وہ اس کو قبول کرنے کے لئے تیار نہیں ہوتے تھے۔ سو انہوں نے اپنے کفر و انکار اور اپنی تکذیب حق کے جواز میں پہلی بات تو یہ کہی کہ یہ شخص تو تم ہی جیسا ایک بشر اور انسان ہے تو پھر یہ اللہ کا رسول کس طرح ہو سکتا ہے؟ یعنی وہی غلط فہمی جو اعجوبہ پرست انسان کو ہمیشہ رہی۔ یعنی یہ کہ رسالت اور بشریت کے درمیان تضاد اور منافات ہے، لہٰذا یہ دونوں وصف یکجا نہیں ہو سکتے۔ اعجوبہ پرست اور فطرت کے تقاضوں سے منحرف انسان کو یہ غلط فہمی ہمیشہ رہی کل بھی تھی اور آج بھی ہے، فرق صرف اتنا ہے کہ کل کے اس اعجوبہ پرست انسان نے حضرات انبیاء ورسل کی بشریت طاہرہ کی بناء پر ان کی نبوت رسالت کا انکار کیا، اور آج کا بر خود غلط انسان ان کی نبوت و رسالت کو ماننے کا دعوی کر کے ان کی بشریت کا انکار کرتا ہے، اور وہ صاف و صریح طور پر کہتا ہے کہ پیغمبر بشر نہیں ہوتے۔ حالانکہ اصل اور حقیقت یہی ہے کہ حضرات انبیاء کرام بیک وقت بشر اور انسان بھی ہوتے ہیں، اور نبی و رسول بھی، اپنی اصل اور حقیقت کے اعتبار سے تو وہ بشر اور انسان ہی ہوتے ہیں، لیکن اللہ تعالیٰ کے انتخاب اور اجتنباء کی بناء پر نبی و رسول بھی، اور یہی تقاضا ہے عقل اور نقل دونوں کا، جیسا کہ اس کو دوسرے مختلف مقامات پر اس حقیقت کو طرح طرح سے واضح فرمایا گیا ہے قوم نوح کے ان کافر اور منکر سرداروں نے آنجناب پر دوسرا اعتراض یہ کیا کہ یہ شخص تم لوگوں پر بڑائی حاصل کرنا چاہتا ہے یعنی ان بدبختوں نے آنجناب کی نیت پر حملہ کیا۔ اور تیسری بات ان لوگوں نے اپنے انکار اور اعتراض کے ضمن میں یہ کہی کہ یہ شخص جو کچھ ہم سے کہتا ہے وہ ہم نے اپنے بڑوں اور باپ دادا سے کبھی نہیں سنا۔ یعنی اس کی باتیں ہماری تاریخ و روایات اور ہماری ثقافت کے خلاف ہیں، لہٰذا ہم ان کو ماننے اور قبول کرنے کے لئے تیار نہیں۔ سو اس طرح وہ اپنے کفر و انکار پر اڑ گئے حق بات کو سننے اور ماننے کے لئے کسی بھی طور پر تیار نہ ہوئے۔ جس کے نتیجے میں آخرکار وہ اپنے انتہائی ہولناک انجام کو پہنچ کر رہے والعیاذُ باللہ العظیم،
۳۱.	 قَرْن سے اصل مراد ایک دور کے لوگ ہوتے ہیں اسی لئے اس کا اطلاق قوم اور امت پر بھی ہوتا ہے سو مطلب اس ارشاد کا یہ ہے کہ قوم نوح کی ہلاکت اور تباہی کے بعد ہم نے حضرت نوح اور ان کے ان ساتھیوں کی نسل سے جو کہ ان کے ساتھ کشتی میں سوار تھے دوسری مختلف قومیں اٹھائیں۔ جیسے عاد اور ثمود وغیرہ سورہ اعراف میں قوم نوح کے جانشین کی حیثیت سے قوم عاد ہی کا ذکر فرمایا گیا ہے، اور ان کے بعد قوم ثمود کا، پس قَرْن کا اصل اور اولیں مصداق یہی لوگ ہیں، اور ان کے بعد آئیں، سو قوموں کو اٹھانا مٹانا، اور ان کی جگہ دوسروں کو لابسانا سب کچھ اسی وحدہٗ لاشریک کے قبضہ قدرت و اختیار میں، اور اسی حکمت اور مشیت کے تابع ہے، سبحانہ و تعالیٰ،
۳۲.	 یعنی ان قوموں میں سے ہر قوم کے اندر انہی میں سے ایک رسول بھیجا گیا مِنْہُمْ (انہی میں سے) کی تصریح سے اس حقیقت کو واضح فرما دیا گیا کہ ان کے وہ رسول خود انہی قوموں سے اور انسان اور بشر تھے اور یہ اللہ پاک کی ایک مستقل سنت اور دائمی دستور رہا ہے کہ ہر قوم کے اندر انہی میں سے رسول بھیجا گیا یعنی کسی جن یا فرشتے کو کبھی کسی قوم کے لئے رسول بنا کر نہیں بھیجا گیا۔ کیونکہ جن یا فرشتے کی اتباع اور پیروی انسان کے لئے ممکن نہ تھی سو یہ اللہ پاک کا اپنے بندوں پر ایک خاص، اور عظیم الشان احسان تھا کہ اس نے ان کی ہدایت و راہنمائی کے لئے انہی میں سے رسول بھیجا تاکہ لوگ اس کی اتباع اور پیروی کر سکیں۔ سو ان قوموں کے رسولوں نے ان کو سب سے پہلے یہی اصولی اور بنیادی تعلیم دی اور ان کو یہی ہدایت فرمائی کہ تم سب لوگ ایک اللہ ہی کی عبادت و بندگی کرو۔ کہ معبود برحق تم سب کا بہر حال وہی وحدہٗ لاشریک ہے، اور پھر ان کے ضمیروں پر دستک دیتے ہوئے ان سے فرمایا کہ کیا تم لوگ اس سے ڈرتے اور اس کی گرفت و پکڑ سے بچتے نہیں ہو؟ کہ اس کے سوا اپنے خود ساختہ اور من گھڑت معبودوں کی پوجا کرتے ہو۔ یعنی تم لوگوں کو ڈرنا، اور اپنے انتہائی ہولناک انجام سے بچنے کی فکر کرنی چاہیے، قبل اس سے کہ اس کی فرصت اور موقع تمہارے ہاتھ سے نکل جائے، اور تمہیں تمہارے ہولناک انجام میں دھر لیا جائے۔
۳۴.	 یعنی وہی بات جو قوم نوح کے کافر سرداروں نے حضرت نوح کی دعوت حق کے جواب میں کہی تھی۔ وہی ان کی قوم کے کافروں سرداروں نے اپنے رسول کی دعوت کے جواب میں کہی یعنی یہ کہ یہ رسول جب تم ہی جیسا بشر اور انسان ہے۔ اور تمہاری ہی طرح کھانا کھاتا۔ اور پانی پیتا ہے تو پھر یہ خدا کا رسول کس طرح ہو سکتا ہے۔ پس تم لوگوں نے اگر اپنے ہی جیسے ایک انسان کی اطاعت کر لی تو یقیناً تم لوگ سخت خسارے میں پڑ جاؤ گے اور یہ منکر انسان کی مت ماری کا ایک عجیب نمونہ و مظہر رہا کہ یہ اپنے ہاتھوں کے گھڑے ہوئے بے جان پتھروں اور بے حقیقت مورتیوں کو تو خدا ماننے کو تیار ہو گیا۔ لیکن اللہ پاک کے چنے ہوئے مقدس انسانوں کو رسول ماننے کے لئے تیار نہیں ہوا کہ یہ ہمارے ہی جیسے انسان ہیں، والعیاذُ باللہ۔
۳۷.	 یعنی یہی دنیا دُوں اور اس کی چند روزہ عیش ہی سب کچھ ہے جس کو یہ مل گئی اس کو سب کچھ مل گیا، نہیں تو کچھ بھی نہیں، سو دنیا پرست انسان کا یہی نظریہ جب تھا اور یہی اب ہے۔ کہ ایسے لوگوں کے نزدیک مادہ ومعدہ کے تقاضوں اور بطن و فرج کی خواہشات کی تکمیل ہی سب کچھ ہے سو منکرین قیامت جو بعث بعد الموت۔ اور وقوع قیامت کا انکار کرتے ہیں تو اس لئے نہیں کہ ان کے پاس اس انکار کے لئے کوئی دلیل موجود ہے ایسی کوئی دلیل نہیں ہے۔ نہ ہو سکتی ہے، پس صرف ان کا اچنبھا اور استبعاد ہے اور ظاہر ہے کہ یہ کوئی دلیل نہیں ہو سکتی۔ لیکن یہ لوگ اسی استبعاد کی بناء پر قیامت کی اس حقیقت کبری کا ارتکاب کرتے ہیں جس سے ان کا سب سلسلہ حیات ہی غلط ہو گیا، اور ایسے لوگ اندھے اور اوندھے بن کر رہ گئے، والعیاذُ باللہ العظیم
۴۱.	 سو بڑی دوری اور پھٹکار ہے ان ظالموں کے لئے جنہوں نے اللہ کے دین کو قبول کر کے اس کی رحمتوں کے مستحق بننے کے بجائے الٹا اس کا انکار کر کے اور اس سے منہ موڑ کر ہلاکت و تباہی کا راستہ اختیار کیا اور بالآخر وہ ہمیشہ ہمیشہ کے لئے لعنت و پھٹکار کے مورد و مستحق بنے۔ سو دین حق سے منہ موڑنا۔ والعیاذ باللہ ظلم ہے کہ ایسے لوگ اپنے خالق و مالک کے حکم و ارشاد سے منہ موڑ کر اس کے حق اطاعت و عبادت کے بارے میں ظلم کرتے ہیں، نیز یہ ظلم ہے ان لوگوں کے خود اپنی جانوں کے حق میں کہ اپنے اس کفر و انکار کے نتیجے اور اس کی پاداش میں ایسے لوگ اللہ تعالیٰ کی رحمتوں اور عنایتوں کی ناقدری کر کے اور ان سے منہ موڑ کر اپنے آپ کو ہمیشہ کے اور دائمی عذاب میں مبتلا کرتے ہیں والعیاذُ باللہ
۴۳.	 یعنی اس کے بعد ہم ہر قوم کے اندر انکی ہدایت و راہنمائی کے لئے خود انہی میں سے انکے لئے رسول بھیجتے رہے۔ جو ان کو حق و ہدایت کی دعوت دیتے رہے لیکن انہوں نے بھی اپنے رسولوں کی تکذیب ہی کی۔ جس کے نتیجے میں ہر قوم اپنی مدت پوری کرنے کے بعد اپنے کیفر کردار کو پہنچتی رہی۔ نہ کسی قوم کو اس کی مدت پوری ہونے سے پہلے ہلاک کیا گیا، اور نہ کسی کو اس کی اجل معین پوری ہونے کے بعد کوئی مہلت ملی۔ اور قوموں کے عذاب کے لئے اس مدت کی تعیین و تحدید اس کے اخلاقی زوال کے پیمانے کے اعتبار سے مقرر ہوتی ہے۔ اور اس حقیقت کو خدا ہی جانتا ہے کہ کس قوم کا اخلاقی زوال کب اس حد تک کو پہنچتا ہے جب وہ اپنے آخری انجام سے دوچار ہوتی ہے اور اس کے بعد اس کے وجود سے خداوند قدوس کی دھرتی کو پاک کرنا ضروری ہو جاتا ہے، سو اس میں ان منکر لوگوں کے لئے بڑی تنبیہ ہے جو استہزاء و مذاق کے طور پر اللہ تعالیٰ کے عذاب کے لئے جلدی مچاتے ہیں کہ تم لوگوں کا پیمانہ جب لبریز ہو جائے گا۔ اور تمہاری مدت مقررہ جب پوری ہو جائے گی تو تم پر وہ عذاب مانگے بغیر خود بخود آکر رہے گا۔ اور تمہیں ایک منٹ کی بھی مہلت نہیں ملے گی، بس تم اس کے لئے جلدی مچانے کے بجائے اس سے بچنے کی فکر کرو،
۴۶.	 یعنی انہوں نے بھی دعوت حق کے مقابلے میں اسی استکبار سے کام لیا۔ جس سے دوسرے انبیائے کرام کے مکذبین و منکرین نے لیا تھا، اور وَکَانُوْا عَالِیْنَ کے جملے سے ان کے قومی مزاج کی خصوصیت کو واضح فرما دیا گیا کہ ان کا یہ استکبار ان کے کسی وقتی ہیجان یا اشتعال کا نتیجہ نہیں تھا، بلکہ وہ لوگ تھے ہی بڑے سرکش اور ہٹ دھرم و متکبر لوگ، چنانچہ فرعونی تکبر آج تک ضرب المثل کی حیثیت رکھتا ہے، اور مزید بر آن مطلق العنان حکمرانی اور ڈکٹیٹر شپ نے ان کے اس طبعی اور موروثی مزاج کو اور بھی زیادہ بگاڑ دیا تھا۔ اور فرعونیوں کے اسی مزاج کے اعتبار سے اللہ تعالیٰ نے جب حضرت موسیٰ کو فرعون کے پاس جانے کا حکم دیا تو ان سے فرمایا تھا، اِذْہَبْ اِلیٰ فِرْعَوْنَ اِنَّہ طَغیٰ، کہ جاؤ تم فرعون کے پاس کہ وہ یقیناً بڑا سرکش ہو گیا ہے۔ اور مزید برآں ان کی اس فرعونیت اور سرکشی میں اضافہ اس بات نے کیا کہ حضرت موسیٰ کی قوم ان کی غلام تھی۔ چنانچہ انہوں نے اس حقیقت کے بیان و اظہار کے لئے صاف طور پر کہا کہ کیا ہم اپنے ہی جیسے دو انسانوں پر ایمان لے آئیں جبکہ ان کی قوم ہماری غلامی کر رہی ہے؟ یعنی ایسے کبھی نہیں ہو سکتا۔ سو انہوں نے اسی کبر و غرور اور عناد و استکبار کی بناء پر حضرت موسیٰ اور ہارون کو جھٹلایا جس کے نتیجے میں آخرکار وہ اپنے آخری اور انتہائی ہولناک انجام کو پہنچ کر رہے۔ والعیاذُ باللہ العظیم
۵۴.	 یعنی تمام انبیاء ورسل ایک ہی طریقے اور ایک ہی دین پر تھے۔ ان سب کی دعوت ایک یعنی توحید خداوندی کی دعوت تھی۔ اور ان سب کا دین ایک ہی دین یعنی اسلام تھا، جو کہ دین فطرت ہے جیسا کہ دوسرے مقام پر ارشاد فرمایا گیا اِنَّ الدِّیْنَ عِنْدَ اللّٰہِ الْاِسْلَامُ یعنی دین تو اللہ تعالیٰ کے یہاں اسلام ہی ہے، اور جس کی اساس و بنیاد یہ ہے کہ معبود برحق اللہ وحدہٗ لاشریک ہی ہے۔ پس تقویٰ و خوف بھی اسی کا چاہیے اور عبادت و بندگی بھی اسی کی اور صرف اسی کی بجا لائی جائے۔ مگر ان کے بعد لوگوں نے اپنی اپنی اہواء و اغراض کے مطابق اور باہمی عناد و ہٹ دھرمی اور ضدم ضدا کی بناء پر اپنے دین کو ٹکڑے ٹکڑے کر دیا۔ اور نوبت یہاں تک پہنچ گئی کہ جس گروہ کے ہاتھ جو ٹکڑا لگا وہ اسی پر مست و مگن ہو گیا۔ اور اس حد تک کہ وہ دوسرے کسی کی بات کو سننے ماننے کے لئے تیار ہی نہیں ہوتا تھا۔ سو ایسے ہٹ دھرموں کے بارے میں ارشاد فرمایا گیا کہ ان کو انکی غفلت و مدہوشی ہی میں پڑا رہنے دو۔ یہاں تک کہ یہ اپنے آخری انجام کو پہنچ کر رہیں، والعیاذُ باللہ العظیم
۵۶.	 اور اسی بناء پر یہ لوگ اپنے دنیاوی مال و دولت اور اولاد و انصار کی بناء پر مست ہیں۔ اور اپنے تئیں یہ سمجھتے ہیں کہ یہ ٹھیک اور درست ہیں، حالانکہ یہ سراسر محرومی اور ہلاکت کی راہ پر ہیں، کیونکہ ایمان و یقین کی دولت سے محرومی ہر خیر سے محرومی اور سب سے بڑا خسارہ ہے۔ اور یہ خداوند قدوس کی طرف سے استدراج کے شکنجے میں کسے جا رہے ہیں جیسے دوسرے مقام پر ارشاد فرمایا گیا سَنَسْتَدْرِجُہُمْ مِّنْ حَیْثُ لَایَعْلَمُوْنَ (القلم، ۲۴) سو کفر و انکار کے ساتھ دنیاوی مال و دولت کا ملنا خوشی کا مقام نہیں۔ بلکہ یہ نہایت ہی ہولناک انجام کا پیش خیمہ ہے، والعیاذُ باللہ العظیم،
۶۱.	 سو ان آیات کریمات سے ایک تو اس حقیقت کو واضح فرما دیا گیا کہ اللہ تعالیٰ کے یہاں کامیابی اور فائز المرامی کی اساس و بنیاد ذات پات یا کسی قوم قبیلے پر نہیں۔ بلکہ انسان کے اپنے کردار و عمل اور اس کے اخلاق و صفات پر ہے۔ کیونکہ کسی قوم یا قبیلے سے ہونا یا کسی ذات پات سے تعلق رکھنا انسان کے اپنے اختیار میں نہیں ہوتا۔ اور غیر اختیاری امور معیار فضیلت نہیں بن سکتے، بلکہ فضیلت و شرف کا مدار و انحصار انسان کے اپنے ایمان و عقیدہ اور عمل و کردار پر ہے، اور یہاں پر فائز المرام لوگوں کی جن صفات کو ذکر فرمایا گیا، ان میں سے پہلی صفت یہ ہے کہ وہ اپنے رب کی عظمت اور اس کے خوف و خشیت سے ڈرتے رہتے ہیں۔ سو خوف و خشت خداوندی اصلاح احوال اور فوز و فلاح سے سرفرازی کے لئے اولین اساس ہے۔ اس کے بعد دوسری صفت ان کی یہ بیان فرمائی گئی کہ وہ اپنے رب کی آیتوں پر ایمان رکھتے ہیں، اور تیسری صفت یہ کہ وہ اپنے رب کے ساتھ شرک نہیں کرتے۔ اور چوتھی صفت یہ کہ وہ جو کچھ دیتے اور خرچ کرتے ہیں وہ اپنے رب کی رضا و خوشنودی کے لئے کرتے ہیں، اور ان کے دل ڈر رہے ہوتے ہیں کہ انہوں نے بہر حال لوٹ کر اپنے رب کے یہاں جانا ہے۔ سو ایسے خوش نصیبوں کے بارے میں ارشاد فرمایا گیا کہ یہی ہیں وہ خوش نصیب لوگ جو نیکیوں اور بھلائیوں کی راہ میں آگے بڑھتے اور اس میں سبقت لے جانے والے ہیں، اور یہی ہیں وہ جو اپنی ان نیکیوں کے ثمرات پا کر رہیں گے۔ وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حَالٍ مِّنَ الاحوال، وفی کل موطنٍ مِّنَ المواطن فی الحیاۃ،
۶۶.	 اور اپنے کبر و غرور کے نشے میں تم لوگ حق بات کو سننے اور ماننے کے لئے تیار نہیں ہوتے تھے۔ جبکہ اپنی بگڑی بنانے کا وقت تمہارے لئے وہی تھا جو تم لوگوں نے ضائع کر دیا۔ اب نہ وہ وقت واپس آ سکتا ہے اور نہ ہی تم لوگوں کی کہیں سے کوئی مدد ہو سکتی ہے پس اب تم اپنے کئے کرائے کا بھگتان بھگتو، سو یہ وہی بات ہے جو ایسے منکرین نے ہمیشہ گرفتارِ بلا ہونے کے بعد کہی، اور ان کو اس موقع پر یہی جواب دیا گیا۔ فرعون نے بھی جب وہ سمندر کی موجوں کی لپیٹ میں آیا چیخ اور چلا کر یہی بات کہی تھی کہ میں اس خدا پر ایمان لایا ہو ںجس پر بنی اسرائیل ایمان لائے ہیں، مگر اس کو بھی اس وقت ایسا ہی رُسوا کن جواب ملا تھا۔ کہ اب تمہارے اس ایمان کی کوئی قدر و قیمت نہیں۔ سو مطلوب و مقصود وہ ایمان ہے جو بالغیب یعنی بن دیکھے ہو۔ اس لئے عذاب دیکھ لینے اور اپنے انجام کو پہنچ جانے کے بعد کے ایمان کی اللہ تعالیٰ کے یہاں کوئی قدر و قیمت نہیں کہ وہ ایمان بالغیب نہیں بلکہ ایمان بالمشاہدہ ہے جو کہ نہ مطلوب ہے اور نہ مفید۔
۶۷.	 اس آیت کریمہ میں مستکبرین کے لفظ کے بعد بِہٖ کا جار مجرور اس بات کا قرینہ ہے کہ یہاں پر یہ لفظ مذاق اور استہزاء کے معنی کو بھی متضمن ہے اور ضمیر مجرور کا مرجع قرآن بھی ہو سکتا ہے اور رسول بھی کہ یہ دونوں آپس میں لازم و ملزوم ہیں، اس لئے ان میں سے ایک کا انکار دوسرے کے انکار اور ایک کا مذاق اڑانا دوسرے کے مذاق اڑانے کو مستلزم ہے اور سامِرًا کے معنی افسانہ خواں اور قصہ گو کے ہیں۔ یہاں پر یہ لفظ بعد والے فعل یعنی تَہْجُرُوْنَ کا مفعول بھی ہو سکتا ہے، اور بِہٖ کی ضمیر مجرور سے حال بھی بن سکتا ہے۔ سو اس سے واضح فرما دیا گیا کہ ہماری خوشنودی کے حصول اور اس سے سرفرازی کا وقت وہ تھا، جبکہ ہمارے بندوں کے ذریعے تم لوگوں کو ہماری آیتیں پڑھ پڑھ کر سنائی جاتی تھیں، کہ تم راہِ حق و ہدایت کو اپناؤ مگر اس وقت تم اپنے کبر و غرور میں ایسے مست و مگن تھے کہ حق بات کو سننے ماننے کے لئے تیار ہی نہیں ہوتے تھے، بلکہ الٹا تم ہمارے رسول کو افسانہ خواں اور قصہ گو اور ہماری اتاری ہوئی کتاب ہدایت کو قصوں، کہانیوں، اور افسانوں، کا مجموعہ (اساطیرالاولین) قرار دیا کرتے تھے، اور سبق لینے کے بجائے الٹا تم حق کا مذاق اڑایا کرتے تھے۔ سو وہ انتہائی قیمتی موقع اور وقت تو تم نے اس طرح ضائع کر دیا۔ اب چیخنے چلانے کا کیا فائدہ؟ اب تم اپنے کئے کرائے کا بھگتان بھگتو، اور ہمیشہ کے لئے بھگتتے ہی رہو۔ کہ یہ سب کچھ تمہارا اپنا ہی کیا کرایا ہے۔
۷۴.	 سو اس سے اس اہم اور بنیادی حقیقت کو واضح فرما دیا گیا کہ پیغمبر جس راہ کی دعوت دے رہے ہیں وہ بہر حال حق اور صدق ہے۔ اور وہ عقل و نقل دونوں کا تقاضا ہے، اور وہ حقیقی فوز و فلاح سے سرفرازی کی راہ اور واحد راہ ہے اس میں کسی قسم کی کوئی کجی یا انحراف نہیں ہے کجی اور انحراف جو بھی کچھ ہے وہ انہی لوگوں میں ہے جو اس راہ حق و صواب سے منہ موڑے ہوئے ہیں، اور وہ آخرت کے روز جزاء پر ایمان نہیں رکھتے۔ کہ ایسے لوگ اپنی خواہشات کو چھوڑ کر راہ حق و ہدایت کو اپنانے کے لئے تیار نہیں ہوتے، بلکہ وہ خواہشات ہی کے پیچھے چلتے رہتے ہیں، یہاں تک کہ وہ ہلاکت و تباہی کے ہولناک گڑھے میں جا گرتے ہیں۔ سو آخرت پر ایمان و یقین سے محرومی دارین کی ہلاکت و تباہی کا باعث ہے کہ اس کے بعد انسان اپنے حقیقی نفع و نقصان کے فہم و ادراک ہی سے عاری ہو جاتا ہے۔ والعیاذُ باللہ العظیم، اللہ تعالیٰ ہمیشہ اور ہر حال میں اپنی رضا و خوشنودی کی راہوں ہی پر چلنا نصیب فرمائے، اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین
۷۶.	 اَخَذْنَاہُمْ میں ضمیر منصوب ہُمْ کا مرجع موجودہ کفار و منکرین نہیں۔ بلکہ اس کا مرجع ان کے ہم مشرب وہ منکرین ہیں جو ان سے پہلے گزر چکے ہیں، اور جو اپنے اپنے دور میں اسی طرح کے کفر و انکار پر مصر تھے سو اس سے موجودہ دور کے منکرین کو تاریخ کے درس سے تنبیہ فرمائی گئی۔ اور اس حقیقت کو اجاگر فرمایا گیا ہے کہ اس قماش کے منکر و متکبر لوگ تنبیہات سے سبق نہیں لیتے۔ یہاں تک کہ وہ اپنے آخری اور ہولناک انجام کو پہنچ کر رہتے ہیں سو ایسے لوگوں کو تنبیہی عذابوں سے پکڑا گیا لیکن نہ ان کے دلوں میں شکستگی اور نرمی پیدا ہوئی اور نہ انہوں نے دعا و گریہ اور عاجزی و تضرع سے کام لیا۔ اور نہ ان کی اکڑی ہوئی گردنوں میں خم آیا۔ یہاں تک کہ وہ اپنے آخری اور ہولناک انجام کو پہنچ کر رہے، والعیاذُ باللہ جل وعلا۔ سو تنبیہی عذاب بھیجنا بھی قدرت کی رحمت و عنایت کا ایک نمونہ و مظہر ہوتا ہے۔ تاکہ اس کے نتیجے میں ایسے لوگ سنبھل جائیں اور حق کی طرف رجوع کر کے دائمی ہلاکت و تباہی اور آخرت کے عذاب سے بچ جائیں، جیسا کہ دوسرے مقام پر اس بارے ارشاد فرمایا گیا وَلَنُذِیْقَنَّہُمْ مِنَ الْعَذَابِ الْاَدْنیٰ دُوْنَ الْعَذَابِ الْاَکْبَرِ لَعَلَّہُمْ یَرْجِعُوْنَ (السجدۃ۔۲۱)
۷۷.	 یعنی جب ایسے منکر اور مغرور لوگوں نے تنبیہی جھڑکیوں سے کوئی سبق نہ لیا، بلکہ وہ اپنے کبر و غرور اور عناد و ہٹ دھرمی ہی پر اڑے رہے یہاں تک ان کے لئے مقرر اور طے شدہ عذاب کا وقت آگیا تو ہم نے ان پر سخت عذاب کا دروازہ کھول دیا، جس کے نتیجے میں ان کے تمام سہارے ختم ہو گئے اور ان کی تمام امیدیں یک قلم ہَباءً منثوراً ہو کر رہ گئیں۔ آیت کریمہ میں عذاب شدید سے مراد وہی عذاب ہے جو سنت الٰہی اور دستور خداوندی کے مطابق ہر اس قوم پر آیا جو اپنے کفر و انکار اور تکذیب حق کے جرم پر اڑی رہی۔ اور وہ حق کو اپنانے اور قبول کرنے کے لئے تیار نہ ہوئی، والعیاذُ باللہ
۷۷.	 سو اس سے اس اہم اور بنیادی حقیقت کو واضح فرما دیا گیا کہ اللہ تعالیٰ کی معرفت سے سرفرازی اور سرشاری کے لئے تم لوگوں کو کہیں دور جانے کی ضرورت نہیں، بلکہ تم خود اپنے اندر ہی صحیح طور پر غور کر لو تو حقیقت پوری طرح واضح ہو جائے گی تم ذرہ سوچو کہ تم لوگوں کو کانوں، آنکھوں، اور دلوں، کی ان عظیم الشان نعمتوں سے آخر کس نے نوازا؟ جو خود تمہارے وجود کے اندر موجود ہیں، اور جن سے تم لوگ ہمیشہ اور برابر مستفید و فیضیاب ہوتے رہتے ہو؟ سو وہی ہے اللہ وحدہ، لاشریک۔ خالق کل اور مالک مطلق، اور وہی ہے معبود برحق، سبحانہ و تعالیٰ۔ پھر اسی سے تم لوگ اس بارہ بھی سوچو اور غور کرو کہ ان نعمتوں سے آخر اس نے تم لوگوں کو کیوں نوازا؟ اور ان کا صحیح مصرف اور حق کیا ہے؟ سو تمہیں جو کان بخشے گئے تو ان کا تقاضا یہ ہے کہ تم لوگوں کو حق و ہدایت کی جو باتیں سنائی جاتی ہیں ان کو تم گوش ہوش سے سنو۔ اور ان کو حرز جان بناؤ اور اس نے جو تم لوگوں کو آنکھوں کی نعمت سے نوازا ہے تو اس کا تقاضا یہ ہے تم قدرت کی ان عظیم الشان نشانیوں کو دیکھو اور ان میں نگاہ عبرت و بصیرت ڈالو، جو آفاق وانفس میں ہر طرف پھیلی بکھری ہیں، اور جن کی طرف تمہیں طرح طرح سے توجہ دلائی جا رہی ہے، سو تم اپنے دل و دماغ سے ان نتائج و ثمرات میں غور و فکر سے کام لو، جو ان سے برآمد ہوتے ہیں مگر تم لوگ ہو کہ حق کو ماننے کے لئے دلیل کے بجائے ڈنڈے کا مطالبہ کرتے ہو۔ اور رحمت خداوندی سے سرفرازی کے بجائے اس کے عذاب کو طلب کر رہے ہو، والعیاذُ باللہ العظیم،
۷۷.	 سو اس سے مشرکین کے دل و دماغ پر ایک اور دستک کے طور پر ان کے بارے میں ارشاد فرمایا گیا کہ ان سے پوچھو کہ بھلا کون ہے وہ جس کے ہاتھ میں ہر چیز کی باگ ڈور ہے جس سے وہ اس کو تھامے اور روکے ہوئے ہے؟ اور اس کی شان یہ ہے کہ وہ جس کو چاہے پناہ دے، لیکن دوسرے کسی کے بس میں نہیں کہ وہ اس کی گرفت و پکڑ سے کسی کو چھڑا اور بچا سکے؟ اگر ایسی کسی ہستی کے بارے میں تم لوگوں کو کسی طرح کا علم و آگہی ہے تو بتاؤ، اور اس کا نام لو جیسا کہ دوسرے مقام پر ارشاد فرمایا گیا قُلْ سَمُّوْہُمْ الایٰۃ (الرعد۔۳۳) اور ظاہر ہے کہ ایسی دوسری کوئی بھی ہستی نہیں سوائے اللہ وحدہٗ لاشریک کے۔ بس وہی ہے معبود برحق، سبحانہ و تعالیٰ
۷۹.	 یعنی اس سوال کے جواب میں بھی یہ لوگ یہی کہیں گے کہ یہ سب اختیارات بھی اللہ تعالیٰ ہی کے ہیں، وہی ہے جس کے قبضہ قدرت و اختیار میں ہر چیز کی زمام اقتدار و اختیار ہے اور اسی کی شان ہے کہ وہ جس کو چاہے پناہ دے، اور کوئی دوسری ہستی ایسی نہیں جو اس کے مقابلے میں کسی کو پناہ دے سکے۔ اور کسی کو اس کی گرفت و پکڑ سے چھڑا سکے تو پھر تمہاری مت آخر کہاں ماری جاتی ہے اور تم پر یہ جادو کیسے کیا جا رہا ہے کہ تم اس کے ساتھ اور بھی معبود مانتے اور ان کی پوجا پاٹ کرتے ہو، سو تم لوگ مقدمات تو سب مانتے ہو مگر اس نتیجے کو تسلیم نہیں کرتے جو کہ بدیہی طور پر ان پر مرتب ہوتا ہے، اور جس کو ماننا لازمی ہو جاتا ہے۔
۹۴.	 سو اس ارشاد میں ایک طرف تو پیغمبر کے کمال عبدیت کی شان کا اظہار ہو رہا ہے، کہ آپ صلی اللہ علیہ و سلم اپنے رب کے حضور اس طرح عاجزانہ دعا کرتے ہیں کہ اگر تو میرے جیتے جی ان ظالموں پر وہ عذاب لانے والا ہے جس سے ان کو خبردار کیا جا رہا ہے تو اے میرے رب مجھے ان ظالموں میں شامل نہ کیجیو۔ بلکہ مجھے اپنے دامن رحمت ہی کے نیچے رکھیو۔ اور دوسری طرف اس میں آنجناب کے مکذبین کے لئے آخری انذار بھی ہے کہ اب ان لوگوں پر اللہ کا عذاب آیا ہی چاہتا ہے، اور ان کے آخری انجام کا وقت کچھ زیادہ دور نہیں، چنانچہ ایسے ہی ہوا، اور آپ کے دشمن آپکی زندگی ہی میں اپنے انجام کو پہنچ کر رہے، اور آپ صلی اللہ علیہ و سلم جب اس دنیا سے تشریف لے گئے تو جَاءَ الْحَقِّ وَزَہَقَ الْبَاطِلْ کا اعلان فرما کر ہی تشریف لے گئے۔ یعنی یہ کہ حق آگیا اور باطل مٹ گیا، اور باطل تو ہی مٹنے والی چیز۔
۹۶.	 سو اس میں پیغمبر کے لئے صبر و برداشت کی تعلیم و تلقین ہے کہ آپ صلی اللہ علیہ و سلم ان لوگوں کے دلآزار اور دکھ دہ رویہ و سلوک کے جواب میں صبر و برداشت اور عفو و درگزر ہی سے کام لیتے رہیں، جیسا کہ اس سے پہلے لیتے رہے، ان کے برے سلوک کے جواب میں اچھے سلوک ہی کا مظاہرہ کرتے رہیں، جو ہر زہ سرائیاں اور بدتمیزیاں و شرانگیزیاں یہ لوگ کر رہے ہیں وہ سب ہمارے علم میں ہیں ہم ان کو اچھی طرح سے جانتے ہیں، یعنی ہم ان سے خود ہی نبٹ لیں گے آپ کو ان کی فکر کرنے کی ضرورت نہیں۔ سو اللہ پر بھروسہ و اعتماد سب سے بڑی سپر اور ڈھال ہے۔
۹۷.	 اس ارشاد سے اس صبر و برداشت اور عفو و درگزر کے حصول اور اس سے سرفرازی کے لئے دعا کی تعلیم و تلقین فرمائی گئی ہے، جس کا حکم و ارشاد اوپر فرمایا گیا ہے سو ارشاد فرمایا گیا کہ آپ ہمیشہ یہ دعا کرتے رہیں کہ اے میرے رب! میں شیطانوں کے وسوسوں اور ان کی اکساہٹوں سے تیری پناہ مانگتا ہوں، اور اس بات سے بھی تیری پناہ مانگتا ہوں کہ یہ میرے پاس آئیں، یعنی بحث و جدال اور شر و فساد کیلئے، اور شیاطین سے مراد عام ہیں۔ خواہ وہ شیاطین انس میں سے ہوں، یا شیاطین جن میں سے۔ اللہ سب سے اپنی پناہ میں رکھے۔ آمین ثم آمین،
۱۰۰.	 یعنی دنیا میں واپسی کی اپنی جس خواہش کا اظہار وہ کرے گا۔ وہ کبھی پوری نہیں ہو گی۔ اور اس کو دنیا کی طرف کسی بھی طرح لوٹایا نہیں جائے گا۔ حیات دنیا کی وہ فرصت جو ان لوگوں کو آخرت کی کمائی اور وہاں کے عمل کے لئے بخشی گئی تھی، وہ ان کے ہاتھ سے نکل چکی ہو گی۔ اب اس نے کسی بھی قیمت پر ان کو واپس نہیں ملنا۔ اور اس مہلت حیات کے ختم ہو جانے کے بعد ان کے آگے ایک ایسا پردہ حائل ہو جائے گا جو اسی دن ان سے ہٹے گا جبکہ ان کو قبروں سے دوبارہ اٹھایا جائے گا، تاکہ یہ اپنے زندگی بھر کے کئے کرائے کا حساب دیں۔ اور اس کا صلہ و بدلہ اور اس کا دائمی پھل پاس کیں۔ سو ان لوگوں کے مونہوں سے نکلنے والی یہ بات محض ایک بات ہو گی، جس کا کوئی اثر اور نتیجہ برآمد ہونے والا نہیں سوائے اس کے کہ اس سے انکی آتش یاس و حسرت ہی میں اضافہ ہوتا جائے، والعیاذُ باللہ جل وعلا
۱۰۳.	 سو اس یوم حساب میں کسی کو اس کا حسب و نسب کچھ کام نہیں آ سکے گا، بلکہ ہر کسی کا فیصلہ اس کے اپنے عمل و کردار ہی پر موقوف ہو گا، اس لئے ان کے اعمال کو ترازو میں تولا جائے گا پس جن لوگوں کے نیکیوں کے پلڑے بھاری ہونگے، وہی حقیقی فوز و فلاح سے سرفرازی ہونگے، اور وہ اَبَدی و دائمی نعمتوں میں رہیں گے، اور اس کے برعکس جن کے نیکیوں کے پلڑے ہلکے ہونگے وہی وہ ہونگے جنہوں نے اپنی جانوں کو خود خسارے میں ڈالا ہو گا، سو انہوں نے اپنے کئے کرائے کے نتیجے میں دوزخ کی اس دہکتی بھڑکتی آگ میں ہمیشہ کے لئے رہنا ہو گا۔ جہاں کہ وہ ہولناک آگ ان کو جھلس رہی ہو گی۔ اور یہ اس میں انتہائی بدحال ہونگے، اور اس حد تک کہ اس دنیا میں اس کا پوری طرح تصور کرنا بھی کسی کے لئے ممکن نہیں، والعیاذُ باللہ العظیم
۱۰۷.	 سو دوزخ میں پڑے ان بدبختوں کی چیخ و پکار کے جواب میں اللہ تعالیٰ کی طرف سے ان کو کہا جائے گا کہ تم لوگوں کو دنیا میں تمہارے اس ہولناک انجام سے پوری طرح خبردار کر دیا گیا تھا۔ مگر تم لوگ وہاں پر اس کو ماننے اور انکی روشنی میں اپنی اصلاح کرنے کے بجائے ان کی تکذیب ہی کرتے رہے، حق کو تم لوگوں نے مان کر نہ دیا، تب وہ اقرار جرم کرتے ہوئے کہیں گے کہ اے ہمارے رب واقعی ہم لوگوں پر ہماری بدبختی غالب آ گئی تھی جس کے نتیجے میں ہم نے حق کو مان کر نہ دیا۔ اور ہم گمراہ کے گمراہ ہی رہے، پس اب ہمیں اے ہمارے رب ایک مرتبہ پھر دنیا میں جانے کا موقع دے دے۔ اب اگر ہم نے ایسا کیا تو یقیناً ہم بڑے اور پکے قصور وار ہونگے۔ سو اس اپیل و درخواست کے جواب میں حق تعالیٰ کی طرف سے ان کو کہا جائے گا کہ جاؤ، دفع ہو جاؤ اسی حال میں پڑے رہو، اور مجھ سے بات مت کرو۔خَسَاءَ اصل میں کتے کو دھتکارنے کے لئے بولا جاتا ہے۔ سو اس سے واضح فرما دیا گیا کہ ان کی اس عرض و التجا کے جواب میں ان کو اس قدر تذلیل و رسوائی کا جواب دیا جائے گا۔ کیونکہ انہوں نے دنیا میں حق کو مانا اور قبول نہیں کیا تھا۔ بلکہ الٹا وہاں پر یہ لوگ حق والوں کا مذاق اڑاتے، اور ان کی تذلیل و تحقیر کا ارتکاب کرتے رہے، یہاں تک کہ دنیائے فانی کی وہ فرصت محدود و مختصر جو ان کو دراصل آخرت ہی کی تیاری کے لئے دی گئی تھی، تمام ہو گئی، اور یہ اپنے اس آخری اور ہولناک انجام سے دوچار ہو کر رہے، جس سے چھٹکارے کی پھر کوئی صورت ان کے لئے ممکن نہ ہو گی، والعیاذُ باللہ العظیم
۱۱۱.	 سو اس سے ان اشقیاء کی اس تذلیل کے سبب کو واضح فرما دیا گیا جس کا ذکر ابھی اوپر ہوا، اور جس کی بناء پر اللہ تعالیٰ ان کو اپنے سے بات کرنے سے بھی روک دے گا، اور ان سے فرمائے گا کہ اب تم لوگ میرے سامنے زبان بھی نہ کھولو۔ کہ تم ایسے شقی اور بدبخت لوگ ہو کہ جب میرے بندوں کی ایک جماعت میرے حضور اپنی بخشش اور رحمت کی دعا کیا کرتی تھی، تو تم ان کا مذاق اڑایا کرتے تھے اور ان کی ہنسی اور مذاق میں تم لوگ اتنے مشغول اور منہمک رہا کرتے تھے کہ اس کی بناء پر تم میری یاد ہی سے غافل ہو گئے تھے اور تم کو یہ بھی یاد نہ رہا تھا کہ آخرکار تم نے ایک روز میرے حضور بھی حاضر ہونا۔ اور اپنے کئے کرائے کی جوابدہی کرنی ہے سو ان بندگانِ صدق و صفا کو تو میں نے ان کے صبر و استقامت کے نتیجے میں یہ صلہ اور بدلہ دیا کہ وہ اب ہمیشہ کی فائز المرامی سے سرفراز ہو گئے۔ اور تم اب ہمیشہ کے عذاب میں جلتے بھنتے رہو، والعیاذُ باللہ العظیم
۱۱۷.	 سو اس سے اس سورہ کریمہ کے خاتمے پر آنحضرت صلی اللہ علیہ و سلم کو اور آپ صلی اللہ علیہ و سلم کے توسط سے آپ کی امت کے تمام اہل حق کو اپنے رب کے حضور دعا و درخواست کی تعلیم و تلقین فرمائی گئی ہے، کہ آپ ہمیشہ اپنے رب کے حضور یہ دعاء و درخواست کرتے رہیں کہ اے میرے رب میری بخشش فرما، اور مجھ پر رحم فرما، یعنی گذشتہ کمزوریاں اور کوتاہیاں معاف فرما دے اور آئندہ کے لئے ہمیشہ اپنی رحمت و عنایت کے سائے میں رکھ، کہ تو ہی ہے سب سے بڑا رحم فرمانے والا، اور حضرت حق جَلَّ مَجْدُہ، کی طرف سے اس دعا کی تعلیم و تلقین کا مطلب یہ ہے کہ اس میں اس کی قبولیت کا وعدہ ہے سو یہ بندہ ناچیز بھی اس موقع پر اپنے رب کے حضور یہ دعا کرتا ہے اور بصد صدق و اخلاص اور عاجزی و لجاجت سے کرتا ہے فَاغْفِرْلِیْ وَارْحَمْنِیْ یَا رَبِّیْ بِمَحْضِ مَنِّکَ و کرمکَ وَاَنْتَ اَرْحَمُ الرَّاحِمِیْنَ فَارْحَمْنِیْ رَحْمَۃً تُغْنِیْنِیْ بِہَا عَنْ رَحْمَۃِ مَنْ سِّوَاکَ یَاذَالْجَلَالِ وَالْاکرام، وبہذا قد تم التفسیر المختصر لسورۃ المؤمنون، والحمد للہ جل وعلا



(سورۃ النور ۔ سورہ نمبر ۲۴ ۔ تعداد آیات ۶۴)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔      یہ ایک عظیم الشان سورت ہے جس کو ہم نے نازل کیا ہے اور اس کے احکام کو بھی ہم ہی نے فرض کیا ہے اور ہم نے اس میں صاف صاف آیتیں نازل کیں تاکہ تم لوگ سمجھو،
۲۔۔۔      زنا کرنے والی عورت اور زنا کرنے والے مرد میں سے ہر ایک کو سو سو کوڑے مارو، اور تمہیں ان کے بارہ میں اﷲ کے دین کے معاملے میں کوئی ترس نہیں آنا چاہیے ۔ اگر تم ایمان رکھتے ہو اﷲ پر اور قیامت کے دن پر، اور حاضر رہے ان کی سزا کے اس موقع پر ایک گروہ ایمان والوں کا عبرت پذیری کے لیے
۳۔۔۔      بدکار مرد نکاح نہیں کرتا مگر کسی بدکار یا مشرک عورت سے ، اور بدکار عورت سے نکاح نہیں کرتی مگر کوئی بدکار یا مشرک شخص، اور حرام کر دیا گیا اس کو ایمان والوں پر
۴۔۔۔      اور جو لوگ تہمت لگائیں پاک دامن عورتوں کو پھر وہ اس پر گواہ نہ چار لا سکیں ، تو انکو تم لوگ اسی کوڑے مارو، اور ان کی کوئی گواہی بھی کبھی قبول مت کرو، اور یہی لوگ ہیں بدکار،
۵۔۔۔     سوائے ان لوگوں کے جو اس کے بعد توبہ کر لیں اور وہ اپنی اصلاح بھی کر لیں تو ان کا گناہ معاف ہو جائے گا کہ بے شک اﷲ بڑا ہی معاف کرنے والا نہایت ہی مہربان ہے ۔
۶۔۔۔      اور جو لوگ تہمت لگائیں اپنی بیویوں کو جب کہ ان کے پاس اس کے لیے کوئی گواہ نہ ہوں ، سوائے ان کی اپنی جانوں کے تو ان میں سے ایک شخص کی شہادت کی صورت یہ ہے کہ وہ چار مرتبہ اﷲ کی قسم کھا کر گواہی دے کہ وہ اپنے اس الزام میں قطعی طور پر سچا ہے 
۷۔۔۔     اور پانچویں مرتبہ وہ یوں کہے کہ اس پر اﷲ کی لعنت و پھٹکار ہو اگر وہ جھوٹا ہو اپنے اس الزام میں ۔
۸۔۔۔      اس کے بعد اس عورت سے سزا اس طرح ٹل سکتی ہے کہ وہ چار مرتبہ ﷲ کی قسم کھا کر یوں کہے ، کہ یہ شخص اپنے الزام میں قطعی طور پر جھوٹا ہے 
۹۔۔۔     اور پانچویں بار وہ یہ کہے کہ مجھ پر خدا کا غضب ٹوٹے اگر یہ شخص سچا ہو (اپنے اس الزام و اتہام میں )
۱۰۔۔۔      اور اگر تم لوگوں پر اﷲ کا فضل اور اس کی رحمت نہ ہوتی، نیز یہ بات نہ ہوتی کہ اﷲ بڑا ہی توبہ قبول فرمانے والا نہایت ہی حکمت والا ہے (تو تمہیں کیا کچھ بھگتان بھگتنے پڑتے )
۱۱۔۔۔     بلاشبہ جو لوگ یہ طوفان گھڑ لائے وہ تمہارے اندر ہی کا ایک ٹولہ ہے ، تم اس کو اپنے لیے برابر نہ سمجھو بلکہ یہ تمہارے لیے بہتر ہی ہے ان میں سے ہر شخص نے اپنے کیے کے مطابق گناہ سمیٹا ہے ، اور ان میں سے جس نے اس کا بڑا حصہ اپنے سر لیا اس کے لیے بڑا عذاب ہے ۔
۱۲۔۔۔      یہ کیوں نہ ہوا کہ جب تم لوگوں نے ان کو سنا تھا تو مومن مرد اور مومن عورتیں اپنے بارے میں نیک گمان کرتے اور وہ سب یوں کہتے کہ یہ تو ایک کھلا بہتان ہے ،
۱۳۔۔۔      یہ لوگ اس الزام پر چار گواہ کیوں نہ لائے ، پھر جب وہ گواہ نہیں لا سکے تو تو اﷲ کے نزدیک یہی ہیں جھوٹے ،
۱۴۔۔۔      اور اگر تم لوگوں پر اﷲ کی مہربانی اور اس کی رحمت نہ ہوتی دنیا میں بھی اور آخرت میں بھی، تو یقینی طور پر تم لوگوں کو پہنچ کر رہتا، ایک بہت بڑا عذاب ان باتوں کی وجہ سے جن میں تم لوگ پڑ گئے تھے
۱۵۔۔۔      جب کہ تم لوگ اس طوفان کو اپنی زبانوں سے نقل در نقل کرتے جا رہے تھے اور تم اپنے مونہوں سے وہ کچھ کہتے جا رہے تھے جس کا تمہیں کوئی علم نہ تھا اور تم اس کو معمولی چیز سمجھ رہے تھے ، مگر اﷲ کے نزدیک وہ بہت بڑی بات تھی،
۱۶۔۔۔      اور یہ کیوں نہ ہوا کہ جب تم لوگوں نے اس کو سنا تھا تو تم سنتے ہی یوں کہہ دیتے کہ ہمیں تو ایسی بات منہ سے نکالنا بھی زیب نہیں دیتا،ﷲ تو پاک ہے یہ تو ایک بہت بڑا بہتان ہے ۔
۱۷۔۔۔     اﷲ تمہیں نصیحت کرتا ہے کہ تم پھر کبھی ایسا نہ کرنا اگر تم ایماندار ہو
۱۸۔۔۔     اور اﷲ کھول کر بیان فرماتا ہے تمہارے لیے اپنے احکام و فرامین اور اللہ سب کچھ جانتا بڑا ہی حکمت والا ہے ۔
۱۹۔۔۔      بلاشبہ جو لوگ یہ چاہتے ہیں کہ مسلمانوں میں بے حیائی پھیلے ان کے لیے ایک بڑا ہی دردناک عذاب ہے ، دنیا میں بھی اور آخرت میں بھی، اﷲ جانتا ہے اور تم لوگ نہیں جانتے ۔
۲۰۔۔۔     اور اگر تم لوگوں پر اﷲ کی مہربانی اور اس کی رحمت نہ ہوتی اور یہ بات نہ ہوتی کہ اﷲ بڑا ہی نرمی کرنے والا نہایت مہربان ہے 
۲۱۔۔۔      تو تم بھی اس وعید سے نہ بچتے اے وہ لوگوں جو ایمان لائے ہو تم پیروی نہ کرنا شیطان کے نقش قدم کی، اور جو کوئی پیروی کرے گا شیطان کے نقش قدم کی تو یقیناً وہ اپنا ہی نقصان کرے گا کہ بے شک وہ تو بے حیائی اور برائی ہی سکھاتا ہے ۔ اور اگر اﷲ کا فضل اور اس کی رحمت تم پر نہ ہوتی تو تم میں سے کوئی بھی کبھی بھی پاک صاف نہ ہوتا، لیکن اﷲ جسے چاہے پاک کر دیتا ہے ، اور اﷲ ہر کسی کی سنتا سب کچھ جانتا ہے ۔
۲۲۔۔۔      اور تم میں سے جو لوگ فضل اور کشائش والے ہیں وہ اس بات کی قسم نہ کھا بیٹھیں کہ وہ اپنے رشتہ داروں محتاجوں اور اﷲ کی راہ میں ہجرت کرنے والوں کی مدد نہیں کریں گے ، انہیں معافی اور درگزر ہی سے کام لینا چاہیے کیا تم لوگ نہیں چاہتے کہ اﷲ تمہیں معاف کر دے ؟ اور اللہ بڑا ہی معاف کرنے والا نہایت ہی مہربان ہے ۔
۲۳۔۔۔     جو لوگ تہمت لگاتے ہیں پاک دامن، بھولی بھالی، ایماندار عورتوں کو اور ان پر لعنت اور پھٹکار ہے دنیا میں بھی اور آخرت میں بھی اور ان کے لیے بہت بڑا عذاب ہے ۔
۲۴۔۔۔     جس دن ان کے خلاف گواہی دیں گی خود ان کی اپنی زبانیں اور ان کے اپنے ہاتھ اور پاؤں ان کاموں کی جو یہ لوگ کیا کرتے تھے 
۲۵۔۔۔     اس دن اﷲ انہیں ان کا وہ بدلہ پورے کا پورا دے گا جس کے وہ مستحق ہیں اور انہیں قطعی طور پر خود معلوم ہو جائے گا کہ اﷲ ہی ہے حق اور حقیقت کو کھول دینے والا۔
۲۶۔۔۔      خبیث عورتیں خبیث مردوں کے لائق ہوتی ہیں اور خبیث مرد خبیث عورتوں کے لیے اور پاکیزہ عورتیں پاکیزہ مردوں کے لائق ہوتی ہیں اور پاکیزہ مرد پاکیزہ عورتوں کے لیے یہ ان باتوں سے پاک ہیں جو بنانے والے بناتے ہیں ، ان کے لیے بخشش بھی ہے اور عزت کی روزی بھی۔ 
۲۷۔۔۔     اے وہ لوگوں جو ایمان لائے ہو اپنے گھروں کے سوا دوسرے گھروں میں داخل نہ ہوا کرو یہاں تک کہ تم اجازت نہ لے لو اور اجازت لینے سے پہلے گھر والوں کو سلام نہ کر لو یہ تمہارے لیے بہت بہتر ہے تاکہ تم لوگ نصیحت حاصل کرو
۲۸۔۔۔      پھر اگر تم کو ان گھروں میں کوئی اجازت دینے والا نہ ملے تو تم ان میں داخل نہ ہوا کرو یہاں تک کہ تم کو اجازت دی جائے ، اور اگر کبھی تم سے کہہ دیا جائے کہ واپس چلے جاؤ تو تم واپس چلے جایا کرو یہ تمہارے لیے زیادہ پاکیزہ طریقہ ہے ، اور اللہ پوری طرح جانتا ہے ان سب کاموں کو جو تم لوگ کرتے ہو
۲۹۔۔۔     تم پر اس بات میں کوئی گناہ نہیں کہ تم ایسے مکانوں میں بلا اجازت داخل ہو جاؤ جن میں کوئی بستا نہیں اور تمہیں بھی ان کے برتنے کا حق ہے اور اللہ کو ایک برابر معلوم ہے وہ سب کچھ جو تم لوگ ظاہر کرتے ہو اور جو تم چھپاتے ہو۔
۳۰۔۔۔     کہہ دو! ایماندار مردوں سے اے پیغمبر کہ وہ بچا کر رکھیں اپنی نگاہوں کو اور حفاظت کریں اپنی شرمگاہوں کی حرام سے یہ ان کے لیے زیادہ پاکیزہ طریقہ ہے ۔ بلا شبہ اﷲ کو پوری خبر ہے ان سب کاموں کی جو یہ لوگ کرتے ہیں
۳۱۔۔۔     اور مومن عورتوں سے بھی کہہ دو کہ وہ بچا کر رکھیں اپنی نگاہوں کو اور حفاظت کریں اپنی شرمگاہوں کی اور ظاہر نہ کریں اپنی زینت کو مگر جو خود ظاہر ہو جائے اور اپنی اوڑھنیوں کے آنچلوں کو وہ اپنے سینوں پر ڈال دیا کریں اور اپنا بناؤ سنگھار ظاہر نہ کریں مگر اپنے خاوندوں کے سامنے یا اپنے باپوں کے سامنے یا اپنے خاوندوں کے باپوں کے سامنے یا اپنے بیٹوں کے سامنے یا اپنے خاوندوں کے بیٹوں کے سامنے یا اپنے بھائیوں کے سامنے یا اپنے بھتیجوں کے سامنے یا اپنے بھانجوں کے سامنے یا اپنی دین شریک عورتوں کے سامنے یا ان مملوکوں کے سامنے جن کے مالک ہو چکے ہوں ان کے داہنے ہاتھ یا ان ماتحت مردوں کے سامنے جنہیں عورتوں کی حاجت نہ ہو یا ان لڑکوں کے سامنے جو عورتوں کی پردہ کی چیزوں سے واقف نہ ہوں اور وہ زمین پر اس طرح زور سے پاؤں مارتی ہوئی نہ چلا کریں کہ اپنی جو زینت انہوں نے چھپا رکھی ہو وہ ظاہر ہونے لگے اور تم سب توبہ کرو اﷲ کے حضور ایمان والو تاکہ تم فلاح پا سکو۔
۳۲۔۔۔      اور نکاح کرا دیا کرو تم لوگ ان کے جو تم میں سے بے نکاح ہوں اور اپنے ان غلام اور لونڈیوں کے بھی جو صالح ہوں ، اگر وہ محتاج ہوں گے تو اللہ ان کو غنی و مالدار بنا دے گا اپنے فضل و کرم سے اور اللہ بڑی ہی کشائش والا سب کچھ جانتا ہے
۳۳۔۔۔      اور جو لوگ نکاح کی قدرت نہیں رکھتے ان کو چاہیے کہ وہ پاک دامن رہیں یہاں تک کہ اﷲ ان کو غنی اور مالدار بنا دے اپنے فضل و کرم سے اور تمہارے مملوکوں میں سے جو لوگ مکاتب ہونے کی خواہش کریں تم ان کو مکاتب بنا دیا کرو اگر تم ان میں بہتری کے آثار پاؤ اور ان کو اﷲ کے اس مال میں سے دیا کرو جو اس نے تم کو عطا فرما رکھا ہے اور اپنی لونڈیوں کو بدکاری پر مجبور نہ کیا کرو، بالخصوص جب کہ وہ خود پاک دامن رہنا چاہتی ہوں اور تم یہ ذلیل حرکت محض اس لیے کرو کہ تم دنیا کا کچھ مال حاصل کر سکو پھر یاد رکھو کہ جو ان کو مجبور کرے گا تو اﷲ ان کے مجبور ہونے کے بعد ان کی بخشش فرما دے گا کہ بے شک اﷲ بڑا ہی بخشنے والا انتہائی مہربان ہے
۳۴۔۔۔     اور بلاشبہ ہم نے تمہاری طرف کھلے کھلے احکام بھی اتار دئیے (اے لوگو!) اور کچھ عبرت انگیز واقعات بھی ان لوگوں کے جو تم سے پہلے گزر چکے ہیں اور ایک عظیم الشان نصیحت بھی پرہیزگاروں کے لیے ۔
۳۵۔۔۔     اﷲ نور ہے آسمانوں اور زمین کا اس کے نور کی مثال ایسی ہے جیسے کہ ایک طاق ہو اس میں ایک چراغ ہو، وہ چراغ ایک فانوس میں ہو، وہ فانوس ایسا کہ گویا کہ وہ موتی جیسا چمکتا ہوا ایک ستارہ ہے وہ چراغ زیتون کے ایک ایسے مبارک درخت کے تیل سے روشن کیا جاتا ہو جو نہ مشرقی ہو نہ مغربی اس کا تیل بھی ایسا صاف و شفاف ہو کہ وہ خود بخود بھڑکا پڑتا ہو، اگرچہ آگ نے اس کو چھوا تک بھی نہ ہو (بس) نور پر نور ہے اﷲ اپنے اس نور کی طرف ہدایت کی توفیق و عنایت سے نوازتا ہے جس کو چاہتا ہے اور وہ بیان فرماتا ہے لوگوں کے لیے طرح طرح کی اور عمدہ عمدہ مثالیں اور اللہ ہر چیز کا پورا پورا علم رکھتا ہے 
۳۶۔۔۔      وہ نور ملتا ہے ایسے گھروں میں جن کے بارے میں اﷲ نے حکم دیا ہے کہ ان کی تعظیم کی جائے اور ان میں اس کا نام لیا جائے ، ان میں صبح و شام اس کی تسبیح کرتے ہیں ۔
۳۷۔۔۔     ایسے لوگ جنہیں اﷲ کی یاد اقامت نماز اور ادائیگی زکوٰۃ سے نہ کوئی سوداگری غفلت میں ڈال سکتی ہے اور نہ ہی کوئی خرید و فروخت ان کے آڑے آ سکتی ہے وہ ڈرتے رہتے ہیں ایک ایسے ہولناک دن سے جس میں الٹ دئیے جائیں گے دل اور پتھرا جائیں گی آنکھیں
۳۸۔۔۔     اور یہ اس لیے کہ تاکہ اﷲ ان کو بہترین بدلے سے نوازے ان کے زندگی بھر کے کیے کرائے پر اور مزید برآں وہ ان کو سرفراز فرمائے اپنی شان کریمی کی بناء پر اپنے خاص فضل و کرم سے اور اللہ جس کو چاہتا ہے عطا فرماتا ہے بغیر کسی حساب کے 
۳۹۔۔۔     اور اس کے برعکس جو لوگ اڑے رہے ہوں گے اپنے کفر و باطل پر ان کے اعمال کی مثال کسی چٹیل میدان میں چمکنے والی اس ریت کی سی ہے جسے پیاسا شخص پانی سمجھ رہا ہو یہاں تک کہ جب وہ پانی کی امید میں چلتا ہوا اس کے پاس پہنچے تو اس کو وہاں پانی والی تو کچھ بھی نہ ملے البتہ وہاں وہ اﷲکی طرف سے آنے والی موت کو پا لے اور وہ اس کا حساب چکا دے ۔
۴۰۔۔۔     کہ اﷲ کو تو حساب چکاتے کوئی دیر نہیں لگتی یا جیسے کسی گہرے سمندر کے ایسے ہولناک اور گمبھیر اندھیرے ہوں جہاں موج پر موج چھائے جا رہی ہو اور اس کے اوپر بادل ہو غرضیکہ طرح طرح کے گھٹا ٹوپ اندھیرے ایک دوسرے پر اس طرح مسلط ہوں کہ آدمی جب اپنا ہاتھ نکالے تو اسے بھی دیکھنے نہ پائے اور جسے اﷲ نور سے نہ نوازے اس کے لیے کہیں سے بھی کوئی نور نہیں ہو سکتا
۴۱۔۔۔     کیا تم دیکھتے نہیں ہو کہ اﷲ  ہی کی تسبیح کرتے ہیں وہ سب جو کہ آسمانوں میں ہیں اور جو زمین میں ہیں اور پرند بھی اپنے پر پھیلائے ہوئے ہر ایک نے اچھی طرح جان پہچان رکھا ہے اپنی نماز اور اپنی تسبیح کو اور اللہ کو پوری طرح علم ہے ان سب کاموں کا جو یہ لوگ کر رہے ہیں 
۴۲۔۔۔     اور اللہ ہی کے لیے ہے بادشاہی آسمانوں کی اور زمین کی اور اللہ ہی کی طرف پلٹنا ہے سب کو۔
۴۳۔۔۔      کیا تم دیکھتے نہیں کہ اﷲ کس طرح بادل کو چلاتا ہے پھر اس کی مختلف ٹکڑیوں کو آپس میں جوڑ دیتا ہے پھر اس کو تہ بر تہ کر کے ایک کثیف بادل بنا دیتا ہے پھر تم بارش کو دیکھتے ہو کہ وہ اس کے بیچ میں سے نکل نکل کر برستی ہے اور وہ آسمانوں سے یعنی ایسے پہاڑوں سے جن میں اولے ہیں اولے برساتا ہے پھر ان کو وہ جس پر چاہتا ہے گرا دیتا ہے اور جس سے چاہتا ہے پھیر دیتا ہے اور حال یہ ہوتا ہے کہ قریب ہے کہ اس کی بجلی کی کوند اور چمک اچک لے اس کی نگاہوں کو،
۴۴۔۔۔     اﷲ ہی ادلتا بدلتا ہے رات اور دن کو نہایت پر حکمت طریقے سے بلاشبہ اس سارے نظام میں بڑا بھاری سامان عبرت ہے آنکھوں والوں کے لیے 
۴۵۔۔۔     ﷲ ہی نے پیدا فرمایا ہر جاندار کو پانی کے جو ہر عظیم سے پھر ان میں سے کچھ پیٹ کے بل چلتے ہیں اور کچھ دو پاؤں پر چلتے ہیں اور کچھ چار پر، اور اس کے علاوہ بھی اﷲ جو چاہتا ہے پیدا کرتا ہے بے شک  اﷲ ہر چیز کے خلق و ابداع پر پوری قدرت رکھتا ہے
۴۶۔۔۔      بلاشبہ ہم ہی نے اتاریں حق اور حقیقت کو کھول کر بیان کرنے والی عظیم الشان آیتیں ، اور اللہ جس کو چاہتا ہے ہدایت سے نوازتا ہے سیدھے راستے کی طرف،
۴۷۔۔۔     اور کہنے کو تو یہ منافق لوگ یوں کہتے ہیں کہ ہم ایمان لائے  اﷲ  پر اور اس کے رسول پر اور ہم نے اطاعت قبول کی مگر حال ان کا یہ ہے کہ پھر انہی میں کا ایک گروہ اس کے بعد پھر جاتا ہے راہ حق و صواب سے اور حقیقت یہ ہے کہ یہ لوگ ایماندار ہیں ہی نہیں
۴۸۔۔۔     اور ان کا حال یہ ہے کہ جب ان کو بلایا جاتا ہے  اﷲ اور اس کے رسول کی طرف تاکہ فیصلہ فرمائے رسول ان کے درمیان تو ان میں سے ایک گروہ منہ موڑ لیتا ہے حق و صواب سے 
۴۹۔۔۔     اور اگر کہیں حق ان کو پہنچتا ہو تو یہ آپ کے پاس گردن جھکائے دوڑے چلے آتے ہیں 
۵۰۔۔۔     کیا ان لوگوں کے دلوں میں روگ ہے کفرو نفاق کا؟ یا یہ لوگ شک میں پڑے ہوئے ہیں ؟ یا ان کو اس بات کا خوف و اندیشہ لاحق ہے کہ کہیں ظلم اور بے انصافی کر دے گا ان پرﷲپاک اور اس کا رسول؟ نہیں ان میں سے کچھ بھی نہیں بلکہ اصل حقیقت یہ ہے کہ یہ لوگ ہیں ہی ظالم اور بے انصاف لوگ
۵۱۔۔۔     اس کے برعکس سچے مسلمانوں کی شان یہ ہے کہ جب ان کو بلایا جاتا ہے اﷲ اور اس کے رسول کی طرف تاکہ فیصلہ فرمائے ان کے درمیانﷲ کا رسول تو وہ برضا و رغبت یوں کہتے ہیں کہ ہم نے سنا اور مانا اپنے اور اس کے رسول کے حکم کو اور یہی لوگ ہیں فلاح پانے والے 
۵۲۔۔۔     اور عام ضابطہ و قانون ہمارے یہاں یہ ہے کہ جو بھی کوئی صدق دل سے اطاعت و فرمانبرداری کرے گا اﷲاور اس کے رسول کی اور وہ ڈرتا رہے گاﷲکی گرفت و پکڑ سے اور بچتا رہے گا اس کی نافرمانی سے تو ایسے ہی لوگ ہیں کامیاب ہونے والے
۵۳۔۔۔     اور منافقوں کے بارے میں مزید سنو کہ یہ لوگ قسمیں کھاتے ہیں اﷲ کے پاک نام کی بڑے زور شور سے کہ اگر آپ ان کو گھر بار چھوڑ دینے کا بھی حکم دیں تو وہ ضرور نکل کھڑے ہوں گے سو ان سے کہو کہ قسمیں نہ کھاؤ فرمانبرداری کوئی ڈھکی چھپی چیز نہیں بلا شبہ اﷲ کو ان سب کاموں کی پوری خبر ہے جو تم لوگ کر رہے ہو
۵۴۔۔۔     ان سے کہو کہ کہا مانو تم لوگ اللہ کا اور اس کے رسول کا پھر اگر تم لوگ پھر گئے تو خوب سمجھ لو کہ رسول کے ذمے بس وہی ہے جو ان پر ڈالا گیا اور تمہارے ذمے وہ ہے جو تم پر ڈالا گیا اور اگر تم لوگ رسول کی اطاعت کرو گے تو تم خود ہی ہدایت پاؤ گے ورنہ رسول کے ذمے صاف صاف پہنچا دینے کے سوا اور کچھ نہیں ۔
۵۵۔۔۔     اﷲ نے وعدہ فرمایا ہے تم میں سے ان لوگوں کے ساتھ جو صدق دل سے ایمان لائے اور انہوں نے کام بھی نیک کیے کہ وہ ان کو ضرور بالضرور نوازے گا اس زمین میں خلافت و حکمرانی کے شرف سے جیسا کہ وہ نواز چکا ہے خلافت و حکمرانی کے اس شرف سے ان لوگوں کو جو گزر چکے ہیں ان سے پہلے اور وہ ضرور بالضرور مستحکم و مضبوط فرما دے گا ان کے لیے ان کے اس دین کو جس کو اس نے پسند فرمایا ہے ان کی صلاح و فلاح کے لیے اور وہ ضرور بالضرور بدل دے گا ان کے خوف و ہراس کو امن و امان کی نعمت سے بشرطیکہ وہ میری عبادت و بندگی کریں صدق و اخلاص سے اور میرے ساتھ کسی بھی قسم کا کوئی شرک نہ کریں اور جس نے کفر و ناشکری کا ارتکاب کیا اس نعمت سے سرفرازی کے بعد تو ایسے ہی لوگ ہیں فاسق و بدکار
۵۶۔۔۔     اور تم قائم رکھو نماز کو اور ادا کرتے رہا کرو فریضہ زکوٰۃ کو اور صدق دل سے اطاعت و فرمانبرداری کرو اﷲ کے رسول کی
۵۷۔۔۔     تاکہ تم کو نوازا جائے اس کے رحم و کرم سے اور کبھی تم ان لوگوں کے بارے میں یہ گمان بھی نہ کرنا جو کہ اڑے ہوئے ہیں اپنے کفر و باطل پر کہ وہ عاجز کر دیں گے  اﷲ کو اس کی اس زمین میں اور ان سب کا آخری ٹھکانا تو بہر حال دوزخ ہے اور بڑا ہی برا ٹھکانا ہے وہ
۵۸۔۔۔      اے وہ لوگوں جو ایمان لائے ہو تمہارے مملوکوں اور ان لڑکوں کو جو ابھی بلوغ کی حد کو نہیں پہنچے تمہارے پاس آنے کے لیے تین وقتوں میں اجازت لینی چاہیے یعنی صبح کی نماز سے پہلے دوپہر کے وقت جب تم لوگ اپنے کپڑے اتار دیتے ہو اور عشاء کی نماز کے بعد کیونکہ یہ تینوں وقت تمہارے پردے کے وقت کے ہوتے ہیں ۔ ان کے علاوہ ان کے بلا اجازت آ جانے میں نہ تم پر کوئی گناہ ہے نہ ان پر، کیونکہ تمہیں آپس میں ایک دوسرے کے پاس بار بار آنا جانا ہوتا ہے تو ہر وقت اجازت لینے میں حرج ہوتا ہے اسی طرح اﷲ کھول کر بیان فرماتا ہے تمہارے لیے اپنے احکام اور اللہ سب کچھ جانتا بڑا ہی حکمت والا ہے
۵۹۔۔۔      اور جب تمہارے لڑکے بلوغ کی حد کو پہنچ جائیں ، تو ان کو بھی اسی طرح اجازت لینی چاہیے جس طرح کہ ان کے بڑے اجازت لیتے ہیں اسی طرح اﷲ کھول کھول کر بیان کرتا ہے تمہارے لیے اپنے احکام اور اللہ سب کچھ جانتا بڑا ہی حکمت والا ہے ۔
۶۰۔۔۔      اور وہ خانہ نشیں بوڑھی عورتیں جو کو نکاح کی کوئی امید باقی نہ رہی ہو ان پر اس بات میں کوئی گناہ نہیں کہ وہ اپنے زائد کپڑے اتار کر رکھ دیں بشرطیکہ وہ کسی زینت کی نماز کرنے والی نہ ہوں ، اور اس رخصت کے باوجود اگر وہ بھی بچ کر رہیں تو یہ ان کے حق میں بہر حال بہتر ہے اور اللہ ہر کسی کی سنتا سب کچھ جانتا ہے ۔
۶۱۔۔۔      نہ اندھے پر کوئی حرج و تنگی ہے اور نہ لنگڑے پر اور نہ ہی بیمار پر، اور نہ خود تم پر اس بات میں کہ تم لوگ کھاؤ پیو اپنے گھروں سے یا اپنے باپوں کے گھروں سے یا اپنی ماؤں کے گھروں سے ، یا اپنے بھائیوں کے گھروں سے ، یا اپنی بہنوں کے گھروں سے یا اپنے چچاؤں کے گھروں سے یا اپنی پھوپھیوں کے گھروں سے یا اپنے ماموؤں کے گھروں سے یا اپنی خالاؤں کے گھروں سے یا ان گھروں سے جن کی کنجیاں تمہارے حوالے ہوں ، یا اپنے دوستوں کے گھروں سے پھر اس میں بھی خواہ تم سب مل کر کھاؤ یا الگ الگ تم پر کوئی حرج نہیں ، پھر یہ بھی یاد رہے کہ جب تم داخل ہونے لگو گھروں میں تو سب سے پہلے سلام کیا کرو اپنے لوگوں کو،اﷲ کی طرف سے تعلیم فرمودہ ایک حیات آفریں اور پاکیزہ دعا کے طور پر اسی طرح اﷲ کھول کر بیان کرتا ہے تمہارے لیے اپنے احکام تاکہ تم لوگ سمجھو اور عقل سے کام لو
۶۲۔۔۔     مومن تو حقیقت میں وہی لوگ ہیں جو (دل و جان سے ) ایمان لائے اﷲ اور اس کے رسول پر اور جب وہ کسی اجتماعی کام میں رسول کے ساتھ ہوں تو اس وقت تک نہ جائیں جب تک کہ وہ ان سے اجازت نہ لے لیں اے پیغمبر جو لوگ آپ سے اجازت مانگتے ہیں بلاشبہ وہی ہیں جو ایمان و یقین رکھتے ہیں اﷲ  پر اور اس کے رسول پر پس جب یہ لوگ اپنے کسی کے لیے آپ سے اجازت مانگا کریں تو آپ ان میں سے جس کے لیے چاہیں اجازت دے دیا کریں اور ان کے لئے  اﷲ  سے بخشش کی دعاء بھی کیا کریں بے شک  اﷲ  بڑا ہی بخشنے والا نہایت ہی مہربان ہے ۔
۶۳۔۔۔      ایمان والو، خبردار کہیں تم رسول کے بلانے کو آپس میں ایک دوسرے کو بلانے کی طرح نہ سمجھ لینا۔ یقیناً اﷲ پوری اور اچھی طرح جانتا پہچانتا ہے ان لوگوں کو جو تم میں کھسک جاتے ہیں آنکھ بچا کر سو ڈرنا اور اپنے ہولناک انجام سے بچنا چاہیے ان لوگوں کو جو خلاف ورزی کرتے ہیں اس وحدہٗ لاشریک کے حکم و ارشاد کی اس بات سے کہ کہیں اچانک اس دنیا ہی میں آن پڑے ان پر کوئی ہولناک آفت یا آ پکڑے ان کو آخرت کا دردناک عذاب
۶۴۔۔۔     آگاہ رہو کہ بے شک  اﷲ ہی کا ہے وہ سب کچھ جو کہ آسمانوں اور زمین میں ہے وہ پوری طرح جانتا ہے اس حال کو جس پر تم لوگ ہو اور یاد رکھو اس دن کو جس دن کہ ان سب کو اسی کی طرف پھیر لایا جائے گا پھر وہ ان کو وہ سب کچھ ٹھیک ٹھیک بتا دے گا جو انہوں نے زندگی بھر کیا کرایا ہو گا اور اللہ ہر چیز کو پوری طرح جانتا ہے ۔
 



تفسیر

۱.	 سو اس سے اس سورہ کریمہ کی عظمت شان کو واضح فرما دیا گیا کہ یہ ایک ایسی عظیم الشان سورت ہے جس کو ہم نے اتارا ہے، سو یہ کوئی معمولی چیز نہیں۔ بلکہ یہ ہمارا اتارا ہوا کلام اور ہمارا نازل کردہ فرمان ہے، پس اس میں جو کچھ فرمایا گیا وہ سب سراسر حق و صدق، اور واجب الاذعان ہے اور اس میں جو احکام اتارے گئے ہیں، اور جو ہدایات و تعلیمات ارشاد فرمائی گئی ہیں، ان سب کو ہم نے فرض قرار دیا ہے سو ان کی حیثیت کوئی سفارشات کی نہیں، بلکہ فرائض کی ہے جن کی تعمیل ضروری اور انکی اطاعت فرض ہے، اس میں کسی تساہل اور سہل انگاری کی کوئی گنجائش نہیں۔ ان سے متعلق بہر حال پُرسش ہو گی۔ سو اس سورہ کریمہ کی اس عظمت شان کو ملحوظ رکھتے ہوئے اس کو سیکھا اور پڑھا جائے، وباللہ التوفیق،
۲.	 معاشرتی استحکام کا دارو مدار بڑی حد تک اور بنیادی طور پر رحمی رشتوں کی سلامتی و پاکیزگی، اور اس بارہ خلل و فساد سے حفاظت ہی پر مبنی ہے، اور زنا اس معاشرتی پاکیزگی کے اختلال و فساد کا سب سے بڑا اور بنیادی سبب اور باعث ہے، اس لئے یہاں پر سب سے پہلے اسی خلل و فساد کے سدِّباب کے لئے اس سے متعلق تعزیری حکم کا ذکر فرمایا گیا ہے۔ کہ اس جرم کا ارتکاب کرنے والے مرد اور عورت میں سے ہر ایک کو سو سو کوڑے مارے جائیں۔
 سو اللہ تعالیٰ اور یوم آخرت پر ایمان و یقین کا تقاضا یہ ہے کہ اللہ کے دین اور اس کے احکام کی تنفیذ کے بارے میں کسی طرح کی کوئی نرمی اور رحمدلی آڑے نہ آنے پائے۔ کیونکہ خدائے رحمان کے احکام و ارشادات پر بلاچوں و چرا، اور صدق و اخلاص سے عمل کرنا ہی رحمت کا تقاضا ہے، اسی میں پورے معاشرے اور مجموعی طور پر ساری انسانیت کا بھلا ہے، دین اللہ سے یہاں پر یہی حدِّ زنا مراد ہے جس کا ذکر و بیان یہاں فرمایا جا رہا ہے سو مطلب یہ ہوا کہ اس کی تنفیذ میں کسی طرح کی نرمی یا مداہنت اور چشم پوشی سے کام نہ لیا جائے اور ایسی کسی چیز کو اس راہ میں حائل نہ ہونے دیا جائے پس نہ ایسی عورت کے ساتھ کوئی نرمی برتی جائے اور نہ ایسے مرد کے ساتھ نہ امیر کے ساتھ، اور نہ غریب کے ساتھ بلکہ خدائے پاک کی مقرر فرمودہ حد کو بے لاگ طور پر اور بغیر کسی رُو رعایت کے نافذ کیا جائے۔ کہ خدائے رحمان و رحیم کی مقرر فرمودہ حدود کی پابندی و پاسداری ہی تقاضاء رحمت و عنایت ہے۔ کہ اس کی رحمت سب سے بڑی اور سب پر حاوی و محیط ہے۔ سبحانہ و تعالیٰ
 تاکہ اس طرح عبرت پذیری کے تقاضے پورے ہو سکیں۔ جو کہ اسلامی حدود و تعزیر کا ایک اہم اور بنیادی مقصد ہے، اسی لئے ان کو دوسرے مقام پر نکال کے لفظ سے تعبیر فرمایا گیا ہے جس کے معنی عبرت انگیز سزا کے ہوتے ہیں سو اس مصلحت کا تقاضا یہ ہے کہ یہ سزائیں کھلے عام اور پبلک مقامات پر دی جائیں تاکہ دنیا عبرت پکڑے اور معاشرہ ایسے جرائم سے پاک ہو سکے اس کے برعکس اگر یہ سزائیں چپ چپاتے اور جیلوں کی کال کوٹھڑیوں میں دی جائیں جیسا کہ آجکل ہو رہا ہے تو یہ مصلحت فوت ہو جاتی ہے اس لئے ارشاد فرمایا گیا کہ ان دونوں کی سزا کے موقع پر اہل ایمان کے ایک گروہ کو وہاں پر موجود رہنا چاہیئے، تاکہ وہ انکے عبرتناک انجام کو اپنی آنکھوں سے دیکھیں۔
۴.	 سو حد زنا کے بیان کے بعد اب اس سے قذف کے معاملہ میں شہادت اور سزا کا قانون بیان فرمایا جا رہا ہے سو جو لوگ شریف آزاد اور مؤمن عورت کو زنا کی تہمت لگائیں ان کے ذمے لازم ہے کہ وہ اپنی اس تہمت اور اس الزام کے ثبوت کے لئے چار عینی گواہ پیش کریں۔ جو کہ حد زنا کے ثبوت کے لئے ضروری ہے، اور اگر وہ چار ایسے معتبر گواہ نہ پیش کر سکیں۔ تو پھر حکم یہ ہے کہ ان کو اسّی کوڑے لگائے جائیں۔ اور ان کو ہمیشہ کے لئے ساقط الشہادۃ قرار دیا جائے۔ یعنی انکی شہادت اور گواہی کو کبھی اور کسی معاملہ میں قبول نہ کیا جائے۔ اور یہ کوئی معمولی سزا نہیں، بلکہ اسلامی معاشرے میں یہ بڑی بُری اور سخت سزا ہے، کیونکہ یہ چیز ایسے لوگوں کی حیثیت کے خاتمے کے مترادف ہے، کہ امت مسلمہ کا اصل شرف اور مرتبہ ہی یہ ہے۔ یعنی شہادت علی الناس، یعنی لوگوں پر گواہی دینا، کیونکہ حق کی دولت اور اس کی گواہی کا شرف مسلمان ہی کے پاس ہے، پس کسی مسلمان سے اس شرف کو چھین لینا اور اس کو ساقط الشہادۃ قرار دینا ایسے ہی ہے جیسے ایک فوجی جرنیل سے اس کے سارے تمغے اور سٹار چھین لئے جائیں،
۹.	 ان آیات کریمات میں لِعْان کا حکم بیان فرمایا گیا ہے۔ یعنی اگر کوئی شخص اپنی بیوی پر زنا کا الزام لگائے، اور اس کے پاس اس کی ذات کے سوا کوئی گواہ موجود نہ ہو تو اس صورت میں اس کا فیصلہ قسموں کے ذریعے ہو گا۔ اس کو شریعت کی اصطلاح میں لِعان کہا جاتا ہے۔ سو اس سلسلہ میں ان قسموں کی شکل یہ ہو گی کہ ایسا شخص چار مرتبہ قسم کھا کر کہے کہ میں اپنے اس الزام میں سچا ہوں جو میں اس عورت پر لگا رہا ہوں۔ اور پانچویں مرتبہ وہ یوں کہے کہ اگر وہ اپنے اس الزام میں جھوٹا ہے تو اس پر اللہ کی لعنت ہو۔ مرد کی ان قسموں کے بعد عورت اگر خاموش رہتی ہے اور وہ مرد کی ان قسموں کی کوئی مدافعت نہیں کرتی۔ تو اس پر حد زنا جاری ہو گی، اور اگر وہ اس الزام کو تسلیم نہیں کرتی، تو اس کی برأت کی صورت یہ ہو گی کہ وہ چار مرتبہ اللہ کی قسم کھا کر کہے کہ یہ شخص اپنے اس الزام میں جھوٹا ہے جو اس نے مجھ پر لگایا ہے، اور پانچویں بار وہ یوں کہے کہ مجھ پر اللہ کا غضب ہو اگر یہ شخص اپنے اس الزام میں سچا ہے، میاں بیوی کے درمیان اس تکذیب اور باہم اگر ملاعنت کے بعد قاضی ان کے درمیان تفریق کرا دے گا، کیونکہ اس کے بعد ان کے درمیان اس سازگاری کی توقع نہیں کی جا سکتی جو میاں بیوی کے درمیان ازدواجی زندگی کے لئے ضروری ہوتی ہے۔
۱۰.	 سو اس سے لَوْ شرطیہ کے جواب کی طرف اشارہ کیا گیا ہے، جو کہ اسی طرح کے کسی جملے سے مقدر و محذوف مانا جا سکتا ہے یعنی اگر تم لوگوں پر اللہ تعالیٰ کا فضل و کرم اور اس کی رحمت و عنایت نہ ہوتی۔ اور یہ بات نہ ہوتی کہ اللہ تعالیٰ بڑا ہی تَوَّاب و حکیم ہے تو تم لوگ اپنے کئے کرائے کی پاداش میں اللہ کے غضب اور اس کے عذاب میں مبتلا ہو جاتے کیونکہ جس رَوش پر تم لوگ چل پڑے تھے اس کا نتیجہ و انجام یہی ہونا تھا۔ مگر اللہ تعالیٰ نے اپنی رحمت و عنایت اور اپنے فضل و کرم سے تم لوگوں کو ایسی روشن ہدایات اور پُر حکمت احکام و تعلیمات سے نواز دیا۔ اور تمہارے لئے توبہ و اصلاح کے راستے کھل گئے والحمد للہ جل وعلا
۱۱.	 اِفْکَ دراصل اس بات کو کہا جاتا ہے جو جھوٹی، من گھڑت، بے بنیاد، اور خلاف واقعہ ہوتی ہے۔ یہاں پر اس لفظ سے اس فتنے کی طرف اشارہ فرمایا گیا ہے جو غزوہ بنی مصطلق کے موقع پر منافقین نے ام المومنین حضرت عائشہ صدیقہ رضی اللہ عنہا کی تہمت و الزام تراشی کے سلسلے میں گھڑا تھا سو اس لفظ سے واضح فرما دیا گیا کہ یہ جھوٹ اتنا بڑا سنگین اور اس قدر ہولناک جھوٹ تھا کہ اس کو زبان پر لانا بھی گوارا نہیں ہو سکتا۔ کیونکہ یہ جھوٹ اس عظیم الشان اور مقدس ہستی سے متعلق تھا جو حضرت امام الانبیاء کی زوجہ مطہرہ اور تمام مسلمانوں کی ماں ہیں، اس لئے قرآن حکیم نے لفظ افک سے اس کی سنگینی کی طرف اشارہ کرنے کے بعد اس سے صرف نظر کر دیا۔ بس اتنا پتہ دے دیا کہ اس کو ایجاد کرنے والے اور اس کو پھیلانے والے کون لوگ ہیں تاکہ منبع شر و فساد سے بھی آگہی ہو جائے۔ اور اس سے ملنے والے دروس وعبر کو بھی اپنایا جائے، سو اس سے واضح فرما دیا گیا کہ یہ منافقین کا ایک گروہ ہے جو تمہارے اندر گھسا ہوا ہے، جن کا سرغنہ اور سردار عبد اللہ بن ابی تھا جس نے اس طوفان کا بڑا حصہ اپنے سر اٹھایا تھا، سو اس کو تم لوگ اپنے لئے شر نہ سمجھو، بلکہ اس سے صحیح فائدہ اٹھاؤ کہ اس کے اندر تمہارے لئے خیر کے بھی بہت سے پہلو ہیں مثلاً یہ کہ اس سے تمہیں اپنے اندر کے مار آسینوں کا پتہ چل گیا۔ تمہیں اپنی اصلاح کا موقع مل گیا، تاکہ تم لوگ معاشرے کے تزکیہ و تطہیر کے اہتمام کی طرف توجہ کر سکو، وغیرہ وغیرہ
۱۴.	 اَفَاضَ فی الحدیث کا مطلب ہوتا ہے بات میں گھس جانا اور کھو جانا، اور اس طور پر کہ بات سے بات نکالتے ہوئے آدمی کہیں سے کہیں جا پہنچے اور بات کا بتنگڑ بنا ڈالے۔ اور یہ دراصل کسی بات کے پیچھے لگ جانے اور اس کو نقل در نقل کرتے جانے کا ایک طبعی تقاضا اور لازمی نتیجہ ہوتا ہے سو اس سے مسلمانوں کو دوبارہ تنبیہ فرمائی گئی کہ اس معاملے میں تم لوگ جس روش پر چل نکلے تھے اس کا تقاضا تو یہ تھا کہ تم کو ایک عذاب عظیم آ پکڑے۔ لیکن اللہ تعالیٰ نے اپنے فضل و کرم اور اپنی رحمت و عنایت سے تم کو اس سے بچا لیا۔ کہ اللہ تعالیٰ کی رحمت و عنایت تم لوگوں پر دنیا و آخرت دونوں میں بہت بڑی ہے، اس لئے تم لوگوں کو اللہ تعالیٰ کے اس فضل و کرم کی قدر کرنی چاہیے ایسا نہ ہو کہ تم اسی طرح کے کسی فتنے میں پھر مبتلا ہو کر کہیں اپنے آپ کو عذاب کا مستحق بنا ڈالو۔ والعیاذُ باللہ العظیم
۱۶.	 یعنی تمہارے ایمان و یقین اور مرتبہ و مقام کا تقاضا یہ تھا کہ تم لوگ اس بات کو سنتے ہی رد کر دیتے اور اس کو زبان پر لانا بھی گوارا نہ کرتے، اور تم سنتے ہی اس کے بارے میں کہہ دیتے کہ اللہ کی پناہ یہ تو ایک بہتان عظیم ہے کیونکہ یہ بات ثبوت و شہادت سے بالکل عاری تھی، اور اس کی زد حضرت ام المؤمنین رضی اللہ عنہا کی عزت و ناموس پر پڑتی تھی، جس سے اس کی سنگینی اور خطورت کہیں زیادہ ہو جاتی ہے۔
۱۹.	 سیاق و سباق کے لحاظ سے اگرچہ اس ارشاد کا تعلق اس خاص واقعہ ہی سے ہے، کہ اس کا ذکر اسی کے ذیل میں فرمایا گیا ہے، لیکن الفاظ و کلمات کے عموم و شمول کے اعتبار سے یہ ہر دور اور ہر معاشرے پر حاوی ہے۔ سو اس سے اندازہ کیا جا سکتا ہے کہ مسلمان معاشرے کے اندر بے حیائی کے فروغ اور اس کی اشاعت کا جرم کتنا سنگین اور اس قدر ہولناک جرم ہے، اور یہ اس لئے کہ اشاعت فاحشہ، یعنی بے حیائی کے پھیلانے کا یہ جرم مسلمانوں کے اخلاقی وقار کی عمارت کو ڈھا دینے کا باعث ہے، حالانکہ ان کا اصل سرمایہ یہی ہے، یعنی ایمان و یقین کی مضبوطی اور اخلاق و کردار کی پاکیزگی اور سربلندی، اس لئے ارشاد فرمایا گیا اور اِنَّ کے حرف تاکید کے ساتھ ارشاد فرمایا گیا کہ بیشک جو لوگ اہل ایمان کے اندر بے حیائی پھیلانا چاہتے ہیں ان کے لئے بڑا دردناک عذاب ہے، دنیا میں بھی، اور آخرت میں بھی، اور جرم کی سنگینی کو مزید واضح کرنے کے لئے آیت کریمہ کے آخر میں ارشاد فرمایا گیا کہ اللہ جانتا ہے اور تم لوگ نہیں جانتے اس لئے پورے معاشرے کو، اور خود اپنے آپ کو ان زہریلے اور مضرت رساں اثرات سے بچانے اور محفوظ رکھنے کے لئے اشاعت فاحشہ کے اس سنگین جرم سے خود بھی بچو، اور دوسروں کو بھی بچانے کی فکر کرو، ورنہ اس کا نتیجہ و انجام بہت بُرا ہے، والعیاذُ باللہ، یعنی بے حیائی کے پھیلانے کی ایسی کوششوں کے اثرات کہاں کہاں تک پہنچتے ہیں، اور کیا کیا گل کھلاتے ہیں، اور ان سے کون کونسے لوگ متاثر ہوتے ہیں، اور کس حد تک اور کس قدر متاثر ہوتے ہیں، اور ان کے زہریلے اثرات کہاں کہاں تک سرایت کرتے ہیں وغیرہ وغیرہ، سو ان سب باتوں کو اللہ ہی جانتا ہے تم لوگ نہیں جان سکتے، لیکن افسوس کہ اس قدر سخت وعید کے باوجود آج شیاطین کی فوجیں دن رات اشاعت فاحشہ یعنی بے حیائی پھیلانے کے اس سنگین، جرم اور تباہ کن کام میں برابر مشغول ہیں۔ اور اس کے لئے وہ طرح طرح کے ہتھیاروں، اور نت نئے ہتھکنڈوں سے کام لے رہی ہیں، والعیاذ باللہ العظیم، والی اللّٰہ المشتکیٰ وہو المستعان فی کُلِّ حِیْنٍ وَّاٰن۔
۲۲.	 روایات کے مطابق حضرت مسطح بن اثاثہ ایک نادار صحابی تھے جو حضرت ابوبکر صدیق رضی اللہ عنہ کے قریبی عزیز بھی تھے حضرت صدیق اکبر رضی اللہ عنہ انکی ناداری کی بناء پر ان کی سرپرستی فرماتے تھے، حضرت عائشہ رضی اللہ عنہا پر تہمت کے سلسلہ میں جب مسطح بھی اپنی نادانی کی بناء پر دوسرے لوگوں کی باتوں میں آگئے اور حضرت صدیق اکبر کو اس بات کا علم ہوا کہ وہ بھی کسی حد تک اس جھوٹے پروپیگنڈے میں شریک ہو گئے ہیں، تو طبعی طور پر آپ کو اس سے بہت صدمہ لاحق ہوا۔ اور آپ نے قسم کھا لی کہ اب میں مسطح کی کوئی مدد نہیں کروں گا۔ اور اسی قسم کے رویے کا اندیشہ دوسرے غیرت مند مسلمانوں سے بھی تھا اس لئے اس ارشاد سے ایسے سب لوگوں کو تنبیہ فرمائی گئی کہ جن لوگوں کو اللہ تعالیٰ نے اپنے فضل و کرم سے نوازا ہے اور ان کو رزق کی کشائش عطا فرمائی ہے وہ اپنے مستحق قرابتداروں مسکینوں اور اللہ کی راہ میں ہجرت کرنے والوں کو انکی کسی غلطی کی بناء پر اپنی سرپرستی و امداد سے محروم کرنے کی قسم نہ کھا بیٹھیں۔ بلکہ وہ عفو و درگزری ہی سے کام لیں۔ جب یہ آیت کریمہ نازل ہوئی تو حضرت ابوبکر نے اس کو سنتے ہی فوراً کہا۔ بَلیٰ وَاللّٰہِ اِنَّا تُحِبُّ اَنْ تَغْفِرْلَنَا یَا رَبَّنَا۔ یعنی ہاں اللہ کی قسم ہم سب اے ہمارے رب یہ چاہتے ہیں کہ تو ہماری بخشش فرمائے۔ چنانچہ اس کے بعد آپ نے نہ صرف یہ کہ حضرت مسطح کی امداد بحال کر دی، بلکہ آپ ان پر پہلے سے بھی زیادہ عنایات فرمانے لگے۔
۲۳.	 سو اس سے اندازہ کیا جا سکتا ہے کہ پاکدامن بھولی بھالی ایماندار عورتوں پر تہمت لگانا کس قدر سنگین اور کتنا ہولناک جرم ہے، کہ ایسے لوگوں پر اس دنیا میں بھی لعنت و پھٹکار ہے، اور آخرت میں بھی، نہ ان کو دنیا میں سچی عزت و آبرو نصیب ہو سکے گی، اور نہ ہی آخرت میں اور ان کے لئے بہر حال بہت بڑا عذاب طے و مقرر ہے۔ والعیاذُ باللہ العظیم۔
۲۵.	 سو اس سے واضح فرما دیا گیا کہ ان پر وہ ہولناک عذاب بدلہ و جزا کے اس ہولناک دن میں واقع ہو گا جبکہ خود انکی اپنی زبانیں اور ان کے ہاتھ اور پاؤں بھی ان کے خلاف ان کے ان تمام کاموں کی گواہی دیں گے جو یہ لوگ زندگی بھر کرتے رہے تھے اس وقت نہ یہ کوئی عذر اور بہانہ پیش کر سکیں گے اور نہ ان کے جرائم کے ثبوت کے لئے کسی خارجی دلیل اور شہادت کی کوئی ضرورت ہو گی، تب ان کو اپنے زندگی بھر کے کئے کرائے کا پورا پورا صلہ و بدلہ مل کر رہے گا، ان کی نگاہوں کے سامنے کے سب پردے ہٹ اور چھٹ جائیں گے اور ان کے سامنے پوری طرح واضح ہو جائے گا کہ اللہ ہی سراسر حق و عدل اور تمام حقائق کو آشکارا کرنے والا ہے۔
۲۶.	 اس ارشاد سے ایک اصولی بات بیان فرمائی گئی ہے کہ خبیثوں کا جوڑ خبیثوں ہی سے لگتا ہے، اور پاکیزوں کا پاکیزوں کے ساتھ، اس دنیا میں بھی یہ چیز ایک طبعی تقاضے کے طور پر موجود ہوتی ہے، جبکہ آخرت کے یوم جزاء میں تو لوگوں کی درجہ بندی ہی ان کے ایمان و عقیدہ اور عمل و کردار کی بناء پر ہو گی، جیسا کہ دوسرے مقام پر ارشاد فرمایا گیا وَاِذَا النُّفُوْسُ زُوِّجَتْ (التکویر۔۷) سو اس روز خبیثوں کو خبیثوں کے ساتھ جوڑ دیا جائے گا، اور پاکوں کو پاکوں کے ساتھ، تاکہ اس طرح ہر کوئی اپنے زندگی بھر کے کئے کرائے کا صلہ و بدلہ پاس کے۔ سو اس روز پاکیزہ لوگ وہاں ہونگے جہاں وہ ان تمام خرافات اور بکواسات سے پاک اور ان سے بالکل بری ہونگے، جو ان کے خلاف اشرار کی طرف سے کی جاتی رہیں، اور ان کے لئے وہاں پر عظیم الشان بخشش اور عزت کی روزی ہو گی، یعنی وہ جنت کی سدا بہار نعمتوں سے سرفراز ہونگے۔ اللہ نصیب فرمائے۔ آمین ثم آمین
۲۷.	 یہاں سے آگے کی آیات کریمات میں ان تعلیمات و ہدایات سے نوازا جا رہا ہے، جن کا مقصد ان رخنوں کو بند کرنا ہے جن سے معاشرے میں بدنظری اور تہمت طرازی وغیرہ اخلاقی مفاسد جنم لیتے ہیں، جن میں پہلی بات دوسروں کے گھروں میں آزادانہ آنے جانے سے متعلق پابندی کے بارے میں ہے۔ سو اس سے واضح فرما دیا گیا ہے کہ اگر تم میں سے کسی کو اپنے کسی دوسرے مسلمان بھائی کے گھر میں جانے کی ضرورت پیش آئے، تو وہ یونہی منہ اٹھا کر بغیر پوچھے اس کے گھر میں داخل نہ ہو جایا کرے۔ بلکہ پہلے اُنس و تعارف حاصل کرے۔ جس کا شائستہ اور بابرکت طریقہ یہ ہے کہ وہ گھر کے دروازے پر کھڑا ہو کر گھر والوں کو سلام کرے، اس کے بعد اگر اس کو سلام کا جواب اور اندر آنے کی اجازت ملے تو اندر داخل ہو، ورنہ واپس ہو جائے، اور اس طریقے میں گھر والوں اور باہر سے آنے والے دونوں کا بھلا اور ان کی بہتری ہے اور یہ طریقہ طرفین کے لئے موجب راحت اور باعث خیر و برکت ہے۔
۲۹.	 غَیْرَ مَسْکُوْنَۃٍ سے مراد وہ مکافات ہیں جو غیر رہائشی نوعیت کے ہوتے ہیں۔ یعنی ان کے اندر کسی کے بال بچے نہیں رہتے۔ بلکہ وہ عام لوگوں کے مشترکہ مفادات کے لئے ہوتے ہیں، کہ ان کا حکم الگ ہے سو ان میں داخلے کے لئے اجازت لینے کی ضرورت نہیں ہوتی، لیکن یہاں پر ان سے متعلق فِیْہَا مَتَاعٌ لَّکُمْ کی قید سے اس حقیقت کو واضح فرما دیا گیا کہ ان میں داخلے سے متعلق تمہاری کوئی ضرورت اور مصلحت وابستہ ہو، پس اس کے عموم میں دکانیں، سرائیں، ہوٹل، مساجد و معابد، اور مردانہ نشست گاہیں وغیرہ وہ سب ہی مقامات داخل ہیں جن کے مفادات عام اور مشترک ہوتے ہیں، لہٰذا ایسے مقامات میں سے کسی کے اندر داخلے کے لئے اجازت لینے کی ضرورت نہیں۔ آیت کریمہ کے آخر میں اللہ تعالیٰ کی صفت علم کے حو آلہ و ذکر سے اس حقیقت کو واضح فرما دیا گیا کہ اللہ تمہارے ظاہر و باطن کو پوری طرح اور ایک برابر جاننے والا ہے۔ پس تم لوگوں کو ہمیشہ اس بات کا خیال رکھنا چاہیے کہ تمہارا معاملہ اس کے ساتھ صحیح رہے، وباللہ التوفیق لما یُحِبُّ ویرید، وعلیٰ ما یُحِبُّ ویرید۔
۳۰.	 مذکورہ بالا ہدایت کا تعلق دوسروں کے گھروں میں داخل ہونے کے معاملے سے ہے، جبکہ اس ہدایت کا تعلق خود انسان کی اپنی نگاہ کی حفاظت و نگہداشت سے ہے، یہاں پر قُلْ لِّلْمُؤْمِنِیْنَ کے الفاظ سے یہ بات نکلتی ہے کہ غَضٍّ بَصَر اور حفظِ فروج تقاضائے ایمان و یقین ہے، اور مِنْ اَبْصَارِہِمْ میں کلمہ مِنْ سے یہ بات نکلتی ہے کہ غَضِّ بَصَر یعنی نگاہوں کو نیچی رکھنے کی ہدایت اس حد تک مطلوب ہے کہ انسان اجنبی اور غیر محرم عورتوں سے اپنی نگاہوں کو بچا کر رکھے۔ اور اگر دیکھا جائے تو اس سے یہ حقیقت واضح ہو جاتی ہے کہ غَضِّ بَصَر یعنی نگاہوں کی حفاظت کی تعلیم بڑی اہم اور بنیادی تعلیم ہے کیونکہ نگاہ درحقیقت وہ اولین قاصد ہے جو مرد اور عورت کے درمیان رابطے اور تعلق کا کام دیتی ہے، اگر کوئی شخص ایمانداری کے ساتھ اس پر پہرہ بٹھا دے تو وہ محض اسی کے نتیجے میں شیطان کے بہت سے فتنوں سے محفوظ ہو جاتا ہے، اور اس امر کی اساس و بنیاد خوف خداوندی ہے، اسی لئے آیت کریمہ کے آخر میں ارشاد فرمایا گیا کہ بیشک اللہ پوری طرح باخبر ہے ان تمام کاموں سے جو لوگ کرتے ہیں، پس فکر و کوشش ہمیشہ اس بات کی رہے کہ اس علیم و خبیر کے ساتھ میرا معاملہ صحیح ہو وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حَالٍ مِنْ الاحوال۔
۳۱.	 اس آیت کریمہ میں ایماندار عورتوں کو جو غَضِّ بَصَر یعنی نگاہوں کی حفاظت سے متعلق ہدایات دی گئی ہیں ان کے بارے میں ایک بات تو یہ واضح رہنی چاہیے کہ ان کا تعلق اس ستر و حجاب سے ہے جو گھروں کے اندر مطلوب و مامور ہے نہ کہ گھر سے باہر کے ستر وحجاب سے متعلق کہ اس کا ذکر بنیادی طور پر سورہ احزاب میں فرمایا گیا ہے، اور دوسری بات اس سے متعلق یہ واضح رہنی چاہیے کہ اس میں زِیْنَتَہُنَّ کے لفظ میں زینت سے مراد عورتوں کے لباس اور زیورات وغیرہ ہیں جو کہ اس لفظ کا اولین اور متبادر مفہوم و مصداق ہے، پس جن لوگوں نے زینت کو مواضع زینت کے معنی میں لے کر چہرے کو پردے کے اعضاء سے خارج و مستثنیٰ قرار دیا ہے وہ صحیح نہیں کہ وہ لفظ کے ظاہر و تبادر کے بھی خلاف ہے اور حکمت ستر و حجاب کے تقاضوں کے بھی منافی کیونکہ چہرہ ہی انسانی جسم کا وہ اشرف و اعلیٰ حصہ ہے جو مفاسد و مفاتن کا اولین اور اہم مرکز ہے، اس کو ستر و حجاب سے خارج قرار دینے کے بعد اس حکم کا اصل مقصد ہی فوت ہو جاتا ہے، سو آیت کریمہ میں وارد شدہ اور ارشاد فرمودہ حکم و ارشاد کا حاصل و خلاصہ یہ ہے کہ اگر گھر کے اندر کوئی غیر محرم داخل ہو تو ایماندار عورتوں کے دین و ایمان کا تقاضا یہ ہے کہ وہ اپنی نگاہوں کی نگہداشت کریں، اور ان کو بچا کر رکھیں، اپنی شرم کی جگہوں کی حفاظت کریں۔ اور اپنی زینت کی چیزوں یعنی اپنے لباس اور زیور وغیرہ کو اس کے سامنے ظاہر نہ ہونے دیں، سوائے اس کے جس کا ظاہر ہونا ناگزیر ہو، یعنی ان کا ظاہری حصہ اور اپنی زینت کی چیزوں کا اظہار وہ صرف اپنے شوہروں کے سامنے ہی کر سکتی ہیں یا اپنے محرموں کے سامنے یا اپنے تعلق اور میل جول کی عورتوں کے سامنے۔ یا اپنے مملوکوں اور ایسے مردوں کے سامنے جو بہت بوڑھے ہو چکے ہوں۔ جن کی کفالت و نگہداشت کی ذمہ داری گھر والوں نے اپنے ذمے لے رکھی ہو۔ یا ان بچوں کے سامنے جو ابھی جنسی معاملات سے ناآشنا ہوں، اور مزید یہ کہ اگر کسی غیر محرم کی موجودگی میں عورتوں کو اپنے گھروں کے اندر نقل و حرکت کی ضرورت پیش آئے۔ تو وہ زمین پر اپنے پاؤں اس زور سے نہ ماریں جس سے ان کے زیورات کی جھنکار کا پتہ چلے۔ سو ان تمام ہدایات کا تعلق اندورن خانہ کی صورت حال سے ہے۔ نہ کہ گھر سے باہر کی صورت حال سے۔
۳۲.	ایامی جمع ہے ایم کی جس کے معنی بے نکاح شخص کے ہوتے ہیں۔ اس لئے اس کا اطلاق اس مرد پر بھی ہوتا ہے جو بیوی سے محروم ہو۔ اور اس عورت پر بھی جو شوہر سے محروم ہو، اور صالحین کے لفظ سے یہاں پر مراد وہ لوگ ہیں، جو جسمانی اور اخلاقی دونوں قسم کی صلاحتیں اپنے اندر رکھتے ہوں سو اس سے معاشرے کے اندر بے راہ روی اور جنسی شدت کو روکنے کے لئے اور معاشرے کی صحت و صفائی اور پاکیزگی کو برقرار کے لئے ایک اور اہم حکم و ارشاد فرمایا گیا ہے، کہ معاشرے کے اندر موجود بے نکاح لوگوں کے نکاح کا اہتمام وانتظام کیا جائے۔ اور اس ضمن میں عام لوگوں کے علاوہ ان غلاموں اور باندیوں کے بھی نکاح کرا دئے جائیں جو جسمانی اور اخلاقی اعتبار سے اس کی اہلیت اور صلاحیت رکھتے ہوں، کہ وہ اپنے حقوق و فرائض کو سمجھتے ہوں، اور اپنی ذمہ سنبھال سکتے ہوں، تاکہ اس طرح انکا اخلاقی مرتبہ ومقام بھی بلند ہو سکے اور اس کے نتیجے میں وہ بھی معاشرے کے صالح افراد بن سکیں، نیز یہ بھی ہدایت فرمائی گئی کہ بے نکاح لوگوں کے نکاح کے سلسلے میں ان کی مفلسی و ناداری رکاوٹ نہیں بننی چاہئے، کیونکہ صدق و اخلاص کی بنا پر کئے گئے نکاح کے صلہ و بدلے میں اللہ تعالیٰ ایسوں کو اپنے فضل و کرم سے غنی و مالدار بنا دے گا۔ پس محض اس بناء پر بے نکاحوں کو انکے حق نکاح سے محروم نہ رکھا جائے۔ کہ وہ نادار اور مفلس ہیں۔
۳۳.	 سو اس سے ان منافق لوگوں کو تنبیہ فرمائی گئی ہے، جنہوں نے حرام کمائی کے لئے چکلے قائم کر رکھے تھے، اور وہ اپنی باندیوں سے کسب کرایا کرتے تھے، سو ایسے لوگوں کو خطاب کر کے ارشاد فرمایا گیا کہ تم لوگ اپنی باندیوں کو بدکاری پر مجبور مت کرو جبکہ وہ پاکدامنی کی زندگی اختیار کرنا چاہتی ہوں، ورنہ یاد رکھو کہ اگر تم لوگوں نے ان کو مجبور کیا تو اللہ تعالیٰ ان کو تو ان کی مجبوری اور جبر و اکراہ کی بنا پر معاف فرما دے گا۔ مگر تم لوگوں کو اپنے اس گھناؤنے جرم کا بھگتان بہر حال بھگتنا ہو گا۔ اور جس قدر یہ جرم سنگین ہے اسی قدر اس کا بھگتان بھی بڑا سنگین اور ہولناک ہو گا، والعیاذُ باللہ۔ یہاں پر اِنْ اَرَدْنَ تَحَصُّنَا (جبکہ وہ پاکدامن رہنا چاہتی ہوں) کی قید و شرط احتراز کے لئے نہیں۔ بلکہ بیان واقعہ اور معاملہ کی سنگینی کے اظہار و بیان کے لئے ہے۔ سو یہ ایسے ہی ہے جیسے دوسرے مقام پر ارشاد فرمایا گیا لَا تَاْکُلُوا الرِّبٰوْا اَضْعَافًا مُّضَاعَفَۃً (کہ تم لوگ بڑھتا چڑھتا سود مت کھاؤ) یعنی ایسی صورت میں اس جرم شناعت و سنگینی اور بھی بڑھ جاتی ہے سو یہ ایسے ہی ہے جیسے کسی سے کہا جائے کہ تم روزہ رکھ کر جھوٹ مت بولو۔ یا تم مسجد کے اندر غیبت نہ کرو، وغیرہ وغیرہ، یعنی ایسی صورت میں جرم و قصور کی سنگینی اور بڑھ جاتی ہے۔ پس جس طرح سود خوری، دروغ گوئی، اور غیبت، وغیرہ بہر صورت جرم اور گناہ ہے، اسی طرح باندیوں سے کسب کرانا بہر طور جرم اور گناہ ہے۔ والعیاذُ باللہ العظیم،
۳۴.	 یعنی تمہاری ہدایت و راہنمائی کے لئے ہم نے تمہاری طرف کھول کر بیان کرنے والی ایسی آیتیں بھی نازل کر دی ہیں، جن سے راہ حق و ہدایت پوری طرح واضح ہو جاتی ہے، اور گذشتہ اقوام و امم سے متعلق ایسے عبرتناک اور چشم کشا حالات و واقعات بھی بیان کر دیئے ہیں جن میں بڑے درسہائے عبرت و بصیرت ہیں اور ایسے درسہائے عبرت و بصیرت کہ ان سے دارین کی سعادت و سرخروئی سے سرفرازی کی راہیں روشن ہوتی ہیں۔ مگر ان سے مستفید و فیضیاب وہی لوگ ہوتے ہیں، اور وہی ہو سکتے ہیں، جو خوف خدا کی دولت سے مالا مال ہوتے ہیں رہے وہ بدنصیب جن کے دل خوف خدا سے عاری اور محروم ہوتے ہیں، ان پر ان آیات و امثال کا کوئی اثر نہیں ہوتا، کہ پتھر پر جونک لگنا ممکن نہیں۔ ایسے لوگوں کی آنکھیں اسی وقت کھلیں گی جبکہ وہ اپنے انجام کو پہنچ کر رہیں گے، والعیاذُ باللہ جل وعلا
۳۶.	 یعنی ایمان و یقین کا یہ عظیم الشان و بے مثال اور انقلاب آفریں نور انہی عظیم الشان اور پاکیزہ و مقدس گھروں میں مل سکتا ہے جن کو تعمیر کرنے اور آباد رکھنے کا حکم و ارشاد اللہ تعالیٰ نے فرمایا ہے اور ان کا اولین مصداق بیت اللہ ہی ہے، کہ اس کو حضرت ابراہیم و اسماعیل نے اسی غرض کے لئے براہ راست اللہ تعالیٰ کے حکم و ارشاد سے تعمیر فرمایا تھا۔ لیکن الفاظ و کلمات کے عموم کے مطابق وہ تمام معابد و ساجد بھی اسی حکم میں داخل ہیں جو اس مقصد کے لئے تعمیر کئے گئے، یا آئندہ تعمیر کئے جائیں گے، کہ وہ سب اسی اُمّ المعابد و المساجد کی فروع اور اس کی شاخوں کا حکم رکھتے ہیں اس کے برعکس وہ معابد جن کو مشرکوں نے اللہ تعالیٰ کے اذن کے خلاف اور اپنے کفر و شرک کے لئے تعمیر کیا یا کریں گے وہ سب اس سے خارج ہیں کہ ان کی حیثیت اللہ کے گھروں کی نہیں بلکہ نجاست خانوں کی ہے جو کہ کفر و شرک کی اس معنوی نجاست کے اڈے ہیں جو ظاہری اور حسی نجاست سے کہیں بڑھ کر نجس و ناپاک اور مہلک و تباہ کن ہے، والعیاذُ باللہ العظیم،
۳۷.	 اس آیت کریمہ میں وارد لفظ تجارت تو عام ہے جو ہر قسم کے کاروبار کو شامل ہے، اور بیع کا لفظ جو کہ بیچنے کے معنی ہی میں مشہور و معروف ہے، یہاں پر یہ اسی معنی میں یعنی خریدو فروخت اور لین دین کے معنی میں استعمال ہوا ہے، ہم نے اپنے ترجمے کے اندر ان دونوں لفظوں کے اس فرق کو واضح کرنے کی کوشش کی ہے، والحمد للہ، سو تجارت کے بعد بیع کا لفظ عام کے بعد خاص کے ذکر کے طور پر ہے۔ کیونکہ اس کی ایک خاص اہمیت ہے اور یہ اس لئے کہ تاجر کو جب کسی چیز کے بیچنے کا موقع میسر آتا ہے تو وہ اس کو کبھی ضائع نہیں کرنا چاہتا، لیکن جن بندگانِ صدق و اخلاص کا ذکر یہاں فرمایا جا رہا ہے ان کی شان یہ ہوتی ہے کہ عام تجارت اور کاروبار تو درکنار، بیع کے اس طرح کے خاص مواقع بھی ان کو یادِ خدا سے غافل نہیں کرتے اور یہی اصل شان ہوتی ہے مومن صادق کی کہ وہ ہر طرح کے کاروبار اور بیع و شراء کے مختلف مواقع میں بھی اپنے خالق و مالک کی یادِ دلشاد اور اس کے فرائض کی بجا آوری سے غافل نہیں ہوتا۔ اور اس طرح اس کے دنیاوی کاروبار اور لین دین کی ہر حالت اس کے لئے سراسر خیر اور نیکی بن جاتی ہے، پس ایمان و یقین کی دولت ایسی عظیم الشان بابرکت اور انقلاب آفریں دولت ہے کہ اس کے بعد بندہ مومن کی ہر حالت اس کے لئے خیر ہی خیر بن جاتی ہے، جیسا کہ حضرت نبی معصوم علیہ الصلوٰۃ والسلام نے اس کی تصریح فرمائی ہے، یہاں پر نماز اور زکوٰۃ کا ذکر ان کی خاص اہمیت کی بناء پر فرمایا گیا ہے، کہ یہ وہ دو بنیادی فرائض ہیں کہ دین حنیف کی جملہ تعلیمات مقدسہ درحقیقت انہی کے ماتحت اور اسی محور کے گرد گھومتی ہیں، اور ان بندگان خدا کی اس کامل اطاعت شعاری کی وجہ یہ بیان فرمائی گئی ہیں کہ یہ اس یوم عظیم اور اس کے تقاضوں سے ڈرتے رہتے ہیں جس میں لوٹ پوٹ ہو رہے ہونگے لوگوں کے دل، اور پتھرا رہی ہونگی ان کی آنکھیں، سو آخرت کے یوم عظیم کا خوف واندیشہ اور اس کی جوابدہی کا یقین واستحضار اصلاح احوال کی اصل اساس و بنیاد ہے اور ایسی عظیم الشان اساس و بنیاد کہ اس کے نتیجے میں یہ بندہ خاکی رشک ملائک بن جاتا ہے، اور ایسا کہ حاملین عرش فرشتے بھی انکے لئے مغفرت و بخشش کی دعائیں کرنے لگتے ہیں۔ جیسا کہ سورہ مومن کی آیات نمبر۶ تا ٩ میں اس کی تصریح فرمائی گئی ہے، والحمدللہ جَلَّ وَعَلَا
۳۹.	 بلکہ وقت آنے پر وہ ان کا حساب پوری طرح اور فوری طور پر چکا دے گا۔ سو اہل ایمان و یقین کی تمثیل کے ذکر و بیان کے بعد اب اس سے اہل کفر و باطل کی تمثیل بیان فرمائی جا رہی ہے، جس سے واضح ہو جاتا ہے کہ جس طرح اہل ایمان کی مثال نُوْرٌ عَلیٰ نُوْر یعنی روشنی پر روشنی کی ہے، اسی طرح اہل کفر و باطل کی مثال اندھیروں پر اندھیروں کی ہے، سو اس سے واضح فرمایا گیا کہ اہل کفر و باطل کی مثال ایسے ہے جیسے ایک وسیع و عریض چٹیل ریگستان میں سراب یعنی چمکتی ریت ہو جس کو دور سے دیکھنے والا پیاسا پانی سمجھ کر اس کی طرف لپکے۔ لیکن اس کے پاس پہنچنے کے بعد اسے معلوم ہو کہ جس کو وہ پانی سمجھ رہا تھا وہ پانی نہیں تھا بلکہ درحقیقت وہ چمکتی ہوئی ریت تھی اور اس کے نتیجے میں وہ آس توڑ بیٹھے اور عاجز و درماندہ ہو کر رہ جائے۔ اور ایسا کہ اب اس کو واپس جانے کی بھی ہمت نہ رہے۔ اور آخرکار وہیں تڑپ تڑپ کر جان دے دے۔ سو یہی حال ان اہل کفر و باطل کا قیامت کے یوم حساب میں ہو گا۔ زندگی بھر انہوں نے جو عمل کئے تھے۔ اور جن کو انہوں نے اپنے طور پر بہت کچھ سمجھ رکھا تھا، قیامت کے اس یوم عظیم میں وہ سب خاک اور راکھ کی طرح پراگندہ ہو کر ہَبَاءً مَّنْثُوْرًا ہو جائیں گے۔ اور یہ اپنے زندگی بھر کے کئے کرائے کا حساب دینے کے لئے اپنے رب کے حضور حاضر ہونگے جو چشم زدن میں ان کا حساب چکا دے گا۔ سبحانہ و تعالیٰ،
۴۲.	 سو آسمانوں اور زمین کی اس پوری کائنات میں اصل اور حقیقی بادشاہی اللہ وحدہٗ لاشریک ہی کی ہے، اور سب کا رجوع اور واپسی بھی بالآخر اسی وحدہٗ لاشریک کی طرف ہو گی، نہ دنیا میں اس کائنات کے نظام میں کسی اور کا کوئی عمل دخل ہے اور نہ آخرت میں کوئی اس وحدہٗ لاشریک کے سوا مرجع و ماویٰ بن سکے گا، اور جب یہاں اور وہاں یعنی دنیا و آخرت دونوں میں سارا اختیار اور اقتدار اسی وحدہٗ لاشریک کا ہے تو پھر اس کے سوا اور کوئی معبود کس طرح ہو سکتا ہے؟ پس معبود برحق بھی وہی اور صرف وہی وحدہٗ لاشریک ہے، اور عبادت و بندگی کی ہر قسم اور اس کی ہر شکل بھی اسی کا اور صرف کا حق ہے، اس میں دوسرا کوئی نہ اس کا کسی بھی درجے میں شریک و سہیم ہے، نہ ہو سکتا ہے، اسی لئے کائنات کی ہر چیز اسی کی تسبیح کرتی ہے، اور وہ اپنی زبان حال سے انسان کو بھی اسی کی دعوت دیتی ہے، کہ وہ بھی اللہ تعالیٰ ہی کی تسبیح و تقدیس اور اسی کی عبادت و بندگی کرے۔ اس طرح اس کو کائنات کے ساتھ ہم آہنگی نصیب ہو گی، اور اس کی زندگی امن و سکون والی اور سعادت مندی کی زندگی ہو گی۔ ورنہ اس کی روش کائنات سے تصادم و ٹکراؤ کی روش ہو گی، جس کے نتیجے میں وہ معیشت ضَنْک۔ یعنی تنگ گزران اور کٹھن راہ سے دو چار ہو گا، اور اس کی زندگی سخت گھٹن اور محرومی کی زندگی ہو گی، اور انجام کار اس کو بڑا ہی ہولناک بھگتان ہو گا، والعیاذ باللہ العظیم
۴۵.	 سو مختلف انواع و اقسام کی یہ گوناگوں مخلوق جو اس زمین میں ہر طرف پھیلی بکھری ہوئی ہے یہ بھی اپنی زبان بے زبانی یعنی اپنی زبان حال سے اپنے اس خالق و مالک کی قدرت بے پایاں اس کی حکمت بے نہایت اور اس کی رحمت و عنایت بے غایت کا پتہ دیتی ہے۔ کہ دیکھو کس طرح اس قادرِ مطلق اور حکیم مطلق نے ایک ہی پانی سے طرح طرح کی ان سب چیزوں کو وجود بخشا ہے، لیکن آگے ان کے اندر حیرت انگیز بوقلمونی پائی جاتی ہے اس کے پیدا کردہ ان جانداروں میں سے کچھ لو وہ ہیں جو پیٹ کے بل رینگتے ہوئے چلتے ہیں، اور کچھ وہ ہیں جو دو ٹانگوں پر چلتے ہیں، اور کچھ ایسے ہیں جو چار پر چلتے ہیں، ان سب میں سے کسی کی بھی تخلیق، یا ان میں سے کسی کے بھی ان احوال میں اس وحدہٗ لاشریک کے سوا اور کسی کا بھی کوئی عمل دخل نہیں پس وہی خالق و مالک اور حاکم و متصرف ہے سبحانہ و تعالیٰ۔ سو ان اشیاء میں گونا گوں درسہائے عبرت و بصیرت ہیں۔
۴۶.	 سو اس خالق کل اور مالک مطلق نے اپنے بندوں کی ہدایت و راہنمائی کے لئے ایسی عظیم الشان آیتیں اتار دی ہیں جن سے راہ حق و ہدایت پوری طرح واضح ہو جاتی ہے، لیکن حق و ہدایت کی یہ دولت انہی خوش نصیبوں کو نصیب ہوتی ہے جو اس کی طلب رکھتے ہیں کہ اس واہب مطلق جل جلالہ، کی سنت اور اس کا دستور یہی ہے کہ وہ صراط مستقیم کی ہدایت و توفیق سے انہی کو نوازتا ہے جو اپنے اندر اس کے لئے طلب صادق رکھتے ہیں، رہے وہ بے قدرے اور ناشکرے لوگ جو اعراض و روگردانی ہی سے کام لیتے ہیں۔ وہ اس سے محروم ہی رہتے ہیں، کہ وہ طلب صادق کی دولت سے محروم ہوتے ہیں۔ جو کہ سعادت و سرفرازی کی اصل اور اساس ہے سو انسان کی صلاح و فلاح کا اصل دارو مدار اس کی اپنی نیت اور اس کے ارادے پر ہے، اور دلوں کے ارادوں اور ان کی نیتوں کا حال اس وحدہٗ لاشریک سے مخفی نہیں رہ سکتا، کہ وہ علیم بذات الصدور ہے۔ وباللّٰہ التوفیق لما یُحبُّ ویرید، وعلیٰ ما یُحِبُّ ویرید، بِکُلِّ حَالٍ مِّنَ الْاحوال۔
۴۷.	 سو اللہ تعالیٰ کے یہاں محض زبانی کلامی دعوؤں سے کام نہیں چلے گا بلکہ اس کے یہاں دل کے صدق و اخلاص اور عملی ثبوت و تصدیق کی ضرورت ہے۔ اور ایسے لوگ زبانی کلامی طور پر اگرچہ بڑے بلند بانگ اور زور دار دعوے کرتے ہیں لیکن عمل و کردار کے اعتبار سے ایسے لوگ صفر ہوتے ہیں۔ اور ایسے زبانی کلامی دعوؤں سے لوگوں کو تو دھوکہ دیا جا سکتا ہے۔ لیکن اللہ تعالیٰ کے یہاں اس طرح کے دعوؤں کی کوئی قدر و قیمت نہیں ہو سکتی۔ اس کے یہاں سرخروئی کے لئے اس امر کی بھی ضرورت ہے کہ اللہ اور اس کے رسول کی بے چون و چرا اطاعت کی جائے۔ اور ان کے اوامر و ارشادات کو صدق دل سے بجا لایا جائے۔ ورنہ اطاعت و فرمانبرداری کے بغیر محض زبانی کلامی دعوے نرا نفاق ہیں، والعیاذُ باللہ جَلَّ وَعَلَا
۵۲.	 اس آیت کریمہ سے حقیقی فوز و فلاح سے سرفرازی کے لئے ایک مختصر مگر جامع لائحہ عمل پیش فرما دیا گیا، جس میں ایمان صادق کے بعد پہلی چیز ہے اللہ اور اس کے رسول کی اطاعت و فرمانبرداری، اور اطاعت و فرمانبرداری بھی وہ جو خوف و خشیت خداوندی پر مبنی اور تقویٰ و پرہیزگاری کی امین و پاسدار ہو، یہاں پر خشیت اور تقویٰ کے دونوں لفظ یکجا استعمال فرمائے گئے ہیں سو ان دونوں میں دراصل ظاہر اور باطن کا فرق ہے خشیت کا تعلق قلب و باطن سے ہے، اور تقویٰ کا ظاہر اور عمل سے یعنی اس سے مراد حدود الٰہی کی پابندی و پاسداری ہے، پس نجات و فلاح سے سرفرازی کے لئے محض زبانی کلامی دعوی ایمان کافی نہیں، بلکہ اس کے لئے اللہ اور اس کے رسول کی اطاعت و فرمانبرداری کے عملی ثبوت کی ضرورت ہوتی ہے، اور اطاعت بھی محض ظاہری نہیں بلکہ وہ اطاعت مطلوب ہے جو کہ خوف و خشیت خداوندی پر مبنی اور تقویٰ و پرہیزگاری کے ساتھ ہو، کہ یہی وہ چیز ہے جو انسان کو ظاہر و باطن دونوں اعتبار سے صالح اور اللہ تعالیٰ کی خاص عنایات کا اہل اور مستحق بناتی ہے۔ اس لئے آیت کریمہ کے آخر میں ارشاد فرمایا گیا اور حصر و قصر کے انداز و اسلوب میں ارشاد فرمایا گیا، کہ یہی لوگ ہیں فائز المرام ہونے والے رہے وہ ابن الوقت اور مفاد پرست لوگ جن کی کارگزاریوں کا اصل محور و مقصد ان کے اپنے مفادات ہی ہوتے ہیں، اور وہ محض اپنے مفاد ہی کی حد تک اللہ اور اس کے رسول کی اطاعت کرتے ہیں تو ان کا اللہ اور اس کے رسول کے ساتھ کوئی تعلق نہیں، اور انکی ایسی نمائشی اور ظاہرداری کی اطاعت کی اللہ تعالیٰ کے یہاں کوئی قدر و قیمت نہیں، والعیاذُ باللہ العظیم،
۵۳.	 اس ارشاد ربانی سے منافق لوگوں کے منافقانہ رویے کو بھی واضح فرما دیا گیا اور ان کو اس پر تنبیہ بھی فرما دی گئی۔ سو منافق لوگ زبانی طور پر دعوؤں کے ذریعے اور قسمیں کھا کھا کر اپنا اعتبار قائم کرنے کی کوشش کیا کرتے تھے، اور یہ ایسے لوگوں کی ایک نفسیاتی بیماری ہوتی ہے کہ جن کے پاس عمل و کردار کی شہادت موجود نہیں ہوتی، وہ قسمیں کھا کھا کر اپنا اعتبار قائم کرنے کی کوشش کرتے ہیں سو اس ارشاد سے واضح فرمایا گیا کہ منافق لوگ قسمیں کھا کھا کر آنحضرت صلی اللہ علیہ و سلم سے کہتے ہیں کہ آپ ہمیں اگر جہاد کے لئے نکلنے کا حکم دیں گے تو ہم اس کے لئے فوراً نکل جائیں گے، ہمارے جان و مال سب آپ کے لئے حاضر ہیں، لیکن جب اس کا موقع آتا ہے، یہ لوگ کنی کترا جاتے ہیں، سو ایسوں کو تنبیہ فرمائی گئی کہ تم لوگ زیادہ قسمیں مت کھاؤ۔ اللہ سے تمہارا کوئی حال مخفی نہیں، اصل جو چیز مطلوب ہے وہ ضابطہ واصول کے مطابق اللہ اور اس کے رسول کی اطاعت ہے۔ اور بس،
۵۴.	 سو پیغام حق و ہدایت کو پہنچا دینے کے بعد پیغمبر کا ذمہ فارغ اور انہوں نے تبلیغ حق کی اس ذمہ داری کو نہایت حسن و خوبی کے ساتھ اور بتمام و کمال پورا کر دیا، اب اگر تم لوگ صدق و اخلاص کے ساتھ ان کی اطاعت و فرمانبرداری کرو گے تو خود اپنی بھلائی اور سرخروئی کا سامان کرو گے کہ اس سے تم لوگ راہِ حق و ہدایت سے سرفراز و فیضیاب ہو جاؤ گے، اور اس کے برعکس اگر تم لوگوں نے اعراض و روگردانی سے کام لیا تو تم خود اپنا ہی نقصان کرو گے کہ اس سے تم لوگ راہ حق و ہدایت سے محروم ہو کر دائمی ہلاکت و تباہی کے ہولناک گڑھے میں جا گرو گے سو راہ حق و ہدایت سے محرومی سب سے بڑا خسارہ اور انتہائی ہولناک محرومی ہے، والعیاذُ باللہ العظیم،
۵۵.	 سو اس ارشاد سے اللہ اور اس کے رسول کی صحیح اور سچی اطاعت و فرمانبرداری یعنی ایمان صادق اور عمل صالح کی ان بعض خاص اور اہم برکات کا ذکر فرما دیا گیا جو مومنین صادقین کو آخرت سے پہلے اس دنیا میں نصیب ہوتی ہیں۔ سو ارشاد فرمایا گیا کہ تم میں سے جو لوگ صدق و اخلاص کے ساتھ ایمان اور عمل صالح کی راہ کو اپنائیں گے ان سے اللہ تعالیٰ اس بات کا وعدہ فرما چکا ہے کہ وہ ان کو اس سرزمین میں اقتدار بخشے گا جیسا کہ اس نے ان سے پہلے کے لوگوں یعنی گذشتہ رسولوں اور ان کی امتوں کو اقتدار بخشا، اور وہ ان کے اس دین کو اس ملک میں استحکام بخشے گا جس کو اس نے ان کے لئے پسند فرمایا ہے، یعنی اسلام کو کہ یہی دین دین حق اور دین فطرت ہے، اور اسی کو اللہ تعالیٰ نے اپنے بندوں کے لئے پسند فرمایا ہے، جیسا کہ دوسرے مقام پر اس کی اس طرح تصریح فرمائی گئی وَرَضِیْتُ لَکُمُ الْاِسْلَامَ دِیْنًا۔ یعنی میں نے تمہارے لئے اسلام کو دین کے طور پر پسند کر لیا، اور مزید یہ کہ وہ ان کو خوف کے بجائے امن و امان کی دولت سے نوازے گا، چنانچہ فتح مکہ کے بعد اور پھر حضرات خلفاء راشدین کی خلافت علی منہاج النبوۃ کے دور میں اللہ تعالیٰ کے فضل و کرم سے یہ وعدہ پورا ہوا اور اس کی ان خیرات و برکات کو دنیا نے خود اور بچشم سر دیکھا والحمد للہ جَلَّ وَعَلَا، آخر میں ارشاد فرمایا گیا کہ جو لوگ اس کے بعد کفر کریں گے وہی فاسق ہونگے۔ اور فسق کا لفظ یہاں برفقہی مفہوم میں نہیں، بلکہ قرآنی مفہوم میں ہے اور قرآنی مفہوم میں یہ عام ہے جو کفر کو بھی شامل ہے، کیونکہ فسق کے اصل معنی خروج کے ہوتے ہیں سو فسق کے معنی ہونگے اللہ تعالیٰ کی اطاعت و فرمانبرداری کی حدود سے نکل جانا اور ظاہر ہے کہ اس مفہوم کے اعتبار سے یہ لفظ کفر و شرک سب ہی مفاہیم کو عام اور شامل ہے، والعیاذُ باللہ العظیم، اللہ ہمیشہ اپنی پناہ میں رکھے، آمین
۵۶.	 سو اس ارشاد سے وہ نسخہ تعلیم و تلقین فرمایا گیا ہے جس میں نفاق و غیرہ جیسے مہلک امراض کا علاج بھی ہے اور دارین کی سعادت و سرخروئی سے سرفرازی اور رحمت خداوندی سے بہرہ مندی کا سامان بھی اور اس میں تین اہم اور بنیادی باتوں کو اپنانے کا حکم و ارشاد فرمایا گیا ہے، جن میں پہلی بات نماز کو قائم کرنا ہے، جو کہ بدنی عبادات میں سب سے بڑی عبادت اور اپنے خالق و مالک سے ربط و تعلق کا سب سے بڑا ذریعہ ہے، اور دوسری چیز ہے ادائیگی زکوٰۃ جو کہ خلق خدا سے ربط و تعلق کا سب سے بڑا اور مقدس و پاکیزہ ذریعہ ہے، اور تیسری چیز ہے اللہ کے رسول کی اطاعت جو کہ پورے دین کا خلاصہ اور بندگی کے ہر زاوئے پر حاوی ہے، وباللہ التوفیق لمایحب ویرید، وعلیٰ مایحب ویرید، وہو الہادی الی سواء السبیل،
۵۷.	 یعنی یہ تین اوقات چونکہ عام طور پر بے تکلفی اور بے پردگی کے ہوتے ہیں۔ لہٰذا ان میں سے کسی بھی وقت میں غلاموں اور نابالغ بچوں کو بھی اجازت لئے بغیر اندر نہیں آنا چاہیئے، کہ مبادا ان میں سے کسی کی نظر گھر والوں کے کسی ایسے حال پر پڑ جائے جس میں دیکھنا ان کو پسند نہ ہو۔ اس لئے پرائیویسی کے ان تین وقتوں میں داخلے کے لئے غلاموں اور نابالغ بچوں کو بھی داخل ہونے سے پہلے اجازت لینا ضروری ہے، کیونکہ یہ تینوں وقت آرام و راحت، سکون و نیند اور تنہائی و یکسوئی کے اوقات ہوتے ہیں جن میں عام طور پر انسان آرام کرتا ہے۔ اور بے تکلفی کے ساتھ رہتا ہے۔
 ف اور جب وہ علیم و حکیم یعنی کامل علم و حکمت والا ہے، تو اس کا ہر حکم و ارشاد کمال علم و حکمت ہی پر مبنی ہوتا ہے اور یہ شان جب اس وحدہٗ لاشریک کے سوا اور کسی کی نہ ہے، اور نہ ہو سکتی ہے تو پھر اس کے کسی حکم و ارشاد کا بھی کوئی متبادل نہ ممکن ہے نہ ہو سکتا ہے، اس لئے بندوں کو چاہیے کہ وہ اس کے ہر حکم و ارشاد کو صدق دل سے اپنائیں۔ اور اس کو بتمام و کمال بجا لائیں، کہ اسی میں ان کا بھلا اور بہتری ہے، دنیا کی اس عارضی زندگی میں بھی اور آخرت کے اس حقیقی اور ابدی جہاں میں بھی جو اس کے بعد آنے والا ہے، وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حَالٍ مِّن الْاحوال، وفی کُلِّ مَوْطِنٍ مِّن المواطِنٍ فی الحیاۃ۔
 یعنی نابالغ بچے اجازت لینے کے حکم سے مستثنیٰ صرف اسی وقت تک ہیں جب تک کہ وہ نابالغ ہیں پس جب وہ بالغ ہو جائیں تو ان پر بھی وہ تمام پابندیاں عائد ہو جائیں گی جو دوسروں پر عائد ہوتی ہیں، محض اس بناء پر کہ یہ بچپن سے اجازت لئے بغیر گھروں میں آرہے ہیں، ان کے لئے کوئی رعایت نہیں برتی جائے گی، بلکہ اس کے بعد ان کے لئے بڑوں ہی کے احکام ہونگے۔ اور آیت کریمہ کے آخر میں ارشاد فرمایا گیا کہ اللہ تعالیٰ تم لوگوں کے بھلے کے لئے اپنے حکام اسی طرح کھول کر بیان فرماتا ہے۔ اور اللہ بڑا ہی علم والا۔ اور کمال حکمت والا ہے۔ اس لئے اس کا ہر حکم و ارشاد کمال علم و حکمت پر مبنی اور ناقابل تبدیلی ہے، سبحانہ و تعالیٰ، پس اس کا تقاضا ہے کہ تم اس کے ہر حکم و ارشاد کو صدق دل سے اپناؤ۔
۵۹.	 یعنی نابالغ بچے اجازت لینے کے حکم سے مستثنیٰ صرف اسی وقت تک ہیں جب تک کہ وہ نابالغ ہیں پس جب وہ بالغ ہو جائیں تو ان پر بھی وہ تمام پابندیاں عائد ہو جائیں گی جو دوسروں پر عائد ہوتی ہیں، محض اس بناء پر کہ یہ بچپن سے اجازت لئے بغیر گھروں میں آرہے ہیں، ان کے لئے کوئی رعایت نہیں برتی جائے گی، بلکہ اس کے بعد ان کے لئے بڑوں ہی کے احکام ہونگے۔ اور آیت کریمہ کے آخر میں ارشاد فرمایا گیا کہ اللہ تعالیٰ تم لوگوں کے بھلے کے لئے اپنے احکام اسی طرح کھول کر بیان فرماتا ہے۔ اور اللہ بڑا ہی علم والا۔ اور کمال حکمت والا ہے۔ اس لئے اس کا ہر حکم و ارشاد کمال علم و حکمت پر مبنی اور ناقابل تبدیلی ہے، سبحانہ و تعالیٰ، پس اس کا تقاضا ہے کہ تم اس کے ہر حکم و ارشاد کو صدق دل سے اپناؤ۔
۶۰.	 اوپر آیت نمبر۳۱ میں گھر کے اندر کسی غیر محرم کی موجودگی کی صورت میں یہ خاص ہدایت دی گئی تھی وَلْیَضْرِبَنَّ بِخُمُرِہِنَّ عَلیٰ جُیُوْبِہِنَّ یعنی وہ اپنی اوڑھنیوں کے آنچل اپنے گریبانوں پر ڈال دیا کریں، اب یہاں پر اس ارشاد کے ذریعے ان عورتوں کو اس حکم عام سے مستثنیٰ قرار دیا جا رہا ہے، جو نکاح کی عمر سے گزر چکی ہوں، پس وہ اگر اپنی اوڑھنیوں کے آنچل اپنے سینوں پر نہ ڈالیں تو اس میں ان پر کوئی حرج نہیں، بشرطیکہ وہ زیب و زینت کی نمائش کرنے والی نہ ہوں، اگرچہ افضل اور بہتر ان کے لئے بھی یہی ہے کہ وہ اس احتیاط کو ملحوظ رکھیں جس کا حکم عام عورتوں کو دیا گیا ہے کیونکہ فتنے کا احتمال ان سے متعلق بھی کسی نہ کسی درجے میں موجود ہوتا ہی ہے کیونکہ لِکُلِّ سَاقِطٍ لَافِطٌ کے معروف ضابطے کے مطابق کچھ مرد ایسے بھی ہوتے ہیں جن کی ناگ ان کے بوڑھے ہو جانے کے بعد بھی لگی ہی رہتی ہے، والعیاذُ باللہ العظیم، اللہ تعالیٰ ہمیشہ ہر حال میں، اور ہر اعتبار سے اپنی رضا و خوشنودی کی راہوں ہی پر چلنا نصیب فرمائے۔ اور نفس و شیطان کے ہر مکر و فریب سے اپنی حفاظت و پناہ میں رکھے۔ آمین ثم آمین یا ربَّ العالمین
۶۱.	۱: گھروں کے اندر داخلے سے متعلق اذن و اجازت کی پابندی کے بارے میں جب مذکورہ بالا آیات کریمات نازل ہوئیں تو اس سے اہل ایمان کے مختلف لوگوں کے اندر کئی طرح کے شکوک و شبہات پیدا ہو گئے، جو ان کے ایمان و یقین اور خوف و خشیت خداوندی کا طبعی تقاضا، اور فطری نتیجہ تھا، مثلاً کچھ معذور لوگ جو اپنے اعزاء و اقارب کے پاس رہتے اور انہی کے ساتھ کھایا پیا کرتے تھے یا جو لوگ اپنے رشتہ داروں کے یہاں آیا جایا اور کھایا پیا کرتے تھے تو ان کو اس بارہ فکر لاحق ہوتی کہ اب ان کا کیا بنے گا، وغیرہ وغیرہ تو اس آیت کریمہ سے ایسے لوگوں کے اس طرح کے تمام شکوک و شبہات کا ازالہ فرما دیا گیا اور واضح فرما دیا گیا کہ معذوروں مجبوروں اور رشتہ داروں پر اس ضمن میں کوئی حرج اور گناہ نہیں، پس ایسے لوگ ایک دوسرے کے یہاں آئیں جائیں۔ ملیں جلیں، کھائیں پئیں سب جائز ہے، خواہ یہ کھانا پینا انفرادی صورت میں ہو یا اجتماعی طور پر مختلف تقریبات کی صورت میں اس میں کوئی حرج نہیں۔
     ۲:  سو گھروں میں داخلے کے وقت باہمی سلام مطلوب ہے، کہ یہ ایک پاکیزہ اور بابرکت طریقہ ہے کہ اس میں ایک دوسرے کے لئے محبت کا اظہار اور عظیم الشان دعا ہے اور اس سے باہمی تعلقات کی خوشگواری میں اضافہ ہوتا ہے، اور شیطان کی در اندازیوں کے راستے مسدود ہوتے ہیں، سو یہ تعلیم سراسر تمہارے لئے خیر و برکت کا ذریعہ و وسیلہ ہے، اور اس میں خود تمہاری ہی فلاح و بہود کا سامان ہے اور اللہ تعالیٰ تم لوگوں کے بھلے اور فائدے کے لئے یہ مقدس اور پاکیزہ احکام اسی طرح کھول کھول کر بیان کرتا ہے، تاکہ تم لوگ سمجھو اور اپنے نفع و نقصان کے لئے عقل سے کام لو۔
۶۲.	 اس آیت کریمہ میں سچے اہل ایمان کے طرز عمل کا ذکر فرمایا گیا ہے، کہ وہ سچے دل سے ایمان رکھتے ہیں اللہ پر، اور اس کے رسول پر، اور جب وہ کسی اجتماعی کام میں اللہ کے رسول کے ساتھ ہوتے ہیں، تو ان سے اجازت لئے بغیر وہاں سے نہیں جاتے جو علامت ہے ان کے رسوخ ایمان کی۔ سو ان کا طریقہ ان منافقوں کے طریقے کے بالکل برعکس ہوتا ہے جو ایسے مواقع پر نظر بچا کر اور کھسک کر نکل جاتے ہیں، اس لئے ایسے سچے اہل ایمان کے لئے یہاں پر ارشاد فرمایا گیا کہ جو لوگ آپ سے (اے پیغمبر!) اس طرح اجازت مانگتے ہیں، دراصل یہی ہیں جو سچے دل سے ایمان رکھتے ہیں اللہ اور اس کے رسول پر، جس سے یہ بات واضح ہو جاتی ہے کہ جو لوگ ان اہل ایمان کے طریقے کے خلاف چلتے ہیں وہ ایماندار نہیں، بلکہ پکے منافق ہیں والعیاذُ باللہ، پس آپ صلی اللہ علیہ و سلم اے پیغمبر! ان اجازت مانگنے والے سچے اہل ایمان میں سے جس کو چاہیں اجازت دے دیا کریں، اور ان کے لئے اللہ تعالیٰ سے بخشش کی دعا بھی کیا کریں اس سے معلوم ہوا کہ اس طرح کی اجازت مانگنا کوئی پسندیدہ چیز نہیں، اس لئے کہ اللہ کے رسول کی معیت اور ان کی ہم نشینی، اور وہ بھی اس صورت میں جبکہ کوئی اجتماعی ضرورت درپیش ہو۔ ایک ایسی عظیم الشان سعادت ہے کہ اس سے بڑھ کر دوسری کوئی غرض اور سعادت نہیں ہو سکتی اس لئے اجازت مانگنے والے ایسے حضرات کو اگر آپ ان کی کسی مجبوری کی بناء پر اجازت دے دیں تو ان کے لئے اللہ تعالیٰ سے بخشش کی دعا بھی کیا کریں۔ تاکہ اس طرح جبر نقص اور تلافی مافات ہو جایا کرے۔ فالحمدللہ جَلَّ وَعَلَا
۶۳.	 لفظ دعاء کے معنی بلانے پکارنے کے بھی آتے ہیں، اور دعا کرنے کے بھی، پھر دُعَاءَ الرَّسُوْل کی اضافت۔ اضافت الی الفاعل کے قبیل سے بھی ہو سکتی ہے، اور اضافت الی المفعول کے قبیل سے بھی، سو اس طرح دُعَاءَ الرَّسُوْل کی ترکیب کے تین مطلب بن سکتے ہیں، اور تینوں ہی اہم اور نہایت وقیع ہیں، اول یہ کہ جب رسول تم لوگوں کو کسی کام کے لئے پکارے اور بلائے تو تم اس کے بلانے اور پکارنے کو آپس کے عام بلانے اور پکارنے کی طرح نہ سمجھ لینا کہ مرضی ہوئی تو سنا نہیں تو نہیں۔ سو رسول کے بارے میں اس طرح کا رویہ کبھی نہ اختیار کرنا۔ بلکہ ان کی دعا و پکار پر فوراً اور صدق دل سے لبیک کہنا کہ یہی رسول کا تم لوگوں پر حق ہے یہی تمہارے ایمان کا تقاضا، اور اسی میں تمہارا بھلا ہے دنیا میں بھی اور آخرت میں بھی یہ اس ترکیب کا پہلا مطلب ہے اور یہی سیاق و سباق کے لائق ہے جبکہ دوسرا مطلب اس کا یہ ہے کہ رسول کی دعا کو آپس کی عام دعا کی طرح نہیں سمجھنا۔ کہ رسول کی دعا بہت بڑی عظمت کی حامل ہوتی ہے وہ اگر تمہارے حق میں ہو گی تو اس سے بڑھ کر تمہارے لئے اور کوئی خیر اور بھلائی نہیں ہو سکتی اور اگر خدا نخواستہ وہ تمہارے خلاف ہو گئی تو اس سے بڑھ کر تمہارے لئے محرومی اور بدبختی اور کوئی نہیں ہو سکتی، والعیاذُ باللہ جبکہ تیسرا مطلب اس کا یہ بنتا ہے کہ رسول کو کبھی اس طرح نہ بلانا جس طرح تم لوگ آپس میں ایک دوسرے کو بلاتے ہو۔ بلکہ ان کو نہایت عزت و احترام سے بلایا کرو۔ جس میں یہ بھی داخل ہے کہ ان کو انکے صریح نام نامی سے یعنی یا محمد کہہ کر نہیں پکارنا۔ بلکہ ان کی کسی صفت ہی کے ذریعے پکارنا۔ جیسے یَا اَیُّہَا الرَّسُوْلُ، یَا اَیُّہَا النَّبِیُّ اوریَا اَیُّہَا الْمُزَّمِّلُ، وغیرہ۔ سو دعاء الرسول کی ترکیب میں یہ تینوں ہی مفہوم و مطلب شامل ہیں۔ مگر سیاق وسباق کے اعتبار سے ظاہر و متبادر پہلا ہی ہے۔
۶۴.	 سو جب زمین و آسمان کی اس ساری کائنات کا خالق و مالک بھی اللہ وحدہٗ لاشریک ہی ہے، وہ تمہاری ہر حالت کو جانتا بھی ہے، اور ایک دن سب کو اس کے حضور حاضر بھی ہونا ہے، جس میں وہ ان کو ان کے سب کئے کرائے سے آگاہ کر دے گا۔ اور وہ ہر چیز کو بتمام و کمال اور پوری طرح جانتا ہے، سبحانہ و تعالیٰ، تو تمہیں ہمیشہ اس بات کا پاس و احساس رہنا چاہیے کہ اس کے ساتھ میرا معاملہ ظاہر و باطن ہر اعتبار سے صحیح اور درست رہے۔ اور یہی چیز اصل مقصود اور اصلاح احوال کی اصل اور اساس ہے وباللّٰہ التوفیق لما یُحِبُّ ویرید، وعلیٰ ما یُحِبُّ ویرید، بِکُلِّ حَالٍ مِّن الْاحوال، وفی کُلِّ مَوْطِنٍ مِّن المواطِنٍ فی الحیاۃ۔ فہو المستعان وعلیہ التکلان وبہذا تم التفسیر المختصر لسورۃ النور


 
(سورۃ الفرقان ۔ سورہ نمبر ۲۵ ۔ تعداد آیات ۷۷)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     بڑی ہی برکت والی ہے وہ ذات جس نے نازل فرمایا اپنے کرم بے پایاں سے اس فیصلہ کن کتاب کو اپنے بندہ خاص پر تاکہ وہ خبردار کرنے والا ہو دنیا جہاں کے لوگوں کے لیے ۔
۲۔۔۔      جس کے لیے بادشاہی ہے آسمانوں اور زمین کی، جس نے نہ کسی کو اولاد ٹھہرایا اور نہ کوئی اس کا شریک ہے اس کی بادشاہی میں ، اور اس نے بلا شرکتِ غیرے پیدا فرمایا ہر چیز کو اور اس کو نہایت حکمت کے ساتھ ایک خاص اندازے پر رکھا
۳۔۔۔     مگر اس کے باوجود لوگوں نے اس کے سوا ایسے خود ساختہ معبود بنا رکھے ہیں جو کچھ بھی پیدا نہیں کر سکتے اور وہ خود پیدا کیے جاتے ہیں اور پیدا کرنا تو درکنار وہ خود اپنے لیے بھی نہ کسی نقصان کو ٹالنے کا اختیار رکھتے ہیں اور نہ کسی نفع کو حاصل کرنے کا اور نہ وہ مرنے کا کوئی اختیار رکھتے ہیں نہ جینے کا اور نہ ہی دوبارہ اٹھنے کا۔
۴۔۔۔     اور کافر لوگ کہتے ہیں کہ یہ قرآن تو محض ایک من گھڑت چیز ہے جسے اس شخص یعنی پیغمبر نے خود ہی گھڑ لیا ہے اور کچھ دوسرے لوگوں نے اس کام پر اس کی مدد کی ہے بلاشبہ اس طرح لوگوں نے ارتکاب کیا ہے ایک بڑے ظلم اور نرے جھوٹ کا۔
۵۔۔۔     اور کہتے ہیں کہ یہ قرآن تو بس کہانیاں ہیں پہلے لوگوں کو جن کو اس شخص نے کسی سے لکھوا لیا ہے پھر وہ اس کو صبح و شام پڑھ کر سنائی جاتی ہیں ۔
۶۔۔۔     کہو اس کلام حق کو تو اتارا ہے اس ذات اقدس و اعلیٰ نے جو جانتی ہے آسمانوں اور زمین کے بھیدوں کو بے شک وہ بڑا ہی بخشنے والا نہایت ہی مہربان ہے 
۷۔۔۔     اور کہتے ہیں کہ یہ کیسا رسول ہے جو کھانا کھاتا ہے اور بازاروں میں چلتا پھرتا ہے اس کے پاس کوئی ایسا فرشتہ کیوں نہ بھیج دیا گیا جو اس کے ساتھ رہ کر نہ ماننے والوں کو ڈراتا دھمکاتا رہتا؟
۸۔۔۔      یا اس کے لیے غیب سے کوئی خزانہ آپڑتا، یا اس کے پاس کم از کم کوئی ایسا باغ ہوتا جس سے یہ خود کھایا پیا کرتا اور یہ ظالم تو مسلمانوں سے یہاں تک کہتے ہیں کہ تم لوگ تو بس جادو کے مارے ہوئے ایک شخص کے پیچھے چلتے ہو۔
۹۔۔۔      ذرا دیکھو تو سہی کہ ان لوگوں نے آپ کے لیے اے پیغمبر! کیسی کیسی مثالیں گھڑیں ، سو اس کے نتیجے میں یہ لوگ ایسے بھٹکے کہ ان کو کوئی راستہ ہی نہیں سوجھتا۔
۱۰۔۔۔     بڑی ہی برکت والی ہے وہ ذات جو اگر چاہے تو اس دنیا میں ہی اور ان کی ان فرمائشوں سے بھی کہیں بڑھ کر اچھی چیز آپ کو عطا فرما دے یعنی ایک نہیں کئی ایسے عظیم الشان باغ جن کے نیچے سے نہریں بہتی ہوں اور اسی طرح وہ بنا دے آپ کے لیے طرح طرح کے عظیم الشان محل بھی
۱۱۔۔۔      اور پھر ان لوگوں کا ایسے کہنا بھی کوئی طلب حق کے لیے نہیں بلکہ یہ لوگ تو جھٹلا چکے ہیں قیامت کو پوری ہٹ دھرمی سے اور جو کوئی قیامت کو جھٹلائے گا اس کے لیے ہم نے تیار کر رکھی ہے ایک بڑی ہی ہولناک اور دہکتی بھڑکتی آگ،
۱۲۔۔۔     ایسی ہولناک آگ کہ جب وہ ان کو دور سے دیکھے گی تو یہ لوگ اس کے غیظ و غضب اور دہاڑنے کی آوازیں سنیں گے 
۱۳۔۔۔      اور جب ڈال دیا جائے گا ان بدبختوں کو اس کے کسی تنگ و تاریک مقام میں جکڑا بندھا ہوا، تو یہ وہاں پر رہ رہ کر موت کو پکاریں گے 
۱۴۔۔۔     اور اس وقت ان سے کہا جائے گا کہ آج تم ایک موت کو نہیں بہت سی موتوں کو پکارو
۱۵۔۔۔      کہو اب بتاؤ کہ کیا یہ بہتر ہے یا وہ ابدی جنت جس کا وعدہ متقی اور پرہیزگار لوگوں سے کیا گیا ہے جو ان کے لیے ان کے اعمال کا صلہ و بدلہ بھی ہو گا اور آخری ٹھکانہ بھی،
۱۶۔۔۔      ان کو اس میں ہر وہ چیز ملے گی جس کی وہ خواہش کریں گے اور وہ اس میں ہمیشہ رہیں گے ، یہ ایک وعدہ ہے واجب الاداء تیرے رب کے ذمہ کرم پر،
۱۷۔۔۔     اور یاد کرو تم اے لوگو! اس ہولناک دن کو کہ جس دنﷲاکٹھا کر لائے گا ان سب کو بھی اور ان کے ان معبودوں کو بھی جن کو یہ پوجا پکارا کرتے تھے  اﷲ کے سوا پھر وہ ان سے پوچھے گا کہ کیا تم نے میرے ان بندوں کو گمراہ کیا تھا یا یہ خود ہی بھٹک گئے تھے سیدھی راہ سے ؟
۱۸۔۔۔      تو وہ عاجزانہ اور دست بستہ عرض کریں گے پاک ہے آپ کی ذات اے  اﷲ ہمیں تو کسی بھی طرح یہ زیب نہیں دیتا تھا کہ ہم آپ کے سوا کسی اور کو کارساز بناتے ، مگر آپ ہی نے جس آسودگی اور خوشحالی سے نوازا تھا ان لوگوں کو اور ان کے باپ دادا کو تو اس سے یہ لوگ مست و مگن ہو کر کفرانِ نعمت میں پڑ گئے تھے یہاں تک کہ انہون نے بھلا دیا تھا آپ کی یاد دلشاد کو اور یہ لوگ شامت زدہ ہو کر رہ گئے تھے 
۱۹۔۔۔     سو وہ قطعی اور صریح طور پر جھٹلا دیں گے تمہاری ان تمام باتوں کو اے منکرو! جو تم لوگ آج ان کو شریک ٹھہرانے کے لیے گھڑتے بناتے ہو پھر نہ تو تم عذاب کو ٹال سکو گے اور نہ ہی کہیں سے کوئی مدد پا سکو گے اور جو بھی کوئی تم میں سے ظلم کرے گا ہم اس کو مزہ چکھا کر رہیں گے ایک بہت بڑے عذاب کا
۲۰۔۔۔      اور ہم نے جو بھی پیغمبر آپ سے پہلے بھیجے ان سب کی شان یہی تھی کہ وہ کھاتے پیتے بھی تھے اور بازاروں میں چلتے پھرتے بھی، اور ہم نے تم سب کو اے لوگوں آپس میں ایک دوسرے کے لیے آزمائش کا ذریعہ بنایا ہے کیا تم لوگ صبر کرتے ہو؟ اور تمہارا رب سب کچھ دیکھنے والا ہے ۔
۲۱۔۔۔     اور کہتے ہیں وہ لوگ پوری ڈھٹائی اور بے باکی سے جو امید و اندیشہ نہیں رکھتے ہمارے حضور پیشی کا کہ کیوں نہیں اتر دئیے گئے ہم پر فرشتے یا ہم خود اپنی آنکھوں دے سیکھ لیتے اپنے رب کو سو ان لوگوں نے بڑی چیز سمجھا اپنے آپ کو اپنے دلوں میں اور انہوں نے ارتکاب کیا ایک بہت بڑی سرکشی کا
۲۲۔۔۔      جس دن یہ لوگ فرشتوں کو دیکھیں گے اس دن ایسے مجرموں کے لیے خوشی کا کوئی موقع نہیں ہو گا، وہ (الٹا گھبرا کر) پکاریں گے کہ کوئی مضبوط پناہ کر دی جائے (بچنے کے لیے 
۲۳۔۔۔     اور اس روز ہم متوجہ ہوں گے ان کے ان تمام اعمال کی طرف جو انہوں نے اپنی دنیاوی زندگی میں کیے کرائے ہوں گے 
۲۴۔۔۔     جنت والوں کا اس دن ٹھکانا بھی سب سے اچھا ہو گا اور ان کی آرام گاہ بھی سب سے عمدہ ہو گی
۲۵۔۔۔     اور جس دن پھٹ پڑے گا آسمان بادل کے ساتھ اور اتار دیا جائے گا فرشتوں کو پرے پر پرے کے طور پر
۲۶۔۔۔     حقیقی اور سچی بادشاہی اس روز خدائے رحمان ہی کی ہو گئی اور کافروں پر وہ دن بڑا ہی بھاری اور سخت ہو گا
۲۷۔۔۔     اس دن ظالم انسان مارے افسوس اپنے ہاتھ کاٹ کاٹ کر کھائے گا اور کہے گا اے کاش میں نے اپنایا ہوتا رسول کے ساتھ حق و ہدایت کا راستہ۔
۲۸۔۔۔     ہائے میری کم بختی میں نے فلاں شخص کو دوست نہ بنایا ہوتا
۲۹۔۔۔     اس نے مجھے بہکا دیا نصیحت کی دولت سے اس کے بعد کہ وہ میرے پاس پہنچ چکی تھی اور شیطان تو انسان کو عین وقت پر دھوکہ دینے والا اور اس سے کنارے ہو جانے والا
۳۰۔۔۔     اور اس دن رسول کہے گا اے میرے رب بے شک میری قوم نے اس قرآن کو نظر انداز کر رکھا تھا
۳۱۔۔۔     اور اے پیغمبر ان لوگوں کی یہ دشمنی کوئی نئی چیز نہیں بلکہ ہم نے اسی طرح ہر نبی کے دشمن بنائے مجرم لوگوں میں سے اور کافی ہے آپ کا رب ہدایت دینے کو اور مدد کرنے کو
۳۲۔۔۔     اور کافر لوگ کہتے ہیں کہ کیوں نہیں اتار دیا گیا اس شخص پر یہ قرآن ایک ہی بار؟ ہاں اسی طرح ہم نے اس کو بتدریج نازل کیا تاکہ اس کے ذریعے ہم ثابت و مضبوط رکھیں آپ کے دل کو اے پیغمبر اور اسی لیے ہم نے اس کو ٹھہر ٹھہر کر پڑھ سنایا
۳۳۔۔۔     اور یہ لوگ نہیں لاتے آپ کے پاس کوئی مثال اے پیغمبر مگر ہم اس کے مقابلے میں لے آتے ہیں آپ کے پاس حق اور اس کی نہایت عمدہ تفسیر
۳۴۔۔۔     جن لوگوں کو ان کے مونہوں کے بل گھسیٹ کر دوزخ کی طرف لایا جائے گا وہ اپنے ٹھکانے کے اعتبار سے بھی بہت برے ہیں اور اپنے راستے کے اعتبار سے بھی سب سے بدتر و گمراہ
۳۵۔۔۔     اور بلاشبہ ہم نے موسیٰ کو بھی وہ کتاب ہدایت دی اور ان کے ساتھ ان کے بھائی ہارون کو بھی وزیر بنایا
۳۶۔۔۔     پھر ہم نے ان دونوں کو حکم دیا کہ جاؤ تم دونوں ان لوگوں کی طرف جنہوں نے جھٹلایا ہماری آیتوں کو پھر تنبیہ و انداز کے بعد بھی جب وہ لوگ باز نہ آئے تو ہم نے ان سب کو دائمی تباہی کے گھاٹ اتار دیا نہایت بری طرح
۳۷۔۔۔     اور قوم نوح کو بھی ہم نے غرق کر دیا جب کہ انہوں نے جھٹلایا ہمارے رسولوں کو اور ان کو ہم نے ایک نشانی بنا دیا لوگوں کی عبرت کے لیے اور تیار کر رکھا ہے ہم نے ایسے ظالموں کے لیے ایک بڑا ہی دردناک عذاب آخرت میں
۳۸۔۔۔     اور عاد ثمود اور کنوئیں والوں اور ان کے درمیان کی دوسری بہت سی قوموں کو بھی ہم نے ملیامیٹ کر دیا
۳۹۔۔۔     ان میں سے ہر ایک شخص کو سمجھانے کے لیے پہلے تو ہم نے بڑی موثر اور بلیغ مثالیں بیان کیں اور آخرکار نہ ماننے پر ہم نے ان سب کو تہس نہس کر کے رکھ دیا
۴۰۔۔۔     اور یقینی طور پر ان لوگوں کا گزر اس بستی پر بھی ہوتا ہے جس پر ایک بڑی بری بارش برسائی جا چکی ہے تو کیا یہ لوگ اس کو دیکھتے نہیں نگاہِ عبرت و بصیرت سے ؟ بلکہ اصل بات یہ ہے کہ یہ لوگ مرنے کے بعد دوبارہ زندہ ہونے کی امید اور توقع ہی نہیں رکھتے 
۴۱۔۔۔     اور جب یہ لوگ آپ کو دیکھتے ہیں اے پیغمبر تو ان کا اس کے سوا کوئی کام نہیں ہوتا کہ آپ کا مذاق اڑانے لگتے ہیں اور کہتے ہیں کہ کیا یہی ہیں وہ صاحب جن کو اللہ نے رسول بنا کر بھیجا ہے ؟
۴۲۔۔۔     اس شخص نے تو ہمیں اپنے معبودوں سے ہی ہٹا دیا تھا اگر ہم مضبوطی سے ان پر جم نہ گئے ہوتے اور عنقریب موت کا جھٹکا لگتے ہی جب کہ یہ لوگ عذاب کو دیکھیں گے تو ان کو خود اچھی طرح معلوم ہو جائے گا کہ کون زیادہ بھٹکا ہوا اور گمراہ ہے ۔
۴۳۔۔۔     کیا آپ نے اس شخص کے حال پر بھی غور کیا جس نے اپنے نفسانی خواہش ہی کو اپنا معبود بنا رکھا ہو؟ کیا آپ اس کو ہدایت پر لانے کے ذمہ دار ہو سکتے ہیں ؟
۴۴۔۔۔     کیا آپ یہ سمجھتے ہیں کہ ان میں سے اکثر لوگ سنتے یا سمجھتے ہیں ؟ یہ تو محض چوپایوں کی طرح ہیں بلکہ ان سے بھی کہیں بڑھ کر گمراہ،
۴۵۔۔۔     کیا تم نے دیکھا نہیں کہ تمہارے رب نے کس طرح پھیلا دیا سائے کو؟ اگر وہ چاہتا تو اسے ہمیشہ ایک ہی حالت پر ٹھہرائے رکھتا پھر ہم نے سورج کو اس پر دلیل بنا دیا
۴۶۔۔۔     پھر ہم اسے آہستہ آہستہ اپنی طرف سمیٹتے چلے جاتے ہیں 
۴۷۔۔۔     اور وہ اللہ وہی تو ہے جس نے تمہارے لیے رات کو ایک عظیم الشان لباس بنا دیا اور نیند کو ایک کامل سکون کی چیز اور اس نے بنایا دن کو دوبارہ اٹھنے کا وقت
۴۸۔۔۔     اور وہ اللہ وہی تو ہے جو اپنی رحمتِ بے پایاں اور کرم بے نہایت سے اپنی رحمت کی بارش سے پہلے ہوائیں بھیجتا ہے خوشخبری دینے کو اور ہم نے ایک نہایت ہی حکیمانہ نظام کے تحت اتارا آسمان سے پاک پانی
۴۹۔۔۔     تاکہ زندہ کر دیں ہم اس کے ذریعے کسی مردہ پڑی ہوئی زمین کو اور تاکہ اس طرح ہم سیرابی کا بندوبست کریں اپنی مخلوق میں سے بہت سے جانوروں اور انسانوں کے لیے
۵۰۔۔۔     اور بلاشبہ ہم نے اس کو ان کے درمیان طرح طرح سے پھیرا ہے تاکہ لوگ سبق لیں مگر لوگوں کی اکثریت ایمان و یقین سے متعلق ہر اچھے روئیے کا انکار ہی کرتی رہی اور انہوں نے نہیں اپنایا مگر کفر اور ناشکری ہی کو
۵۱۔۔۔     اور اگر ہم چاہتے تو آپ کی زندگی ہی میں اے پیغمبر! ہر بستی میں اٹھا کھڑا کرتے کہ ایک نذیر
۵۲۔۔۔     پس کبھی کافروں کا کہنا نہیں ماننا اور ان سے جہاد کرو اس قرآن کے ذریعے بہت بڑا جہاد
۵۳۔۔۔     اور وہی تو ہے جس نے ملا رکھا ہے دو سمندروں کو اس حیرت انگیز اور پر حکمت طریقے سے کہ ان میں سے ایک تو نہایت لذیذ و شیریں اور دوسرا انتہائی تلخ و شور اور دونوں کے درمیان اس نے حائل کر رکھا ہے اپنی قدرت کاملہ اور حکمت بالغہ سے ایک عظیم الشان پردہ اور ایک نہایت ہی مضبوط اور مستحکم آڑ
۵۴۔۔۔     اور وہ وہی ہے جس نے پانی سے پیدا فرمایا انسان جیسی عظیم الشان مخلوق کو پھر مزید کرم یہ فرمایا کہ اس کو نسب اور سسرال کے دو الگ الگ سلسلوں والا بنا دیا واقعی تمہارا رب بڑا ہی قدرت والا ہے 
۵۵۔۔۔     مگر یہ لوگ ہیں کہ اس سب کے باوجود پوجتے پکارتے ہیں ایسی بے حقیقت چیزوں کو جو ان کو نہ کچھ نفع دے سکیں نہ کوئی نقصان پہنچا سکیں اور اس سے بھی بڑھ کر یہ کہ کافر تو اپنے رب کے مقابلے میں ہر باغی کا مددگار و پشت پناہ بنا ہوا ہے 
۵۶۔۔۔     اور انہیں بھیجا ہم نے آپ کو اے پیغمبر! مگر خوشخبری دینے والا اور خبردار کرنے والا بنا کر
۵۷۔۔۔     ان سے کہو کہ میں تم سے تبلیغ حق کے اس کام پر کوئی مزدوری نہیں مانگتا مگر یہ کہ جس کا جی چاہے اپنے رب کی طرف جانے کا راستہ اختیار کر لے 
۵۸۔۔۔     اور بھروسہ ہمیشہ اس زندہ جاوید ہستی پر رکھو جس کو کبھی موت نہیں آنی اور تسبیح کرتے رہا کرو اس کی حمد و ستائش کے ساتھ اور کافی ہے وہ وحدہٗ لاشریک اپنے بندوں کے گناہوں سے باخبر رہنے کو
۵۹۔۔۔     جس نے پیدا فرمایا آسمانوں اور زمین اور ان کے درمیان کی تمام کائنات کو چھ دنوں میں پھر وہ جلوہ فرما ہو گیا عرش پر وہ بڑا ہی مہربان ہے اس کی شان کے بارہ میں پوچھو کسی بڑے باخبر سے 
۶۰۔۔۔     اور ان کی بدبختی کا یہ عالم ہے کہ جب ان سے کہا جاتا ہے کہ سجدہ ریز ہو جاؤ تم اس خدائے مہربان کے آگے تو یہ پوری ڈھٹائی سے کہتے ہیں کہ رحمان کیا ہوتا ہے ؟ کیا ہم ہر ایسی چیز کے آگے سجدہ ریز ہو جایا کریں جس کا آپ ہمیں حکم دیں اور اس طرح سے ان کی نفرت ہی میں اضافہ ہوتا ہے ،
۶۱۔۔۔     بڑی ہی برکت والی ہے وہ ذات جس نے بنا دئے آسمان میں عظیم الشان برج اور رکھ دیا اس نے اس میں اپنی قدرت کاملہ اور حکمت بالغہ سے ایک عظٰم الشان چراغ اور ایک چمکتا دمکتا روشن چاند
۶۲۔۔۔     اور وہ وہی ہے جس نے بنایا رات اور دن کو ایک دوسرے کے پیچھے آنے جانے والے تاکہ یہ سامان عبرت و بصیرت ہوں ہر اس شخص کے لیے جو نصیحت حاصل کرنا چاہے یا شکرگزار بننا چاہے
۶۳۔۔۔     اور خدائے رحمان کے بندے وہ ہیں جو زمین پر چلتے ہیں عاجزی اور فروتنی کے ساتھ اور جب ان سے الجھنے اور جھگڑنے لگیں جہالت والے تو یہ ان کے جواب میں سلامتی والی بات کہہ دیتے ہیں 
۶۴۔۔۔     اور جو اپنی راتیں گزارتے ہیں اپنے رب کے حضور سجدہ ریزیوں اور قیام کی حالت میں 
۶۵۔۔۔     اور جو دعائیں کرتے ہیں اپنے رب کے حضور کہ اے ہمارے رب پھیر دے ہم سے جہنم کا عذاب بے شک اس کا عذاب ایک بڑی ہی ہولناک اور چمٹ جانی والی شے ہے ۔
۶۶۔۔۔     بے شک وہ بڑا ہی ٹھکانا اور بری قیام گاہ ہے 
۶۷۔۔۔     اور جو کہ جب خرچ کرتے ہیں تو نہ فضول خرچی کرتے ہیں نہ کنجوسی بلکہ ان کا خرچ ان دونوں انتہاؤں کے درمیان اعتدال پر ہوتا ہے ۔
۶۸۔۔۔     اور جو نہ تو اﷲ کے سوا کسی اور معبود کو پکارتے ہیں اور نہ وہ کسی ایسی جان کو قتل کرتے ہیں جس کے قتل کو اﷲ نے حرام کر رکھا ہو مگر حق کے ساتھ اور نہ ہی وہ زنا و بدکاری کا ارتکاب کرتے ہیں اور جو کوئی ایسا کرے گا وہ اپنے کیے کرائے کی سزا بہر حال پائے گا 
۶۹۔۔۔     بڑھایا جاتا رہے گا اس کے لیے عذاب قیامت کے دن اور اس کو ہمیشہ رہنا ہو گا اس میں نہایت ہی ذلت و خواری کے ساتھ
۷۰۔۔۔     مگر جو سچی توبہ کر لے اور ایمان لے آئے اور وہ کام بھی نیک کرے تو ایسے لوگوں کی برائیون کو اللہ بھلائیوں سے بدل دے گا، اور اللہ تو بڑا ہی بخشنہار نہایت ہی مہربان ہے 
۷۱۔۔۔     اور جو کوئی سچی توبہ کر لے اور وہ کام بھی نیک کرے تو یقیناً وہ صحیح معنوں میں پلٹ آئے گا اپنے رب کی رحمت و عنایت کی طرف
۷۲۔۔۔     نیز خدائے رحمان کے بندوں کی صفت یہ ہے کہ وہ گواہ نہیں بنتے جھوٹ پر اور جب کسی بے ہودہ چیز پر ان کا گزر ہو جائے تو وہ نگاہیں پھیر کر شریفانہ گزر جاتے ہیں 
۷۳۔۔۔     اور جب ان کو نصیحت و یاددھانی کی جاتی ہے ان کے رب کی آیتوں کے ذریعے تو وہ ان پر بہرے اور اندھے ہو کر نہیں رہ جاتے 
۷۴۔۔۔     اور جو اپنے رب کے حضور عرض کرتے ہیں کہ اے ہمارے رب عطا فرما دے ہمیں اپنی بیویوں اور اور اپنی اولادوں کی طرف سے آنکھوں کی ٹھنڈک اور بنا دے ہمیں امام و پیشوا متقی اور پرہیزگاروں کا
۷۵۔۔۔     یہی ہیں وہ لوگ جن کو جنت کی وہ منزل بلند نصیب ہو گی اس لیے کہ انہوں نے زندگی بھر راہ حق پر صبر و استقامت سے کام لیا ان کا وہاں پر دعا و سلام سے استقبال کیا جائے گا
۷۶۔۔۔     وہ اس میں ہمیشہ رہیں گے وہ کیا ہی عمدہ ٹھکانہ ہو گا اور کیسی ہی خوب ابدی قیام کی جگہ ہو گی،
۷۷۔۔۔     ان سے صاف کہہ دو کہ میرے رب کو تمہاری کیا پرواہ ہے اگر تم لوگ اس کو نہ پکارو اب تم قطعی طور پر جھٹلا چکے ہو سو عنقریب ہی یہ تکذیب تمہارے لیے ایک چمٹ کر رہ جانے والا عذاب بن جائے گی۔
 



تفسیر

۱.	 سو اس آیت کریمہ سے قرآن حکیم کی عظمت شان بھی واضح ہو جاتی ہے اور اس کے اتارنے کے مقصد اور اس کی غرض و غایت بھی، سو لفظ فرقان سے واضح فرما دیا گیا کہ یہ کتاب عظیم حق اور باطل کے درمیان فرق کو پوری طرح واضح کر دینے والی کتاب ہے، اور ایسی اور اس طور پر کہ اس جیسی دوسری کوئی کتاب نہ ہوتی ہے نہ قیامت تک ہونا ممکن ہے اور دوسرا پہلو اس کی عظمت شان کا یہ ہے کہ اس کو اتارا اس ذات اقدس و اعلیٰ نے جس کی عظمتوں کا کوئی کنارہ نہیں، اس لئے اس کی اس کتاب عظیم کی عظمت بھی ناپیدا کنار ہے اور اس کو اتارا اس لئے گیا ہے، کہ دنیا جہاں کو اس کے انجام سے آگاہ اور خبردار کیا جاس کے، سو ایسے میں اس کتاب کی بے قدری و ناشکری بہت بڑا ظلم ہے، والعیاذُ باللہ العظیم۔
۳.	 اس ارشاد سے تمام معبودان من دون اللہ کی بے حقیقتی کو بھی ظاہر فرما دیا گیا، اور ان کے پجاریوں کی حماقت اور مت ماری کو بھی الٰہۃ کا لفظ عام ہے جو تمام معبودان مِنْ دُوْنِ اللّٰہِ کو شامل اور ان کو محیط ہے، خواہ ان کا تعلق اللہ تعالیٰ کی ان مختلف مخلوقات سے ہو۔ جن کو لوگوں نے از خود اور اپنے طور پر اپنا معبود بنا کر پُوجا۔ جسے حضرات انبیاء ورسل اولیاء و صلحاء فرشتے و ملک جن و انس سیارے اور ستارے سورج و چاند اور درخت و دریا اور پہاڑ وغیرہ وغیرہ، اور خواہ وہ لکڑی پتھر وغیرہ کے وہ بت ہوں جن کو انسان نے خود اپنے ہاتھوں سے گھڑا۔ اور بنایا ہو۔ مِنْ دُوْنِہٖ اور اٰلِہَۃ کے یہ دونوں لفظ اپنے عموم و شمول کے اعتبار سے ان سب ہی معبودان مِنْ دُوْنِ اللّٰہِ کو شامل ہیں، جیسا کہ تمام ثقہ اور معتبر مفسرین کرام نے اس کی تصریح فرمائی ہے، اور ان کی بے حقیقتی کے اظہار و بیان کے لئے ارشاد فرمایا گیا کہ یہ کسی بھی چیز کو پیدا نہیں کر سکتے، اور یہ خود مخلوق ہیں اور یہ خود اپنے لئے بھی نہ کسی نفع و نقصان کا اختیار رکھتے ہیں۔ اور نہ موت و حیات، اور دوبارہ جی اٹھنے کا سو اسی سے ان کے پجاریوں کی محرومی و بدبختی اور ان کی مت ماری واضح ہو جاتی ہے، کہ یہ اس معبود برحق کو چھوڑ کر جو کہ آسمانوں اور زمین کی اس پوری کائنات کا خالق و مالک اور اس میں حاکم و متصرف اور ہر چیز کا خالق ہے یہ لوگ اس کو چھوڑ کر ایسی بے حقیقت چیزوں کی پوجا کرتے ہیں، جن کے اختیار میں کچھ بھی نہیں، تو اس سے بڑھ کر محرومی اور بدبختی اور کیا ہو سکتی ہے؟ والعیاذُ باللہ العظیم
۵.	 سو ان ظالموں کا قرآن حکیم کے بارے میں کہنا تھا کہ یہ کوئی خدائی کلام نہیں جیسا کہ محمد کا دعویٰ ہے، بلکہ یہ پہلے لوگوں کے قصے اور ان کے افسانے ہیں، جو ان کی فرمائش پر کچھ لوگ ان کو لکھ کر دے دیتے ہیں، اور وہ صبح و شام ان پر پیش کئے جاتے ہیں، جن کو یہ شخص خدائی کلام کہہ کر آگے پیش کرتا ہے۔ اِکْتَتَبَ فَلَانٌ کے معنی اہل لغت اس طرح کرتے ہیں اَیْسَالَہ، اَنْ یَّکَتَبَ لَہ، یعنی اس نے اس سے فرمائش اور درخواست کی کہ وہ اس کے لئے لکھ دے، سو ان بدبختوں کا قرآن حکیم کے بارے میں کہنا تھا کہ یہ شخص دوسروں سے لکھوائی گئی باتوں کو ہمارے سامنے وحی الٰہی کے نام سے پیش کرتا ہے، پس اس کی باتوں میں آنے کی اور اس کے پیش کردہ اس کلام اور اس کی تاثیر سے مرعوب ہونے کی ضرورت نہیں، والعیاذُ باللہ، اور یہ بات چونکہ ایک نہایت ہی لچر اور بالکل بے بنیاد بات تھی۔ کیونکہ اس طرح کی کوئی صورت اگر ممکن ہوتی تو خود یہ لوگ اس کی کوئی نظیر کیوں نہ پیش کر سکے۔ جبکہ قرآن ان کو اس بارہ واضح طور پر اور صاف و صریح چیلنج کرتا ہے، اور نہایت زور دار الفاظ میں چیلنج کرتا ہے، کہ اگر تم لوگوں کو ہمارے اتارے ہوئے اس قرآن کے بارے میں کسی طرح کا کوئی شک ہے تو تم اسی جیسی ایک سورت ہی بنا کر لاؤ۔ اور اس کے لئے تم اپنے سب حمایتیوں اور مددگاروں کو بھی بلا لو اللہ کے سوا، اگر تم اپنے اس دعوی میں سچے ہو۔ اور اگر تم ایسا نہیں کر سکتے اور ہرگز کر بھی نہیں سکو گے، تو تم بچو دوزخ کی اس ہولناک آگ سے جس کو تیار کیا گیا ہے کافروں کے لئے (البقرۃ۔۲۳۔۲۴) سو اس قدر صاف و صریح اور زوردار چیلنج کے باوجود اگر یہ لوگ اس کتاب حکیم جیسی ایک سورت بھی نہیں بنا سکتے۔ اور سب مل کر بھی ایسا نہیں کر سکتے تو پھر حضرت محمد صلی اللہ علیہ و سلم کے بارے میں ان کے اس الزام کی لغویت محتاج بیان نہیں۔ اسی لئے قرآن حکیم نے اس کی تردید کی بھی ضرورت نہیں سمجھی۔ کہ یہ بات صریح طور پر لغو اور بالبداہت ایک مہمل بات ہے، اور اس حد تک کہ شرم و حیا والا انسان اس کو زبان پر بھی نہیں لا سکتا۔
۹.	 سو ان کی یہ باتیں ان کی محرومی و بدبختی اور ان کی مت ماری کا پتہ دے رہی ہیں، اور حق کی مخالفت میں یہ لوگ اتنے اندھے اور اس قدر اُوندھے ہو گئے ہیں کہ ان کو عقل و خرد کی کوئی راہ سُوجھتی ہی نہیں، جس کے منہ میں جو آتا ہے بک دیتا ہے سو اس طرح ان کو عداوت حق کی یہ ایک نقد سزا، ان کی اس مت ماری کی صورت میں مل رہی ہے، والعیاذُ باللہ العظیم
۱۰.	 یعنی اللہ تعالیٰ کی ذات اقدس و اعلیٰ بڑی ہی برکت والی ذات ہے اس کے پاس نہ خزانوں کی کمی ہے، اور نہ باغوں کی وہ اگر چاہے تو آپ کو ایک نہیں کئی ایسے عظیم الشان باغوں سے نواز دے جن کے نیچے سے طرح طرح کی عظیم الشان نہریں بہہ رہی ہوں، اور آپ کو بہت سے ایسے عظیم الشان محل اور ایوان عطا فرما دے جیسا کہ یہ لوگ کہہ رہے ہیں۔ بلکہ اس سے بھی کہیں بڑھ کر، کہ اس کے لئے ایسا کرنا کچھ بھی مشکل نہیں، اور ایک دن یہ سب کچھ آپ کو ملنے والا ہے مگر یہ کوتاہ بیں ناقص فہم، اور محروم القمست لوگ چونکہ آخرت کے عقیدہ و یقین سے محروم ہیں، اس لئے ان کے نزدیک یہ دنیائے دُوں ہی سب کچھ ہے اس لئے یہ اپنے دنیاوی مال و اسباب کی بنا پر مست و مگن ہیں اور اپنے اسی کبر و غرور کی بناء پر یہ لوگ اللہ کے رسول کا مذاق اڑا رہے ہیں۔ اور حالانکہ یہ دنیا دارالانعام اور دارلجزاء نہیں بلکہ ابتلاء و آزمائش اور امتحان کا گھر ہے اس میں انسان کو جو کچھ ملتا ہے اس کی اصل حیثیت ابتلاء و آزمائش ہی کی ہوتی ہے نہ کہ انعام اور جزاء کی۔ پس یہاں کی غربت بھی امتحان و آزمائش کا ذریعہ ہے، اور یہاں کی امارت و مالداری کی بھی یہی حیثیت ہے جزاء و سزا اور انعام کا گھر آخرت ہے، کامیابی اور ناکامی کا اصل فیصلہ وہیں ہو گا۔ کامیاب وہی ہو گا جو وہاں کامیاب ہوا۔ اور ناکام وہی ہو گا جو وہاں ناکام رہا۔ والعیاذُ باللہ اور وہاں کی اس حقیقی اور اَبَدی کامیابی سے سرفرازی انہی خوش نصیبوں کو نصیب ہو گی جنہوں نے اپنی دنیاوی زندگی کو اپنے خالق و مالک کی رضا و خوشنودی کے مطابق اور تقویٰ و پرہیزگاری کے ساتھ گزارا ہو گا، خواہ وہ کوئی بھی ہوں، اور کہیں کے بھی ہوں اور وہاں پر ناکام وہ ہونگے جنہوں نے دنیا میں حق سے منہ موڑا ہو گا، والعیاذُ باللہ
۱۴.	 اس سے دوزخیوں کے حال بد کی تصویر پیش فرما دی گئی کہ اول تو دوزخ کی وہ دہکتی بھڑکتی آگ جو ان کے لئے وہاں تیار کی گئی ہے وہ ان کو دور سے دیکھتے ہی غیظ و غضب سے بپھر کر اس طرح دھاڑنا شروع کر دے گی جس طرح کوئی بھوکا شیر دہاڑتا ہے، پھر ان کو اس کی کسی نہایت ہی تنگ و تاریک جگہ میں زنجیروں سے میں جگڑ کر ڈال دیا جائے گا، جیسا کہ دوسرے مقام پر ارشاد فرمایا گیا مُقَرَّنِیْنَ فِی الْاَصْفَادِ(ابراہیم۔۴٩) نیز ارشاد فرمایا گیا۔اِنَّہَا عَلَیْہِمْ مُّوْصَدَۃٌ فِیْ عَمْدٍ مُمَدَّدَۃٍ (الہمزہ۔٨۔٩) یعنی اس کو ان کے اوپر سے موندھ دیا گیا ہو گا، اور ان کو اس کے اندر لمبے لمبے ستونوں کے ساتھ باندھ دیا گیا ہو گا، والعیاذُ باللہ تب یہ وہاں پر رہ رہ کر موت کو پکاریں گے کہ کسی طرح موت آ جائے تاکہ ان کو اس سے چھٹکارا مل سکے، مگر ان کو وہاں پر موت بھی نہیں آئے گی، بلکہ ان کو اس میں لَا یَمُوْتُ فِیْھَا وَلَا یَحْیَ والی زندگی گزارنا ہو گی۔ اور موت کو بلانے کے موقع پر ان کی تحقیر و تذلیل مزید کے طور پر ان سے کہا جائے گا کہ اب تم ایک موت کو نہیں بلکہ بہت سی موتوں کو بلاؤ، کیونکہ تم پر ایک سے بڑھ کر ایک عذاب آئے گا، ہر ایک پر تم لوگ موت کو بلاؤ۔ مگر اس کا فائدہ تم لوگوں کو بہر حال کچھ نہیں ہو گا۔ سوائے تمہاری آتش یاس و حسرت میں اضافے کے، والعیاذُ باللہ العظیم
۱۶.	 سو اس سے حضرت حق جَلَّ جَلَالُہ، کی شان کرم کا اندازہ کیا جا سکتا ہے کہ وہ اہل جنت کے لئے جنت سے سرفرازی کو اپنے ذمے لازم قرار دے رہا ہے اور اس کو اپنے اوپر ایک ایسا واجب الاداء وعدہ بتا رہا ہے کہ اس کے ایفاء کے لئے وہ اپنے آپ کو اپنے بندوں کے آگے ذمہ دار اور مسؤل ٹھہرا رہا ہے فَلَہ الْحَمْدُ ولہ الشُکرٌ بِکُلِّ حَالٍ مِّنَ الْاَحوال، وَفِیْ کُلِّ مَوْطِنٍ مِّنَ المواطنِ فی الحیاۃ۔ نیز اس سے یہ بھی واضح ہو جاتا ہے کہ اہل جنت کو وہاں پر کیسی شاہانہ زندگی نصیب ہو گی۔ ایسی شاہانہ جو کہ دنیا میں کسی بڑے سے بادشاہ کو بھی نصیب نہیں ہو سکتی، کہ ان کی وہاں پر ہر خواہش پوری ہو گی۔ اور ظاہر ہے کہ یہ بات دنیا میں کسی بڑے سے بڑے بادشاہ کو بھی نصیب نہیں ہو سکتی، ایسا کوئی بادشاہ اس دنیا میں نہ کبھی ہوا۔ اور نہ ہو سکتا ہے جس کی ہر خواہش پوری ہو، پھر ایک اور امتیازی اور انفرادی شان اہل جنت کی یہ بیان فرمائی گئی کہ ان کو وہاں کی ان عظیم الشان اور بے مثال نعمتوں میں ہمیشہ رہنا نصیب ہو گا۔ نہ ان کو وہاں پر موت اور فنا سے سابقہ پڑے گا، اور نہ یہ کبھی وہاں سے خود نکلنا چاہیں گے، جیسا کہ دوسرے مقام پر اس بارہ اس طرح تصریح فرمائی گئی لَا یَبْغُوْنَ عَنْہَا حِوَلاً (الکہف۔ ۱٠٨) اور نہ ان کو کبھی وہاں سے نکالا جائے گا جیسا کہ دوسرے مقام پر ارشاد فرمایا گیا وَمَاہُمْ مِّنْہَا بِمُخْرَجِیْنَ (الحجر۔ ۴٨) نیز اس سے یہ بھی واضح فرما دیا گیا کہ جنت اور اس کی نعیم مقیم سے سرفرازی کی اساس و بنیاد صرف تقویٰ ہے، جس کا مطلب ہوتا ہے بچنا، یعنی ہر اس چیز سے بچنا جو رب کی ناراضگی کا باعث ہو۔ جس میں سرفہرست ہر قسم کے کفر و شرک اور الحاد سے سے بچنا ہے، اور اس کے بعد ہر قسم کی معصیت و نافرمانی سے بچنا اور اس سے دور رہنا ہے۔ وباللہ التوفیق لما یُحِبُّ ویرید۔ وعلیٰ مایحب ویرید، بکل حال من الاحوال۔
۲۰.	 یعنی آپ سے پہلے اے پیغمبر ! جتنے بھی رسول ہم نے بھیجے وہ سب اسی شان کے تھے کہ وہ کھایا پیا بھی کرتے تھے۔ عام بشری ضرورتوں کے لئے بازاروں میں بھی ان کا جانا آنا ہوا کرتا تھا، کہ یہ سب کے سب بشری عوارض و لوازم ان سب کے اندر موجود تھے کہ وہ سب بھی بشر ہی تھے اور کوئی بھی بشر اپنے بشری لوازم و عوارض سے معری نہیں ہو سکتا تو پھر ان منکرین و مکذبین کا ان بشری عوارض کی بناء پر آپ پر اعتراض کرنا کس طرح روا ہو سکتا ہے؟ 
 پس تم میں سے غریب لوگ امیروں کے لئے ذریعہ آزمائش ہیں اور امیر لوگ غریبوں کے لئے امیروں کے لئے ان کے شکر کا امتحان ہے اور غریبوں کے لئے ان کے صبر کا سوا میر لوگ اپنے اس امتحان میں فیل اور ناکام ہو گئے، الا ماشاء اللہ وہ دنیاوی مال و دولت اور سامان عیش و عشرت کی بناء پر استکبار یعنی اپنی بڑائی کے گھمنڈ میں مبتلا ہو کر حق کے منکر اور اہل حق کے دشمن بن گئے، ان کا کہنا تھا کہ اگر یہ دین اللہ کی طرف سے ہوتا تو ان غریبوں اور قلاشوں کے بجائے ہم جیسے دولتمندوں اور دنیا داروں کو ملتا۔ کیا اس کے اہل اور مستحق یہی لوگ رہ گئے تھے؟ جیسا کہ دوسرے مقام پر ان کے اس قول کا ذکر اس طرح فرمایا گیا، اَھٰؤُلَاءِ مَنَّ اللّٰہُ عَلَیْہِمْ مِّنْ بَیْنِنَا الایٰۃ (الانعام۔ ۵۳) اب یہاں پر اَتَصْبِرُوْنَ کے استفہامی اور تحریضی انداز سے اہل ایمان کو صبر پر ابھارا گیا ہے، کہ تمہارے دشمن تو شکر کے امتحان میں ناکام ہو چکے ہیں۔ اب تم صبر کے امتحان میں کامیابی کے عزم سے آگے بڑھو۔ تمہارا نگران اللہ ہے۔ وہ تمہیں بہر حال دیکھ رہا ہے۔
۲۱.	  سو ان لوگوں کی سرکشی اور ان کے اس کبر و غرور کا عالم یہ ہے کہ یہ کہتے ہیں کہ اگر محمد (صلی اللہ علیہ و سلم) کے پاس اللہ کے فرشتے آتے ہیں۔ جیسا کہ ان کا کہنا ہے تو آخر وہ ہمارے پاس کیوں نہیں آتے؟ یا ایسے کیوں نہیں ہوتا کہ اللہ خود بے حجاب ہو کر ہمارے سامنے آ جائے تاکہ ہم خود اپنی کھلی آنکھوں سے اس کو دیکھ لیں۔ اور یہ مطالبہ چونکہ بڑا ہی احمقانہ مطالبہ تھا۔ جو وہی لوگ کر سکتے تھے جو بڑے سر پھرے مغرور و متکبر اور پرلے درجے کے احمق ہوں۔ اس لئے ان کے اس مطالبے کا جواب دینے کے بجائے اس ارشاد ربانی سے ان کے اس کبر و غرور پر ضرب لگائی گئی، کہ ان لوگوں نے اپنے طور پر اپنے آپ کو کوئی بڑی چیز سمجھ لیا، اور یہ اتنی بڑی سرکشی پر اتر آئے کہ خدا اور اس کے فرشتوں کو دیکھنے کا مطالبہ لے کر اٹھ کھڑے ہوئے۔ بھلا بندے کی کیا جان کہ وہ حضرت حق جَلَّ مَجْدُہ، کو اس دنیا میں اور اپنی ان ناسوتی آنکھوں سے دیکھ سکے؟ ان کو اس بات کا اندازہ نہیں کہ خدا اور اس کے فرشتوں کو دیکھنا کیسا ہوتا ہے، خدا کو دیکھنا تو درکنار رہا۔ جب یہ لوگ فرشتوں کو دیکھیں گے تو اس روز ایسے مجرموں کے لئے کسی خوشی کا کوئی سامان نہیں ہو گا۔ بلکہ اس روز یہ چیخ چیخ کر پناہ پناہ پکار اٹھیں گے اور کسی مضبوط پناہ کی درخواست کریں گے۔
۲۷.	  سو اس سے ان ظالم لوگوں کے انجام اور ان کے حال بد کی تصویر پیش فرما دی گئی جو آج دنیا میں حق کے سچے پیروکاروں کی مخالفت میں ایڑی چوٹی کا زور لگا رہے ہیں، اور اس طرح کر کے ایسے لوگ خود اپنی جانوں پر ظلم ڈھا رہے ہیں اور حق اور داعی حق کی بات کو سننے ماننے کے لئے تیار نہیں ہو رہے سو کشف حقائق اور ظہورِ نتائج کے اس یوم عظیم میں ایسے لوگ مارے حسرت و افسوس کے اپنے ہاتھ کاٹ کاٹ کر کھائیں گے، اور ایسا ظالم انسان نہایت حسرت و افسوس کے ساتھ کہے گا کاش کہ میں نے رسول کے راستے کو اپنایا ہوتا۔ اور فلاں کو اپنا دوست نہ بنایا ہوتا جس نے مجھے راہ حق و ہدایت سے پھیر دیا۔ اس کے بعد کہ میں راہ راست کی اس عظیم الشان نعمت اس سے سرفراز ہو چکا تھا۔
۲۹.	 خَذُوْل کے معنی وقت پر ساتھ چھوڑ دینے والا، بے وفا، دھوکے باز، اور غدار کے آتے ہیں۔ اور شیطان کا لفظ یہاں پر جنس کے معنی میں ہے۔ اس لئے یہ شیاطین انس وجن دونوں کو شامل ہے۔ سو دنیا میں تو ایسے ظالم لوگ ایک دوسرے کے ساتھی و مددگار اور لیڈر و پیرو بنے ہوتے ہیں۔ اور حق اور اہل حق کے خلاف ایک دوسرے کے دست و بازو بن کر کام کرتے ہیں۔ اور اپنے جتھے اور پارٹی کے زور پر مست و مگن ہوتے ہیں لیکن آخرت کے اس یوم حساب میں جب نفسا نفسی کا عالم طاری ہو گا یہ ایک دوسرے پر لعنت ملامت کے ڈونگرے برسائیں گے۔ اور اپنے حال بد اور انجام سو کا الزام دوسروں کو دیں گے کہ تم نے ہمیں خراب کیا اور راہ حق سے محروم کر کے ہمیں ہلاکت و تباہی کی اس راہ پر ڈالا، اگر تم نہ ہوتے تو ہم ضرور ایمان لے آتے جیسا کہ دوسرے مقام پر ارشاد فرمایا گیا لَوْلَا اَنْتُمْ لَکُنَّا مُؤْمِنِیْنَ (سبا۔ ۳۱) جس کے جواب میں ان کے لیڈر پلیڈر اور ان کے پیرو گرو ان سے کہیں گے کہ نہیں بلکہ جرم خود تمہارا اپنا ہے۔ بَلْ کُنْتُمْ مُجْرِمِیْنَ (سبا۔۳۳) ان کی اس لعنت ملامت اور جوتا بازی کا نقشہ قرآن حکیم میں مختلف مقامات پر پیش فرمایا گیا، بہرکیف اس سے اس اہم حقیقت کو واضح فرما دیا کہ شیطان انسان کو دھوکہ دینے والا ہے۔ وہ اس کو راہ حق سے محروم کر کے پھر اس کا ساتھ چھوڑ دیتا ہے، والعیاذُ باللہ العظیم، اس لئے شیاطین اور ان کے شرور وفتن سے ہمیشہ بچنے کی فکر و کوشش کرنی اور اللہ کی پناہ مانگتے رہنا چاہئے، وباللہ التوفیق
۳۰.	 سو ایک طرف تو ان ظالم بدبختوں کا حال یہ ہو گا کہ وہ اپنی محرومی اور بدبختی پر سرپیٹ رہے ہونگے اور اپنی اس محرومی کا الزام ایک دوسرے کو لگا رہے ہونگے، اور دوسری طرف پیغمبر بھی اپنے رب کے حضور یہ شکوہ پیش کریں گے کہ اے میرے رب! میں نے تو اس قرآن کو پورے صدق و اخلاص اور محنت و دلسوزی کے ساتھ ان لوگوں کے پاس پہنچا دیا مگر میری قوم نے اس کی کوئی قدر نہ کی۔ بلکہ بڑی بے قدری کے ساتھ اس کو ٹھکرا دیا۔ سو پیغمبر کا یہ شکوہ ان بدبختوں کے تابوت میں آخری کیل ہو گا۔ جس کے بعد ان کے لئے زبان کھولنے کی کوئی گنجائش باقی نہیں رہے گی۔ سو ہجران قرآن محرومیوں کی محرومی اور باعث ہلاکت و تباہی ہے والعیاذ باللہ العظیم۔
۳۲.	 سو قرآن حکیم کو تھوڑا تھوڑا اور آہستہ آہستہ اتارنے کا ایک مقصد یہ بیان فرمایا گیا تاکہ اس طرح ہم آپ کے دل کو مضبوط کریں کہ اس طرح آپ کو برابر اور لگاتار روحانی کمک بھی پہنچتی رہے گی، اور آپ کے لئے اس کو سنبھالنا اور برداشت کرنا بھی آسان ہو جائے گا۔ اور دوسرا مقصد اس کا یہ بیان فرمایا گیا کہ تاکہ لوگ اس کو سیکھ اور سمجھ سکیں۔ پس اگر اس پوری کتاب کو یکبارگی نازل کر دیا جاتا تو نہ آپ اس بار گراں کا تحمل کر سکتے، اور نہ ہی لوگ اس کو پوری طرح سمجھ سکتے۔ اور نہ اتمام حجت کا مقصد پورا ہو سکتا۔ پس منکرین و مکذبین کا یہ اعتراض غلط ہے کہ اس قرآن کو یکبارگی کیوں نہیں اتار دیا گیا۔ کیونکہ ایسا کرنا اگرچہ ہمارے لئے کچھ مشکل نہیں تھا مگر اس طرح اتارنے سے یہ دونوں اہم اور بنیادی مقصد صحیح طور پر پورے نہیں ہو سکتے تھے اور یہی تقاضائے عقل و فطرت ہے ایک استاد اگر ایک ہی نشست میں اپنے شاگرد کو پوری کتاب سنا دے تو کیا وہ اس کو سمجھ کر محفوظ رکھ سکتا ہے؟ جب نہیں اور یقیناً نہیں، تو پھر قرآن حکیم کے آہستے آہستے اتارنے پر منکرین و مکذبین کا یہ اعتراض آخر کس طرح درست ہو سکتا ہے؟ اور اس کی کوئی وقعت کس طرح ہو سکتی ہے؟
۳۷.	 یعنی ظالموں کو دنیا میں جن مختلف عذابوں میں مبتلاء کیا گیا تو ان کا معاملہ اسی سے ختم نہیں ہو گیا بلکہ ان کے لئے آخرت میں ایک بڑا ہی دردناک عذاب تیار کیا گیا ہے جو ان کو اپنے کفر و انکار اور ظلم و استکبار کے نتیجے میں وہاں بھگتنا ہو گا۔ اور ہمیشہ کے لئے بھگتنا ہو گا۔ سو گذشتہ قوموں کے انجام کے ذکر اور ان کے حوالے سے اس حقیقت کو واضح فرما دیا گیا کہ کفر و انکار، اور تکذیب حق کا نتیجہ و انجام بہر حال ہلاکت و تباہی ہے ایسے لوگوں کو مہلت اور ڈھیل جتنی بھی ملے وہ بہر حال ایک مہلت اور ڈھیل ہی ہوتی ہے جس نے اپنے وقت پر بہر حال ختم ہو جانا ہوتا ہے جیسا کہ ان گذشتہ قوموں کے ساتھ بالفعل ہوا۔ اور ان میں سب سے زیادہ اور لمبی مدت و مہلت قوم نوح کو ملی۔ جن کے اندر حضرت نوح نے قرآن حکیم کی تصریح کے مطابق ساڑھے نو سو برس تک تبلیغ کی، مگر انہوں نے حق کو قبول نہ کیا، بلکہ وہ اللہ کے رسولوں کی برابر تکذیب ہی کرتے رہے۔ یہاں تک کہ وہ اپنے آخری اور ہولناک انجام کو پہنچ کر رہے۔ اور ہمیشہ ہمیشہ کے لئے مبتلاء عذاب ہو گئے۔ والعیاذ باللہ، اسی لئے یہاں پر ان کے بارے میں بطور خاص ارشاد فرمایا گیا وَجَعَلْنَاھمْ للِنَّاسِ ایَٰۃً یعنی ہم نے ان کو لوگوں کی عبرت کے لئے ایک عظیم الشان نشانی بنا دیا، تو کیا ہے کوئی نصیحت قبول کرنے والا؟ فَہَلْ مِنْ مُّدَّکِرِ؟سو لوگوں کو چاہیے کہ اس سے درس عبرت لیں، اور اپنی روش کی اصلاح کر یں، وباللہ التوفیق،
۳۹.	 ضرب مثل سے یہاں پر مراد ہے کہ حقائق کو واضح کرنے کے لئے توضیح وتشریح کے تمام تقاضوں اور جملہ لوازم کو پورا کیا گیا اور ان کو اس طرح اور اس حد تک نکھار کر رکھ دیا گیا کہ ضدی اور ہٹ دھرم لوگوں کے سوا کوئی ان کا انکار نہیں کر سکتا۔ سو تمام انبیاء و رسل نے ایسے ہی کیا، اور حقائق کو انہوں نے پوری طرح واضح کر دیا۔ مگر ہٹ دھرموں نے پھر بھی نہ مانا۔ یہاں تک کہ قانون قدرت کے مطابق آخرکار عذاب الٰہی کا کوڑا ان پر برس کر رہا۔ جس کے نتیجے میں وہ اپنے آخری اور ہولناک انجام کو پہنچ کر رہے۔ جیسا کہ دوسرے مقام پر ارشاد فرمایا فَصَبَّ عَلَیْہِمْ رَبُّکَ سَوْطَ عَذَابٍ اِنَّ رَبَّکَ لَبِالْمِرْصَادٍ (الفجر۔۱۳۔۱۴) یعنی آخرکار تمہارے رب نے ان پر عذاب کا کوڑا برسا دیا یقیناً تمہارا رب گھات میں ہے، سبحانہ و تعالیٰ،
۴۲.	  یعنی ان کے عناد و ٹ دھرمی اور ان کی محرومی و بدبختی کا عالم یہ ہے کہ یہ لوگ اللہ کے رسول کو دیکھ کر ان کا مذاق اڑاتے ہیں۔ اور طنز و تحقیر کے طور پر کہتے ہیں کہ کیا یہی ہیں وہ صاحب جن کو اللہ نے رسول بنا کر بھیجا ہے؟ انہوں نے تو ہمیں اپنے معبودوں سے برگشتہ کر دیا تھا۔ اگر ہم ان کی پُوجا پاٹ کر جم نہ گئے ہوتے۔ سو اس ارشاد سے واضح فرمایا گیا کہ آج تو یہ لوگ اپنی اس حماقت و محرومی پر افسوس کرنے کے بجائے الٹا اس پر فخر کر رہے ہیں، لیکن کل جب حقائق منکشف ہو کر ان کے سامنے آئیں گے۔ تب ان کے سامنے یہ حقیقت پوری طرح واضح ہو جائے گی کہ پیغمبر کی بتائی ہوئی راہ سے منہ موڑ کر انہوں نے اپنے لئے کتنے بڑے خسارے کا سامان کیا تھا، اور اپنے اس سُوئے اختیار کے نتیجے میں وہ ہلاکت و تباہی کے کس ہولناک گڑھے میں گرے اور ہمیشہ ہمیشہ کے عذاب میں مبتلا ہو گئے سو ان کو اپنی گمراہی اور محرومی کا اس وقت پورا پتہ چل جائے گا، اور یہ اس لئے کہ گمراہوں کو انکی گمراہی کا اندازہ اسی وقت ہوتا ہے جبکہ وہ اپنے انجام کو پہنچ کر رہے۔ کیونکہ اس سے پہلے وہ اپنی خواہشات اور خرمستیوں میں اس طرح مست و مگن ہوتے ہیں کہ حق بات پر کان دھرتے ہی نہیں، اور اس کو سننے ماننے کو تیار ہی نہیں ہوتے۔ اور کوئی تنبیہ و تذکیر ان پر اثر نہیں کرتی، والعیاذُ باللہ العظیم
۴۷.	  سو حضرت حق جَلَّ مَجْدُہ، کی معرفت سے سرشاری کے لئے روز و شب کی آمدورفت کے اس عظیم الشان اور پُر حکمت نظام میں غور و فکر سے کام لینے والوں کے لئے بڑے وقیع اور ایمان افروز دلائل ہیں۔ سو وہی وحدہٗ لاشریک ہے جو اپنی بے پایاں قدرت و حکمت اور بے نہایت رحمت و عنایت سے شب تاریک کی اس عظیم الشان اور بے مثال چادر کو تمہارے آرام و راحت اور سکون کے لئے تم لوگوں پر تن دیتا ہے جس کے راحت بخش سائے میں تم لوگ سکون و راحت کی نیند سوتے ہو اور اسی نے تمہارے لئے تمہاری نیند کو ایسی راحت بخش چیز بنایا کہ اس سے تمہاری ساری تھکان اور تکلیف دور ہو جاتی ہے۔ تمہاری کھوئی قوت دوبارہ بحال ہو جاتی ہے، اور تم از سر نو تازہ دم ہو کر اٹھ کھڑے ہوتے ہو۔ پھر رات کی اس گھٹا ٹوپ تاریکی کے بعد وہی تمہارے لئے دن کے اجالے کا سامان کرتا ہے۔ تاکہ اس میں تم اپنی روزی بھی تلاش کر سکو اور اسی سے بعث بعدالموت کی تذکیر و یاد دہانی بھی حاصل کر سکو۔ اور یہ نہایت ہی پُرحکمت نظام اس کائنات میں ہر وقت نہایت پابندی کے ساتھ جاری و ساری ہے، جس سے یہ عظیم الشان حقیقت واضح ہو جاتی ہے کہ اس خالق و مالک کی توجہ اور اس کی رحمت و عنایت اس کائنات پر ہر لمحہ و لحظہ جاری و ساری رہتی ہے۔ سبحانہ و تعالیٰ، جس کا تقاضا ہے کہ انسان ہمیشہ اور ہر حال میں اور دل و جان سے اسی وحدہٗ لاشریک کے حضور جھک جائے اور جھکا جھکا ہی رہے، وباللہ التوفیق لمایُحِبُّ ویرید، وعلیٰ مایُحِبُّ ویرید،
۴۹.	  سو باران رحمت کے اتارنے، اس کے ذریعے مردہ زمین کو زندہ کرنے، بہت سی مخلوق کی سیرابی کا انتظام کرنے اور بارش سے پہلے بارش کی خوشخبری سنانے والی ہوائیں بھیجنے کے ان تمام کاموں میں حضرت حق جَلَّ مَجْدُہ، کی قدرت بے پایاں، اس کی حکمت بے نہایت اور اس کی رحمت بے غایت، کے عظیم الشان دلائل ہیں۔ اور جب ان میں سے کسی بھی کام میں اس وحدہٗ لاشریک کا کوئی بھی شریک نہیں، تو پھر اس کی عبادت و بندگی میں کوئی اس کا شریک کس طرح ہو سکتا ہے؟ پس معبود برحق وہی وحدہٗ لاشریک ہے اور عبادت و بندگی کی ہر قسم اور اس کی ہر شکل اسی کا اور صرف اسی وحدہٗ لاشریک کا حق ہے اس میں کسی بھی اور ہستی کو شریک کرنا ظلم عظیم ہو گا، والعیاذُ باللہ العظیم۔ نیز قدرت کے ان سب کاموں اور اس کی ان تمام شانوں کے اندر یہ عظیم الشان درس بھی ہے کہ جس خالق کل اور مالک مطلق نے انسان کی مادی ضرورتوں کی تکمیل و تحصیل کے لئے اس قدر عظیم الشان اور اتنا پُر حکمت انتظام فرمایا ہے کس طرح ممکن ہو سکتا ہے کہ وہ اس کی روحانی ضرورتوں کی تکمیل کا کوئی سامان نہ کرے؟ جبکہ جسم و روح کے اس مرکب میں اصل چیز روح ہی ہے، سو اسی کے لئے اس نے وحی کا مقدس سلسلہ جاری فرمایا، جس کا اختتام اور اس کی تکمیل امام الانبیاء حضرت محمد مصطفی صلی اللہ علیہ و آلہ و سلم کی بعثت اور آپ صلی اللہ علیہ و سلم پر قرآن حکیم کی تنزیل سے فرما دی گئی۔ جو کہ تمام آسمانی کتابوں کی خاتم اور ان کی مہیمن کتاب ہے، پس اب فوز و فلاح اسی پیغمبر آخر الزمان کی پیروی اور آپ صلی اللہ علیہ و سلم کی پیش کردہ اسی کتاب حکیم سے وابستگی میں ہے، اور بس اس کے سوا نجات و فلاح کی دوسری کوئی راہ ممکن نہیں، نیز باران رحمت کے ذریعے مردہ پڑی ہوئی زمین کو زندہ کرنے میں حیات بعدالموت کی تذکیر و یاد دہانی بھی ہے۔ نیز کائنات کے اندر رونما ہونے والے ان حکمتوں بھرے تغیرات سے یہ عظیم الشان درس عبرت و بصیرت بھی ملتا ہے، کہ یہ سب کچھ جس انسان کے بھلے اور فائدے کے لئے کیا جاتا ہے کس طرح ممکن ہو سکتا ہے کہ خود اس کا وجود عبث و بیکار ہو؟پس لازما اس کے لئے ایک یوم حساب و جزا کا قیام بھی ضروری ہے تاکہ اس میں انسان کا محاسبہ ہو، اور حضرت خالق جَلَّ مَجْدُہ، کی عطاء فرمودہ ان عظیم الشان نعمتوں کے بارے میں اس سے پوچھ ہو کہ ان کا اس نے کیا حق اداء کیا؟ تاکہ اس کے نتیجے میں شکر گزاروں کو انکے زندگی بھر کے کئے کرائے کا صلہ و بدلہ ملے۔ اور ناشکروں کو ان کی ناشکری اور کفران نعمت کی سزا ملے تاکہ اس طرح عدل و انصاف کے تقاضے پورے ہوں، اور بدرجہ تمام و کمال پورے ہوں اور عملی طور پر اور نتائج کے اعتبار سے یہ اہم اور بنیادی حقیقت واضح ہو سکے کہ حکمتوں بھری اس کائنات کا وجود عبث و بیکار نہیں تھا جو کہ عقل و نقل دونوں کا تقاضا ہے۔ پس کائنات میں واقع ہونے والے ان عظیم الشان تغیرات میں حضرت حق جَلَّ مَجْدُہ، کے وجود باوجود اس کی توحید و وحدانیت، اس کی صفات قدرت و حکمت، اور پیغمبر کی بعثت و رسالت، اور ان کی صداقت و حقانیت بعث بعدالموت اور قیامت و آخرت سب کے لئے عظیم الشان دلائل موجود ہیں، مگر انہی کے لئے جو ان میں صحیح طریقے سے غور و فکر سے کام لیتے ہیں وباللہ التوفیق لما یُحِبُّ ویرید، وعلیٰ ما یُحِبُّ ویرید، سبحانہ و تعالیٰ، سو اسی سے اندازہ کیا جا سکتا ہے کہ کائنات کی یہ عظیم الشان اور کھلی کتاب جو ہمارے سامنے موجود ہے، کتنی عظیم الشان کتاب ہے، اور گوناگوں نعمتوں کے علاوہ کیا کچھ درسہائے عبرت و صیرت پائے جاتے ہیں، فللّٰہ الحمد والمنہ ولہ الشکر جل وعلا
۵۷.	 اس آیت کریمہ سے صبر و توکل کے صحیح طریقے کی بھی تعلیم و تلقین فرما دی گئی۔ اور اس کے حصول کے ذریعے و وسیلے کی بھی اور اس کی نتیجہ و انجام سے بھی آگہی بخش دی گئی۔ سو پہلی بات تو اس ضمن میں یہ ارشاد فرمائی گئی کہ بھروسہ و اعتماد ہمیشہ اس ذات واحد پر رکھو جو ہمیشہ سے زندہ ہے اور ہمیشہ زندہ رہیگی، جس کو کبھی موت نہیں آنے والی، یعنی اللہ وحدہٗ لاشریک پر، کیونکہ یہ شان صرف اللہ وحدہٗ لاشریک ہی کی ہے پس اس کے سوا جنہوں نے اوروں پر تکیہ و بھروسہ کر رکھا ہے۔ خواہ وہ کوئی زندہ یا مردہ ہستی ہو۔ یا کوئی لکڑی پتھر وغیرہ کا خود ساختہ بت یا کوئی فرضی اور وہمی من گھڑت سرکار وغیرہ وغیرہ تو ایسے تمام لوگ سراسر خسارے میں ہیں، کیونکہ ان میں سے کوئی بھی چیز بھروسہ و اعتماد اور توکل کے لائق نہ ہے نہ ہو سکتی ہے اور اس توکل و بھروسہ کے حصول اور اس سے سرفرازی کے لئے طریقہ یہ بتایا گیا، کہ اللہ تعالیٰ کی حمد کے ساتھ اس کی تسبیح کی جائے۔ کیونکہ ہر خوبی کا مالک اور ہر خوبی سے سرفراز کرنے والا وہی وحدہٗ لاشریک ہے، اور وہی ہے جو ہر شائبہ نقص و عیب سے پاک، اور اس سے اعلیٰ و بالا ہے۔ سبحانہ و تعالیٰ، اور پھر اس کے نتیجہ و انجام سے بھی آگاہ فرما دیا گیا کہ اللہ تعالیٰ اپنے بندوں کے گناہوں سے پوری طرح واقف و آگاہ ہے۔ اس لئے وہ ہر ایک کے ساتھ وہی معاملہ کرے گا جس کا وہ مستحق ہو گا۔ پس اسی پر بھروسے کرنے والے اس کے یہاں سرخرو و آبرو مند ہونگے۔ اور اس کے برعکس دوسروں پر بھروسہ کرنے والے محروم و ناکام اور جنہوں نے اس کے سوا اوروں کو پوجا پکارا ہو گا ان کو اس کے یہاں جوابدہی کرنا ہو گی، کہ یہ سب شرک اور سنگین جرم ہے، والعیاذ باللہ
۶۲.	 یہاں پر تذکر اور شکر کے دو فعلوں کا ذکر فرمایا گیا ہے۔ سو یہ دونوں اہم مطالب و مقاصد میں سے ہیں، ان میں باہم فرق یہ ہے کہ تَذَکَرُّ عقل کا فعل ہے اور شکر دل کا، اور یہ دونوں دارین کی سعادت و فلاح سے سرفرازی کے اہم ذریعے ہیں پس انسان اگر زمین و آسمان کی اس حکمتوں بھری کائنات میں ہر طرف پھیلی بکھری عظیم الشان نعمتوں میں صحیح طور پر غور و فکر سے کام لے تو وہ دل و جان سے حضرت واہب مطلق جل جلالہ، کے حضور جھک جھک جائے، اور اس کے ذکر و شکر سے رطب اللسان ہو جائے اور اس طرح یہ نعمتیں اس کے لئے دارین کی سعادت و سرخروئی سے سرفرازی و سرشاری کا ذریعہ و وسیلہ بن جائیں۔ اور آخرت سے پہلے یہ دنیا بھی اس کے لئے جنت نظیر بن جائے۔ لیکن مشکل اور مشکلوں کی مشکل یہ ہے کہ وہ اس بارہ صحیح طور پر غور و فکر سے کام لیتا ہی نہیں، وہ یا تو محض اس کے مادی فوائد و منافع کے حصول کے لئے سوچتا ہے اور طرح طرح سے ان سے مستفید و فیضیاب ہوتا ہے مگر حضرت واہب مطلق جَلَّ جَلَالُہ، کو بھول جاتا ہے اور اس کے نتیجے میں وہ حیوان محض بن کر رہ جاتا ہے بلکہ اس سے بھی نیچے گر کر وہ بَلْ ہُمْ اَضَلَّ کا مصداق بن جاتا ہے اور اَسْفَل السافلین بن کر رہ جاتا ہے، یا وہ انکی ظاہری چکا چوند اور انکے ظاہری فوائد و منافع کو دیکھتے ہوئے انہی کو معبود قرار دے کر انہی کے آگے سجدہ ریز ہو جاتا ہے اور وہ سورج و چاند، اور پانی اور آگ وغیرہ کی پوجا پاٹ کی ذلت اٹھا کر اپنے آپ کو ہلاکت و تباہی کے دائمی گڑھے میں جا گراتا ہے، جو کہ خساروں کا خسارہ ہے۔ والعیاذ باللّٰہ العظیم مِنْ کُلِّ زَیْغِ وَّضلال۔ اللہ ہمیشہ اور ہر اعتبار سے اپنی رضا کی راہوں پر چلنا نصیب فرمائے۔ آمین ثم آمین،
۶۷.	 سو اس سے عِبَادُ الرَّحْمٰن یعنی اللہ کے ان خاص بندوں کی انفاق و خرچ کے سلسلہ میں روش کو بیان فرمایا گیا ہے، کہ نہ تو وہ اسراف اور فضول خرچی سے کام لیتے ہیں، اور نہ بخل اور کنجوسی سے، بلکہ ان کا معاملہ ان دونوں انتہاؤں کے درمیان توسط واعتدال پر مبنی ہوتا ہے، کیونکہ وہ اس حقیقت سے آگاہ ہوتے ہیں کہ ان کے مالوں میں دوسروں کا بھی حق ہے اس لئے وہ فضول خرچی سے بچ کر ضروریات کی تکمیل پر اکتفاء کرتے ہیں تاکہ دوسرے اہل حقوق کے حقوق بھی اداء کر سکیں اور اسطرح ان کا بھی بھلا ہو سکے، اور توسط و اعتدال کی یہی راہ اللہ تعالیٰ کے یہاں محبوب اور پسندیدہ راہ ہے۔
۶۷.	 اثام کے معنی اہل لغت نے یہاں پر نتیجہ گناہ کے کئے ہیں، اور کسی فعل یا اسم کو بول کر اس سے اس کا ثمرہ و نتیجہ مراد لینا عربی زبان کا ایک معروف اسلوب ہے جیسا کہ سَوْفَ یَلْقَوْنَ غَیًّا میں بھی فرمایا گیا ہے۔ جس میں دراصل بلاغت کا یہ اسلوب کار فرما ہوتا ہے کہ ایسے فعل پر اس کے نتیجے کا مرتب ہونا ایک طبعی اور لازمی امر ہے جیسا کہ کہا جاتا ہے جیسا کرو گے ویسا بھرو گے، بہرکیف اس آیت کریمہ میں ذکر فرمودہ یہ تینوں جرائم یعنی شرک، قتل، اور زنا حقوق اللہ اور حقوق العباد کے سلسلے کے سب سے بڑے اور نہایت سنگین جرائم میں سے ہیں انکی شناعت و قباحت پر تمام آسمانی شرائع و مذاہب کا انفاق رہا ہے، اس لئے فرمایا گیا کہ جو لوگ ان کے مرتکب ہونگے وہ ان کے انجام سے لازماً دوچار ہو کر رہیں گے۔ والعیاذ باللّٰہ، جَلَّ وَعَلَا بِکُلِّ حَالٍ مِّنَ الاحوال۔
۶۹.	 یعنی جو لوگ ان سنگین جرائم میں سے کسی جرم کے مرتکب ہونگے قیامت کے روز ان کے عذاب میں اضافہ ہی کیا جاتا رہے گا، والعیاذ باللہ، یہاں پر یہ بھی واضح رہے کہ مُضَاعَفَۃً کے اصل معنی کسی شیئ میں اضافہ کرنے کے ہوتے ہیں، خواہ وہ دو گناہ ہو، یا اس سے زیادہ اور اس لفظ کے استعمالات سے یہ بھی واضح ہو جاتا ہے کہ اس کے اندر تدریجی اضافے کا مفہوم بھی پایا جاتا ہے، جیسا کہ وَلَا تَاْکُلُوا الرَّبٰوا اَضْعَافًا مُّضَاعَفَۃً میں ہے، سو ان جرائم کے مرتکب لوگوں کے عذاب میں تدریجی طور پر اضافہ ہوتا جائے گا یعنی ایسا نہیں ہو گا کہ کچھ سزا بھگت کر چھوٹ جائیں۔ یا ان کے عذاب میں کچھ تخفیف ہو جائے، بلکہ ان کے عذاب میں بھی اضافہ ہوتا جائے گا۔ اور ان کو نہایت ذلت کے ساتھ اس بڑھتے چڑھتے عذاب میں ہمیشہ کے لئے رہنا ہو گا، سو اس سے کفر وشرک، قتل ناحق، اور زنا و بدکاری کے ان کبائر کی سنگینی کا اندازہ کیا جا سکتا ہے، والعیاذ باللہ العظیم
۷۲.	  لغو سے مراد ایسی بیکار اور لایعنی باتیں ہیں جو ثقہ اور سنجیدہ لوگوں کے شایان شان نہیں ہوتیں، جبکہ زُور کا اطلاق کذب اور باطل پر ہوتا ہے اور یَشْہَدُوْنَ کا لفظ شہادت سے بھی ماخوذ ہو سکتا ہے، جس کے معنی گواہی دینے کے ہوتے ہیں، اور شہود سے بھی مشتق ہو سکتا ہے جس کے معنی حاضر ہونے کے ہوتے ہیں، سو ایسے لوگ نہ تو کبھی جھوٹی گواہی دیتے ہیں، اور نہ کسی باطل کام میں شریک ہوتے ہیں، اور اگر ان کو کبھی کسی لغو چیز کے پاس سے گزرنا پڑ جائے تو نہایت شرافت و وقار کے ساتھ وہاں سے گزر جاتے ہیں بالکل اسی طرح جس طرح کہ ایک صفائی پسند اور پاکیزہ انسان کسی گندی جگہ سے اپنے آپ کو بچا کر نکل جاتا ہے۔ وباللہ التوفیق لمایُحِبُّ ویرید، وعلیٰ ما یُحِبُّ ویرید، اور زور کا لفظ اس لحاظ سے ہر برائی کو شامل ہے کہ ہر برائی پر شیطان کا ملمع ہوتا ہے جس سے انسان کو دھوکہ لگتا ہے، ورنہ برائی اگر اس ظاہری ملمع سے عاری ہو کر اپنی اصل شکل میں سامنے آ جائے تو کوئی اس کے قریب بھی نہ پھٹکے، والعیاذ باللہ العظیم
۷۷.	 یعنی تمہاری قدر و قیمت اور تمہارا کوئی وزن و اعتبار صرف اسی صورت میں ہو سکتا ہے جبکہ تم لوگ اپنے رب کو پکارو۔ اور اسی کی عبادت و بندگی کرو۔ کہ یہی اس کا تم لوگوں پر حق ہے اور اسی مقصد کے لئے اس نے تم کو پیدا فرمایا، اور وجود بخشا ہے اور اسی میں تمہارا بھلا ہے دنیا کی اس عارضی زندگی میں بھی، اور آخرت کے اس حقیقی اور ابدی جہاں میں بھی جو اس دنیا کے بعد آنے والا ہے، یہ چیز تمہارے اندر اگر موجود نہ ہو تو پھر تمہارے اور ایک لکڑی پتھر وغیرہ جیسی کسی عام مخلوق کے درمیان آخر کیا فرق باقی رہ جاتا ہے؟ اور تمہارا رب اور تمہارا خالق چونکہ رحمان و رحیم اور بڑا ہی مہربان ہے، اس لئے وہ تم لوگوں کو حق کی طرف بلاتا ہے، تاکہ خود تمہارا بھلا ہو۔ سو حق و ہدایت کی جس راہ کی طرف میں تم لوگوں کو بلا رہا ہوں اس میں سراسر تمہارا ہی بھلا اور فائدہ ہے، فی الحال بھی اور فی المال بھی میری یا میرے رب کی اس میں کسی بھی طرح کی نہ کوئی غرض ہے نہ فائدہ سو اگر تم لوگوں نے میری اس دعوت حق کو جھٹلا دیا تو اس کا بھگتان تم لوگوں کو بہر حال بھگتنا پڑے گا۔ کہ وہ تکذیب حق کا لازمی نتیجہ ہے جس سے عنقریب تم لوگوں کو سابقہ پیش آکر رہے گا۔ کہ اللہ تعالیٰ کی سنت اور اس کا دستور یہی ہے کہ رسولوں کی تکذیب کا نتیجہ و انجام یہی ہوتا ہے۔ والعیاذ باللّٰہ العظیم وبہٰذا قَدْ تَمَّ التفسیر المختصر لسورۃ الفرقان بحمد اللّٰہ تعالیٰ و توفیقہ و عنایتہ جل وعلا، والحمد لَہ، سبحانہ و تعالیٰ قبل کُل شیئ وبعد کل شیئ


 

(سورۃ الشعراء ۔ سورہ نمبر ۲۶ ۔ تعداد آیات ۲۲۷)

اللہ کے (پاک) نام سے شروع کرتا ہوں جو کہ بڑا مہربان، نہایت ہی رحم فرمانے والا ہے ۔

۱۔۔۔     طسم۔
۲۔۔۔     یہ آیتیں ہیں کھول کر بیان کرنے والی اس عظیم الشان کتاب کی
۳۔۔۔     شاید آپ اپنی جان ہی گنوا بیٹھیں گے اس غم و اندوہ میں کہ یہ لوگ ایمان نہیں لاتے 
۴۔۔۔     اگر ہم چاہتے تو اتار دیتے ان پر آسمان سے کوئی ایسی عظیم الشان نشانی کہ فورا جھک جاتیں اس کے آگے ان کی اکڑی ہوئی گردنیں 
۵۔۔۔     اور نہیں آتی ان کے پاس خدائے کی طرف سے کوئی نئی نصیحت مگر ان کا وطیرہ یہی ہوتا ہے کہ یہ اس سے منہ موڑ لیتے ہیں 
۶۔۔۔     سو یہ تو قطعی طور پر جھٹلا چکے اب ان کے سامنے آپ ہی کھل کر آ جائے گی حقیقت اس چیز کی جس کا یہ مذاق اڑایا کرتے تھے 
۷۔۔۔     کیا یہ لوگ اپنی پیش پا افتادہ اس زمین کو ہی نہیں دیکھتے کہ ہم نے اس میں کتنی ہی وافر مقدار میں ہر طرح کی عمدہ چیزیں اگائی ہیں ۔
۸۔۔۔     بلاشبہ اس میں بڑی بڑی نشانی ہے مگر ان میں سے اکثر پھر بھی ماننے والے نہیں 
۹۔۔۔     اور اس کے باوجود ان کو یہ چھوٹ؟ واقعی تمہارا رب بڑا ہی زبردست ہونے کے ساتھ ساتھ انتہائی مہربان بھی ہے 
۱۰۔۔۔     اور ان کو وہ داستان عبرت بھی سناؤ کہ جب تمہارے رب نے موسیٰ کو پکار کر فرمایا کہ جاؤ تم ان ظالم لوگوں کے پاس
۱۱۔۔۔     یعنی فرعون کی قوم کے پاس کیا یہ لوگ ڈرتے نہیں ؟
۱۲۔۔۔     موسی نے عرض کیا اے میرے رب مجھے اس بات کا سخت اندیشہ ہے کہ وہ لوگ میری بات سننے سے پہلے ہی مجھے جھٹلا دیں گے 
۱۳۔۔۔     میرا سینہ گھٹتا ہے اور میری زبان بھی اچھی طرح چلتی نہیں سو آپ اے میرے مالک ہارون کی طرف بھی وحی بھیج دیجئے 
۱۴۔۔۔     اور میرے ذمے ان لوگوں کا ایک گناہ بھی ہے جس کے باعث میں ڈرتا ہوں کہ کہیں تبلیغ رسالت سے قبل ہی وہ مجھے قتل نہ کر دیں 
۱۵۔۔۔     فرمایا ہرگز نہیں پس جاؤ تم دونوں میری آیتوں کے ساتھ بے شک ہم خود تمہارے ساتھ سب ماجرا دیکھتے سنتے رہیں گے
۱۶۔۔۔     پس تم دونوں فرعون کے پاس جا کر اس سے کہو کہ ہم یقینی طور پر فرستادہ ہیں پروردگار عالم کے 
۱۷۔۔۔     اور دعوت حق کے ساتھ ان کو یہ پیغام بھی دو کہ تو چھوڑ دے بنی اسرائیل کو ہمارے ساتھ جانے کے لیے 
۱۸۔۔۔     یہ سنتے ہی فرعون بولا کیا ہم نے تمہیں بچپن میں اپنے یہاں پالا پوسا نہیں اور تم نے اپنی عمر کے کئی برس ہمارے درمیان نہیں گزارے ؟
۱۹۔۔۔     اور تم نے اپان وہ کرتوت بھی کیا جو کہ تم نے کیا اور تم بڑے ناشکرے ہو
۲۰۔۔۔     موسی نے جواب دیا وہ کام میں نے اس وقت کیا جب کہ میں بے خبر تھا
۲۱۔۔۔     پھر جب مجھے تم سے تمہاری پکڑ دھکڑ کا اندیشہ ہوا تو میں تم سے بھاگ گیا اس کے بعد میرے رب نے مجھے حکم بھی عطا فرمایا اور مجھے رسولوں میں شامل فرما دیا
۲۲۔۔۔     اور یہ کوئی احسان ہے جو تو مجھ پر جتلا رہا ہے کہ تو نے ہی تو اپنے ظلم و جبر سے جکڑ رکھا تھا بنی اسرائیل کو اپنی غلامی کے پھندے میں 
۲۳۔۔۔     فرعون نے پینترا بدل کر کہا اور یہ رب العالمین جس کا تم نے ذکر کیا ہے کیا ہوتا ہے ؟
۲۴۔۔۔     موسی نے جواب دیا وہ رب ہے آسمانوں اور زمین کا اور اس ساری مخلوق کا جو کہ آسمان اور زمین کے درمیان میں ہے اگر تم لوگ یقین لانے والے ہو
۲۵۔۔۔     فرعون نے اپنے گردہ پیش والوں سے کہا کیا تم سنتے نہیں ہو کیا کہہ رہا ہے یہ شخص؟
۲۶۔۔۔     موسی نے مزید کہا وہ جو رب ہے تمہارا بھی اور تمہارے ان آباؤ اجداد کا بھی جو تم سے پہلے گزر چکے ہیں 
۲۷۔۔۔     اس پر فرعون نے حاضرین سے کہا کہ بے شک تمہارے یہ پیغمبر صاحب جو تمہاری طرف بھیجے گئے ہیں بالکل دیوانے ہیں 
۲۸۔۔۔     موسی نے مزید فرمایا کہ وہ جو رب ہے مشرق و مغرب کا اور ان سب چیزوں کا جو ان دونوں کے درمیان ہیں اگر تم لوگ عقل رکھتے ہو
۲۹۔۔۔     آخرکار فرعون نے موسیٰ کو دھمکی دیتے ہوئے کہا کہ اگر تم نے میرے سوا کوئی اور معبود بنایا تو یاد رکھو کہ میں تمہیں ان لوگوں میں شامل کر کے رہوں گا جو جیلوں میں پڑے سڑ رہے ہیں
۳۰۔۔۔     موسیٰ نے فرمایا اگرچہ میں لے آؤں تیرے سامنے کوئی روشن چیز بھی؟
۳۱۔۔۔     فرعون نے کہا اچھا تو تو لے آ اسے اگر تو سچا ہے 
۳۲۔۔۔     اس پر موسیٰ نے ڈال دیا اپنے عصا کو زمین پر تو یکایک وہ ایک کھلم کھلا اژدہا بن گیا
۳۳۔۔۔     نیز آپ نے اپنا ہاتھ اپنے گریبان یا بغل میں ڈال کر کہا باہر نکالا تو یکایک وہ چمک رہا تھا دیکھنے والوں کے سامنے 
۳۴۔۔۔     اس پر فرعون بوکھلا کر اپنے گرد و پیش کے سرداروں سے کہنے لگا کہ یہ شخص تو یقینی طور پر ایک ماہر جادوگر ہے 
۳۵۔۔۔     جس کا مقصد یہ ہے کہ نکال باہر کرے تم سب کو تمہاری اپنی سرزمین سے اپنے جادو کے زور سے سو اب تم لوگ کیا حکم دیتے ہو؟
۳۶۔۔۔     انہوں نے کہا کہ مہلت دو اس کو بھی اور اس کے بھائی کو بھی اور دوسری طرف یہ کہ بھیج دو ہرکارے سب بڑے بڑے شہروں میں 
۳۷۔۔۔     تاکہ وہ لے آئیں آپ کے پاس ہر بڑے ماہر جادوگر کو
۳۸۔۔۔     چنانچہ ملک کے طول و عرض سے جمع کر دیا گیا ایسے جادوگروں کو ایک مقرر دن کے وقت پر
۳۹۔۔۔     اور فرعون کی طرف سے عام لوگوں کو بھی کہہ دیا گیا کہ کیا تم لوگ اکٹھے ہوتے ہو؟
۴۰۔۔۔     شاید کہ ہم سب جادوگروں ہی کی پیروی کریں اگر وہ غالب رہیں 
۴۱۔۔۔     پھر جب آ پہنچے وہ جادوگر تو انہوں نے چھوٹتے ہی فرعون سے کہا کہ اچھا صاحب کیا ہمارے لیے کوئی اجر و صلہ بھی ہو گا اگر ہم غالب رہے ؟
۴۲۔۔۔     فرعون نے کہا جی ہاں (کیوں نہیں مالی انعام کے علاوہ) یہ بھی کہ اس صورت میں تم لوگ یقیناً شامل ہو جاؤ گے مقرب لوگوں میں 
۴۳۔۔۔     پھر عین مقابلہ کے موقع پر جادوگروں کے سوال پر موسیٰ نے ان سے کہا کہ ڈالو جو کچھ کہ تمہیں ڈالنا ہے 
۴۴۔۔۔     اس پر انہوں نے پھینک دیں اپنی رسیاں اور لاٹھیاں اور بولے فرعون کے اقبال کی قسم ہم ہی نے بہر حال غالب آ کر رہنا ہے 
۴۵۔۔۔     پھر موسیٰ نے بھی ڈال دیا اپنی لاٹھی کو تو اس نے یکایک نگلنا شروع کر دیا اس سارے سوانگ کو جو ان لوگوں نے بڑے طمطراق سے رچایا تھا
۴۶۔۔۔     اس پر وہ سب جادوگر بے ساختہ اپنے رب کے حضور سجدے میں گر پڑے 
۴۷۔۔۔     اور پکار اٹھے کہ ہم سب ایمان لے آئے پروردگار عالم پر
۴۸۔۔۔     یعنی موسیٰ اور ہارون کے رب پر
۴۹۔۔۔     فرعون سیخ پا ہو کر بولا کیا تم لوگ اس شخص کے کہنے پر ایمان لے آئے قبل اس سے کہ میں تم کو اس کی اجازت دیتا؟ یقیناً یہ تمہارا استاد ہے جس نے تم کو جادوگری کا یہ کاروبار سکھایا ہے سو تمہیں اپنے کیے کا انجام ابھی معلوم ہو جاتا میں ضرور بالضرور کٹوا کر رہوں گا تمہارے ہاتھ اور پاؤں مخالف سمتوں سے اور میں ضرور بالضرور پھانسی پر لٹکا کر چھوڑوں گا تم سب کو ایک ساتھ ہے 
۵۰۔۔۔     مگر ایمان و یقین کی دولت سے مشرف ہو جانے والے ان جادوگروں نے بڑے اطمینان کے ساتھ جواب دیا کہ کوئی پرواہ نہیں ہمیں تو بہر حال اپنے رب ہی کی طرف لوٹ کر جانا ہے
۵۱۔۔۔     ہم تو اس امید سے پوری طرح سرشار ہیں کہ ہمارا رب بخش دے گا اپنے رحم و کرم سے ہماری خطاؤں کو کہ اس بھرے مجمع میں سب سے پہلے ایمان لانے کی سعادت ہم ہی کو نصیب ہوئی ہے ۔
۵۲۔۔۔     اور ادھر جب فرعون بنی اسرائیل کی آزادی پر آمادہ نہ ہوا تو ہم نے وحی بھیجی موسیٰ کو کہ راتوں رات نکل جاؤ میرے بندوں کو لے کر، بے شک تمہارا پوری طرح پیچھا کیا جائے گا
۵۳۔۔۔     چنانچہ فرعون نے غیظ و غضب کے عالم میں بھیج دیے ہر کارے سب بڑے بڑے شہروں میں 
۵۴۔۔۔     کہ یہ لوگ ایک چھوٹی سی جماعت ہیں تھوڑے سے لوگوں 
۵۵۔۔۔     اور انہوں نے سخت غصہ دلایا ہے مابدولت کو
۵۶۔۔۔     اور بلاشبہ ہماری بھاری جمعیت کو بہر حال چوکنا رہنا ہے 
۵۷۔۔۔     سو وہ سب اپنے لاؤ لشکر سمیت بنی اسرائیل کے تعاقب میں نکل پڑے اس طرح ہم نے ان کو نکال باہر کیا باغوں اور چشموں سے 
۵۸۔۔۔     اور خزانوں و عمدہ مکانوں سے یونہی کیا
۵۹۔۔۔     اور ہم نے وارث بنا دیا ایسی چیزوں کا بنی اسرائیل جیسی لٹی پٹی قوم کو
۶۰۔۔۔     بہرکیف فرعونی لوگ آ پہنچے ان کے پیچھے سورج نکلے کے وقت
۶۱۔۔۔     پھر جب آمنا سامنا ہوا ان دونوں گروہوں کا تو چیخ اٹھے موسیٰ کے ساتھی کہ ہم تو بالکل پکڑے ہی گئے 
۶۲۔۔۔     موسی نے فرمایا ہرگز نہیں ، بے شک میرے ساتھ میرا رب ہے وہ ضرور میرے لیے نجات کی کوئی راہ نکالے گا
۶۳۔۔۔     چنانچہ ہم نے موسیٰ کو وحی کی کہ مار دو اپنا عصا سمندر پر پس عصا کا مارنا تھا کہ پھٹ پڑا سمندر اور ہو گیا اس کا ہر ٹکڑا ایک عظیم الشان پہاڑ کی طرح
۶۴۔۔۔     اور قریب لے آئے ہم اسی جگہ دوسرے گروہ کو
۶۵۔۔۔     اور بچا لیا ہم نے اپنی قدرت و عنایت سے موسیٰ کو اور ان سب کو جو ان کے ساتھ تھے 
۶۶۔۔۔     پھر وہیں غرق کر دیا ہم نے دوسروں کو
۶۷۔۔۔     بے شک اس میں بڑی بھاری نشانی ہے مگر اکثر لوگ پھر بھی ماننے والے نہیں 
۶۸۔۔۔     اس کے باوجود ان لوگوں کو یہ مہلت؟ واقعی تمہارا رب بڑا ہی زبردست ہونے کے ساتھ ساتھ انتہائی مہربان بھی ہے 
۶۹۔۔۔     اور ان کو ابراہیم کا حکمتوں و عبرتوں بھرا قصہ بھی سنا دو
۷۰۔۔۔     خاص کر اس وقت کہ جب انہوں نے کہا اپنے باپ سے اور اپنی قوم سے کہ کیا ہیں یہ چیزیں جن کی پوجا تم لوگ کر رہے ہو؟
۷۱۔۔۔     کہنے لگے ہم پوجا کرتے ہیں اپنی پسند کے کچھ بتوں کی پھر ہم انہی کے مجاور بنے رہتے ہیں 
۷۲۔۔۔     ابراہیم نے ان سے پوچھا کہ کیا یہ تمہاری پکار کو سن سکتے ہیں جب تم ان کو پکارو؟
۷۳۔۔۔     یا یہ تمہیں کوئی نفع یا نقصان پہنچا سکتے ہیں ؟
۷۴۔۔۔     انہوں نے جواب دیا نہیں ایسی تو کوئی بات نہیں بلکہ ہم نے اپنے باپ دادا کو ایسے ہی کرتے ہوئے پیا تو ہم بھی اسی راہ پر چل پڑے 
۷۵۔۔۔     اس پر ابراہیم نے فرمایا کیا تم لوگوں نے کبھی آنکھیں کھول کر ان چیزوں کو دیکھا بھی جن کی پوجا تم لوگ کیے جا رہے ہو؟
۷۶۔۔۔     تم بھی اور تمہارے اگلے باپ دادا بھی؟
۷۷۔۔۔     سو یہ سب قطعی طور پر دشمن ہیں میرے سوائے اس رب العالمین کے 
۷۸۔۔۔     جس نے مجھے پیدا کیا پھر وہی میری راہنمائی فرماتا ہے 
۷۹۔۔۔     جو مجھے کھلاتا ہے اور پلاتا ہے 
۸۰۔۔۔     اور جب میں بیمار ہو جاتا ہوں تو وہی مجھے شفا دیتا ہے ۔
۸۱۔۔۔     جو مجھے موت دے گا پھر وہی مجھے زندہ کرے گا
۸۲۔۔۔     اور جس سے میں یہ امید رکھتا ہوں کہ وہ معاف فرما دے گا میری خطاؤں کو بدلے کے دن،
۸۳۔۔۔     پھر حضرت ابراہیم غلبہ حضور میں اس طرح دعا میں لگ گئے کہ میرے رب مجھے حکم عطا فرما اور مجھے ملا دے اپنے قرب خاص کے سزاواروں کے ساتھ،
۸۴۔۔۔     اور نواز دے مجھے سچی ناموری سے پچھلوں میں ،
۸۵۔۔۔     اور شامل فرما دے مجھے اس نعمتوں بھری جنت کے وارثوں میں ۔
۸۶۔۔۔     اور بخشش فرما دے میرے باپ کی، کہ بے شک وہ بڑے بھٹکے ہوئے اور گمراہ لوگوں میں سے تھا
۸۷۔۔۔     اور مجھے رسوا نہیں کرنا اس دن جس دن کہ لوگوں کو زندہ کر کے اٹھایا جائے گا،
۸۸۔۔۔     جس دن نہ کوئی مال کام آئے گا نہ اولاد،
۸۹۔۔۔     سوائے اس کے جو حاضر ہو اللہ کی بارگاہ اقدس میں سلامتی والے دل کے ساتھ
۹۰۔۔۔     اور قریب کر دیا جائے گا اس روز جنت کو پرہیزگاروں کے لیے 
۹۱۔۔۔     اور ظاہر کر دیا جائے گا دوزخ کو بھٹکے ہوئے لوگوں کے لیے 
۹۲۔۔۔     اور کہا جائے گا اس روز ان سے ان کی حسرت کی آگ کو اور بھڑکانے کے لیے کہ کہاں ہیں تمہارے وہ معبود جن کی پوجا تم لوگ دنیا میں کیا کرتے تھے ؟
۹۳۔۔۔     اللہ کے سوا کیا وہ تمہاری کچھ مدد کر سکتے ہیں ؟ یا اپنا ہی کوئی بچاؤ کر سکتے ہیں ؟
۹۴۔۔۔     پھر ڈال دیا جائے گا اس دوزخ میں اوندھے منہ ان معبودان باطلہ کو بھی اور ان گمراہوں کو بھی
۹۵۔۔۔     اور ابلیس کے لشکروں کو سب کو یکجا کر کے
۹۶۔۔۔     وہاں یہ سب آپس میں جھگڑتے ہوئے حسرت و یاس کے علام میں کہہ رہے ہوں گے 
۹۷۔۔۔     اللہ کی قسم ہم سب قطعی طور پر کھلی گمراہی میں پڑے تھے 
۹۸۔۔۔     جب کہ ہم تمہیں برابر ٹھہراتے تھے رب العالمین کے ساتھ
۹۹۔۔۔     اور ہمیں گمراہی کے اس گڑھے میں نہیں ڈالا مگر ان بڑے مجرموں نے ،
۱۰۰۔۔۔     سو اب نہ تو کوئی ہمارا سفارشی ہے کہ ہمیں چھڑا سکے 
۱۰۱۔۔۔     اور نہ ہی کوئی مخلص دوست جو کہ خالی اظہار ہمدردی ہی کر دے 
۱۰۲۔۔۔     اب اگر ہمیں ایک مرتبہ پھر دنیا میں لوٹ جانے کا موقع مل جائے تو ہم ضرور شامل ہو جائیں ایمانداروں میں 
۱۰۳۔۔۔     واقعی اس میں بڑی بھاری نشانی ہے مگر اکثر لوگ پھر بھی ایمان نہیں لاتے ،
۱۰۴۔۔۔     بلاشبہ تمہارا رب ہی ہے جو بڑا زبردست ہونے کے ساتھ ساتھ انتہائی مہربان بھی ہے 
۱۰۵۔۔۔     نوح کی قوم نے بھی جھٹلایا رسولوں کو
۱۰۶۔۔۔     جب کہ ان سے ان کے بھائی نوح نے ان کو جھنجھوڑتے ہوئے کہا کہ کیا تم لوگ ڈرتے نہیں ہو؟
۱۰۷۔۔۔     بلاشبہ میں تمہارے لیے  اﷲ کا رسول ہوں امانت دار
۱۰۸۔۔۔     پس تم لوگ ڈرو اللہ سے اور میرا کہا مانو
۱۰۹۔۔۔     اور میں تبلیغ حق کے اس کام پر تم سے کوئی صلہ و بدلہ نہیں مانگتا، میرا صلہ و بدلہ تو بس رب العالمین ہی کے ذمے ہے 
۱۱۰۔۔۔     پس تم لوگ ڈرو اللہ سے اور میرا کہا مانو
۱۱۱۔۔۔     حضرت نوح کی اس حکمت بھری اور پر سوز تقریر کے جواب میں ان لوگوں نے کہا کہ کیا ہم تجھ پر ایمان لے آئیں جبکہ تیری پیروی ان ہی لوگوں نے اختیار کر رکھی ہے جو کہ سب سے گھٹیا ہیں ؟
۱۱۲۔۔۔     نوح نے فرمایا مجھے کیا لگے کہ ذاتی طور پر یہ لوگ کیا کام کرتے ہیں 
۱۱۳۔۔۔     ان کا حساب تو میرے رب کے ذمے ہے کاش کہ تم لوگ سمجھتے ،
۱۱۴۔۔۔     اور میں بہر حال اپنے سے دور نہیں کر سکتا ایسے سچے ایمانداروں کو
۱۱۵۔۔۔     میں تو صاف طور پر خبردار کرنے والا ہوں اور بس
۱۱۶۔۔۔     آخر اس پر وہ لوگ دھمکی پر اتر آئے اور کہنے لگے کہ اے نوح، اگر تم باز نہ آئے تو تم ضرور بالضرور سنگسار کر دئیے جاؤ گے ،
۱۱۷۔۔۔     آخرکار نوح نے دعا کی کہ اے میرے رب میری قوم نے مجھے قطعی طور پر جھٹلا دیا
۱۱۸۔۔۔     پس اب تو فیصلہ فرما دے میرے اور ان لوگوں کے درمیان کھلا فیصلہ اور نجات دے دے مجھے بھی اور ان ایمان والوں کو بھی جو میرے ساتھ ہیں ،
۱۱۹۔۔۔     سو ہم نے ان کی دعا کو قبول کرتے ہوئے نجات دے دی ان کو بھی اور ان سب لوگوں کو بھی جو ان کے ساتھ تھے اس بھری کشتی میں ،
۱۲۰۔۔۔     پھر اس کے بعد ہم نے غرق کر دیا سب باقی رہنے والوں کو،
۱۲۱۔۔۔     بلاشبہ اس میں بڑی بھاری نشانی ہے مگر اکثر لوگ پھر بھی ایمان والے نہیں 
۱۲۲۔۔۔     اور بلاشبہ تمہارا رب بڑا ہی زبردست انتہائی مہربان ہے ۔
۱۲۳۔۔۔     قوم عاد نے بھی جھٹلایا رسولوں کو
۱۲۴۔۔۔     جب کہ کہا ان سے ان کے بھائی ہود نے ان کو جھنجھوڑتے ہوئے کہ کیا تم لوگ ڈرتے نہیں ہو؟
۱۲۵۔۔۔     بلاشبہ میں تمہارے لیے رسول ہوں اﷲ کا امانت دار
۱۲۶۔۔۔     پس تم ڈرو اللہ سے اور میرا کہا مانو
۱۲۷۔۔۔     اور میں تبلیغ حق کے اس کام پر تم لوگوں سے کوئی مزدوری نہیں مانگتا، میری مزدوری تو بس میرے رب العالمین کے ذمے ہے ،
۱۲۸۔۔۔     کیا تم لوگ محض اپنی دولت و شوکت کی نمود کے لیے ہر اونچی جگہ پر ایک یادگار بنا ڈالتے ہو
۱۲۹۔۔۔     بغیر کسی ضرورت و مقصد کے اور طرح طرح کے محل بناتے چلے جاتے ہو گویا تم نے اس دنیا میں ہمیشہ کے لیے رہنا ہے 
۱۳۰۔۔۔     اور سختی و بے رحمی کا یہ عالم ہے کہ جب تم گرفت کرتے ہو تو بڑے سنگ دل و بے رحم بن کر گرفت کرتے ہو،
۱۳۱۔۔۔     پس ڈرو تم لوگ اللہ سے اور میرا کہنا مانو
۱۳۲۔۔۔     اور تم ڈرو اس ذات اقدس و اعلیٰ سے جس نے نوازا ہے تم کو طرح طرح کی ان نعمتوں سے جن کو تم خود جانتے ہو،
۱۳۳۔۔۔     یعنی طرح طرح کے چوپایوں اور بیٹوں سے ،
۱۳۴۔۔۔     اور قسما قسم کے باغوں اور چشموں سے ،
۱۳۵۔۔۔     مجھے سخت ڈر ہے تمہارے بارے میں ایک بڑے ہی ہولناک دن کے عذاب کا
۱۳۶۔۔۔     ان لوگوں نے اس کے جواب میں کہا کہ ہمارے لیے سب یکساں ہے خواہ تم نصیحت کرو یا تم واعظ نہ بنو،
۱۳۷۔۔۔     یہ تو محض گھسی پٹی کہانیاں ہیں پہلے لوگوں کی
۱۳۸۔۔۔     اور ہمیں بہر حال کوئی عذاب نہیں ہونا،
۱۳۹۔۔۔     سو جب انہوں نے پیغمبر کی تکذیب ہی پر کمر باندھ لی تو آخرکار ہم نے ہلاک کر دیا ان سب کو بلاشبہ اس میں بڑی بھاری نشانی ہے مگر اکثر لوگ پھر بھی ماننے والے نہیں ۔
۱۴۰۔۔۔     اور بے شک تمہارا رب بڑا ہی زبردست نہایت ہی مہربان ہے ۔
۱۴۱۔۔۔     قوم ثمود نے بھی جھٹلایا رسولوں کو
۱۴۲۔۔۔     جب کہ ان کے بھائی صالح نے ان سے کہا کہ کیا تم ڈرتے نہیں ہو؟
۱۴۳۔۔۔     بلاشبہ میں تمہارے لیے رسول ہوں تمہارے رب کی طرف سے امانت دار
۱۴۴۔۔۔     پس تم لوگ ڈرو اللہ سے اور میرا کہا مانو
۱۴۵۔۔۔      اور میں اس کام پر تم سے کوئی مزدوری نہیں مانگتا میری مزدوری تو بس رب العالمین ہی کے ذمے ہے ،
۱۴۶۔۔۔     کیا تم لوگوں کو یونہی چھوڑ دیا جائے گا ان نعمتوں میں جو تم کو یہاں میسر ہیں امن و چین کے ساتھ؟
۱۴۷۔۔۔     یعنی طرح طرح کے باغوں اور چشموں میں 
۱۴۸۔۔۔     قسما قسم کی کھیتیوں اور ایسے نخلستانوں میں جن کے خوشے گندھے ہوئے اور رس بھرے ہیں 
۱۴۹۔۔۔     اور کیا تم یونہی پہاروں کو تراش تراش کر فخریہ طور پر عمارتیں بناتے رہو گے ؟
۱۵۰۔۔۔     پس ڈرو تم لوگ اﷲ سے اور میرا کہا مانو،
۱۵۱۔۔۔     اور حد سے نکلنے والے ان لوگوں کا کہا نہ مانو
۱۵۲۔۔۔     جو فساد مچاتے ہیں اﷲ کی زمین میں اور وہ اصلاح نہیں کرتے 
۱۵۳۔۔۔     مگر اس ساری تقریر کے جواب میں ان لوگوں نے پوری ڈھٹائی سے کہا کہ تم پر تو کسی نے بڑا بھاری جادو کر دیا ہے 
۱۵۴۔۔۔     تم تو ہم ہی جیسے ایک بشر اور انسان ہو پس لاؤ کوئی نشانی اگر تم سچے ہو۔
۱۵۵۔۔۔     صالح نے فرمایا یہ ایک اونٹنی ہے جس کے لیے ایک مقرر دن میں پانی پینے کی باری ہے اور ایک دن تمہارے لیے مقرر ہے 
۱۵۶۔۔۔     اور اس کو کسی برے ارا دے سے ہاتھ بھی نہ لگانا کہ اس کے نتیجے میں آ پکڑے تم کو عذاب ایک بڑے ہولناک دن کا
۱۵۷۔۔۔     مگر ان لوگوں نے اس سب کے باوجود کاٹ ڈالیں اس کی کونچیں جس سے ہو ہو گئے ہمیشہ کی ندامت اٹھانے والے 
۱۵۸۔۔۔     چنانچہ آ پکڑا ان کو اس عذاب نے جس سے ان کو خبردار کیا گیا تھا۔ بے شک اس میں بڑی بھاری نشانی ہے مگر اکثر لوگ پھر بھی ماننے والے نہیں ،
۱۵۹۔۔۔     اور بے شک تمہارا رب بڑا ہی زبردست نہایت ہی مہربان ہے ،
۱۶۰۔۔۔     قوم لوط نے بھی جھٹلایا رسولوں کو
۱۶۱۔۔۔     جب کہ کہا ان سے ان کے بھائی لوط نے ان کو جھنجھوڑتے ہوئے کہ کیا تم ڈرتے نہیں ہو؟
۱۶۲۔۔۔     بلاشبہ میں تمہارے لیے اللہ کا رسول ہوں امانت دار
۱۶۳۔۔۔     پس تم لوگ ڈرو اللہ سے اور میرا کہا مانو
۱۶۴۔۔۔     اور میں تبلیغ حق کے اس کام پر تم سے کوئی مزدوری نہیں مانگتا، میری مزدوری تو بس رب العالمین کے ذمے ہے ۔
۱۶۵۔۔۔     کیا تم لوگ مردوں کے پاس آتے ہو اپنی شہوت رانی کے لیے سب جہاں میں سے ،
۱۶۶۔۔۔     اور چھوڑتے ہو تم اپنی ان پاکیزہ اور حلال بیویوں کو جن کو پیدا فرمایا ہے تمہارے لیے تمہارے رب نے اپنی عنایت و رحمت بے نہایت سے ، دراصل تم ہی حد سے بڑھنے والے لوگ ہو
۱۶۷۔۔۔     ان لوگوں نے دھمکی دیتے ہوئے کہا لوط اگر تم باز نہ آئے تو یقیناً تم ان لوگوں میں شامل ہو کر رہو گے جن کو نکال باہر کیا گیا ہماری بستیوں سے ،
۱۶۸۔۔۔     لوط نے کہا بے شک میں ان لوگوں میں سے ہوں جو کہ کڑھ رہے ہیں تمہارے کرتوتوں کی وجہ سے 
۱۶۹۔۔۔     پھر لوط نے اپنے رب کے حضور عرض کیا اے میرے رب بچا دے مجھے بھی اور میرے گھر والوں کو بھی ان کاموں کے وبال سے جو یہ لوگ کر رہے ہیں ۔
۱۷۰۔۔۔     سو عذاب آنے پر ہم نے بچا دیا ان کو بھی اور ان کے گھر والوں کو بھی سب کو
۱۷۱۔۔۔     سوائے ایک بڑھیا کے جو پیچھے رہ گئی تھی
۱۷۲۔۔۔     پھر تہس نہس کر ڈالا ہم نے دوسروں کو
۱۷۳۔۔۔     اور برسا دی ہم نے ان پر ایک بڑی ہی ہولناک بارش سو بڑی ہی بری بارش تھی ان لوگوں کی جن کو خبردار کر دیا گیا تھا
۱۷۴۔۔۔      بلاشبہ اس میں بڑی بھاری نشانی ہے مگر اکثر لوگ پھر بھی ماننے والے نہیں ،
۱۷۵۔۔۔     بے شک تمہارا رب بڑا ہی زبردست، انتہائی مہربان ہے ،
۱۷۶۔۔۔     بن والوں نے بھی جھٹلایا اللہ کے رسولوں کو
۱۷۷۔۔۔     جب کہ کہا ان سے شعیب نے کہ کیا تم لوگ ڈرتے نہیں ہو؟
۱۷۸۔۔۔     بلاشبہ میں تمہارے لیے رسولاللہ کا امانت دار
۱۷۹۔۔۔     پس تم لوگ ڈرو اللہ سے اور میرا کہا مانو
۱۸۰۔۔۔     اور میں تبلیغ حق کے اس کام پر تم سے کوئی اجر نہیں مانگتا۔ میرا اجر تو بس رب العالمین کے ذمے ہے ،
۱۸۱۔۔۔     جب تمہیں ناپنا ہو تو پورا ناپو اور مت بنو خسارہ دینے والوں میں سے 
۱۸۲۔۔۔     اور جب تم تولو تو تولو صحیح اور سیدھے ترازو کے ساتھ
۱۸۳۔۔۔     اور مت دو تم لوگوں کو ان کی چیزیں کم کر کے اور مت پھرو تم اللہ کی زمین میں فساد مچاتے ہوئے
۱۸۴۔۔۔     اور ڈرو تم لوگ اس اللہ سے جس نے پیدا کیا تم کو بھی اور اگلی تمام مخلوق کو بھی،
۱۸۵۔۔۔     ان لوگوں نے بھی جواب میں یہی کہا کہ سوائے اس کے اور کوئی بات نہیں کہ تم پر بھی کوئی بھاری جادو کر دیا گیا ہے 
۱۸۶۔۔۔     اور تم بھی تو ہم ہی جیسے ایک بشر اور انسان ہو پھر تم نبی کیونکر؟ اور ہم تو تمہیں بالکل جھوٹا سمجھتے ہیں ،
۱۸۷۔۔۔      پس تم گرا دو ہم پر کوئی ٹکڑا آسمان کا اگر تم سچے ہو اپنے دعوے میں ،
۱۸۸۔۔۔     شعیب نے کہا میرا رب خوب جانتا ہے وہ سب کچھ جو تم لوگ کر رہے ہو۔
۱۸۹۔۔۔      پس جب وہ لوگ شعیب کی تکذیب ہی کرتے گئے تو آخرکار آ پکڑا ان کو سائبان والے دن کے عذاب نے ، بے شک وہ عذاب تھا ایک بڑے ہی ہولناک دن کا
۱۹۰۔۔۔      بلاشبہ اس میں بڑی بھاری نشانی ہے ، مگر لوگوں کی اکثریت پھر بھی ایمان لانے والی نہیں
۱۹۱۔۔۔      اور بے شک تمہارا رب بڑا ہی زبردست انتہائی مہربان ہے ،
۱۹۲۔۔۔     اور بلاشبہ یہ قرآن اتارا ہوا ہے رب العالمین کا
۱۹۳۔۔۔     اس کو روح الامین جیسا عظیم الشان فرشتہ لے کر اترا ہے ،
۱۹۴۔۔۔     آپ کے دل پر اے پیغمبر تاکہ آپ ہو جائیں خبردار کرنے والوں میں سے 
۱۹۵۔۔۔     فصاحت و بلاغت سے لبریز ایک واضح اور روشن عربی زبان میں 
۱۹۶۔۔۔     اور بلاشبہ یہ قرآن پہلی کتابوں میں بھی ہے 
۱۹۷۔۔۔     کیا ان لوگوں کے لیے یہ کوئی نشانی نہیں ہے کہ اس کو بنی اسرائیل کے علماء بھی جانتے ہیں ؟
۱۹۸۔۔۔     اور ان لوگوں کی ہٹ دھرمی کا یہ عالم ہے کہ اگر ہم اتار دیتے اس قرآن کو کسی عجمی پر
۱۹۹۔۔۔     پھر وہ اسے ان کے سامنے پڑھ کر سنا بھی دیتا تب بھی انہوں نے اس پر ایمان نہیں لانا تھا،
۲۰۰۔۔۔     اسی طرح ہم نے ڈال دیا اس کو مجرم لوگوں کے دلوں میں ،
۲۰۱۔۔۔     یہ اس پر ایمان نہیں لائیں گے یہاں تک کہ یہ خود دیکھ لیں اس دردناک عذاب کو،
۲۰۲۔۔۔     سو وہ ان پر ایسے اچانک آ پڑے گا کہ ان کو خبر بھی نہ ہو گی،
۲۰۳۔۔۔     اس وقت یہ کہیں گے کہ کیا ہمیں کچھ مہلت مل سکتی ہے ؟
۲۰۴۔۔۔     کیا یہ لوگ ہمارے عذاب کے لیے جلدی مچا رہے ہیں ؟
۲۰۵۔۔۔     بھلا تم دیکھو تو اور غور تو کرو اگر ہم انہیں برسوں عیش کرنے کی مہلت بھی دے دیں 
۲۰۶۔۔۔     پھر آ پہنچے ان پر وہ عذاب جس سے انہیں ڈرایا جاتا ہے 
۲۰۷۔۔۔     تو ان کے کس کام آ سکتا ہے وہ سامان عیش جو ان کو دیا جاتا رہا ہے 
۲۰۸۔۔۔     اور ہمارا دستور عام یہ ہے کہ اس سے پہلے ہم نے کسی بھی بستی کو ہلاک نہیں کیا مگر اس حال میں کہ اس کے لیے خبردار کرنے والے رہے ہوں ،
۲۰۹۔۔۔     نصیحت کرنے کے لیے اور ہم ظالم نہیں ہیں
۲۱۰۔۔۔     اور اس قرآن کو شیاطین لے کر نہیں اترتے ،
۲۱۱۔۔۔      نہ تو وہ اس کام کے لائق ہیں اور نہ ہی وہ ایسا کر سکتے ہیں ،
۲۱۲۔۔۔     ان کو تو اس کے سننے سے بھی قطعی طور پر دور کر دیا گیا ہے ،
۲۱۳۔۔۔     پس کبھی پوجنا پکارنا نہیں اﷲ وحدہٗ لاشریک کے ساتھ کسی بھی اور من گھڑت معبود کو کہ اس کے نتیجے میں تم شامل ہو جاؤ ان لوگوں میں جن کو عذاب ہوتا ہے 
۲۱۴۔۔۔     اور خبردار کرو سب سے پہلے اپنے قریب ترین رشتہ داروں کو اے پیغمبر
۲۱۵۔۔۔     اور جھکائے رکھو اپنا بازوئے شفقت و فروتنی ان ایمانداروں کے لیے جو آپ کی پیروی کرتے ہیں
۲۱۶۔۔۔     پھر اگر یہ لوگ نافرمانی ہی کیے جائیں تو ان سے صاف طور پر کہہ دو کہ بے شک میں قطعی طور پر بری اور بے زار ہوں ان تمام کاموں سے جو تم لوگ کرتے ہو
۲۱۷۔۔۔     اور بھروسہ ہمیشہ اسی ذات واحد پر رکھو جو انتہائی زبردست نہایت مہربان ہے
۲۱۸۔۔۔     جو دیکھتی ہے آپ کو اس وقت بھی کہ جب آپ کھڑے ہوتے ہیں اور جو نگاہ رکھے ہوئے ہے 
۲۱۹۔۔۔     آپ کی نقل و حرکت پر سجدہ ریزوں میں 
۲۲۰۔۔۔     بلاشبہ وہی ہے ہر کسی کی سنتا سب کچھ جانتا
۲۲۱۔۔۔     لوگو! کیا میں تم کو یہ بات نہ بتا دوں کہ شیطان کس پر اترا کرتے ہیں ؟
۲۲۲۔۔۔     وہ اترا کرتے ہیں ہر بہتان باز اور جعل ساز و بدکردار پر
۲۲۳۔۔۔     وہ سنی سنائی باتیں ان کے کانوں میں پھونکتے ہیں اور ان میں سے اکثر جھوٹے ہوتے ہیں ۔
۲۲۴۔۔۔     رہے شاعر تو ان کے پیچھے تو گمراہ لوگ ہی چلا کرتے ہیں ۔
۲۲۵۔۔۔     کیا تم دیکھتے نہیں کہ وہ کس طرح بھٹکتے پھرتے ہیں ہر وادی میں 
۲۲۶۔۔۔     اور وہ کہتے وہ کچھ ہیں جو خود کرتے نہیں ۔
۲۲۷۔۔۔     بجز ان کے جو ایمان و یقین کی دولت سے مالا مال ہوں اور وہ کام بھی نیک کریں اور وہ یاد کریں اللہ کو بہت اور وہ بدلہ لیں اس کے بعد کہ ان پر ظلم کیا جائے کہ ان کا معاملہ دوسرا ہے اور عنقریب خود ہی جان لیں گے وہ لوگ جو ظلم کرتے رہے کہ کس انجام سے دوچار ہونا ہے ان کو۔

 

تفسیر

۲.	  سو یہ کتاب عظیم کھول کر بیان کرتی ہے حق اور حقیقت کو صحیح اور غلط کو جائز اور ناجائز کو حقوق اللہ اور حقوق العباد کو حضرت خالق جل مجدہ، اور اس کی مخلوق کے حقوق کے درمیان فرق و تمیز اور ان کی حدود کو اور اس طور پر کہ کسی شک و شبہ کی کوئی گنجائش باقی نہیں رہتی۔ اور اس طور پر کہ اس جیسی دوسری کوئی کتاب نہ آج تک کبھی ہوئی ہے، اور نہ قیامت تک کبھی ممکن ہے، سو اب قیامت تک حق و ہدایت کی روشنی اس کے سوا اور کہیں سے ممکن ہی نہیں پس اس میں ایک طرف تو پیغمبر کے لئے تسکین و تسلیہ کا سامان ہے کہ جب حضرت حق جَلَّ مَجْدُہ، نے اپنے فضل و کرم سے آپ کو اس کتاب عظیم کی نعمت عظمیٰ سے نواز دیا ہے جو اپنی صحت و صفائی اور آپ صلی اللہ علیہ و سلم کی صداقت و حقانیت کی کھلی اور واضح دلیل و برہان ہے، تو پھر آپ صلی اللہ علیہ و سلم کو ان لوگوں کے اعراض و انکار سے اس طرح فکر مند اور پریشان ہونے کی ضرورت نہیں، آپ کے ذمے تو اس پیغام حق و ہدایت کو بلا کم و کاست جوں کا توں پہنچا دینا ہے اور بس اس کے بعد ان کا حساب لینا ہمارا کام ہے، اِنْ عَلَیْکَ اِلاَّ الْبَلَاغُ وَعَلَیْنَا الْحِسَابُ۔ اور دوسری طرف اس میں منکرین و مکذبین کے لئے تنبیہ و تذکیر بھی ہے، کہ اس کتاب مبین اور نعمت عظمیٰ کی تکذیب و انکار اور اس سے اعراض و روگردانی کا ارتکاب کر کے تم لوگ اپنے لئے جس ہولناک انجام کا سامان کر رہے ہو اس کا بھگتان تم کو بہر حال بھگتنا ہو گا، اور نہایت ہی ہولناک صورت میں بگھتنا ہو گا، والعیاذُ باللہ العظیم،
۱۰.	 حضرات انبیاء و رسل اور ان کی قوموں کے احوال کی تذکیر کے سلسلے میں یہاں پر سب سے حضرت موسیٰ کی دعوت حق کا ذکر فرمایا گیا کہ اس میں بڑے عظیم الشان درسہائے عبرت و بصیرت پائے جاتے ہیں اور یہاں سے حضرت موسیٰ کی سرگزشت کے اس حصے کی طرف اشارہ فرمایا جا رہا ہے جبکہ آنجناب کو مدین سے واپسی کے سفر کے دوران وادی مقدس طوی میں اللہ تعالیٰ سے ہم کلامی اور شرف نبوت سے سرفرازی کا شرف حاصل ہوا تھا۔ اور اللہ تعالیٰ نے آپ کو منصب رسالت سے سرفراز فرما کر فرعون اور اس کی قوم کے پاس تبلیغ حق کے لئے جانے کی ہدایت فرمائی تھی۔
۱۱.	  سو اس ارشاد ربانی سے قوم فرعون کے فساد اور ان کی بگاڑ کی انتہاء کو بھی واضح فرما دیا گیا۔ کہ اوّلاً ان کا ذکر ظالمین کے وصف کے ساتھ فرمایا گیا اور پھر اس کی توضیح وتشریح قوم فرعون کے لفظ سے فرمائی گئی یعنی ان لوگوں کا اصل ٹائٹل اور عنوان ظالم ہی تھا اس لئے پہلے ان کا ذکر ظالمین کے وصف کے ساتھ فرمانے کے بعد ان کے نام کے ذکر سے اس کی توضیح فرمائی گئی اور ظاہر ہے کہ جو اپنے خالق و مالک کے حق بندگی کو فراموش کر کے خود اپنی خدائی کا دعویدار بن جائے اس سے بڑھ کر ظالم اور کون ہو سکتا ہے؟ اور اپنی خدائی کا یہ کافرانہ اور ظالمانہ دعوی اگرچہ فرعون ہی نے کیا تھا۔ لیکن اس کی قوم نے بھی پوری طرح اس کی اطاعت کو اپنا لیا تھا اس لئے وہ سب بھی اس کے اس جرم میں شریک ہو گئے تھے جیسا کہ دوسرے مقام پر اس کی اس طرح تصریح فرمائی گئی فَاسْتَخَفَّ قَوْمَہ فَاَطَاعُوْہُ اِنَّہُمْ کَانُوْا قَوْمًا فٰسِقِیْنَ (الزخرف۔ ۵۴) اور ان کے اس فساد و بگاڑ کی اصلاح کے لئے ان کو خوف خداوندی کی تذکیر و یاد دہانی فرمائی گئی۔ اور ان کے لئے بطور تحریض و ترغیب ارشاد فرمایا گیا اَلَا یَتَّقُوْنَ یعنی کیا یہ لوگ ڈرتے اور بچتے نہیں، یعنی کیا یہ بچتے نہیں اپنے رب کی گرفت و پکڑ اور اس کے عذاب سے؟ یعنی ان کو اپنے ظلم و فساد کے نتیجہ و انجام اور خداوند قدوس کے قہر و غضب سے بچنے کی فکر کرنی چاہیے سو تقویٰ و پرہیزگاری اور خوف خداوندی اصلاح احوال کی اساس و بنیاد ہے اس لئے ہر پیغمبر نے اپنی قوم کو سب سے پہلے اسی کی دعوت دی۔
۱۵.	  سو اللہ تعالیٰ نے حضرت موسیٰ کے اس خوف و خدشہ کا پورے زور اور شدت کے ساتھ ازالہ فرمایا کہ وہ لوگ ان کو قتل کر دیں گے چنانچہ اول تو کلا کے حرف تاکید واَدْع کے ساتھ ارشاد فرمایا گیا کہ نہیں ایسے ہرگز نہیں ہو گا۔ اور دوسرے اِنَّا مَعَکُمْ مُّسْتَمِعُوْنَ کے تاکیدی جملے کے ساتھ اس کو مؤکد فرمایا کہ یقیناً ہم تمہارے ساتھ ہیں سننے دیکھنے کو جیسا کہ دوسرے مقام پر ارشاد فرمایا گیا۔ اِنَّنِیْ مَعَکُمَا اَسْمَعُ وَاَریٰ (طٰہٰ۔۴۶) یعنی میں تمہارے ساتھ ہوں سنتا دیکھتا اور جب اللہ تعالیٰ کی معیت نصیب ہو جائے تو پھر اور کیا چاہیے چنانچہ یہ اسی معیت خداوندی کا نتیجہ تھا کہ فرعون اپنی پوری فرعونی قوت و طاقت کے باوجود آنجناب پر کبھی دست درازی نہیں کر سکا۔ اور نہ ہی اس کی قبطی قوم کبھی آپ پر کسی طرح کی دست درازی کر سکی۔ حالانکہ وہ پوری قوم تھی اور قوم بھی فرعونی دماغ والی قوم جبکہ ان کے مقابلے میں حضرت موسیٰ ایک فرد فرید تھے جو ان کے منہ پر اور ان کی فرعونیت کے علی الرغم کلمہ حق بلند کر رہے تھے۔ آپ صلی اللہ علیہ و سلم کے ساتھ آپ کے بھائی ہارون کے سوا اور کوئی نہ تھا۔ سو حفاظت اللہ ہی کی حفاظت اور معیت اسی کی معیت ہے سبحانہ و تعالیٰ اَلَلّٰہُمَّ فَکُنْ لَنَا بِکُلِّ حَالٍ مِّنَ الْاحوال، وَفِیْ کُلِّ موطنٍ مّن المواطن فی الحیاۃ۔ یا من بیدہ ملکوتُ کل شیئ وھو یُجِیْرُ وَلَا یُجَارُ عَلَیْہِ۔
۲۴.	  یعنی رب العالمین جل جلالہ، کی معرفت اور اس کی پہچان کے لئے کہیں دور جانے کی ضرورت نہیں، بلکہ زمین و آسمان اور ان دونوں کے درمیان کی اس عظیم الشان اور گوناگوں مخلوق میں نگاہ ڈال کر اور نظر دوڑا کر دیکھ لو۔ تمہیں اس وحدہٗ لاشریک کے وجود باجود، اس کی حکمت بے نہایت، اور رحمت و عنایت بے غایت پر دلالت کرنے والی نشانیاں ہر طرف پھیلی بکھری نظر آئیں گی، جو اپنی زبان حال سے پکار پکار کر اس کی عظمت شان اور جلالت قدر کو بیان کر رہی ہیں۔ اور اس طور پر کہ کسی طرح کے شک و انکار کی کوئی گنجائش باقی نہیں رہ سکتی۔ آخر تم ہی لوگ بتاؤ اور اپنی عقل و ضمیر سے پوچھ کر بتاؤ کہ آخر وہ کون ہے جس نے آسمانوں اور زمین کی اس عظیم الشان اور حکمتوں بھری کائنات اور ان دونوں کے درمیان کی بیحد وحساب مخلوقات کو وجود بخشا؟ اور اس نے اس سب کو اس قدر پابندی اور حکمت کے ساتھ تمہارے کام میں لگا دیا؟ اور جو اس سارے نظام کو تھامے ہوئے ہے؟ سو وہی ہے اللہ جَلَّ جَلَالُہ، جو کہ رب العالمین ہے۔ جو کہ خالق و مالک حقیقی اور معبود برحق ہے اس کے سوا باقی سب اوہام و خرافات ہیں، فَذَالِکُمُ اللّٰہُ رَبُّکُمُ الْحَقُّ فَمَا ذَا بعْدَ الْحَقِّ اِلاَّ الضَّلَالُ فَاَنّیٰ تُصْرَفُوْنَ وَاَنّیٰ تُسْحَرُوْنَ؟ تم لوگوں کی مت آخر کہاں اور کیوں کہاں ماری جاتی ہے؟ اور تم پر کہاں سے جادو کیا جاتا ہے؟ سو اگر تم لوگ واقعی ایمان لانا اور یقین سے سرفراز ہونا چاہتے ہو تو یہ ساری کائنات حق کی داعی اور اس کی عظمت شان کی مظہر اتم ہے۔ لیکن عناد اور ہٹ دھرمی کا کوئی علاج نہیں؟ والعیاذ باللہ العظیم
۲۹.	 سو یہی حال ہوتا ہے اہل کفر و باطل کا کہ وہ جب دلیل و منطق اور حجت و برہان کے میدان میں عاجز آ جاتے ہیں، تو دھمکیوں کی زبان پر اتر آتے ہیں اور ظلم و عدوان کی منطق کے ذریعے حق کی آواز کو دبانے اور اس کو خاموش کرنے کی روش کو اپنا لیتے ہیں فرعون دماغوں اور فرعونیت کی منطق کا یہی حال کل تھا۔ اور یہی آج ہے کہ وہ اہل حق کو دھمکیوں سے مرعوب کر کے خاموش کرنا چاہتے ہیں، والعیاذُ باللہ جَلَّ وَعَلَا
۳۰.	 سو فرعون نے تو اپنے طور پر یہ سمجھا ہو گا کہ حضرت موسیٰ اس طرح کی خوفناک دھمکی سے مرعوب ہو کر اپنی اس دعوت سے باز آ جائیں گے، یا اپنے مؤقف میں کوئی لچک پیدا کر دیں گے لیکن حضرت موسیٰ نے پوری متانت و سنجیدگی اور نہایت وقار و استقامت کے ساتھ اس سے کہا کہ کیا تو ایسے کرے گا اگرچہ میں تیرے سامنے کوئی کھلی اور واضح نشانی لے آؤں؟ جو میرے دعوے کی صداقت کو پوری طرح نکھار دے؟ یعنی حق اور حقیقت کے مقابلے میں ایسی دھمکیوں کا معاملہ عقل و فطرت کے تقاضوں کا خون کرتا ہے، والعیاذ باللہ
۳۳.	 یعنی حضرت موسیٰ کے ارشاد کے جواب میں جب فرعون نے ان سے کہا کہ لاؤ تم اپنی وہ نشانی اگر واقعی تم اس دعوے میں سچے ہو، اور اس طرح کی کوئی نشانی اپنے پاس رکھتے ہو۔ یعنی فرعون نے جب حضرت موسیٰ کی اس دعوت حق و ہدایت پر کان نہ دھرا جو عقل و فطرت اور آفاق وانفس کے کھلے اور واضح دلائل پر مبنی تھی، اور وہ اس کو ماننے اور قبول کرنے کے لئے تیار نہ ہوا۔ اور حضرت موسیٰ سے نشانی دکھانے کا مطالبہ کیا تو آپ نے اللہ تعالیٰ کے حکم و ارشاد کے مطابق اپنی لاٹھی کو زمین پر ڈالا تو وہ یکایک ایک کھلم کھلا اژدہا بن گئی اور اپنے ہاتھ کو اپنے گریبان میں ڈال کر باہر نکالا تو وہ یکایک چمک رہا تھا، بغیر کسی بیماری کے، جیسا کہ دوسرے مقام پر ارشاد فرمایا گیا مِنْ غَیْرِ سُوْءٍ ایَٰۃً اُخْریٰ۔ سو حضرت موسیٰ کی ان دو نشانیوں سے فرعون اندر سے ہل کر رہ گیا، مگر اس نے حق کو تسلیم کرنے، اور اس کو ماننے کے بجائے کہا کہ یہ تو ایک بڑا ماہر جادوگر ہے۔
۳۹.	 یعنی جب درباریوں کے مشورے کے مطابق حضرت موسیٰ سے مقابلے کے لئے ملک بھر کے ماہر جادوگروں کو اکٹھا کر دیا گیا، اور اس کے لئے ایک خاص دن اور خاص وقت بھی مقرر کر دیا گیا، جس کے بارے میں دوسرے مقام پر تصریح فرمائی گئی کہ وہ دن یَوْمُ الزِّیْنَۃً یعنی ان کے ایک خاص میلے کا دن ہو گا۔ اور یہ سب اس لئے کیا گیا کہ جب ایسے خاص اجتماع اور خاص وقت میں اور کھلے میدان کے اندر لوگ بڑی بھاری تعداد میں جمع ہونگے اور تنہا موسیٰ کے مقابلے میں ماہر جادوگروں کی اتنی بڑی فوج میدان میں اترے گی۔ اور اپنے جادو کے کرتب دکھائے گی۔ تو ہماری فتح و جیت کی عظمت شان کے ترانے یکایک پورے ملک میں بجنے شروع ہو جائیں گے، بھلا ملک بھر کے ماہر جادوگروں کی اتنی بڑی فوج کا مقابلہ اکیلے موسیٰ کس طرح کر سکیں گے۔ اس لئے فرعون نے اپنے لوگوں سے تحریض و تشویق اور ترغیب و تحضیض کے طور پر استفہامیہ اسلوب میں کہا ہَلْ اَنْتُمْ مُّجْتَمِعُوْنَ (کیا تم لوگ اکٹھے ہوتے ہو؟) یعنی تم کو ضرور اکٹھا ہونا چاہیے اور جو لوگ ایمان و یقین کی دولت سے محروم ہوتے ہیں وہ قدرت الٰہی اور غیبی طاقت کی قوت کے اندازے سے اسی طرح محروم ہوتے ہیں فرعون کو اس کا کوئی پتہ اور اندازہ نہیں تھا کہ اس کی یہ سب چالیں اور کوششیں خود اسی کے خلاف پڑنے والی ہیں۔
۴۷.	 سو انہوں نے رب العالمین پر اپنے ایمان و یقین کے اعلان کے ساتھ ساتھ اس بات کی بھی توضیح و تصریح کر دی کہ ہم اس رب العالمین پر ایمان لے آئے جو کہ حضرت موسیٰ اور ہارون کا رب ہے، اور یہ اس لئے کہ تاکہ اس کے بعد کسی کے لئے کسی ادنیٰ اشتباہ کی گنجائش بھی باقی نہ رہ سکے۔ کہ رب وہی وحدہٗ لاشریک ہے، اور فرعون جو اپنے آپ کو رب کہتا اور کہلواتا ہے، وہ اس میں بالکل جھوٹا ہے، یہاں پر ان جادوگروں کے بارے میں اُلْقِیَ کا لفظ استعمال فرمایا گیا ہے۔ جس کا معنی و مطلب ہے کہ ان کو سجدے میں ڈال دیا گیا۔ یعنی ان کے اندر سے ایک ایسی ہوک اٹھی اور ایک ایسی زوردار، اور غیر اختیاری تحریک پیدا ہوئی کہ وہ سب کے سب بے ساختہ سجدے میں گر گئے۔ اور یہی حال ہوتا ہے انسان کا اس وقت جب اس کا ضمیر جاگتا ہے اور اس کا باطن روشن ہوتا ہے جس سے اس کے اندر ایک ایسا عظیم الشان انقلاب بپا ہو جاتا ہے جس سے وہ کہیں سے کہیں جا پہنچتا ہے۔
۵۰.	 سو اس سے دولت ایمان و یقین کی انقلاب آفرینی اور اس کی عظمت شان کا اندازہ کیا جا سکتا ہے، کہ کہاں یہی جادوگر تھے جو حضرت موسیٰ کے مقابلے میں میدان میں آنے سے پہلے فرعون سے خاص انعام کا مطالبہ کر رہے تھے اور اس سے زور دے کر اور صاف طور پر کہہ رہے تھے اَئِنَّ لَنَا لَاَجْرًا اِنَّ کُنَّا نَحْنُ الْغَالِبِیْنَ یعنی اگر ہم اس مقابلے میں غالب آ گئے تو ہمیں کیا اجر اور بدلہ ملے گا۔ اور کہاں اب چند ہی لمحوں کے بعد لذت ایمان سے سرشاری کے نتیجے میں وہ فرعون کی اتنی بڑی خوفناک دھمکی کو بھی خاطر میں نہیں لاتے۔ اور اپنے دین و ایمان کی خاطر اور اپنے رب کی رضا کے حصول کے لئے اپنی جان عزیز کا نذرانہ پیش کرنے کے لئے اس طرح تیار ہو جاتے ہیں۔ سو ایمان و یقین کی دولت ایسی عظیم الشان، بے مثال، اور انقلاب آفریں دولت ہے کہ اس سے سرفرازی کے بعد بندہ مومن کے سامنے دنیا ساری کی حیثیت پر کے برابر بھی نہیں رہ جاتی، والحمد للہ رب العالمین،
۵۱.	 سو ان بندگان صدق و صفا کو ایمان کی ایک ہی جھلک نے جس مقام بلند پر پہنچا دیا تھا اس کے بعد فرعون اور اس کی ساری سلطنت کی حیثیت ان کے سامنے مچھر کے پر کے برابر بھی نہیں رہ گئی تھی، چنانچہ انہوں نے فرعون کی اس خوفناک دھمکی کی کوئی پرواہ نہ کرتے ہوئے۔ اس کے جواب میں اس سے کہا اور پوری بیباکی سے کہا کہ تو جو مرضی کر لے، ہمیں اس کی کوئی پرواہ نہیں کہ ہم نے بہر حال اپنے رب ہی کے حضور لوٹ کر جانا ہے اور ہم اس بات کی طمع رکھتے ہیں کہ ہمارا رب ہماری خطاؤں کو معاف فرما دے۔ اس بناء پر کہ ہم سب سے پہلے ایمان لائے، سبحان اللہ، کیسی بڑی قوت، اور کس قدر عظیم الشان روشنی ہے یہ ایمان کی قوت اور روشنی کہ اس کی ایک ہی جھلک سے انسان کے اندر ایسا محیر العقول انقلاب بپا ہو جاتا ہے اور اس کی فکر و سوچ اس حد تک سدھر اور بدل جاتی ہے۔ اور وہ ایک ہی جست میں کہاں سے کہاں پہنچ جاتا ہے، فالحمدُ لِلّٰہِ الذی شَرَّفَنَا بِنِعْمَۃِ الایمان والیقین۔ اَللّٰہُمَّ فَزِدْنَا مِنْہُ وَثَبِتْنَا عَلَیْہِ، یا ذالجلال والاکرام
۵۷.	 یعنی یہ اللہ تعالیٰ کی تدبیر کا کرشمہ تھا کہ وہ لوگ اس طرح اپنے باغوں، چشموں، خزانوں، دولت کدوں، سے نکل کر غرقابی کے گھاٹ پر خود جا پہنچے۔ دنیا کی ظالم حکومتوں کا طریقہ و وطیرہ تو ہمیشہ یہی رہا کہ وہ اپنے مخالفوں کو کچلنے کے لئے اپنی وحشیانہ بمباری کے ذریعے شہروں کے شہروں اور بستیوں کی بستیوں کو تباہ و برباد کر کے اور اجاڑ کر رکھ دیتے ہیں جس کے نتیجے میں ایسے مظالم کا شکار زیادہ تر وہ لوگ ہوتے ہیں جو بالکل بے گناہ اور بے قصور ہوتے ہیں، لیکن ظالم بستیوں سے صرف ظالموں کو نکال باہر کرنا، تاکہ وہ اپنے کئے کرائے کے انجام کو بھگتیں اور کسی بستی کو کوئی گزند اور نقصان نہ پہنچے، سو یہ خداوند قدوس ہی کی قدرت اور اس کی تدبیر کا نتیجہ ہو سکتا ہے، کہ فرعون اپنے شرکائے ظلم کے ساتھ اسطرح خود نکل کر غرقاب ہونے کے لئے پہنچ گیا۔
۵۹.	 یعنی اَوْرَثْنٰـہَا کی ضمیر مفعول سے بعینہ وہی چیزیں مراد نہیں ہیں جن سے قبطیوں کو نکال باہر کیا گیا تھا، کیونکہ مصر سے نکلنے کے بعد ان لوگوں کا واپس مصر میں آکر آباد ہونا تاریخ سے ثابت نہیں۔ بلکہ اس سے مراد اسی نوع کی نعمتیں ہیں جن سے بنی اسرائیل کو مصر سے نکلنے کے بعد فلسطین کی ارض مقدس میں سرفراز کیا گیا تھا۔ جیسا کہ دوسرے مقام پر اس کی اس طرح تصریح فرمائی گئی ہے وَاَوْرَثْنَا الْقَوْمَ الَّذِیْنَ کَاَنُوْا یُسْتَضْعَفُوْنَ مَشَارِقَ الْاَرْضِ وَمَغَارِبَہَا الَّتِیْ بٰرَکْنَا فِیْہَا الایٰۃ (الاعراف۔ ۱۳۷) یعنی ہم نے ان لوگوں کو کہ جن کو دبا کر رکھا گیا تھا اس سرزمین کی مشرقوں اور مغربوں کا وارث بنا دیا۔ جس کو ہم نے طرح طرح کی برکتوں سے نوازا تھا۔ اور ارض مبارک اور ارض مقدس سے مراد ارض فلسطین ہی ہے جیسا کہ قرآن حکیم کی دوسری مختلف آیات کریمات میں ارشاد فرمایا گیا ہے، اور ان لوگوں کے مصر سے نکلنے اور صحرا گروی کا دور ختم ہونے کے بعد یہی وہ سرزمین تھی جو بنی اسرائیل کے قبضے میں آئی ارض مصر کی طرف واپسی، اور حکومت مصر پر ان کے قبضے کا کوئی تاریخی ثبوت نہیں ملتا۔ سو اَوْرَثْنٰہَا کی ضمیر مفعول سے مراد بعینہ وہی نعمتیں نہیں بلکہ اسی طرح کی نعمتیں ہیں۔ ہم نے اپنے ترجمے کے اندر اس کی طرف اشارہ کر دیا ہے والحمد للہ جل وعلا، بہرکیف یہ قدرت کی پُر حکمت کارستانی ہی کا ایک نتیجہ و ثمرہ تھا کہ صدیوں سے غلامی کی زنجیروں میں جکڑی ہوئی قوم کو آزادی، اور ایسی دوسری نعمتوں سے سرفرازی نصیب ہوئی، فالحمد للہ جَلَّ وَعَلَا
۷۰.	 حضرت ابراہیم کے قصے کا ذکر و آغاز بھی ان کی دعوت و تبلیغ کے مرحلے ہی سے فرمایا گیا ہے نہ کہ ان کی میلاد و پیدائش کے ذکر سے، کیونکہ حضرات انبیاء ورسل کی پاکیزہ زندگیوں میں اصل اور قابل ذکر مرحلہ وہی ہوتا ہے جب وہ دنیا کو حق کی دعوت دیتے ہیں۔ اس لئے قرآن حکیم میں کسی بھی پیغمبر کی ولادت اور ان کی میلاد کا ذکر نہیں فرمایا گیا، سوائے ان کے جن کی پیدائش خرق عادت اور معجزانہ طور پر ہوئی تھی جیسے حضرت عیسیٰ اور یحییٰ علیہما الصلوٰۃ والسلام یا پھر حضرت آدم جو بغیر ماں اور باپ کے توسط کے محض قدرت الٰہی سے پیدا ہوئے، ان کے سوا باقی تمام حضرات کا ذکر ان کے دعوت و تبلیغ کے مرحلے ہی سے ہوتا ہے۔ کہ اصل چیز ان مقدس ہستیوں کی زندگیوں میں یہی ہوتی ہے اور یہی ذمہ داری ان کی امتوں اور ان کے نام لیواؤں پر عائد ہوتی ہے کہ وہ ان کے پیغام کو آگے پہنچائیں تاکہ دنیا حق و ہدایت کے نور سے منور، اور مستفید و فیضیاب ہو سکے۔ اسی لئے حضرت امام الانبیاء محمد رسول اللہ علیہ و سلم نے اپنی امت کو بطور خاص ہدایت فرمائی کہ تَرَکْتُ فِیْکُمْ مَا اِنَّ تَمَسَّکُمْ بِہٖ لَنْ تَضِلُّوْا بَعْدِیْ کِتَابُ اللّٰہِ وَسُنَّتِیْ فَعَضُّوْا عَلَیْہِمَا بِاالنَّوَاجِذُ۔ یعنی میں اپنے بعد تمہارے درمیان دو ایسی چیزیں چھوڑ کر جا رہا ہوں کہ اگر تم نے ان کو مضبوطی سے پکڑے رکھا تو تم کبھی گمراہ نہیں ہوؤ گے۔ یعنی اللہ کی کتاب اور میری سنت، پس تم لوگ ان دونوں کو ڈاڑھوں سے پکڑے رکھنا۔ مگر اس سب کے باوجود امت مسلمہ کا حال آج یہ ہے کہ وہ مولد اور میلاد کے نام سے طرح طرح کی خرافات کا ارتکاب کرتی ہے یہاں تک کہ انہوں نے عید میلاد کے نام سے ایک مستقل اور تیسری عید بھی بنا لی ہے۔ جبکہ حدیث و فقہ کی تمام کتابوں میں آج تک کتاب العیدین کے عنوان سے دو ہی عیدوں کا ذکر آتا ہے۔ یعنی عیدالفطر اور عید الاضحی جن کا تعلق دو عظیم الشان عبادتوں سے ہے۔ یعنی صیام رمضان اور حج و قربانی سے۔ سو امت مسلمہ نے اس طرح کی اختراعات سے کئی بدعات کا اضافہ تو کر دیا ہے۔ مگر قرآن و سنت کی تعلیمات مقدسہ سے ان کو کوئی آگہی نہیں الا ماشاء اللہ شاعر مشرق نے خوب کہا کہ حقیقت روایات میں کھو گئی اور یہ امت خرافات میں کھو گئی فالی اللہ المشتکی وہو المستعان۔
۷۱.	 سو حضرت ابراہیم نے حضرت حق جل مجدہ، کی ان صفات کے ذکر سے جو کہ فطری اور بدیہی ہیں عقیدہ توحید کو بھی پوری طرح نکھار دیا۔ اور اس کے ساتھ ہی ساتھ شرک کی بھی ٹھوس دلائل سے بیخ کنی فرما دی یعنی ایک طرف تو تم لوگوں کے وہ خود ساختہ اور من گھڑت معبود ہیں جو نہ تمہاری آواز و پکار کو سن سکتے ہیں اور نہ تمہارے لئے کسی طرح کے نفع و نقصان کا کوئی اختیار رکھتے ہیں اور دوسری طرف وہ اللہ ہے جو ساری کائنات کا خالق و مالک اور ان کا رب اور پالنہار ہے جس کی رحمتیں اور عنایتیں ہر چیز پر چھائی ہوئی ہیں اسی نے مجھے پیدا فرمایا اور وجود بخشا وہی ہدایت دیتا اور میری راہنمائی فرماتا ہے وہی مجھے کھلاتا پلاتا ہے اور جب میں بیمار ہو جاؤں تو وہی مجھے شفاء دیتا ہے اسی کے ہاتھ میں زندگی و موت کا اختیار ہے اور وہی ہے جس سے میں طمع اور امید رکھتا ہوں کہ وہ قیامت کے روز میری خطاؤں کو معاف فرمائے گا تو اس کو چھوڑ کر تم لوگوں کا ان من گھڑت خداؤں کی پوجا کرنا کس قدر حماقت اور کتنا بڑا ظلم ہے، والعیاذُ باللہ جَلَّ وَعَلَا
۷۹.	 یعنی ایسے دل کے ساتھ جو کفر و شرک اور شقاق و نفاق کے ہر جملہ شوائب سے پاک اور محفوظ ہو، جو سارے کا سارا اللہ ہی کے لئے ہو، کیونکہ جس دل میں کفر و شرک کی میل یا کسی اور کی حصہ داری یا نفاق و شقاق کی بیماری ہو۔ والعیاذ باللہ اس کی اللہ تعالیٰ کے یہاں کوئی قدر و قیمت نہیں۔ سو اس یوم جزاء میں فائز المرام اور بازیاب وہی لوگ ہونگے جو حضرت حق جَلَّ مَجْدُہ، کے حضور ایسے قلب سلیم کے ساتھ حاضر ہونگے۔ ورنہ مال و اولاد میں سے کوئی بھی چیز کام نہیں آ سکے گی۔ اگر مال کام آتا تو قارون و فرعون جیسے لوگ دوزخ کا ایندھن نہ بنتے جو دنیا میں زمین کے خزانوں اور اقتدار کے مالک تھے۔ اور اگر اولاد کام آتی تو حضرت ابراہیم کے باپ آزر سے بڑھ کر خوش نصیب اور کون ہو سکتا تھا؟ جس کو حضرت ابراہیم جیسا عظیم الشان اور جلیل القدر فرزند ملا، مگر وہ بھی اس کے کفر و انکار کے باعث اس کے کچھ کام نہ آ سکے، تو پھر اور کسی کے کہنے ہی کیا؟ سو اس سے یہ اہم اور بنیادی حقیقت واضح ہو جاتی ہے کہ انسان کے بناؤ بگاڑ، اور صحت و فساد، کا اصل اور بنیادی تعلق اس کے اپنے قلب و باطن سے ہے وباللّٰہ التوفیق لما یُحِبُّ ویُرید، وعلیٰ ما یُحِبُّ ویُرید، بِکُلِّ حَالٍ مِّنَ الْاحوال، وفِیْ کُلِّ مَوْطِنٍ مِّنَ المواطن فی الحیاۃ
۹۵.	  کیونکہ دنیا میں یہ سب باہم شریک جرم تھے، اس لئے یوم جزاء میں ان کا حشر و انجام بھی ایک ہی ہو گا۔ اور سب کو اُوندھے منہ یکجا دوزخ میں دھکیل دیا جائے گا۔ والعیاذ باللہ۔ کَبَّ کے معنی منہ کے بل گرانے اور پچھاڑنے کے آتے ہیں، اسی سے کَبْکَبَ بنایا گیا، جس سے اس کے اندر حروف کی زیادتی کی بناء پر مبالغے کا مفہوم پیدا ہو گیا۔ سو ان بدبختوں کو ایک کے بعد ایک کر کے، اور ایک دوسرے پر دوزخ میں دھکیلا جائے گا۔ اور اس طرح یہ قعر جہنم تک لڑھکتے چلے جائیں گے، والعیاذُ باللہ، دنیا میں یہ چونکہ کفر و انکار اور تکذیب و عداوت حق میں ایک دوسرے کے معاون اور مددگار بنے ہوئے تھے، اس لئے وہاں پر یہ ایک دوسرے کے لئے آتش دوزخ کو بھڑکانے کا ذریعہ بنیں گے، جیسا کہ دوسرے مقام پر ارشاد فرمایا گیا۔ وَیَجْعَلَ الْخَبِیْثَ بَعْضَہ، عَلیٰ بَعْضٍ فَیَرْکُمَہ، جَمِیْعًا فَیَجْعَلَہ، فِیْ جَہَنَّمَ اُولئِکَ ہُمُ الْخَاسِرُوْنَ(الانفال۔۳۷) اور یہی تقاضا ہے الجزاءُ منِ جِنْسِ العمل کے ضابطے کا۔ یعنی عمل کی جزا اسی کی جنس سے ہو گی، والعیاذُ باللہ العظیم،
۹۹.	 سو اپنا وہ ہولناک انجام دیکھنے کے بعد وہ پیرو اور معتقد جو دنیا میں اپنے بڑوں اور پیشواؤں کے دم چھلے بنے ہوئے تھے، جو ان کے ہاتھ پاؤں چومتے چاٹتے۔ اور ان کی بات کو سند مانتے تھے۔ اور اس طور پر کہ ان کے مقابلے میں اہل حق کی بات کو سننے ماننے کے لئے تیار نہیں ہوتے تھے۔ اس روز یہ اپنے بڑوں، گروؤں اور پیشواؤں سے ان کے روبرو اس طرح مخاطب ہونگے، اور ان سے صاف طور پر کہیں گے کہ تم ہی لوگوں نے ہمیں یہاں پہنچایا۔ اور اس ہولناک انجام سے دوچار کیا۔ اللہ کی قسم ہم لوگ کھلی گمراہی میں پڑے تھے کہ تم کو رب العالمین کے برابر کے قرار دے کر پُوجتے پکارتے تھے۔ تم کو حاجت روا اور مشکل سمجھ کر تمہارے نام کی نذر میں مانتے، نیازیں دیتے، چڑھاوے چڑھاتے اور طواف کرتے تھے۔ سو اس دن پیرو اور معتقد اپنے ان بڑوں اور پیشواؤں کو مجرم قرار دے کر ان پر لعنتیں برسائیں گے، قرآن حکیم میں اس منظر کو کئی جگہ پیش فرمایا گیا ہے، جیسے سورہ اعراف آیت نمبر ۳٨ احزاب ۶۷۔۶٨ اور حٰم السجدۃ نمبر۲٩ وغیرہ وغیرہ، والعیاذُ باللہ العظیم
۱۰۷.	 پس میں جو کچھ کہتا ہوں اپنی طرف سے نہیں بلکہ اس اللہ کی طرف سے کہتا ہوں جس کا میں بھیجا ہوا اور اس کا رسول ہوں۔ اور اس کی طرف سے جو پیغام مجھے ملتا ہے میں اس کو پوری دیانت و امانت کے ساتھ جوں کا توں تم لوگوں تک پہنچا دیتا ہوں، اور اس میں اپنی طرف سے کسی طرح کی کوئی کمی پیشی نہیں کرتا پس میری بات کو ماننا دراصل خدا کی بات کو ماننا ہے اور اس سے اعراض و رُوگردانی برتنا دراصل خدا کی بات سے اعراض و رُوگردانی برتنا ہے جس کا نتیجہ و انجام بہت بُرا۔ اور ہولناک ہے پس تم لوگ اپنے معاملے میں خود سوچ لو اور اپنے نفع و نقصان کو خود دیکھ لو۔
۱۰۷.	 سو تقویٰ و پرہیزگاری، یعنی خداوند قدوس کی گرفت و پکڑ سے ڈرنا، اور اس کی معصیت و نافرمانی سے بچنا اور اللہ کے رسول کی اطاعت و فرمانبرداری سارے دین کا خلاصہ اور نجات و فلاح کی اصل ہے، کہ خوف و تقویٰ خداوندی کے بغیر اللہ تعالیٰ کے یہاں کسی عمل کا نہ کوئی اثر ہو سکتا ہے اور نہ کوئی وزن و اعتبار اور تقویٰ و پرہیزگاری کا طریقہ و وسیلہ اور اس کا لازمی تقاضا اطاعت رسول ہے کہ رسول کی اطاعت و فرمانبرداری کے بغیر نہ تقویٰ کے تقاضے پورے ہو سکتے ہیں اور نہ اس کا کوئی اثر و نتیجہ ظاہر ہو سکتا ہے پس تقویٰ و اطاعت رسول نجات و فلاح کی اصل اور بنیاد ہیں۔ اس لئے حضرت نوح نے اور اسی طرح دوسرے انبیائے کرام اپنی اپنی قوموں کو انہی دو بنیادوں کی تعلیم و تلقین فرمائی۔ جیسا کہ جملہ انبیاء ورسل کے قصوں سے واضح ہے۔
۱۱۱.	 سو یہ نتیجہ و اثر تھا ان لوگوں کے کبر و غرور کا جس کے باعث وہ حضرت نوح کے ان جانثاروں کو حقیر جانتے اور ان کو ارذل یعنی سب سے گھٹیا قرار دے رہے تھے جو دنیاوی مال و دولت تو نہیں رکھتے تھے لیکن ایمان و یقین کی اس اصل اور حقیقی دولت سے سرشار و مالا مال تھے، جو کہ دنیاوی مال و دولت سے کہیں بڑھ کر اعلیٰ و افضل اور دارین کی سعادت و سرخروئی سے سرفراز و مالا مال کرنے والی عظیم الشان اور بے مثال دولت ہے، سو دنیاوی مال و دولت کا یہ پہلو بڑا خطرناک اور باعث ہلاکت و محرومی ہے، کہ اس کی بناء پر ابنائے دنیا کبر و غرور میں مبتلا ہو کر حق اور اہل حق کو حقیر جاننے لگتے ہیں، اور اس کے نتیجے میں وہ نور حق و ہدایت سے اور دور اور محروم ہوتے چلے جاتے ہیں، یہاں تک کہ وہ ہلاکت و تباہی کے دائمی گڑھے میں جا گرتے ہیں، والعیاذُ باللہ۔
۱۱۷.	 یعنی حضرت نوح کی ساڑھے نو سو سال کی طویل دعوت و تبلیغ کے بعد بھی جب وہ بدبخت قوم نہ سدھری، اور ایمان لانے اور حق کے آگے جھکنے کو تیار نہ ہوئی، تو اس وقت حضرت نوح نے اپنے رب کے حضور یہ دعا کی، کیونکہ ان کے سامنے یہ حقیقت پوری طرح عیاں اور واضح ہو گئی تھی، کہ اب ان کے اندر خیر و صلاح کی کوئی رمق باقی نہیں۔ بلکہ اب ان کا وجود اللہ کی دھرتی پر ایک ناروا بوجھ بن کر رہ گیا ہے، جس کو ختم کرنا اور دھرتی کو ان کی نجاست سے پاک کرنا ضروری ہو گیا ہے کیونکہ اس کے بعد انکے وجود اور انکی بقاء سے کفر و شرک کی نجاست ہی میں اضافہ ہو گا، جس طرح کہ سورہ نوح کے آخر میں حضرت نوح کی دعا کے اندر اس کی تصریح موجود ہے، ہم نے اپنے ترجمے کے اندر بین القوسین میں آخرکار کے لفظ کے اضافے سے اسی تفصیل کی طرف اشارہ کرنے کی کوشش کی ہے، والحمد للہ، یہاں سے یہ بھی واضح ہو جاتا ہے، کہ حضرت نوح جیسے عظیم الشان اور جلیل القدر پیغمبر بھی اللہ تعالیٰ ہی کی حاجت روائی و مشکل کشائی کے محتاج تھے اور وہ بھی اسی کے حضور دست دعا و سوال دراز کرتے ہیں اور جب وہ بھی بایں ہمہ عظمت شان و جلالت قدر حاجت روا و مشکل کشا نہیں تھے، تو پھر اور کون ہو سکتا ہے جس کو حاجت روا و مشکل کشا مانا جا سکتے؟ والعیاذ باللہ العظیم۔ پس حاجت روا و مشکل کشا سب کا اللہ وحدہٗ لاشریک ہے، سبحانہ و تعالیٰ،
۱۲۳.	 یہاں پر قوم عاد کے بارے میں بھی وہی بات کہی گئی جو اوپر قوم نوح کے بارے میں کہی گئی تھی، کہ انہوں نے رسولوں کو جھٹلایا حالانکہ انکی طرف ایک ہی رسول کی بعثت و تشریف ہوئی تھی۔ اور انہوں نے براہ راست انہی کو جھٹلایا تھا۔ لیکن حضرات انبیاء ورسل کی دعوت چونکہ ایک ہی رہی ہے، اور سب نے اللہ تعالیٰ کی طرف سے دنیا کو ایک ہی اور مشترک پیغام دیا ہے یعنی حضرت حق جَلَّ مَجْدُہ، کی وحدانیت و یکتائی، اسی کی عبادت و بندگی، اور آخرت کی تذکیر و یاد دہانی کا پیغام اس لئے ان میں سے کسی ایک کی تکذیب و انکار دراصل سب کی تکذیب و انکار ہے، والعیاذُ باللہ العظیم۔
۱۲۴.	  یہاں پر حضرت ہود کے لئے صاف اور صریح طور پر اَخُوْہُمْ فرمایا گیا ہے۔ یعنی ان کے بھائی اور یہی بات اوپر حضرت نوح کے لئے اور آگے حضرت صالح اور حضرت لوط وغیرہ کے بارے میں بھی فرمائی گئی ہے، سو اس طرح ہر پیغمبر کے بارے میں اس حقیقت کو واضح فرما دیا گیا کہ وہ اپنی قوم کا بھائی ہوتا ہے۔ یعنی قومی اور نسلی اعتبار سے ان کا بھائی، اور یہی تقاضائے عقل و نقل ہے، کہ تاکہ اس طرح پیغمبر ان کو انکی زبان ہی میں حق و ہدایت کا پیغام پہنچائے۔ اور اسی حقیقت کو حضرت امام الانبیاء محمد رسول اللہ صلی اللہ علیہ و سلم کے بارے میں مِنْہُمْ مِنْکُمْ اور مِنْ اَنْفُسِہِمْ وغیرہ جیسے الفاظ سے بیان فرمایا گیا ہے، سو پیغمبر اپنی قوم کے قومی اور نسلی اعتبار سے بھائی ہوتے ہیں اس کے بعد اگر وہ لوگ ایمان لے آئیں گے تو وہ ان کے دینی و ایمانی بھائی بھی بن جائیں گے۔ اور اسی حقیقت کو نبی اکرم صلی اللہ علیہ و سلم نے اپنی احادیث کریمہ میں مختلف طریقوں سے واضح فرمایا ہے مگر اہل بدعت ہیں کہ اس سب کے باوجود وہ اس حقیقت کو ماننے اور تسلیم کرنے کو تیار نہیں، اور انہوں نے اسی بناء پر بعض اکابر اہل حق کے خلاف ایک طوفان بدتمیزی بپا کیا۔ حالانکہ انہوں نے ایک حدیث نبوی کا ترجمہ اور اس کی تشریح پیش کی تھی، اور بس، مگر عناد و ہٹ دھرمی اور جاہلانہ تعصب کا بُرا ہو کہ ان لوگوں نے محض اس بناء پر اور بالکل ناحق طور پر انکے خلاف ایسا طوفان بدتمیزی بپا کیا۔ فَاِلَی اللّٰہِ المشتکیٰ وہو المستعان، فی کل حینٍ واٰن۔
۱۳۹.	 سو اس سے ایک تو اس حقیقت کو واضح فرما دیا گیا کہ وہ لوگ حق اور پیغمبر حق کو جھٹلاتے ہی گئے جس کے نتیجے میں آخرکار ان کو ہلاک کر دیا گیا، جس سے یہ امر واضح ہو جاتا ہے کہ تکذیب حق کا نتیجہ و انجام بہر حال ہلاکت و تباہی ہے۔ ایسے لوگوں کو ڈھیل اور مہلت جتنی بھی ملے وہ بہر حال ایک مہلت اور ڈھیل ہی ہوتی ہے، جس نے بالآخر اپنے وقت پر ختم ہو جانا ہوتا ہے، اور اس کے بعد ایسے لوگ اپنے ہولناک انجام کو پہنچ کر رہتے ہیں۔ اسی لئے ارشاد فرمایا گیا اور حرف تاکید کے ساتھ ارشاد فرمایا گیا کہ بلاشبہ اس میں بڑی بھاری نشانی ہے یعنی ایسی عبرت انگیز نشانی جو لوگوں کی آنکھیں کھولنے کے لئے کافی ہے ان لوگوں کے لئے جو غور کرنا اور عبرت لینا چاہیں۔ لیکن مشکل اور مشکلوں کی مشکل یہی ہے کہ صحیح غور و فکر اور عبرت پذیری کا وصف ہی دنیا میں سب سے زیادہ نایاب و عنقاء ہے، الا ماشاء اللہ سبحانہ و تعالیٰ، اور دوسری اہم حقیقت اس سے یہ واضح فرما دی گئی کہ ان کی اکثریت ایمان لانے والوں کی نہیں تھی، سو اکثریت ہمیشہ بے ایمانوں ہی کی رہی ہے، کل بھی یہی تھا، اور آج بھی یہی ہے، پس حق و باطل کے بارے میں فیصلے، اور ان دونوں کے درمیان فرق و تمیز کے لئے عوام کی اکثریت کی رائے کا کوئی اعتبار نہیں، جس طرح کہ مغربی جمہوریت کے پجاریوں کا کہنا ماننا ہے۔ اور جس طرح کہ ہمارے یہاں کے اہل بدعت کا کہنا ہے۔ بلکہ حق وہ ہے جو اللہ اور رسول کے ارشاد کے مطابق ہو، اور باطل وہ ہے جو ان کے نزدیک باطل ہو، والعیاذ باللہ،
۱۴۴.	 یعنی حضرت صالح نے بھی اپنی قوم سے بعینہ وہی باتیں کہیں جو حضرت نوح اور حضرت ہود وغیرہ دوسرے انبیاء ورسل نے اپنی اپنی قوموں سے کہی تھیں۔ جس سے یہ حقیقت واضح ہو جاتی ہے کہ ان تمام حضرات کی دعوت اور ان سب کا پیغام ایک ہی رہا ہے، جس کا خلاصہ ہے تقویٰ و خوف خداوندی اور اللہ کے بھیجے ہوئے رسولوں کی اطاعت و فرمانبرداری کہ تقویٰ و پرہیزگاری اور اطاعت و فرمانبرداری ہی سارے دین کا خلاصہ اور نجات و فلاح کی اصل اور اساس ہے سو حضرت صالح نے بھی اپنی قوم سے خطاب کر کے اور ان کے ضمیروں کو جھنجھوڑتے ہوئے ان سے فرمایا کہ کیا تم لوگ ڈرتے نہیں ہو؟ یعنی تم ڈرتے نہیں ہو اللہ کی گرفت و پکڑ سے اور تم بچتے نہیں ہو اس کی معصیت و نافرمانی اور کفر و شرک کے ہولناک جرم سے؟ پس تم لوگ اللہ سے ڈرو، اور میری اطاعت و فرمانبرداری کرو۔ کہ میں اس کا بھیجا ہوا اور امانتدار رسول ہوں۔ اس لئے تم اللہ سے ڈرو اور میری اطاعت کرو کہ یہی حق ہے تم پر تمہارے خالق و مالک کا اور اسی میں تم لوگوں کا بھلا ہے دنیا و آخرت دونوں کے جہانوں میں،
۱۴۹.	  یعنی کیا تم لوگ طرح طرح کی ان عظیم الشان نعمتوں میں ہمیشہ رہو گے؟ اور تم اسی طرح عیش کرتے رہو گے؟ کیا تم نے کبھی ان کو چھوڑنا اور یہاں سے کوچ نہیں کرنا؟ اور تمہیں ان کے بارے میں کوئی جوابدہی نہیں کرنی؟ یعنی تم لوگوں نے ان نعمتوں کو بہر حال چھوڑنا اور یہاں سے کوچ کرنا، اور آگے اپنے خالق و مالک کے حضور حاضر ہو کر ان کے بارے میں جوابدہی کرنی۔ اور اپنے کئے کرائے کا پھل پانا ہے پس تم اپنے مآل و انجام کے بارے میں سوچو اور غور کرو۔ اور وہاں کی جوابدہی اور کامیابی کے لئے فکر و کوشش کرو، کہ اصل اور حقیقی کامیابی وہیں کی کامیابی ہے یہ دنیا اور اس کی ہر چیز فانی ہے اور آخرت کی اس کامیابی سے سرفرازی کا ذریعہ تقویٰ و پرہیزگاری، اور اطاعت ہے پس تم لوگ اللہ سے ڈرو۔ اور میری اطاعت کرو۔ کہ یہی سلامتی کی راہ ہے۔
۱۵۴.	 یعنی وہی قدیمی اور مشترکہ غلط فہمی جو اس طرح کے سب ہی اصحاب زیغ و ضلال اور ٹیڑھے دماغ کے لوگوں کو ہمیشہ لاحق رہی ہے۔ یعنی یہ کہ جب تم ہم ہی جیسے بشر اور انسان ہو، تو پھر تم خدا کے رسول اور اس کے نمائندہ کس طرح ہو سکتے ہو؟ اور ایسے میں ہم تمہاری اطاعت کس طرح قبول کر لیں؟ یعنی وہی بات جس کو ہم نے کئی جگہ واضح کیا ہے کہ ایسے لوگوں کے نزدیک بشریت اور نبوت کے درمیان منافات ہے، پس جو بشر ہو گا وہ نبی اور رسول نہیں ہو سکتا۔ اور جو نبی و رسول ہو گا وہ بشر اور انسان نہیں ہو سکتا۔ اسی لئے کل کے ان ٹیڑھے دماغوں نے حضرات انبیاء ورسل کی بشریت طاہرہ کو دیکھتے ہوئے انکی نبوت ورسالت کا انکار کیا۔ اور اس کے برعکس آج کے کچھ ٹیڑھے دماغ ایسے ہیں جو انکی نبوت و رسالت کے ماننے کے دعوے کی بناء پر ان کی بشریت کا انکار کرتے ہیں۔ غلط فہمی دونوں کو بہر حال ایک ہی ہے جس کا ہم نے اوپر ذکر کیا، یعنی یہ کہ بشریت اور نبوت ورسالت باہم جمع نہیں ہو سکتیں، حالانکہ حق اور حقیقت بہر حال یہی ہے کہ حضرات انبیاء ورسل بیک وقت انسان اور بشر بھی ہوتے ہیں اور نبی و رسول بھی بشریت پہلے ہوتی ہے اور اس کے بعد ان کو شرف نبوت ورسالت سے نوازا جاتا ہے، اور یہی تقاضا ہے عقل و نقل دونوں کا اور اسی کا اظہار اقرار ہر مسلمان اپنے کلمہ شہادت میں وَاَشْہَدُ اَنَّ مُحَمَّدًا عَبْدُہ وَرَسُوْلُہ، سے کرتا ہے۔
۱۵۷.	  سو اس میں نشانی ہے اس بات کی کہ کفر وانکار اور تکذیب حق کا نتیجہ و انجام بہر حال ہلاکت و تباہی ہے۔ ایسے لوگوں کو ڈھیل اور مہلت جتنی بھی ملے، وہ بہر حال ڈھیل اور مہلت ہی ہوتی ہے۔ جس نے اپنے وقت پر بہر حال ختم ہو جانا ہوتا ہے۔ اور اس کے بعد ایسے لوگ اپنے ہولناک انجام کو پہنچ کر رہتے ہیں۔ نیز یہ نشانی ہے اس بات کی محض مادی ترقی اور دنیاوی خوشحالی کسی انسان یا قوم کو اس کے ہولناک انجام سے نہیں بچا سکتی، بلکہ اصل چیز ہے باطنی اور روحانی ترقی جو عبارت ہے، ایمان و اخلاص، خوف و خشیت خداوندی اور اطاعت خدا و رسول سے، یہی چیز انسان کو عذاب سے بچا سکتی ہے، سو اللہ پاک سبحانہ و تعالیٰ کی رحمت و عنایت کا یہ بھی ایک عظیم الشان مظہر اور نمونہ ہے کہ وہ مختلف قوموں پر اس طرح کے عذاب بھیجتا ہے، تاکہ وہ سنبھلیں، ہوش کے ناخن لیں، اور اپنی روش کی اصلاح کریں بلاشبہ ایسے واقعات میں بڑے درسہائے عبرت و بصیرت ہیں مگر ان لوگوں کے لئے جو غور و فکر سے کام لیتے ہیں، اور درس عبرت لینا چاہتے ہیں۔ اِنَّ فِیْ ذَالِکَ لَذِکْریٰ لِمَنْ کَانَ لَہ قَلْبُ اَوْ اَلْقَی السَّمْعَ وَہُوَ شَہِیْدٌ (ق۔ ۳۷) لیکن مشکل اور مشکلوں کی مشکل یہ ہے کہ وہ نگاہ عبرت ہی مفقود اور عنقاء ہے غفلت کی ماری دنیا ادھر توجہ ہی نہیں کرتی۔ الا ماشاء اللہ، ورنہ ایسے عبرت انگیز واقعات قدرت کی طرف سے ہمیشہ جگہ جگہ اور طرح طرح سے رونما ہوتے رہتے ہیں، تاکہ غفلت کی ماری دنیا چونک سکے۔ اور خواب غفلت سے بیدار ہو سکے، چنانچہ ابھی چند ہی روز قبل جبکہ راقم اٰثم یہ سطور کر رہا ہے یعنی ۲۶ دسمبر ۲٠٠۴ء کو بحر ہند میں ایک ایسا ہولناک زلزلہ اور طوفان آیا کہ انڈونیشیا، سری لنکا، مالدیپ، جنوبی ہندوستان وغیرہ سمیت سات ملک اس کی لپیٹ میں آ گئے۔ اور ایسے اور اس طور پر کہ دو لاکھ سے بھی زیادہ لوگ لقمہ اجل بن گئے کئی شہر صفحہ ہستی سے مٹ گئے، لاکھوں لوگ لاپتہ اور لاکھوں بے گھر ہو گئے، اس طوفان کو سونامی کا نام دیا گیا ہے اور کہتے ہیں کہ صدیوں میں اس کی کوئی نظیر و مثال نہیں ملتی۔ زلزلے سے سمندر کی تہ پھٹی، تو اس کے نتیجے میں اخباری اطلاعات کے مطابق سو سو فٹ بلند ایسی خوفناک لہریں اٹھیں جنہوں نے ہزاروں میل لمبی فصیل بنا دی۔ اور بپھری ہوئی یہ لہریں مختلف شہروں، قصبوں، اور دیہاتوں میں داخل ہو گئیں، اور ہزاروں لاکھوں، انسانوں، جانوروں، اور بلڈنگوں اور عمارتوں کو کوڑے کرکٹ کی طرح اپنے ساتھ بہا لے گئیں، اور ایسی ہولناک تباہی مچائی کہ پوری دنیا ہفتہ عشرہ گزر جانے کے باوجود اس کی تباہ کاریوں کا اندازہ نہیں لگا سکی۔ اور نہ ہی کبھی لگا سکے گی۔ لیکن کون ہے جو اس سے عبرت پکڑے؟ اور سبق لے، الا ماشاء اللہ، وقت کے تمام نہاد دانشور اور بزرجمہر اس کے لئے مادی اسباب ڈھونڈنے کی کوشش میں لگے ہیں، اور ان میں سے کتنے ہی ایسے ہیں جو کہتے ہیں کہ اس طرح کے نرم و گرم حالات تو آتے ہی رہتے ہیں والعیاذ باللہ العظیم کل حالٍ
۱۷۳.	 سو وہ بارش جو اس بدبخت قوم پر برسائی گئی اور کسی قوم پر نہیں برسائی گئی کہ وہ کھنگر کے پتھروں کی بارش تھی جو تابڑ توڑ ان پر برسائی گئی جیسا کہ دوسرے مقام پر اس سے متعلق ارشاد فرمایا گیا فَلَمَّا جَاءَ اَمْرُنَا جَعَلْنَا عَالِیَہَا سَافِلَہَا وَ اَمْطَرْنَا عَلَیْہَا حِجَارَۃً مِّنْ سِجِّیْلِ مَّنضُوْد (ہود۔٨۲) اور مزید فرمایا گیا کہ ان پر تمہارے رب کے یہاں سے خاص نشانات لگے ہوئے تھے یعنی ایسے نشانات کہ کونسا پتھر کس بدبخت کو لگنا ہے ارشاد ہوتا ہے مُسَوَّمَۃً عِنْدَ رَبِّکَ وَمَاہِیَ مِنَ الظَّالِمِیْنَ بِبَعِیْدٍ (ہود۔٨۳) والعیاذُ باللہ جل وعلا
۱۷۴.	
۱۷۵.	 حضرت حق جَلَّ مَجْدُہ، کی ان دونوں صفتوں یعنی عزیز اور رحیم کا جو آلہ گذشتہ آیات ترجیع کی طرح یہاں بھی دیا گیا، سو ان دونوں صفات کریمہ کے اعادہ و تکرار سے اس حقیقت کو مؤکد فرما دیا گیا کہ وہ بڑا ہی زبردست ہے ایسا زبردست کہ جو چاہے اور جیسا چاہے کر سکتا ہے، اس کے لئے نہ کوئی مشکل ہے اور نہ کسی طرح کی کوئی رکاوٹ، جب وہ کسی قوم کو پکڑنا چاہے تو کوئی اس کی راہ میں مزاحم نہیں ہو سکتا۔ لیکن وہ اس کے ساتھ رحیم یعنی بڑا مہربان بھی ہے، اور یہ اسی وحدہٗ لاشریک کی شان ہے کہ وہ انتہائی عزیز وزبردست ہونے کے ساتھ ساتھ انتہائی مہربان بھی ہے اس کے سوا دوسری کوئی ایسی ہستی نہ ہے نہ ہو سکتی ہے جو ان دونوں صفتوں کی حامل ہو، اور یہ اس کی رحمت بے پایاں ہی کا نتیجہ ہے کہ وہ انتہائی زبردست ہونے کے باوجود ظالموں کو فورا نہیں پکڑتا، بلکہ ان کو ڈھیل پر ڈھیل دیتا ہے، اور سچی توبہ پر ان کے تمام جرائم کو یکسر معاف فرما دیتا ہے سبحانہ و تعالیٰ اَللّٰہُمَّ فَخُذْنَا بِنَواصِیْنَا اِلیٰ مَا فِیْہِ حُبُّکَ والرّضا بِکُلِّ حَالٍ مِّنَ الاحوال، وفی کل مَوْطِنٍ مِّنَ المواطن فی الحیاۃ، یا عزیز، یارحمن، یا مَنْ بِیَدِہٖ مَلَکُوْتُ کل شیئ۔
۱۷۳.	 حضرت شعیب کی قوم ایک تجارت پیشہ قوم تھی اور ان کا محل وقوع بھی ایسا تھا کہ یہ لوگ اپنے دور کی بڑی تجارتی شاہراہوں کے سنگم پر مقیم و آباد تھے اس لئے یہ خوب خوب نفع کماتے تھے اور اسی بناء پر یہ لوگ ہوس زر میں ایسے مبتلا ہو گئے تھے، جس کے نتیجے میں انہوں نے ناپ تول میں کمی کرنا اور ڈنڈی مارنا شروع کر دی۔ اور اس میں یہ لوگ اتنے آگے بڑھ گئے تھے کہ یہ چیز ان کے اندر قومی روگ کی حیثیت اختیار کر گئی تھی اس لئے حضرت شعیب نے دعوت توحید کے بعد ان کے اسی قومی روگ پر ضرب لگائی۔ اور ان سے فرمایا کہ تم لوگ ڈنڈی مار کر۔ اور ناپ تول میں کمی کر کے لوگوں کو ان کی چیزیں کم کر کے مت دو۔ اور اللہ کی زمین میں فساد مچاتے مت پھرو۔ کیونکہ اللہ تعالیٰ نے اپنی اس حکمتوں اور نعمتوں بھری زمین کو نہایت عمدگی خوبصورتی اور اپنی تمام مخلوق کی ساری ضرورتوں کے ساتھ معمور کر کے پیدا فرمایا ہے۔ اس کے اندر فساد اور بگاڑ پیدا کرنا اس کو بہت ناگوار و ناپسند ہے۔ اِنَّ اللّٰہَ لَا یُحِبُّ الْفَسَادَ (یقیناً اللہ فساد کو پسند نہیں کرتا) اور زمین کی صلاحیت اور اس کی بہتری اور آبادی کا مدار و انحصار توحید خداوندی پر ہے۔ اور اس کے بعد حضرت حق جل مجدہ، کی تعلیمات مقدسہ اور ہدایات عالیہ کے مطابق اس کے بندوں اور دوسری تمام مخلوق کے حقوق کی ادائیگی اہم مطلوب اور اجل مقاصد میں سے ہے، سو زمین کی اصلاح حقوق اللہ اور حقوق العباد کی معرفت اور انکی ادائیگی سے وابستہ اور انہی دو اہم بنیادوں پر استوار و قائم ہے، اور تم لوگ ان ہی دو بنیادوں کو ڈھا کر۔ اور ان کے تقاضوں کی خلاف ورزی کر کے اللہ کی زمین میں فساد پھیلا رہے ہو۔ جس کا نتیجہ و انجام بہت برا ہے۔ پس تم اس سے باز آ جاؤ۔ افسوس کہ آج بھی دنیا کا یہی حال ہے کہ توحید خداوندی، اور ادائیگی حقوق کی انہی دو بنیادوں کی نہ صرف یہ کہ خلاف ورزی کی جا رہی ہے بلکہ جو لوگ ان کی پابندی اور پاسداری کی تعلیم و تلقین کرتے، اور ان کا درس دیتے ہیں ان پر ان کا عرصہ حیات تنگ کیا جا رہا ہے، جس کا نتیجہ ہے کہ دنیا ظلم و زیادتی کی آماجگاہ بنی ہوئی ہے، فالی اللہ المشتکیٰ وہو المستعان،
۱۹۰.	 سو اس سے اسی اہم اور بنیادی حقیقت کا اعادہ و تکرار فرمایا گیا ہے جس کا ذکر اس سے پہلے بھی کئی مرتبہ فرمایا جا چکا ہے۔ یعنی یہ کہ لوگوں کی اکثریت ایمان لانے والی نہیں۔ سو اس سے ایک تو یہ اہم اور بنیادی حقیقت واضح ہو جاتی ہے کہ عناد وہٹ دھرمی اور غفلت و لاپرواہی بیماریوں کی بیماری اور محرومیوں کی محرومی ہے۔ کہ اس کی بناء پر انسان قبول حق و ہدایت سے محروم ہو جاتا ہے، اور کوئی بات اس کے اندر اثر نہیں کرتی۔ چنانچہ ان لوگوں نے اپنے پیغمبر کی دعوت حق ان کی مقدس و پاکیزہ باتوں اور ٹھوس دلائل اور واضح حقائق میں سے کسی پر کان نہ دھرا۔ اور وہ پیغام حق و ہدایت کو اپنانے اور اختیار کرنے کے لئے تیار نہ ہوئے۔ یہاں تک کہ وہ اپنے آخری اور انتہائی ہولناک انجام کو پہنچ کر رہے اور دوسری اہم بات اس سے یہ واضح ہو جاتی ہے کہ حق کے انکار اور اس کی تکذیب کا آخری اور لازمی نتیجہ بہر حال ہلاکت و تباہی، اور دائمی خسارہ ہے، والعیاذُ باللہ، اور تیسری بات اس سے یہ واضح ہو جاتی ہے کہ عوام کی اکثریت کی رائے حق و ہدایت اور صحت و صواب کا معیار کبھی نہیں ہو سکتی۔ جس طرح کہ مغربی جمہوریت کے پرستاروں کا کہنا ماننا ہے، اور جس طرح کہ ہمارے یہاں کے اہل بدعت کا کہنا ہے، کہ فلاں فلاں بدعات اور شرکیات چونکہ عوام کی اکثریت میں رائج ہیں، لہٰذا یہ درست ہیں سو ایسا نہیں اور ہرگز نہیں، اور عوام کالانعام کی اکثریت کی رائے حق و ہدایت اور صحت و صواب کے لئے کبھی معیار نہیں بن سکتی۔ کہ ان کی اکثریت بے ایمانوں اور فاسقوں فاجروں ہی کی ہوتی ہے۔اِلاّ ماشاء اللہ، پس تو پھر ان کی رائے کے معیار حق ہونے کا سوال ہی کیا؟حق کا معیار و مدار ماقال اللہ و قال الرسول کے ضابطہ و اصول پر ہے۔ نہ کہ عوام کالانعام کی اکثریت کی رائے پر۔
۱۹۷.	 ان آیات کریمات سے قرآن حکیم کی عظمت شان اور اس کی صداقت و حقانیت کے کئی اہم پہلوؤں کو واضح فرما دیا گیا، مثلاً یہ کہ یہ سراسر اتاری ہوئی کتاب ہے جس میں کسی انسانی فکر و کاوش کا کوئی شائبہ نہیں کیونکہ اس کے لئے نازل یا مُنَزَّل جیسا کوئی مشتق استعمال نہیں فرمایا گیا، بلکہ تنزیل مصدر کا ذکر فرمایا گیا ہے۔ یعنی یہ خالص اتاری ہوئی کتاب ہے، جس میں تدریج اور اہتمام کا مفہوم پایا جاتا ہے سو اس کتاب حکیم قرآن مجید کو حضرت حق جل مجدہ، نے خاص اہتمام کے ساتھ نازل فرمایا ہے اور پھر اس کو اتارا بھی روح الامین کے ذریعے جو کہ فرشتوں کے سردار ہیں۔ سو اشرف الکتب کو اشرف الملائک کے ذریعے اشرف الرسل پر اتارا گیا، اور ظاہر ہے کہ ان خصائص و مزایا کی حامل دوسری کوئی کتاب قرآن حکیم کے سوا نہ کبھی ہوئی ہے، اور نہ قیامت تک کبھی ہونا ممکن ہے، اور پھر جبرائیل امین کی صفت بھی یہاں پر الامین ذکر فرمائی گئی ہے جس سے واضح فرما دیا گیا کہ انہوں نے وحی الٰہی کی امانت کو پوری حفاظت کے ساتھ جوں کا توں آگے پہنچایا ہے پس اس سے متعلق کسی وسوسہ نفسانی یا دغدغہ شیطانی کا کوئی شک و شبہ ممکن نہیں، پھر اس کو اتارا بھی گیا براہ راست پیغمبر کے قلب منور وطاہر پر، فصیح و بلیغ اور واضح و روشن عربی زبان میں، اور مزید یہ ارشاد فرمایا گیا کہ اس سے متعلق گذشتہ آسمانی صحیفوں اور ان کے علماء کی تصدیق بھی موجود ہے۔ سو اس سے قرآن حکیم کی عظمت شان کے کئی اہم پہلو اجاگر اور واضح ہو جاتے ہیں، والحمدللہ جَلَّ وَعَلَا،
۲۰۹.	 سو اس ارشاد سے اللہ تعالیٰ کی ایک سنت و دستور اور اس کے تقاضائے عدل کو ذکر و بیان فرمایا گیا ہے، جس کو اس نے ہر قوم کے لئے اختیار فرمایا، وہ یہ کہ اللہ تعالیٰ کسی قوم کو اس کے انذار اور اتمام حجت سے پہلے کبھی ہلاک نہیں کرتا، کہ یہ اس کے تقاضائے رحمت اور عدل کے خلاف ہے بلکہ وہ ان کی تذکیر و یاد دہانی کے لئے پہلے ان کے اندر اپنے رسول بھیجتا ہے اس کے بعد بھی جب وہ لوگ ظلم و عدوان اور کفر و انکار ہی پر اڑے رہتے ہیں، تو پھر ان کو آخرکار ہلاک کر دیا جاتا ہے اور یہ بھی اس کے عدل اور اس کی رحمت ہی کا ایک تقاضا ہے تاکہ اس کی پیدا کردہ دھرتی ایسے خبیث ونجس عناصر سے پاک اور صاف ہو جائے۔ لیکن انذار اور اتمام حجت سے پہلے وہ کسی قوم کو ہلاک نہیں کرتا کہ ایسا کرنا ظلم ہے۔ اور وہ ظلم اور اس کے ہر شائبہ سے پاک اور بری ہے، سبحانہ و تعالیٰ
۲۱۵.	  یعنی اپنے بازوئے شفقت ان کے لئے جھکائے رکھو ان کے ایمان و اخلاص اور ان کی اطاعت و اتباع کی بناء پر۔ تاکہ ان میں سے کوئی اس عذاب کی زد میں نہ آ جائے جس کی خبر دی جا رہی ہے پس جس طرح مرغی کسی خطرے کو محسوس کر کے اپنے بچوں کو اپنے پروں کے نیچے لے لیتی ہے۔ اسی طرح آپ بھی اے پیغمبر! ان کو اپنی رحمت و عنایت کے بازوؤں کے نتیجے چھپائے رکھیں۔ سو ایمان و اتباع ذریعہ نجات و فلاح ہے، وباللّٰہ التوفیق لما یُحِبُّ ویرید، وعلی ما یُحِبُّ ویرید، بِکُلِّ حَالٍ مِّن الاحوال۔
۲۱۷.	 پس جو ذات اقدس و اعلیٰ عزیز یعنی نہایت زبردست اور سب پر غالب بھی ہے، اور اس کے ساتھ ہی ساتھ وہ نہایت مہربان بھی ہے بھروسے کے لائق وہی اور صرف وہی ہے وہی اپنے بندوں کی مدد فرماتا ہے ہر مشکل اور خطرے کے موقع پر وہی انکی مشکل کشائی فرماتا ہے، اور فرما سکتا ہے۔ کہ وہ جو چاہے اور جیسا چاہے کرے اور وہی مہربان مطلق ہے جو اپنے بندوں کو اپنی خاص رحمتوں اور عنایتوں سے نوازتا ہے، اس کے سوا باقی سب اوہام ہیں والعیاذ باللہ جل وعلا،
۲۲۶.	 ان آیات کریمات میں شعراء کی تین ایسی اہم خصوصیات کو ذکر فرمایا گیا ہے جن سے یہ واضح ہو جاتا ہے کہ قرآن حکیم اور کلام شعراء کے درمیان بعد المشرقین ہے، پہلی خصوصیت شعراء کی یہ بیان فرمائی گئی کہ شعراء کی پیروی گمراہ بھٹکے ہوئے اور اوباش و عیاش قسم کے لوگ کرتے ہیں، عربوں کے سب سے بڑے شاعر امرء القیس نے جس فحاشی اور بے حیائی کا ذکر اور اس کی اشاعت و تبلیغ اپنے شعروں سے کی ہے، اس کی مثال نہیں مل سکتی۔ یہاں تک کہ اہل عرب بھی اس کو اپنا سب سے بڑا شاعر ماننے کے باوجود اس کو اَلْمَلِکُ الضّلِّیْل (رندبادشاہ) کہتے تھے دوسری خصوصیت شعراء کی یہاں پر یہ بیان فرمائی گئی ہے کہ وہ ہر وادی میں بھٹکتے پھرتے ہیں، جب کبھی کوئی خیال آیا اس کو اچھوتے انداز میں شعر کے قالب میں ڈھال دیں گے، اس سے کوئی اور غرض نہیں کہ وہ رحمانی ہے یا شیطانی روحانی ہے بانفسانی اس سے خیر کی تحریک ہو گی یا شر کی، کبھی کسی کی تعریف کر کے اس کو آسمان پر چڑھا دیا اور کبھی کسی کی ہجو اور مذمت کر کے اس کو آسمان سے زمین پر پٹخ دیا ایک شعر سے معلوم ہو گا کہ وہ ولی ہے جبکہ اس کے دوسرے شعر سے پتہ چلے گا وہ شیطان ہے ایک ہی سانس میں وہ نیکی اور بدی دونوں کی باتیں بے تکلف کہہ دے گا۔ لیکن کہے گا ایسے مؤثر اور دلکش انداز میں کہ سننے والے ان دونوں سے متاثر ہو جائیں گے لیکن نفس انسانی کو چونکہ نیکی کے بجائے بدی کی باتیں ہی عموماً زیادہ مرغوب ہوتی ہیں اس لئے شاعر کے چھوڑے ہوئے بدی والے اثرات و نقوش تو قائم رہتے ہیں مگر نیکی کے اثرات غائب ہو جاتے ہیں اور اس طرح ان کا کلام وَاِثَّمُہُمَا اَکْبَرُ مِنْ نَّفْعِہَمَا کا مصداق بن کر رہ جاتا ہے والعیاذ باللہ اور تیسری خصوصیت یہاں پر ان لوگوں کی یہ بیان فرمائی گئی کہ ان کا کہنا کچھ ہوتا ہے، اور کرنا کچھ یہ گفتار کے غازی ہوتے ہیں کردار کے نہیں لاف زنی تو ان میں بہت ہوتی ہے لیکن عمل و کردار کے اعتبار سے یہ بالکل صفر ہوتے ہیں یہ لوگ خیالی دنیا میں رہتے ہیں اور ان کے یہاں رزم و بزم کے سب تذکرے محض خیالی ہوتے ہیں، سو یہ حال ہوتا ہے شعراء کا جبکہ قرآن حکیم کا معاملہ ان میں سے ہر اعتبار سے اس سے یکسر مختلف اور ان سے کہیں اعلیٰ و بالا ہوتا ہے تو ایسے میں شعرآء کے کلام اور قرآن مجید کے درمیان کسی مشابہت کا سوال ہی کیا پیدا ہو سکتا ہے؟ چہ نسیت خاک راہ بمالم پاک؟
۲۲۷.	 سو اس سے شعرائے حق کا استثناء بھی فرما دیا گیا، اور انکی امتیازی صفات و خصوصیات کو بھی بیان فرما دیا گیا کہ یہ لوگ ایمان کی دولت سے مالا مال اور نور حق و ہدایت سے بہرہ مند و سرفراز ہوتے ہیں ان کے ایمان و یقین نے انکی شاعری کا ہدف متعین فرما دیا ہوتا ہے، پس ایسوں کا ہر شعر کلمہ حق کی حمایت اور ذکر الٰہی کی رفعت و سربلندی کے لئے ہوتا ہے اور یہ صرف گفتار کے غازی نہیں ہوتے بلکہ تقویٰ و پرہیزگاری اور عمل صالح کی دولت سے بھی مالا مال ہوتے ہیں، اور ان کے کلام میں عشق و ہوس، اور مفاخر و مطاعن کے بجائے ذکر اللہ کی کثرت اور اعلاء کلمۃ الحق کا تذکرہ ہوتا ہے اور ان کے کلام میں ہجو و تحقیر کے بجائے حق کی حمایت و مدافعت کا درس ہوتا ہے، کیونکہ مظلوم کو ظلم کی مدافعت کا حق ہوتا ہے، اور ظالموں کا اصل حساب تو آگے ہونے والا ہے، سو وہ عنقریب خود ہی جان اور دیکھ لیں گے کہ وہ کس انجام سے دو چار ہوتے ہیں، والعیاذُ باللہ، وبہذا قد تَمَّ التفسیر المختصر لسورۃ الشعراء والحمد للہ جَلَّ وَعَلَی
*****


تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ  فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.free.com

