


		
نظام الاسلام 

نا معلوم






طریق الایمان
 
	انسان حیات، کائنات اور بنی نوع انسان اور ان تمام کے دنیوی زندگی سے ماقبل اور مابعد سے تعلق کے بارے میں اپنی فکر کی بنیاد پر نشاۃ ثانیہ کی راہ پر گامزن ہوتا ہے۔ چنانچہ ترقی کرنے کے لیے انسان کی موجودہ فکر کو تبدیل کر کے اس کی جگہ ایک دوسری فکر پیدا کرنا از حد ضروری ہے۔کیونکہ فکر ہی وہ چیز ہے، جو اشیاء کے بارے میں تصورات پیدا کرتی ہے اور ان تصورات کو ایک مرکز پر جمع کرتی ہے۔انسان زندگی کے بارے میں اپنے تصورات کے مطابق ہی اپنے رویے کو ڈھالتا ہے۔پس ایک شخص کے بارے میں انسان محبت کے تصورات رکھتا ہے تو اس کے ساتھ رویہ بھی وُہی اختیار کرتا ہے۔ اسی طرح جس شخص کے بارے میں بغض کے تصورات رکھتا ہے تو اس کے ساتھ سلوک بھی اُسی قسم کا کرتا ہے۔ جس شخص کو پہچانتا ہی نہیں اور اس کے بارے میں کوئی تصورات ہی نہیں رکھتا، تو اس شخص کے ساتھ رویہ بھی اسی نوعیت کا رکھے گا۔پھر انسان کا رویہ اس کے تصورات کے ساتھ مربوط ہے۔ پس جب ہم انسان کے اس پست رویہ کو تبدیل کر کے اسے بلند رویہ والا بنانا چاہیں، تو سب سے پہلے ہمیں اس کے تصورات کو تبدیل کرنا پڑے گا۔ ارشاد باری ہے :
	اِنَّ اللّٰہَ لَایُغَیِّرُ مَابِقَوُمٍ حَتّیٰ یُغَیِّرُوا مَابِاَنُفُسِھِمُ	(الرعد:۱۱)
	’’اللہ تعالی کسی قوم کی حالت کو اس وقت تک نہیں بدلتا جب تک وہ اس چیز کو نہ بدلیں جو ان کے اپنے نفوس میں ہے۔‘‘
	تصورات کو بدلنے کا ایک ہی راستہ ہے اور وہ دنیوی زندگی کے بارے میں فکر کا پیدا کرنا ہے۔ تاکہ اس کے ذریعے دنیوی زندگی کے بارے میں صحیح تصورات پیدا کیے جائیں۔ دنیوی زندگی کے بارے میں فکر اس وقت تک نتیجہ خیز طور پر یکجا نہیں ہو سکتی، جب تک کائنات، انسان، حیات اور ان سب کی دنیوی زندگی سے ماقبل اور مابعد کے ساتھ تعلق کے بارے میں فکر پیدا نہ ہو جائے۔یہ فکر کائنات، انسان اور حیات سے ماور اء کے بارے میں ایک مکمل نقطۂ نظر دینے سے پیدا ہوتی ہے۔کیونکہ یہی (مکمل فکر)وہ فکری قاعدہ ہے، جس پر زندگی کے بارے میں تمام افکار کی بنیاد قائم ہے۔ان اشیاء کے بارے میں مکمل نقطۂ نظر دینا ہی انسان کے عقدۃ الکبریٰ (سب سے بڑے مسئلے یعنی عقیدہ)کا حل ہے۔جس وقت یہ عقدہ حل ہو جائے، باقی مسائل بھی حل ہو جائیں گے، کیونکہ وہ اس کی نسبت جزئی یا فروعی ہیں۔لیکن یہ حل اس وقت تک صحیح ترقی (نہضہ)تک نہیں پہنچا سکتا، جب تک کہ یہ ایسا صحیح حل نہ ہو، جو فطرتِ انسانی کے عین موافق، عقل کے لیے قناعت بخش اور دل کو مطمئن کر دینے والا نہ ہو۔
	یہ صحیح حل کائنات، انسان اور حیات کے بارے میں فکرِ مستنیر (روشن فکر)کے بغیر ممکن نہیں۔اس لیے نشاۃ ثانیہ کے خواہشمندوں اور ترقی کی راہ پر چلنے والوں کو سب سے پہلے اس عقدہ کو فکرِ مستنیر کے ذریعے حل کرنا چاہیے۔یہی حل ہی عقیدہ ہے اور یہی وہ فکری قاعدہ ہے، جس پر زندگی کے چال چلن اور نظام ہائے حیات کے بارے میں ہر فروعی فکر کی بنیاد قائم ہے۔
	اسلام بھی اس عقدۃالکبریٰ کی طرف متوجہ ہوا اور انسان کے لیے اس کا ایسا حل پیش کیا، جو فطرت کے عین موافق، عقل کے لیے قناعت بخش، اور دل کو مطمئن کر دینے والا ہے۔ اسلام نے اپنے اندر داخل ہونے کو ا س حل کے عقلی اقرار پر موقوف کیا۔یہی وجہ ہے کہ اسلام ایک ہی اساس پر قائم ہے اور وہ عقیدہ ہے۔وہ یہ ہے کہ اس کائنات، انسان اور حیات سے ماور اء ایک خالق ہے۔ جس نے ان سب کو اور ہر شے کو پیدا کیا۔وہ اللہ تعالیٰ ہے۔وہ خالق اشیاء کو عدم سے وجود میں لایا اور وہی واجب الوجود ہے۔وہ غیر مخلوق ہے، ورنہ وہ خالق نہ ہوتا۔اس کا خالقیت کی صفت سے متصف ہونا اس اَمر کا تقاضا کرتا ہے کہ وہ غیر مخلوق ہو۔ یہ اس اَمر کا تقاضا بھی کرتا ہے کہ وہ  واجب الوجود ہو۔کیونکہ تمام اشیاء اپنے وجود میں اس کی محتاج ہیں اور وہ کسی کا  محتاج نہیں۔
	جہاں تک اشیاء کے لیے ایک ایسے خالق کے وجود کی ضرورت کا تعلق ہے تو یہ اس لیے ہے کہ وہ اشیاء، جن کا عقل ادراک کرتی ہے، مثلاً انسان، حیات، کائنات سب کی سب محدود، عاجز و ناقص اور غیر کی محتاج ہیں۔پس انسان محدود ہے کیونکہ وہ ہر چیز میں ایک حد تک جا سکتا ہے، اس سے تجاوز نہیں کر سکتا۔لہٰذا وہ محدود ہے۔زندگی بھی محدود ہے، کیونکہ اس کا مظہر ہی انفرادی ہے اور حواس کے ذریعے اس کا مشاہدہ کیا جاتا ہے کہ یہ ایک فرد کے اندر ختم ہوتی ہے۔ لہٰذا یہ بھی محدود ہے۔کائنات بھی محدود ہے، کیونکہ یہ ایسے اجرام کا مجموعہ ہے، جن میں ہر جرم محدود ہے اور محدود اشیاء کا مجموعہ بھی لازمی طور پر محدود ہے۔یہی وجہ ہے کہ انسان کائنات، اور حیات سب کے سب قطعی طور پر محدود ہیں۔ جب ہم ایک محدود چیزپر نظر ڈالتے ہیں تو معلوم ہوتا ہے کہ وہ ازلی نہیں۔ کیونکہ وہ اگر ازلی ہوتی تو محدود نہ ہوتی۔لہٰذا محدود چیز لازمی طور پر کسی غیر کی مخلوق ہو گی اور یہ غیر ہی انسان، حیات اور کائنات کا خالق ہے۔پھر یہ خالق یا تو کسی اور کی مخلوق ہو گا یا خود اپنے آپ کا خالق ہو گا یا ازلی اور واجب الوجود ہو گا۔اس کا کسی اور کی مخلوق ہونا تو باطل ہے، کیونکہ اس صورت میں وہ محدود ٹھہرے گا۔نیز اپنے آپ کا خالق ہونا بھی باطل ہے، کیونکہ اس صورت میں یہ ایک ہی وقت میں اپنے آپ کا خالق اور اپنے آپ کی مخلوق ہو گا، اور یہ بھی باطل ہے۔لہٰذا یہ خالق ازلی اور واجب الوجود ہی ہو سکتا ہے اور یہ اللہ تعالیٰ ہے۔
	اس سے بڑھ کر یہ کہ ہر صاحبِ عقل انسان محض اشیائے محسوسہ کے وجود ہی سے اس بات کا ادراک کرتا ہے کہ ان کا کوئی خالق ہے۔کیونکہ ان تمام اشیاء میں اس اَمر کا مشاہدہ کیا جا سکتا ہے کہ یہ ناقص، عاجز اور غیر کی محتاج ہیں، لہٰذا یہ قطعی طور پر مخلوق ہیں۔یہی وجہ ہے کہ خالقِ مدبر کے وجود پر استدلال کرنے کے لیے کائنات، انسان اور حیات میں سے کسی ایک کی طرف نگاہ ڈالنا ہی کافی ہے۔پس کائنات میں موجود ستاروں میں سے کسی ایک ستارے پر نگاہ ڈالنا اور زندگی کے مظاہر میں سے کسی مظہر میں غور و خوض کرنا، اور انسان کے کسی ایک پہلو کا بھی ادراک کرنا    اللہ تعالیٰ کے وجود پر قطعی دلیل ہے۔چنانچہ ہم دیکھتے ہیں کہ قرآن کریم ان اشیاء کی طرف توجہ مبذول کراتا ہے اور انسان کو دعوت دیتا ہے کہ وہ اپنے ماحول اور متعلقات پر نظر ڈالے اور یہ دیکھے کہ یہ اشیاء کس طرح غیر کی محتاج ہیں، تو انسان اس کے نتیجے میں ایک خالق مدبر کے وجود کا مکمل طور پر ادراک کر لے گا۔اس بارے میں سینکڑوں آیات ہیں۔سورہ آل عمران میں ارشاد ہے :
	اِنَّ فِیُ خَلُقِ السَّمٰوَاتِ وَالُاَرُضِ وَاخُتِلَافِ اللَّیُلِ وَالنَّھَارِ لَٰایَاتٍ لِّاُولِی الُاَلُبَابِ	(آیت ۱۹۰)
	’’بے شک آسمان اور زمین کے پیدا کرنے اور دن رات کے ادل بدل کر آنے جانے میں عقل والوں کے لیے نشانیاں ہیں۔‘‘
	 سورہ روم میں ارشاد ہے :
	وَمِنُ آیَاتِہٖ خَلُقُ السَّمَوَاتِ وَالُاَرُضِ وَاخُتِلَافُ اَلُسِنَتِکُمُ وَاَلُوَانِکُمُ	
	’’ اور اس کی نشانیوں میں سے آسمانوں اور زمین کی تخلیق ہے اور تمہاری زبانوں اور رنگوں کا مختلف ہونا۔‘‘	(آیت ۲۲)
	 سورۃ الغاشیۃ میں ارشاد ہے :
	اَفَلایَنُظُرُوُنَ اِلَی الُاِبِلِ کَیُفَ خُلِقَتُ۔ وَاِلَی السَّمَآئِ کَیُفَ رُفِعَتُ۔ وَاِلَی الُجِبَالِ کَیُفَ نُصِبَتُ۔ وَاِلَی الُاَرُضِ کَیُفَ سُطِحَتُ 
	’’بھلا یہ نہیں دیکھتے کہ اونٹ کیسے پیدا کیا گیا؟آسمانوں کو کیسے بلند کیا گیا؟اور پہاڑ کیسے کھڑے کیے گئے ؟اور زمین کو کیسے ہموار کیا گیا ؟‘‘      (آیات ۱۷۔۲۰)
	سورہ طارق میں ارشاد ہے :
	فَلُیَنُظُرِ الاِنُسَانُ مِمَّ خُلِقَ۔خُلِقَ مِنُ مَّآئٍ دَافِقٍ۔ یَّخُرُجُ مِنُ بَیُنِ الصُّلُبِ وَالتَّرَآئِبِ	(آیات۵۔۷)
	’’انسان کو سوچنا چاہیے کہ وہ کس چیز سے پیدا کیا گیا؟انسان کی پیدائش اس اچھلنے والے پانی سے ہوئی، جو چھاتی اور پسلیوں کے درمیان سے نکلتا ہے۔‘‘
	 اور سورہ بقرۃ میں ارشاد ہے :
	اِنَّ فِیُ خَلُقِ السَّمٰوَاتِ  وَالُاَرُضِ وَاخُتِلَافِ اللَّیُلِ وَالنَّھَارِوَالفُلُکِ الَّتِیُ تَجُرِیُ فِی البَحُرِ بِمَا یَنُفَعُ النَّاسَ وَمَا اَنُزَلَ اللّٰہُ مِنَ السَّمَآئِ مِنُ مَّآئٍ فَاَحُیَا بِہِ الُاَرُضَ بَعُدَ مَوُتِھَا وَبَثَّ فِیُھَا مِنُ کُلِّ دَآبَّۃٍ وَّتَصُرِیُفِ الرِّیَاحِ وَالسَّحَابِ المُسَخَّرِ بَیُنَ السَّمَآئِ وَالُاَرُضِ لَآیَاتٍ لِّقَوُمٍ یَّعُقِلُوُنَ 	
	’’اس میں کوئی شک نہیں کہ آسمانوں اور زمین کی پیدائش میں، رات دن کے ادل بدل کر آنے جانے میں، اور ان کشتیوں میں، جو انسان کے نفع کے لیے سمندروں میں دوڑتی پھرتی ہیں، اور اس بارش کے پانی میں، جسے اللہ تعالیٰ نازل کرتا ہے کہ جس سے زمین مردہ (بنجر)ہونے کے بعد حیاتِ نو حاصل کرتی ہے، جس کی وجہ سے چوپائے زمین پر پھیلے ہوئے ہیں، اور ہواؤں کے  ہیر پھیر میں اور بادلوں کے آسمان اور زمین کے مابین مسخر رہنے میں عقل والوں کے لیے نشانیاں ہیں۔‘‘	(آیت ۱۶۴)
	ان کے علاوہ کئی اور آیات میں انسان کو ان اشیاء، اپنے ماحول اور متعلقات پر گہری نظر ڈالنے کی دعوت دی گئی ہے، جن سے انسان خالقِ مدبر کے وجود پر استدلال کر سکتا ہے۔ تاکہ   اللہ تعالیٰ پر اس کا ایمان راسخ، عقلی اور مدلل ہو۔
	جی ہاں !  خالق مدبر پر ایمان لانا ہر انسان کے اندر ایک فطری اَمر ہے۔مگر یہ فطری ایمان وجدان کے ذریعے حاصل ہوتا ہے۔لیکن صرف یہ طریقہ (وجدانی)اکیلا منزل تک پہنچا سکتا ہے اور نہ انجام کے اعتبار سے محفوظ ہے۔کیونکہ وجدان اکثر اوقات ایسی اشیاء پر ایمان لانے کا سبب بن جاتا ہے، جن کا حقیقتاً کوئی وجود نہیں ہوتا۔لیکن اس کے باوجود وجدان ان کو ایمان لانے کے لیے صفاتِ لازمہ خیال کرتا ہے۔یوں انسان کفر یا گمراہی میں جا گرتا ہے۔بت پرستی، خرافات، اوہام وجدان ہی کی غلطی کا نتیجہ ہیں۔یہی وجہ ہے کہ اسلام نے صرف وجدان کو ایمان کا طریقہ قرار نہیں دیا، کہ کہیں انسان اللہ تعالیٰ کے لیے ایسی صفات نہ ٹھہرا لے، جو شانِ الوہیت کے متناقض ہوں۔یا کہیں اللہ کو مادی اشیاء میں مجسم نہ سمجھ بیٹھے، یا کہیں مادی اشیاء کی عبادت سے    اللہ تعالیٰ کے تقرب کو ممکن نہ سمجھنے لگے۔جس کے نتیجے میں کفر یا شرک کر بیٹھے، یا ایسے اوہام اور خرافات میں پھنس جائے، جو ایمانِ صادق کے منافی ہیں۔اس لیے اسلام نے وجدان کے ساتھ عقل کے استعمال کو لازمی قرار دیا، اور اللہ تعالیٰ پر ایمان لانے کے لیے عقل کے استعمال کو ضروری کر دیا۔ عقیدہ میں تقلید سے منع کیا اور اللہ تعالیٰ پر ایمان لانے کے لیے صرف عقل کو حَکَم (ثالث) قرار دیا۔ارشاد ہے :
	اِنَّ فِیُ خَلُقِ السَّمٰوَاتِ وَالُاَرُضِ وَاخُتِلَافِ اللَّیُلِ وَالنَّھَارِ لَایٰاتٍ لِّاُولِی الُاَلُبَابِ 	(آیت ۱۹۰)
	’’بے شک آسمانوں اور زمین کی پیدائش میں اور دن رات کے ادل بدل کر آنے جانے میں عقل والوں کے لیے نشانیاں ہیں۔‘‘
	اس لیے ہر مسلمان کا ایمان لازمی طور پر غور و فکر اور بحث و نظر کی بنیاد پر ہونا چاہیے۔ اللہ تعالیٰ پر ایمان لانے میں صرف عقل کو حَکَم (ثالث)بنا لینا چاہیے۔ قرآن مجید کی کئی سورتوں میں سینکڑوں آیات ہیں، جو اللہ تعالیٰ کی سنتوں کو دیکھنے اور اللہ تعالیٰ پر ایمان لانے کے لیے راہنمائی حاصل کرنے کی خاطر کائنات میں غور و فکر کی دعوت دیتی ہیں۔
	یہ سب کی سب آیات انسان کی عقلی اور فکری قوتوں کو تدبر اور تأمل سے کام لینے کی دعوت دیتی ہیں۔تاکہ اس کا ایمان مبنی بر عقل اور مبنی بر دلیل ہو۔ یہ آیات انسان کو ڈراتی ہیں کہ وہ اپنے آباؤ اجداد کے عقائد اور اعمال کو غور و فکر، بحث تمحیص اور حق کے بارے میں ذاتی اعتماد حاصل کیے بغیر قبول نہ کرے۔یہ ہے وہ ایمان!  جس کی اسلام دعوت دیتا ہے۔ یہ وہ ایمان نہیں جس کو ’’ایمان العجائز‘‘ یعنی بوڑھی عورتوں کا ایمان کہتے ہیں۔بلکہ یہ اس روشن فکر اور صاحبِ یقین شخص کا ایمان ہوتا ہے، جو نظر اور فکر سے کام لیتا ہے اور غور و خوض کرتا ہے۔پھر اسی فکر و نظر اور بحث و تفکیر سے وہ اس اللہ تعالیٰ پر ایمان و یقین تک پہنچتا ہے، جو بے پناہ قدرت کا مالک ہے۔
	اگرچہ ایمان باللہ تک پہنچنے کے لیے انسان پر عقل کا استعمال فرض ہے، لیکن انسان کے لیے اس ذات کا ادراک ممکن نہیں، جواس کے حواس اور عقل سے ماور اء ہے۔اس کی وجہ یہ ہے کہ انسانی عقل محدود ہے۔انسانی قوتیں، خواہ کتنی ہی بلند کیوں نہ ہوں، محدود ہی ہیں اور اپنی حدود سے آگے نہیں بڑھ سکتیں۔چنانچہ انسان محدود الادراک ہے۔معلوم ہوا کہ انسان اللہ تعالیٰ کی ذات کے ادراک سے قاصر ہے اور اللہ تعالیٰ کی حقیقت کے ادراک سے بھی عاجز ہے۔کیونکہ اللہ تعالیٰ کائنات، انسان اور حیات سے ماور اء ہے اور عقلِ انسانی انسان سے ماوراء کسی چیز کا ادراک نہیں کر سکتی۔اس لیے وہ اللہ تعالیٰ کی ذات کے ادراک سے عاجز ہے۔لیکن یہاں پر یہ بھی نہیں کہا جا سکتا کہ  ’’انسان کی عقل اللہ تعالیٰ کی ذات کے ادراک سے عاجز ہے، تو پھر انسان عقلی طور پر اللہ تعالیٰ پر ایمان کیسے لائے ؟‘‘  کیونکہ اللہ تعالیٰ پر ایمان لانے کا مطلب ہے کہ اللہ تعالیٰ کے وجود پر ایمان لانا، اور اللہ تعالیٰ کے وجود کا ادراک اس کی مخلوقات کے وجود کے ادراک سے ہوتا ہے، اور اس کی مخلوقات کائنات، انسان اور حیات ہیں، اور یہ مخلوقات عقل کے ادراک کی حدود میں داخل ہیں۔اس لیے عقل نے ان سب کا ادراک کیا اور ان کے ادراک کی وجہ سے اپنے خالق کی موجودگی کا بھی ادراک کیا اور وہ خالق اللہ تعالیٰ ہے۔چنانچہ اللہ کے وجود پر ایمان عقلی اور عقل کی حدود کے اندر ہے۔برخلاف اللہ تعالیٰ کی ذات کا ادراک، جو ناممکن ہے۔کیونکہ اللہ تعالیٰ کی ذات کائنات، انسان اور حیات سے ماور اء ہے۔اس لیے وہ عقل سے بھی ماور اء ہے۔عقل کے لیے یہ ناممکن ہے کہ وہ اپنے سے ماور اء کسی چیز کا ادراک کر سکے۔ عقل کی یہ عاجزی (اپنے سے ماور اء کا ادراک نہ ہونا)ایمان کو تقویت پہنچاتی ہے۔یہ کسی قسم کے شک کا سبب نہیں بن سکتی۔کیونکہ جب اللہ پر ہمارا ایمان عقلی ہو تو اس کے وجود کا ادراک بھی مکمل ادراک ہو گا۔جب اللہ تعالیٰ کے وجود کے بارے میں ہمارا شعور عقلی ہو، تو اللہ تعالیٰ کے وجود کے بارے میں ہمارا یہ شعور یقینی ہو گا۔ اس سے ہمارے اندر مکمل ادراک اور ایک ایسا یقینی شعور پیدا ہوتا ہے، جو الوہیت کی تمام صفات کے حوالے سے ہوتا ہے۔چنانچہ اس اَمر کا تقاضا ہے کہ ہم اپنے ایمان کی مضبوطی کی بنیاد پر ہر گز اللہ تعالیٰ کی حقیقت کے ادراک کی طاقت نہیں رکھتے۔اس لیے ہم پر فرض ہے کہ ہم اس چیز کو تسلیم کریں، جس کی ہمیں خبر دی گئی ہے، اور جس کے ادراک کرنے یا اس کے ادراک تک پہنچنے سے ہماری عقل قاصر ہے۔اس کا سبب یہی ہے کہ عقلِ انسانی اپنی طبعی عاجزی کی وجہ سے اپنے محدود نسبتی پیمانوں کے ذریعے اپنے ماور اء کا ادراک نہیں کر سکتی۔ کیونکہ اس ادراک کے لیے ایسے پیمانوں کی ضرورت ہے، جو نہ تو نسبتی ہوں اور نہ محدود ہوں، اور یہ ایک ایسی چیز ہے، جس کا انسان مالک ہے اور نہ کبھی مالک ہو سکتا ہے۔
	اب رہی رسولوں کی ضرورت کے ثبوت کی بات !  تو یہ بات ثابت ہو چکی ہے کہ انسان اللہ تعالیٰ کی مخلوق ہے اور تدین انسان کے اندر ایک فطری چیز ہے۔کیونکہ یہ جبلتوں میں سے ایک جبلت ہے۔انسان اپنی فطرت کے لحاظ سے اپنے خالق کی تقدیس کرتا ہے اور یہی تقدیس عبادت ہے۔ یہی انسان اور خالق کے درمیان تعلق ہے، اور اگر اس تعلق کو بغیر کسی نظام کے چھوڑ دیا جائے، تو یہ پریشانی (پراگندگی)اور غیر خالق کی عبادت کی طرف لے جاتا ہے۔چنانچہ اس تعلق کو ایک صحیح نظام کے ذریعے منظم کرنا چاہیے اور یہ نظام کوئی انسان نہیں بنا سکتا۔کیونکہ وہ خالق کی حقیقت کا ادراک ہی نہیں کر سکتا تو اس کے ساتھ تعلق کے لیے نظام کس طرح بنائے گا؟  لہٰذا یہ نظام خالق ہی بنا سکتا ہے۔پھر خالق اس نظام کو انسانوں تک کیسے پہنچائے گا؟  پس اللہ کے دین ( نظام)کو لوگوں تک پہنچانے کے لیے رسولوں کی ضرورت ہے۔
	 انسانوں کے لیے رسولوں کی ضرورت کی یہ بھی دلیل ہے کہ یہ بات قطعی اور یقینی ہے کہ انسان اپنی جبلتوں اور عضویاتی حا جات کو پورا کرتا ہے۔اگر یہ جبلتوں اور عضویاتی حا جات کا پورا کرنا بغیر کسی نظام کے ہو، تو یہ غلط اور خلافِ معمول ہونے کی وجہ سے انسان کی بدبختی کا سبب بن سکتا ہے۔لہٰذا ایک ایسے نظام کی ضرورت ہے، جو انسان کی جبلتوں اور عضویاتی حا جات کو منظم انداز سے پورا کرے اور یہ نظام انسان نہیں بنا سکتا۔کیونکہ انسانی جبلتوں اور عضویاتی حا جات کو منظم کرنے کے بارے میں اس کا فہم تفاوت، اختلاف اور تناقض کا شکار ہوتا رہتا ہے۔اسی طرح وہ اس ماحول سے بھی متاثر ہوتا ہے، جس میں وہ رہ رہا ہے۔پس اگر نظام کو وضع کرنا انسان پر چھوڑ دیا جائے، تو یہ نظام تفاوت، اختلاف اور تناقض کا نشانہ بنے گا اور انسان کی بدبختی کا سبب بن جائے  گا۔ چنانچہ نظام اللہ تعالیٰ ہی کی طرف سے ہو سکتا ہے۔
	رہی یہ بات کہ قرآن کا اللہ کی کتاب ہونے کا کیا ثبوت ہے ؟  تو بات یہ ہے کہ قرآن ایک عربی کتاب ہے جس کو محمدﷺ لے کر آئے۔لہٰذا یا تو یہ کتاب عرب کی طرف سے ہو گی یا محمدﷺ کی جانب سے،  یاپھر اللہ تعالیٰ کی طرف سے۔ان تینوں کے علاوہ یہ کسی اور جانب سے نہیں ہو  سکتی۔ کیونکہ اس کی زبان بھی عربی ہے اور اسلوب بھی۔
	اب جہاں تک قرآن کے عرب کی جانب سے ہونے کا تعلق ہے تو یہ باطل ہے۔ کیونکہ قرآن نے عرب کو چیلنج کیا کہ وہ اس جیسی کتاب لے کر آئیں :
	قُلُ فَأتُوا بَعَشُرِ سُوَرٍ مِّثُلِہٖ	        (ھود:۱۳)
	’’آپ کہہ دیجیے کہ اس جیسی دس سورتیں لے آؤ۔‘‘
	قُلُ فَأتُوابِسُوُرَۃٍ مِّثُلِہٖ	(یونس:۳۸)
	’’آپ کہہ دیجیے کہ اس جیسی ایک سورت ہی لے آؤ۔‘‘
	عربوں نے اس جیسی سورتیں لانے کی سر توڑ کوشش کی، لیکن ناکام ہوئے۔معلوم ہوا کہ یہ عربوں کا کلام نہیں، ورنہ وہ اس جیسا کلام لانے میں عاجز ہوتے اور نہ چیلنج کا جواب دینے میں ناکام ہوتے۔یہ کہنا کہ قرآن محمدﷺ  کی کتاب ہے، تو یہ بالکل باطل ہے۔کیونکہ محمدﷺ بھی ایک عربی تھے اور نابغہ، خواہ وہ کتنا ہی بلند کیوں نہ ہو، آخر بشر اور اپنے معاشرے و قوم کا ایک فرد ہی ہوتا ہے۔ چنانچہ جب عرب قرآن کا مثل نہیں لا سکے تو یہ محمد عربیﷺ  پر بھی صادق آتا ہے کہ آپ ﷺ بھی اس کا مثل نہیں لا سکتے۔لہٰذا قرآن محمدﷺ کی جانب سے بھی نہیں۔اس کے علاوہ یہ بات بھی ہے کہ محمد ﷺ  کی دوسری صحیح احادیث بھی ہیں، جو متواتر روایات سے ہم تک پہنچی ہیں، اور جو یقیناً سچی ہیں۔جب کسی بھی حدیث کا کسی آیت سے موازنہ کیا جائے، اور دیکھا جائے تو معلوم ہوتا ہے کہ دونوں کے اسلوب میں کوئی مشابہت نہیں۔حالانکہ محمدﷺ  جس وقت نازل ہونے والی آیات کی تلاوت فرمایا کرتے تھے، اسی وقت یہ احادیث بھی بیان فرمایا کرتے تھے۔ پھر بھی ان کے اسلوب میں بہت بڑا فرق ہے۔انسان کا کلام، خواہ وہ کتنا ہی متنوع کیوں نہ ہو، اس میں اسلوب کی مشابہت ضرور ہوتی ہے۔ اور قرآن و حدیث میں اسلوب کی مشابہت بالکل نہیں۔ تو معلوم ہوا کہ قرآن محمدﷺ کا کلام ہرگز نہیں۔کیونکہ دونوں کے درمیان واضح اور صریح اختلاف ہے۔ باوجودیکہ اہل عرب عربی کلام کے اسالیب کے ماہر تھے، لیکن انہوں نے کبھی یہ دعویٰ نہیں کیا کہ یہ محمدﷺ کا کلام ہے، یا آپ ﷺ کے کلام سے مشابہت رکھتا ہے۔البتہ انہوں نے یہ دعویٰ ضرور کیا کہ یہ قرآن محمدﷺ ایک نصرانی غلام ’’جبر ‘‘سے سیکھ کر تیار کرتا ہے۔اس لیے اللہ تعالیٰ نے ان کے ا س دعوے کو رد کرتے ہوئے ارشاد فرمایا:
وَلَقَدُ نَعُلَمُ اَنَّھُمُ یَقُوُلُوُنَ اِنَّمَایُعَلِّمُہ بَشَرٌ لِسَانُ الَّذِیُ یُلُحِدُوُنَ اِلَیُہِ اَعُجَمِیٌّ وَّھٰذَالِسَانٌ عَرَبِیٌّ مُّبِیُنٌ  (النحل:۱۰۳)
	’’اور بے شک ہم جانتے ہیں کہ وہ کہتے ہیں کہ اسے ایک انسان قرآن سکھاتا ہے۔ اس شخص کی زبان، جس کی طرف یہ اس قرآن کو منسوب کرتے ہیں، عجمی ہے۔حالانکہ یہ قرآن ایک صاف اور واضح عربی زبان میں ہے۔‘‘
	جب یہ ثابت ہو گیا کہ قرآن عرب کا کلام ہے اور نہ محمدﷺ  کا۔تو یہ یقینا اللہ کا کلام ہے، اور جو اس کو لے کر آیا، یہ اس کے لیے ایک معجزہ ہے۔
	چونکہ محمدﷺ  اس کو لے کر آئے اور یہ قرآن اللہ کا کلام اور اللہ کی شریعت ہے۔ اللہ کی شریعت کوکوئی نبی اور رسول ہی لے کر آتا ہے۔تو قطعی طور پر عقلی دلیل کے ذریعے معلوم ہوا کہ محمدﷺ  اللہ کے رسول ہیں۔
	یہ ہے اللہ تعالیٰ پر ایمان، محمدﷺ کی رسالت اور قرآن کے کلام اللہ ہونے کی عقلی دلیل !  لہٰذا معلوم ہوا کہ اللہ تعالیٰ پر ایمان عقلی طریقے کی بنیاد پر ہونا چاہیے اور یہ ایمان عقلی ہے۔ کیونکہ یہی وہ بنیاد ہے، جس پر تمام مغیبات پر ایمان اور ہر اس چیز پر ایمان، جس کی اللہ تعالیٰ نے خبر دی ہے، قائم ہے۔جب ہم اللہ تعالیٰ اور ا س کی صفاتِ الوہیت پر ایمان لائے، تو لازمی طور پر ہمیں ان چیزوں پر ایمان لانا چاہیے، جن کی ہمیں اللہ تعالیٰ نے خبر دی ہے۔چاہے عقل ان کا ادراک کر سکتی ہے، یا یہ ماور ائے عقل ہوں۔کیونکہ ان کے بارے میں اللہ ہی نے خبر دی ہے۔اس لیے ان چیزوں پر ایمان لانا بھی فرض ہے، جن کا ذکر قرآن میں یا احادیثِ متواتر میں ہے۔ قیامت کا دن، جنت، جہنم، عذاب، ملائکہ، جن اور شیاطین، حساب کتاب وغیرہ۔ یہ ایمان اگرچہ نقلی اور سمعی طریقے پر ہے، لیکن دراصل یہ عقلی ایمان ہے۔کیونکہ اس کی اصل عقلی طور پر ثابت ہو چکی ہے۔یہی وجہ ہے کہ ہر مسلمان کا عقیدہ عقل اور اس چیز کی بنیاد پر ہونا چاہیے، جس کی اصل (بنیاد)عقل پر ہو۔پس مسلمان ہر اُس چیز پر اعتقاد رکھے، جو عقلی یا قطعی اور یقینی سمعی طریقے پر ثابت ہو۔دوسرے الفاظ میں وہ قرآن یا حدیثِ متواتر (قطعی) سے ثابت ہو۔جو چیز ان دونوں (قرآن و سنتِ قطعی)سے ثابت نہ ہو، اس پر اعتقاد رکھنا حرام ہے۔کیونکہ عقیدے کی دلیل قطعی ہی ہو سکتی ہے۔
	یہی وجہ ہے کہ ماقبل ازح یات، یعنی اللہ تعالیٰ، اور مابعد الحیات، یعنی قیامت پر ایمان لانا فرض ہے۔اس بات پر ایمان رکھنا کہ اللہ تعالیٰ کے اوامر و نواہی ہی ماقبل از حیات کا  اس حیات کے ساتھ اور اسی طرح مخلوق کے ساتھ تعلق قائم کرتے ہیں۔ انسان کے دنیا میں کیے گئے اعمال کے محاسبے سے حیاتِ دنیا کا بعد از دنیوی حیات کے ساتھ تعلق قائم ہوتا ہے، یعنی اس (دنیوی زندگی)کا قیامت سے تعلق قائم ہوتا ہے۔کیونکہ اس موجودہ زندگی کا ماقبل اور مابعد سے تعلق لازمی ہے۔اس زندگی میں انسان کے احوال اس تعلق کے ساتھ مقید ہوں۔ چنانچہ انسان زندگی میں اللہ تعالیٰ کے نظاموں کے مطابق چلے اور یہ اعتقاد رکھے کہ قیامت کے دن دنیوی اعمال پر اس کا محاسبہ ہو گا۔
	 یہیں سے کائنات، حیات اور انسان، اسی طرح ماقبل از حیات و مابعد از حیات اور اس حیاتِ دنیوی کے ماقبل ازحیات اور مابعد از حیات سے تعلق کے بارے میں فکرِ مستنیر (روشن فکر)پیدا ہوتی ہے۔ اور یوں ’’العقدۃ الکبریٰ‘‘ اسلامی عقیدے کے ذریعے جامع طور پر حل ہو گیا۔
	جب انسان اس حل سے فارغ ہو جاتا ہے، تب دنیوی زندگی کے بارے میں فکر کی طرف متوجہ ہوتا ہے۔پھر اس کے نتیجے میں وہ سچے تصورات تک پہنچتا ہے۔معلوم ہوا کہ یہی حل وہ بنیاد ہے، جس پر وہ مبدأ قائم ہے، جو نہضہ(  نشاۃ ثانیہ)کے طور پر اختیار کیا جاتا ہے۔اور یہی وہ بنیاد ہے، جس پر اس مبدأ کی تہذیب قائم ہے۔یہی وہ اساس ہے، جس سے اس کے نظام پھوٹتے ہیں اور یہی وہ اساس ہے، جس پر ریاست کی بنیاد ہے۔پس معلوم ہوا کہ جس اساس پر اسلام کی بنیاد قائم ہے، وہ فکر اور طریقہ دونوں کے لحاظ سے یہی اسلامی عقیدہ ہے۔
	یَا اَیُّھَا الَّذِیُنَ آمَنُواآمِنُوا بِاللّٰہِ وَرَسُولِہٖ وَالُکِتَابِ الَّذِی نَزَّلَ عَلیٰ رَسُوُلِہٖ وَالُکِتَابِ الَّذِیُ اَنُزَلَ مِنُ قَبُلُ وَمَنُ یَّکُفُرُ بِاللّٰہِ وَمَلَائِکَتِہٖ وَکُتُبِہٖ وَرُسُلِہٖ وَالُیَوُمِ الُآخِرِ فَقَدُ ضَلَّ ضَلَالاً  بَعِیُداً	(النساءٰ:۱۳۶)
	’’اے ایمان والو!  ایمان لاؤ اللہ تعالیٰ پر، اس کے رسولوں پر، اس کی کتاب پر، جو اس نے اپنے اس رسول پر نازل فرمائی ہے اور ان کتابوں پر، جنہیں اللہ تعالیٰ نے اس سے پہلے نازل فرمایا ہے۔ اور جو کوئی انکار کرے گا اللہ تعالیٰ، اس کے ملائکہ، اس کی کتابوں، اس کے رسولوں اور آخرت کے دن کا، تو وہ بہت دور کی گمراہی میں مبتلا ہو جائے گا۔‘‘
	یہ بات تو ثابت ہو چکی ہے کہ اسلام کے مبدأ پر ایمان ایک قطعی اَمر کے طور پر اس چیز کو لازم قرار دیتا ہے کہ مسلمان پوری شریعت پر مکمل ایمان لائے، کیونکہ یہ شریعت قرآن پاک میں ہے، اور اس کو رسول اللہﷺ لے کر آئے ہیں۔ورنہ انسان کا فر ہو گا۔لہٰذا احکامِ شرعیہ، یعنی ان احکام کا، جو قطعی طور پر ثابت ہیں، انکار کفر ہے، خواہ ان احکامات کا تعلق عبادات سے ہو یا معاملات سے، عقوبات سے ہو یا مطعومات سے۔ پس جس طرح اس آیت کا انکار کفر ہے :
	وَاَقِیُمُوالصَّلَاۃَ	(البقرہ:۴۳)  ’’نماز قائم کرو۔‘‘
	بالکل اسی طرح اس آیت کا انکار بھی کفر ہے :
	اَحَلَّ اللّٰہُ البَیُعَ وَحَرَّمَ  الرِّبٰوا  (البقرہ:۲۷۵)  ’’اللہ نے تجارت کو حلال کر دیا اور سود کو حرام کر دیا۔‘‘
	اور جس طرح اس آیت کا انکار کفر ہے کہ :
	اَلسَّارِقُ وَالسَّارِقَۃُ فَاقُطَعُوُا اَیُدِیَھُمَا   (المائدۃ:۳۸)   ’’چور خواہ مرد ہو یا عورت، دونوں کے ہاتھ کاٹ دو۔‘‘
	اس طرح اس آیت کا انکار بھی کفر ہے :
	حُرِّمَتُ عَلَیُکُمُ المَیُتَۃُ وَالدَّمُ وَلَحُمُ الخِنُزِیرِ وَمَا اُھِلَّ لِغَیُرِ اللّٰہِ بِہٖ	(المائدۃ:۳) 
	’’تم پر مردار، خون، خنزیر کا گوشت اور غیر اللہ کے نام کا ذبیحہ حرام کر دیا گیا ہے۔‘‘
	اور شریعت پر ایمان عقل پر موقوف نہیں۔بلکہ اللہ تعالیٰ کے ہر حکم کو بغیر کسی شش وپنج کے ماننا چاہیے :
	فَلاوَرَبِّکَ لَایُؤمِنُوُنَ حَتّیٰ یُحَکِّمُوکَ فِیُمَا شَجَرَ بَیُنَھُمُ ثُمَّ لَایَجِدُوُا فِیُ اَنُفُسِھِمُ حَرَجاً مِّمَّا قَضَیُتَ وَیُسَلِّمُوُا تَسُلیُماً	(النساء:۶۵)
	’’(اے محمدﷺ) تمہارے رب کی قسم! یہ اس وقت تک مؤمن نہیں ہو سکتے جب تک کہ یہ آپ کو اپنے اختلافات میں فیصلہ کرنے والا نہ بنا لیں۔پھر جب آپ فیصلہ کریں تو یہ اپنے اندر کوئی گرانی محسوس نہ کریں۔بلکہ ان فیصلوں کے سامنے سرنگوں ہو جائیں۔‘‘




قضاء و قدر

	سورۂ آل عمران میں اللہ تعالیٰ کا ارشاد ہے :
	وَمَاکَانَ لِنَفُسٍ اَنُ تَمُوُتَ اِلَّابِاِذُنِ اللّٰہِ کِتَاباً مُّؤَجَّلاً 	
	’’کوئی جاندار اللہ کے حکم کے بغیر نہیں مرتا اور اس کی موت کا وقت لکھا ہوا(مقرر کیا ہوا)ہوتا ہے۔‘‘	(آیت: ۱۴۵)
	سورۃ الاعراف میں ارشاد ہے :
	وَلِکُلِّ اُمَّۃٍ اَجَلٌ فَاِذَا جَآئَ اَجَلُھُمُ لَایَسُتَأخِرُوُنَ سَاعَۃً وَّلَایَسُتَقُدِمُوُنَ	        
	’’ہر امت کے لیے ایک اجل(مقررہ وقت)ہے، پس جب ان کی اجل آ جاتی ہے تو وہ اس سے ایک گھڑی بھی آگے پیچھے نہیں ہو سکتے۔‘‘	(آیت:۳۴)
	سورۃالحدید میں ارشاد ہے :
	مَا اَصَابَ مِنُ مُّصِیُبَۃٍ فِیُ الاَرُضِ وَلَافِیُ اَنُفُسِکُمُ اِلَّا فِیُ کِتَابٍ مِّنُ قَبُلِ اَنُ نَّبُرَاَھَا اِنَّ ذَالِکَ عَلَی اللّٰہِ یَسِیُرٌ	   (آیت:۲۲)
	’’جو بھی آفت پڑتی ہے زمین میں یا تمہاری جانوں میں،  ہم نے اس کو پیدا  کرنے سے پہلے ہی کتاب میں لکھ دیا ہے، یقیناً یہ اللہ کے لیے آسان ہے۔‘‘
	اور سورۃ التوبۃ میں ارشاد ہے :
	قُلُ لَّنُ یُّصِیُبَنَا اِلَّامَاکَتَبَ اللّٰہُ لَنَا ھُوَ مَوُلَانَا وَعَلَی اللّٰہِ فَلُیَتَوَکَّلِ الُمُؤمِنُوُنَ  	  (آیت:۵۱)
	’’کہہ دیجیے کہ ہم پر کوئی مصیبت نہیں آتی، مگر وہ جو اللہ تعالیٰ نے ہمارے لیے لکھ دی ہو، بے شک وہ (اللہ)ہمارا نگہبان ہے، اور مؤمنوں کو اسی پر بھروسہ کرنا چاہیے۔‘‘
	اور سورۃ سبا میں ارشاد ہے :
	لَایَعُزُبُ عَنُہُ مِثُقَالُ ذَرَّۃٍ فِیُ السَّمَوَاتِ وَلَافِیُ الاَرُضِ وَلَا اَصُغَرُ مِنُذَالِکَ وَلَا اَکُبَرُ اِلَّا فِیُ کِتَابٍ مُّبِیُنٍ		(آیت:۳)
	’’اللہ سے کوئی ذرہ برابر چیز بھی پوشیدہ نہیں، خواہ وہ آسمانوں میں ہو یا زمین میں، اور نہ اس (ذرے)سے بھی کوئی چھوٹی یا بڑی چیز ہے، جو کتابِ مبین میں نہ ہو۔‘‘
	اور سورۃ الانعام میں ارشاد ہے :
	وَھُوَ الَّذِیُ یَتَوَفَّاکُمُ بِاللَّیلِ وَیَعُلَمُ مَاجَرَحُتُمُ بِالنَّھَارِ ثُمَّ یَبُعَثُکُمُ فِیُہِ لِیُقُضیٰ اَجَلٌ مُّسَمًّی ثُمَّ اِلَیُہِ مَرُجِعُکُمُ ثُمَّ یُنَبِّئُکُمُ بِمَاکُنُتُمُ تَعُمَلُوُنَ 	
	’’اللہ تو وہ ہے جو رات کو تمہیں موت دیتا ہے، اور جانتا ہے جو کچھ دن میں تم کر چکے ہو۔پھر تمہیں اس میں اٹھا دیتا ہے تا کہ وہ وعدہ پورا ہو، جو مقرر ہو چکا ہے۔پھر اسی کی طرف تم لوٹائے جاؤ گے۔ پھر وہ خبر دے گا تمہیں اس چیز کی، جو کچھ تم کرتے رہے ہو۔‘‘		(آیت:۶۰)
	اور سورۃ النساء میں ارشاد ہے :
	وَاِنُ تُصِبُھُمُ حَسَنَۃٌ یَّقُوُلُوُا ھٰذِہٖ مِنُ عِنُدِ اللّٰہِ وَاِنُ تُصِبُھُمُ سَیِّئَۃٌ یَّقُوُلُوُا ھٰذِہٖ مِنُ عِنُدِکَ قُلُ کُلٌّ مِّنُ عِنُدِ اللّٰہِ فَمَا لِھٰؤُلَآئِ الُقَوُمِ لَایَکَادُوُنَ یَفُقَھُوُنَ حَدِیُثاً	
	’’اور اگر انہیں کوئی بھلائی پہنچے تو یہ کہتے ہیں کہ یہ اللہ کی طرف سے ہے اور اگر کوئی برائی پہنچے تو کہتے ہیں کہ یہ تیری طرف سے ہے، کہہ دیجیے کہ سب کچھ اللہ کی طرف سے  ہے۔ سو ان لوگوں کا کیا حال ہے کہ بات کو سمجھنے والے بھی نہیں لگتے۔‘‘	(آیت:۷۸)
	یہ اور ان جیسی دوسری آیات سے بہت سارے لوگ قضاء و قدر کے بارے میں ایسے استدلال کرتے ہیں جن سے معلوم ہوتا ہے کہ انسان اعمال کی انجام دہی میں مجبور محض ہے اور اعمال کی انجام دہی لازماً اللہ تعالیٰ کے ارادے اور مشیت ہی سے ہوتی ہے اور اللہ ہی انسان اور اس کے اعمال کا خالق ہے۔ اپنے اس قول کی تائید میں وہ اللہ تعالیٰ کے اس ارشاد کو پیش کرتے  ہیں : 
	وَاللّٰہُ خَلَقَکُمُ وَمَاتَعُمَلُوُنَ		(الصّٰفّٰت:۹۶)
	’’اللہ تعالیٰ نے تمہیں پیدا کیا اور تمہارے اعمال کو بھی۔‘‘
	اسی طرح بعض احادیث سے بھی استدلال کرتے ہیں۔جیسا کہ رسول اللہﷺ کا یہ قول ہے :
	(نَفَثَ رُوُحُ الُقُدُسِ فِیُ رَوُعِیُ، لَنُ تَمُوُتَ نَفُسٌ حَتّیٰ تَسُتَوُفیٰ رِزُقَھَا وَاَجَلَھَا وَمَاقُدِرَ لَھَا)
	’’روح القدس نے یہ بات میرے دل میں ڈال دی کہ کوئی ذی روح اس وقت تک نہیں مر سکتا، جب تک کہ وہ اپنے رزق، اپنی اجل، اور اسی طرح جو کچھ اس کے لیے مقرر کر دیا گیا ہے، اسے پورا نہ کر لے۔‘‘
	قضاء و قدر کا مسئلہ اسلامی مذاہب (مسالک)میں ایک معرکۃ الآراء مسئلہ رہا ہے۔ اس مسئلے کے بارے میں ’’ اہلِ سنت ‘‘کی رائے کا خلاصہ یہ ہے کہ انسان کو اپنے افعال میں کسب اختیاری حاصل ہے اور اسی کسب اختیاری کی بنیاد پر اس کا محاسبہ ہو گا۔ معتزلہ کی رائے کا لب لباب یہ ہے کہ انسان ہی اپنے افعال کا خالق ہے اور انسان کا محاسبہ اس وجہ سے ہو گا کہ وہ اپنے افعال کا خود موجد ہے۔ اس مسئلے میں جبریہ کی رائے کا نچوڑ یہ ہے کہ اللہ تعالیٰ ہی بندے اور اس کے افعال کا خالق ہے۔اس لیے بندے کو اپنے افعال پر کوئی اختیار نہیں، بلکہ وہ مجبورِ محض ہے۔بندے کی مثال اس پَر کی سی ہے جو فضاء میں ہو اور جس کو ہوائیں جدھر چاہیں، اڑا رہی ہوں۔
	قضاء و قدر کے مسئلے کے بارے میں ایک باریک بین انسان سمجھتا ہے کہ دقیق بحث و نظر سے ہی اس بنیاد کو سمجھا جا سکتا ہے، جس پر اس پوری بحث کا دارومدار ہے۔ یہ بنیاد بندے کا فعل اس نظر سے نہیں کہ بندہ خود اپنے فعل کا خالق ہے، یا اللہ تعالیٰ اس کے فعل کا خالق ہے۔نہ وہ بنیاد    اللہ تعالیٰ کا علم ہے کہ وہ جانتا ہے کہ یہ بندہ یہ کرے گا، یعنی اللہ تعالیٰ کے علم نے بندے کا احاطہ کیا ہوا ہے، نہ وہ بنیاد اللہ تعالیٰ کا ارادہ ہے، جو بندے کے فعل سے متعلق ہو، اس طرح کہ جب اللہ کا ارادہ ہو تو وہ فعل موجود ہو گا، نہ وہ بنیاد یہ ہے کہ بندے کا یہ فعل لوحِ محفوظ میں لکھا ہوا ہے، تو بندہ لازماً اس فعل کو سر انجام دے گا۔
	جی ہاں !  یہ چیزیں اس بحث کی بنیاد ہر گز نہیں۔کیونکہ ان اشیاء کا ثواب و عقاب کے حوالے سے موضوع سے کوئی تعلق نہیں۔بلکہ ان اشیاء کا تعلق عمل کی انجام دہی، ہر شے کا احاطہ کرنے والے علم، تمام ممکنات سے متعلقہ ارادے اور لوحِ محفوظ کے تمام اشیاء پر مشتمل ہونے سے ہے۔یہ تعلق ایک الگ موضوع ہے، اور عمل کے نتیجے میں عقاب یا ثواب سے بالکل جدا موضوع ہے۔یعنی یہاں یہ موضوعِ بحث ہے کہ کیا انسان عمل، خواہ وہ خیر ہو یا شر، کی انجام دہی میں مجبور ہے یا مختار ؟ اور کیا اسے عمل کی انجام دہی یا عمل کو ترک کرنے کا اختیار حا صل ہے کہ نہیں ؟
	افعال کو باریک بینی سے دیکھنے والا مشاہدہ کر سکتا ہے کہ انسان دو دائروں میں زندگی گزارتا ہے۔ایک دائرے پر انسان خود حاوی ہے، یہ وہ دائرہ ہے، جو انسان کے تصرفات کے ضمن میں آتا ہے، یعنی اس دائرے میں رہتے ہوئے انسان جو افعال سرانجام دیتا ہے، ان پر انسان کو اختیار حاصل ہوتا ہے۔دوسرا دائرہ وہ ہے، جو انسان پر حاوی ہے، یعنی اس دائرے کے اندر جتنے بھی افعال آتے ہیں، ان پر انسان کو کوئی اختیار حاصل نہیں، خواہ ان افعال کا وقوع انسان کی جانب سے ہو یا یہ انسان پر خود واقع ہوں۔
	پس وہ افعال، جو اُس دائرے کے اندر آتے ہیں، جو انسان پر حاوی ہے اور جن میں انسان کا کوئی عمل دخل نہیں، یا ان کی انجام دہی سے انسان کو کوئی سروکار نہیں، ان افعال کی دو اقسام ہیں :  ایک قسم وہ ہے، جس کا نظام الوجود ( نظامِ کائنات)تقاضا کرتا ہے۔ دوسری قسم ان افعال کی ہے، جو انسان کی قدرت میں نہیں، اور انسان ان کو ٹال بھی نہیں سکتا اور نہ ہی نظامِ کائنات ان کا تقاضا کرتا ہے۔جہاں تک اُن افعال کا تعلق ہے، جن کا نظامِ کائنات تقاضا کرتا ہے تو انسان اِن کے سامنے سرنگوں ہوتا ہے اور مجبوراً ان کے مطابق چلتا ہے۔کیونکہ انسان کو تو کائنات اور حیات کے ساتھ ایک مخصوص نظام کے مطابق ہی چلنا ہے۔وہ اس کی مخالفت نہیں کر سکتا۔اس لیے اس دائرے کے افعال انسان کے ارادے سے باہر ہیں۔انسان کو ہر حال میں ان کے مطابق چلنا ہے اور اس میں اسے کو ئی اختیار حاصل نہیں۔جیسا کہ انسان دنیا میں اپنے ارادے کے بغیر آیا اور یہاں سے اپنی مشیت کے بغیر چلا جائے گا۔انسان صرف اپنے جسم کے ساتھ ہوا میں اڑ سکتا ہے نہ طبعی طور پر پانی پر چل سکتا ہے۔اسی طرح اپنی آنکھوں کا رنگ خود نہیں بنا سکتا، نہ اپنے سر کو جیسا چاہے ویسا بنا سکتا ہے اور نہ ہی اپنے جسمانی حجم(قد)کو۔ان تمام کاموں کو کرنے والا صرف اللہ تعالیٰ ہے۔ ان کاموں میں مخلوق(بندے)کا کوئی عمل دخل نہیں ہوتا۔کیونکہ اللہ تعالیٰ ہی نے نظامِ کائنات کو بنایا ہے، اور اللہ تعالیٰ ہی نے اس کو منظم کیا ہے۔  چنانچہ انسان اس کے مطابق چلتا ہے اور اس کی خلاف ورزی کرنے کی طاقت نہیں رکھتا۔
	وہ افعال، جو انسان کی طاقت سے باہر ہیں اور وہ ان کو ٹال بھی نہیں سکتا، اور نظامِ کائنات میں ان افعال کا تقاضا بھی نہیں کرتا، یہ وہ افعال ہیں، جن کا انسان مجبوراً ارتکاب کرتا ہے یا یہ انسان پر جبراً واقع کیے جاتے ہیں، انسان ان سے بچ بھی نہیں سکتا، مثلاً ایک شخص دیوار پر سے دوسرے شخص پر گرے اور اسے مار ڈالے، یا کوئی شخص کسی پرندے پر گولی چلائے، لیکن یہ گولی پرندے کی بجائے کسی ایسے شخص کو جا لگے، جس کو گولی چلانے والا شخص جانتا بھی نہ ہو اور وہ مر جائے، اسی طرح ریل گاڑی یا موٹر کار کا حادثہ ہو جائے، یا جہاز کسی ایسی فنی خرابی کی وجہ سے گر کر تباہ ہو جائے، جس کا ازالہ ممکن نہیں تھا، چنانچہ اس حادثے، یا گرنے کی وجہ سے اس میں سوار افراد ہلاک ہو جائیں، یہ یا اسی قسم کا کوئی اور واقعہ پیش آئے، تو یہ افعال انسان کی جانب سے ہوئے ہوں یا انسان کے اوپر واقع ہوئے ہوں، اگرچہ نظامِ کائنات ان کا تقاضا نہیں کرتا، لیکن چونکہ یہ انسان کی جانب سے یا اس کے اوپر اس کے ارادے کے بغیر واقع ہوئے ہیں، لہٰذا یہ انسانی قدرت و طاقت سے باہر ہیں، پس یہ افعال اُس دائرے میں داخل ہیں جو انسان پر حاوی ہے، جو افعال اس دائرے میں داخل ہیں، جو انسان پر مسلط (حاوی)ہے، تو ان کو قضاء کہا جاتا ہے، کیونکہ ان تمام افعال کا فیصلہ (قضیٰ)صرف اللہ تعالیٰ ہی کرتا ہے۔لہٰذا ان افعال پر انسان کا محاسبہ نہیں ہو گا، خواہ انسان کی نسبت سے ان میں کتنا ہی فائدہ یا نقصان اور پسند یا ناپسند کی بات کیوں نہ ہو، یعنی انسان کی تفسیر کے مطابق ان میں کتنا ہی خیر و شر کیوں نہ ہو، کیونکہ ان افعال میں پائے جانے والے خیر و شر کو صرف اللہ ہی جانتا ہے، انسان کا ان افعال پر کوئی اثرات نہیں۔انسان کوتو ان افعال کا علم ہوتا ہے اور نہ ہی ان کے وجود میں آنے کا، چنانچہ انسان ان کو روکنے یا ان کی تلافی کرنے کی طاقت بھی نہیں رکھتا، انسان کا کام صرف اتنا ہے کہ وہ اس بات پر ایمان رکھے کہ یہ قضاء ہے اور اللہ سبحانہ و تعالیٰ کی جانب سے ہے۔
	اب رہی بات قدر کی !تو تمام افعال، چاہے وہ اُس دائرے سے ہوں، جو انسان پر حاوی ہے، یا دوسرے دائرے کے ما تحت ہوں کہ جس پر انسان حاوی ہے، یہ تمام افعال کائنات، انسان اور حیات کے مادے کے ذریعے اشیاء سے صادر ہوتے ہیں، یا ان پر واقع ہوتے ہیں۔اللہ تعالیٰ نے ان تمام اشیاء کے لیے کچھ معین خواص کو پیدا کیا ہے۔مثلاً آگ میں جلانے کی خاصیت رکھ دی، لکڑی میں جلنے کی صفت ودیعت فرما دی اور چھری میں کاٹنے کی تاثیر رکھ دی، پھر ان خواص کو اللہ تعالیٰ نے نظامِ کائنات کے مطابق بنایا، جس کی یہ کبھی بھی خلاف ورزی نہیں کرتے۔ جب کبھی یہ اشیاء اپنی فطرت کی خلاف ورزی کرتی ہیں تو اُس وقت اللہ تعالیٰ نے اِن کی یہ خاصیت سلب کی ہوتی ہے اور اس وقت یہ ایک خارقِ عادت اَمر ہوتا ہے۔یہ انبیاء سے بطورِ معجزہ صادر ہوتا ہے۔جس طرح اللہ تعالیٰ نے اشیاء کے اندر خواص پیدا فرمائے ہیں، اسی طرح انسانوں کے اندر جبلتیں اور عضویاتی حا جات رکھ دی ہیں۔پھر ان (جبلتوں اور عضویاتی حا جات)کے اندر بھی اشیاء کے خواص کی طرح کچھ متعین خاصیات پیدا کی ہیں۔چنانچہ جبلتِ نوع میں جنسی میلان تخلیق کر دیا، عضویاتی حا جات میں بعض خاصیات رکھ دیں، مثلاً بھوک، پیاس وغیرہ۔پھر نظامِ کائنات کے مطابق ان کو لازم بنا دیا۔پس اشیاء اور انسان کی جبلت و عضویاتی حا جات کے اند ریہ متعین خاصیات، جن کو اللہ تعالیٰ ہی نے پیدا فرمایا ہے،  ’’قدر‘‘ کہلاتی ہیں، کیونکہ اللہ ہی نے اشیاء، جبلتوں اور عضویاتی حا جات کی تخلیق کی اور ان کے اندر ان کی خصوصیات کے اندازے  (قدر) مقرر کر دیے۔یہ خصوصیات خود ان کی پیدا کردہ نہیں اور نہ بندے کو ان سے کوئی سروکار ہے اور نہ بندے کا اس میں کوئی عمل دخل ہے۔انسان کو اس بات پر ایمان رکھنا چاہیے کہ صرف اللہ ہی نے ان اشیاء کے اندر خاصیات ودیعت فرما دی ہیں، ان خاصیات کے اندر یہ قابلیت ہے کہ انسان ان کے واسطے سے اللہ تعالیٰ کے اوامر کے موافق بھی عمل کر سکتا ہے، جو اس کے لیے خیر کا سبب بنے گا  اور اللہ کے اوامر کے مخالف بھی عمل کر سکتا ہے، جو شرکا سبب ہو گا۔خواہ یہ اَمر ان اشیاء کو ان کی خصوصیات کے ساتھ استعمال کرنے کے حوالے سے ہو، یا جبلتوں اور عضویاتی حا جات کو پورا کرنے کے لحاظ سے ہو۔اگر یہ امور اللہ کے اوامر و نواہی کے مطابق ہوں گے، تو خیر کہلائیں گے، اور اگر اللہ کے اوامر و نواہی کے خلاف ہوں گے، تو شر کے زمرے میں آئیں گے۔
	یہیں سے معلوم ہوا کہ وہ افعال، جو اُس دائرے میں ہیں، جو انسان پر حاوی ہے، وہ اللہ کی طرف سے ہیں، خواہ وہ خیر ہوں یا شر۔ وہ خاصیتیں، جو اشیاء،  جبلتوں اور عضویاتی حا جات میں پائی جاتی ہیں، اللہ کی طرف سے ہیں، چاہے ان کا نتیجہ خیر ہو یا شر۔یہی وجہ ہے کہ مسلمان کو قضاء پر ایمان رکھنا چاہیے، قطع نظر اس بات کے، کہ وہ خیر ہویا شر۔یعنی وہ یہ اعتقاد رکھے کہ وہ افعال، جو انسان کے دائرہ اختیار سے باہر ہیں، وہ اللہ کی طرف سے ہیں، اور اسی طرح قدر کے خیر و شر کے بھی من جانب اللہ ہونے پر ایمان رکھے۔بالفاظِ دیگر یہ اعتقاد رکھے کہ اشیاء کے اندر موجود خواص طبعی لحاظ سے اللہ کی طرف سے ہیں، چاہے ان کا نتیجہ خیر ہو یا شر، اور انسان کا ان پر کوئی اثر نہیں۔پس انسان کی اجل (موت کا  مقر رہ وقت)، اس کا رزق اور اس کی روح یہ سب کچھ اللہ کے دستِ قدرت میں ہیں۔جس طرح جبلتِ نوع کے اندر جنسی میلان، جبلتِ بقاء کے اندر ملکیت کی خواہش اور اسی طرح بھوک، پیاس، جو عضویاتی حا جات کے اندر ہیں، سب کے سب من جانب اللہ ہیں۔
	یہ اُن افعال کی نسبت سے ہے، جو اُس دائرے میں ہیں، جو انسان پر حاوی ہے۔ اسی طرح یہ تمام اشیاء کے خواص کے بارے میں ہے۔جہاں تک دوسرے دائرے کا تعلق ہے، جس پر انسان خود حاوی ہے، تو یہ وہ دائرہ ہے کہ جس کے اندر انسان اپنے اختیار کردہ نظام کے مطابق اختیار ی طور پر چلتا ہے، خواہ یہ نظام اللہ تعالیٰ کی مقرر کردہ شریعت ہو یا کوئی اور نظام۔یہی (افعال کا)وہ دائرہ ہے، جس میں افعال انسان سے صادر ہوتے ہیں، یا اس پر واقع ہوتے ہیں اور اس کے اپنے ارادے سے ہوتے ہیں۔ پس جب وہ چاہتا ہے، چلتا ہے، کھاتا ہے، پیتا ہے اور سفر کرتا ہے۔ اگر نہ چاہے تو ان افعال سے رک جاتا ہے۔جب وہ چاہتا ہے آگ کے ذریعے آگ لگاتا ہے، چھری سے کاٹتا ہے، اور جس طرح چاہتا ہے، نوع کی حاجت، ملکیت کی حاجت اور معدے کی بھوک کو بجھاتا ہے۔یعنی جو عمل چاہے، کرتا ہے اور جس عمل سے چاہے، اجتناب کرتا ہے۔لہٰذا اس دائرے کے افعال کے بارے میں وہ جوابدہ  ہو گا۔  
	اگرچہ ان اشیاء کی خاصیات، جبلتوں اور عضویاتی حا جات کے خواص اللہ تعالیٰ ہی نے مقرر (مقدر)کیے ہیں، اور ان خواص کو ان اشیاء کے لیے لازم کر دیا ہے، اور ان خواص کا افعال کے نتائج پر بڑا اثر ہے، لیکن یہ خاصیات بذاتِ خود عمل کو پیدا نہیں کرتیں۔بلکہ جب انسان انہیں استعمال میں لاتا ہے، تو وہ ان کے ذریعے اعمال سرانجام دیتا ہے۔پس جبلتِ نوع کے اندر موجود جنسی رجحان میں خیر وشر دونوں طرح کی قابلیت موجود ہے۔اسی طرح عضویاتی حاجت کے اندر موجود بھوک میں خیر وشر دونوں قسم کی قابلیت پائی جاتی ہے۔لیکن خیر و شر  کا کام کرنے والا انسان ہے، نہ کہ جبلت یا عضویاتی حاجت۔پھر اللہ تعالیٰ نے انسان کو تمیز کرنے والی عقل سے نوازا ہے، اور عقل میں طبعی طور پر اس تمیز اور ادراک کا ملکہ ہے۔اس کے اللہ تعالیٰ نے انسان کو خیر و شر دونوں طرح کے راستے بتا دئیے ہیں :
	وَھَدَیُنَاہُ النَّجُدَیُنِ	(البلد:۱۰)
	’’ہم نے اسے دونوں نمایاں راستے بتا دئیے۔‘‘
	اور عقل کے اندر گناہوں اور تقویٰ کے کاموں، دونوں کے ادراک کی قوت ہے :
	فَاَلُھَمَھَا فُجُوُرَھَا وَتَقُوَاھَا	           (الشمس:۸)
	’’اس نے اس سے فجور و تقویٰ کا الہام کر دیا۔‘‘
	پس جب انسان اپنی جبلتوں اور عضویاتی حا جات کو اللہ تعالیٰ کے اوامر و نواہی کے مطابق پورا کرتا ہے تو یہ فعل خیر ہوتا ہے، اور انسان تقویٰ کی راہ پر گامزن ہوتا ہے۔ لیکن جب انسان اپنی جبلتوں اور عضویاتی حا جات کو اللہ تعالیٰ کے اوامر و نواہی سے منہ موڑ کر پورا کرتا ہے تو یہ فعل شر بن جاتا ہے اور یوں انسان گناہوں کے راستے پر چل پڑتا ہے۔بہرحال انسان ہی سے اور انسان ہی اس خیر وشر کا وقوع ہوتا ہے۔انسان جب اللہ تعالیٰ کے اوامر و نواہی کے موافق اپنی جبلتوں اور عضویاتی ضرورتوں کوپورا کرتا ہے، تو اس کا یہ فعل خیر ہوتا ہے۔ جب انسان اپنی جبلتوں اور عضویاتی حا جات کو اللہ تعالیٰ کے اوامر و نواہی کے برخلاف پورا کرتا ہے تو اس کا یہ فعل شر بن جاتا ہے۔اس بنیاد پر انسان کا ان افعال کے بارے میں محاسبہ ہو گا، جواُس دائرے میں ہیں، جس پر یہ انسان حاوی ہے۔اس کے نتیجے میں اسے عذاب یا ثواب ملے گا، کیونکہ اس نے بغیر کسی جبر  و اکراہ کے، اختیاری طور پر یہ افعال سر انجام دئیے۔ جبلتیں اور عضویاتی حا جات کی خاصیات اگر چہ من جانب اللہ ہیں، ان کی خیر و شر کی قابلیت بھی اللہ ہی کی طرف سے ہے، لیکن اللہ تعالیٰ نے اس خاصیت کو اس طرح نہیں بنا یا کہ عمل کی ادائیگی کے وقت یہ خاصیت اس کے ساتھ لازم ہو، خواہ اس کا تعلق اللہ کی رضا سے ہو یا ناراضی سے۔یعنی اس کا تعلق خیر سے ہو یا شر سے، جیسا کہ جلانے کی خاصیت ہے۔یہ اس طرح نہیں کہ اسے ایک ہی طرح جلانا لازمی ہو، چاہے اللہ کی خوشنودی کے لحاظ سے ہو یا اس کی ناراضی کے حوالے سے، یعنی خیر میں ہو یا شر میں۔یہ خاصیتیں تو اس طرح ہیں کہ انسان عمل کی انجام دہی کے وقت جس طرح چاہے، ان کو کام میں لا سکتا ہے۔جب اللہ تعالیٰ نے انسان کو پیدا فرمایا اور اس کے اندر یہ جبلتیں اور حا جات پیدا فرما دیں، پھر اسے تمیز کرنے والی عقل عطا کر دی، اور اسے اختیار دے دیا کہ وہ جس عمل کو چاہے کرے، اور جس سے چاہے، اجتناب کرے، اور کسی کام کے کرنے یا چھوڑنے پر اسے مجبور نہیں کیا، اور اشیاء و جبلتوں اور عضویاتی حا جات کی خاصیات کو ایسا نہیں بنایا کہ فعل کو سرانجام دیتے وقت یا اس سے کنارہ کشی اختیار کرتے ہوئے یہ خاصیت لازمی ہو، یوں انسان کسی فعل کو بجا لانے یا اس سے دست کش ہونے میں مختار ہے، کیونکہ اللہ تعالیٰ نے اسے فرق کرنے والی عقل سے نوازا ہے، اور اسے شرعی طور پر مکلف کر دیا ہے۔اس لیے اچھا عمل کرنے کی صورت میں اس کے لیے ثواب ہے، کیونکہ اس کی عقل نے اللہ کے اوامر کو اختیار کیا اور اس کے نواہی سے اجتناب کیا۔اسی طرح برا عمل کرنے کی صورت میں وہ سزا کا مستحق ہے، کیونکہ اس کی عقل نے اللہ کے اوامر کی مخالفت کی اور جبلتوں اور عضویاتی حا جات کو اللہ کے بتائے ہوئے راستے سے ہٹ کر پورا کیا۔اس لیے اس عمل پر ا سے سزا دینا عین عدل و انصاف ہے، کیونکہ عمل کرنے میں وہ با اختیار تھا، کسی قسم کا مجبور نہیں تھا۔قضاء و قدر کا اس سے کوئی تعلق نہیں، بلکہ مسئلہ یہ ہے کہ بندے نے خود اپنے اختیار سے کوئی عمل کیا اور وہ اپنے عمل کے بارے میں مسؤل ہو گا :
	کُلُّ نَفُسٍ بِّمَاکَسَبَتُ رَھِیُنَۃٌ	(المدثر:۳۸)    
	’’ہر انسان اپنے کسب (عمل)کے ہاتھوں گروی ہے۔‘‘
	اب رہی بات اللہ تعالیٰ کے علم کی !  تو اللہ کا علم کبھی بھی بندے کو کسی عمل کے کرنے پر مجبور نہیں کرتا، کیونکہ اللہ کو یہ معلوم تھا کہ یہ بندہ اپنے اختیار ہی سے یہ عمل کرے گا، انسان کا عمل اللہ تعالیٰ کے علم کی بنیاد پر نہیں، بلکہ اللہ کو ازل سے یہ علم ہوتا ہے کہ یہ انسان یہ عمل کرے گا، اور لوحِ محفوظ بھی ہر چیز کے بارے میں اللہ تعالیٰ کے علمِ محیط سے عبارت ہے۔جہاں تک اللہ کے ارادے کا تعلق ہے تو یہ بھی بندے کوکسی عمل پر مجبور نہیں کرتا، بلکہ اللہ کے ارادے کا یہ مطلب ہے کہ کائنات میں اللہ تعالیٰ کے ارادے کے بغیر کوئی چیز وجود میں نہیں آ سکتی، یعنی کوئی چیز اللہ کے ارادے کے بغیر زبردستی عالمِ وجود میں نہیں آ سکتی، پس جب بندہ کوئی عمل کرتا ہے، تو اللہ تعالیٰ اس سے روکتا ہے نہ اسے اس کے کرنے پر مجبور کرتا ہے، بلکہ اسے با اختیار چھوڑ دیتا ہے، یہ فعل    (اسے با اختیار چھوڑنا) اللہ کے ارادے سے ہے، نہ کہ اللہ نے اسے مجبور کر دیا، بندے کا فعل خود اس کے اپنے اختیار سے ہے، اور اللہ کے ارادہ نے کبھی بھی اسے عمل پر مجبور نہیں کیا۔
	یہ ہے قضاء و قدر کا مسئلہ !  یہ انسان کو اچھے کاموں کو سرانجام دینے اور برے کاموں سے رکنے پر آمادہ کرتا ہے، کیونکہ انسان کو معلوم ہوتا ہے کہ اللہ دیکھ رہا ہے اور وہ محاسبہ کرے گا، اس نے عمل کے کرنے اور چھوڑنے کا اختیار دیا ہے۔ پس انسان افعال کی انجام دہی میں اختیار کو اچھے طریقے سے استعمال نہیں کرے گا تو اس کے لیے ہلاکت اور شدید ترین عذاب ہو گا۔ یہی وجہ ہے کہ ایک سچا اور قضاء و قدر کی حقیقت کو سمجھنے والا اللہ کی دی ہوئی عقل اور اختیار کی نعمت کی حقیقت کو پہچاننے والا مؤمن انتہائی محتاط اور اللہ سے سخت ڈرنے والا ہوتا ہے، اللہ کے اوامر کو بجا لانے والا اور اللہ کے عذاب سے ڈرتے ہوئے اور جنت کی امید رکھتے ہوئے، اللہ کے منع کیے ہوئے کاموں سے رکتا ہے۔اس سے بڑھ کر اللہ کی خوشنودی کے حصول کے لیے، جو اصل مقصد ہے، ہمیشہ نیک اعمال کے درپے میں رہتا ہے۔     
***


اسلامی فکری قیادت 

	جب انسان فکری انحطاط (پستی)کا شکار ہو جاتا ہے تو اس میں وطن پرستی کا جذبہ  نشو و نما پاتا ہے۔اس کی وجہ یہ ہے کہ وہ ایک ہی سرزمین کو اپنا وطن بنا لیتا ہے اسی کے ساتھ چمٹ کر رہ جاتا ہے۔ چنانچہ انسان اپنے اندر موجود جبلتِ بقا کی گرفت میں آ جاتا ہے اور یہ (جبلتِ بقا)اسے اپنے ملک اور اپنی سرزمین کا دفاع کرنے پر مجبور کر دیتی ہے، جہاں پر یہ زندگی گزار رہا ہوتا ہے۔ اسی سے وطن سے پرستش کی بنیاد پڑتی ہے۔ وطن کے ساتھ یہ لگاؤ اور تعلق تمام تعلقات میں کمزور ترین اور پست ترین تعلق ہوتا ہے۔اپنے وطن کے ساتھ یہ تعلق اور میلان تو حیوانات اور پرندوں کے اندر بھی موجود ہوتا ہے، اور اس کا اظہار ہمیشہ جذباتی حالت میں ہوتا ہے۔اس جذبے اور تعلق کا اظہار صرف اس وقت ہوتا ہے جب کوئی اجنبی (دشمن)وطن پر حملہ آور ہو، تاکہ وطن کا دفاع کیا جائے اور دشمن کو زیر کیا جا سکے۔ لیکن جب امن و سلامتی کے حالات ہوں، یا دشمن فرار ہو چکا ہو، تو یہ تعلق اور لگاؤ (وطن پرستی)ڈھیلا پڑ جاتا ہے۔ یہی وجہ ہے کہ یہ انتہائی کمزور اور پست تعلق و ربط ہے۔ اسی طرح جب انسانی فکر تنگ و تاریک ہو جاتی ہے تو انسان کے اندر قوم پرستی سر اٹھاتی ہے۔  (قومیت کے ساتھ)یہ تعلق اور لگاؤ خاندانی جذبہ اور جوش کی ایک زیادہ وسیع شکل ہے۔اس کی وجہ یہ ہے کہ انسان کے اندر جبلتِ بقا کی جڑیں بہت گہری ہیں، جس کی وجہ سے اس کے اندر حُبِ سیادت (سرداری کی محبت)بھی پائی جاتی ہے۔یہ حُبِ سیادت ایک پست فکر ہے اور انسان کے اندر انفرادی نوعیت کی ہوا کرتی ہے۔پھر جب اس انسان کے اندر ذرا بیداری اور فکر کی بلند ی پیدا ہوتی ہے تو  اُس کی کی حُبِ سیادت میں بھی وسعت آ جاتی ہے، اور یوں اپنے کنبے اور خاندان کی سیادت و قیادت اس کا نصب العین بن جاتا ہے۔پھر جب اسے یہ مقام حاصل ہوتا ہے، تب وہ اپنی قوم اور وطن کی سیادت کے حصول کی کوشش کرتا ہے۔ پھر جب اسے یہ مقام بھی مل جاتا ہے تب وہ اپنی قوم کی سیادت کو دوسری اقوام پر مسلّط کرنے کا سوچتا ہے۔چنانچہ ایک خاندان کے افراد کے اندر سیادت و قیادت کے حصول کے لیے جھگڑے عموماً ہو جاتے ہیں۔ پھر جب اس خاندان کا کوئی فرد دوسرے پر غالب آ جاتا ہے اور اس کی سیادت مستحکم ہو جاتی ہے، تو اس قوم یا دوسری قوم یا اقوام کے مابین حصولِ سیادت کے لیے لڑائی جھگڑے شروع ہو جاتے ہیں۔ یہی وجہ ہے کہ اس تعلق اور ربط کے حامل افراد کے اندر عصبیت کوٹ کوٹ کر بھری ہوتی ہے، اور ان کے اندر صرف ایک دوسرے کی مدد کی خواہش اور جذبہ پروان چڑھتا ہے۔چنانچہ یہ تعلق اور ربط     (قوم پرستی) ایک غیر انسانی رابطہ اور تعلق ہے۔لہٰذا اس قسم کے رابطے میں اگر خارجی مخاصمت اور چیلنجوں کا سامنا نہ بھی کرنا پڑے، تو داخلی خلفشار اور جھگڑے تو ہمیشہ ہوتے ہی رہتے ہیں۔ اس بنیاد پر کہا جا سکتا ہے کہ  ’’ ربطِ وطنیت‘‘  تین اسباب کی بناء پر غلط ربط یا تعلق ہے :
(۱)	یہ ربط یا تعلق ایک پست ربط اور تعلق ہے۔ جب انسان نشاۃ ثانیہ کے راستہ پر چلنا چاہے تو یہ انہیں مربوط اور منظم نہیں کر سکتا۔
(۲) 	یہ ایک جذباتی ربط اور تعلق ہے، جو دفاعِ نفس کے حوالے سے جبلتِ بقا سے پیدا ہوتا ہے، اور جذباتی ربط ہمیشہ تغیر و تبدل کا نشانہ بنا رہتا ہے۔اس لیے یہ انسانوں کے درمیان دائمی ربط و تعلق کا باعث نہیں بن سکتا۔
(۳)	یہ ایک وقتی اور عارضی ربط و تعلق ہے، جو دفاع کی حالت میں تو پایا جاتا ہے، لیکن امن و استقرار کی حالت میں نا پید ہے۔ اس لیے یہ بنی نوع انسان کے مابین ربط و تعلق بننے کا اہل نہیں ہو سکتا۔
اسی طرح قومی ربط بھی تین اسباب سے فاسد و غلط ربط ہے :
(۱)	یہ ایک قبائلی جذبہ ہے، اس لیے جب انسان نشاۃ ثانیہ کے راستہ پر چلنا چاہے تو یہ انہیں مربوط نہیں کر سکتا۔
(۲)	یہ ایک جذباتی نوعیت کا ربط اور تعلق ہے، جو جبلتِ  بقا سے  پیدا ہوتا ہے اور اسی سے حُب سیادت جنم لیتی ہے۔
(۳)	یہ ایک غیر انسانی ربط ہے، کیونکہ یہ سیادت کے حصول کے لیے ان کے اندر خصومات پیدا کرنے کا سبب بنتا ہے۔اس لیے یہ بھی انسانوں کے مابین ربطِ باہمی بننے کا اہل نہیں۔
	اسی طرح کے فاسد روابط میں ایک مصلحت کا ربط ہے اور دوسرا روحانی ربط جس سے کوئی نظام نہیں پھوٹتا۔کچھ لوگ خیال کرتے ہیں کہ یہ دونوں انسانوں کے مابین باہمی ربط اور تعلق کا سبب ہو سکتے ہیں، لیکن یہ سراسر غلط ہے۔ جہاں تک مصلحت (فوائد اور نفع)کے ربط اور تعلق کی بات ہے،  تو یہ بھی ایک وقتی ربط ہونے کی وجہ سے نوعِ انسانی کے مابین ربط و تعلق کا اہل نہیں۔ کیونکہ یہ ربط و تعلق بڑے فائدے کے سامنے چھوٹے فائدے کو داؤ پر لگا دینے کا نشانہ بنا رہتا ہے۔ اس لیے مصلحتوں اور فائدوں کے مابین ترجیح دیتے وقت یہ ربط ہمیشہ مفقود ہوتا   ہے۔ کیونکہ جب فائدے ایک دوسرے سے مختلف ہو جاتے ہیں، تو یہ ربط بھی ختم ہو جاتا ہے۔اس طرح انسان ایک دوسرے سے بالکل جدا ہو جاتے ہیں۔ جب فائدے پورے ہو جائیں تو یہ ربط اختتام کو پہنچ جاتا ہے۔اس لیے اس ربط اور تعلق کو لوگوں کے مابین باہمی تعلق کا سبب گرداننا انسانوں کے لیے انتہائی خطرناک ہے۔جہاں تک اُس روحانی ربط کی بات ہے، جس سے کوئی نظام پیدا نہیں ہوتا، تو وہ ربط  ’’ حالتِ تدین‘‘  میں ظاہر ہوتا ہے۔ لیکن کارزارِ حیات میں اس کا کوئی کر دار نہیں۔ یہی وجہ ہے کہ یہ ربط بھی ایک جزوی اور غیر عملی ربط ہے۔چنانچہ یہ بھی لوگوں کی زندگی کے مسائل و معاملات میں ان کے درمیان رابطہ و تعلق کا اہل نہیں، اور اسی وجہ سے ’’نصرانی عقیدہ‘‘  یورپی اقوام و گروہوں کے مابین رابطۂ باہمی کا سبب نہیں بن سکا۔باوجودیکہ ان سب اقوام نے اس کو اپنا یا ہے۔اس کی وجہ یہ ہے کہ یہ ایک ایسا ربط ہے، جس کے اندر سے کوئی نظام نہیں نکلتا۔
	چنانچہ مذکورہ تمام روابط انسانوں کو، جب وہ نشاۃ ثانیہ کے راستہ پر چلنا چاہیں، باہم مربوط نہیں کر سکتے۔اس کے برعکس زندگی میں انسانوں کو باہم مربوط رکھنے کا صحیح ترین ربط صرف اس عقلی عقیدے کا ربط ہو سکتا ہے، جس کے اندر سے کو ئی نظام پھوٹتا ہے اور یہ صرف ایک مبدأ کا ربط ہی ہو سکتا ہے۔
	مبدأ سے مراد وہ عقلی عقیدہ ہے جس سے کوئی نظام پھوٹتا ہے۔ عقیدہ کائنات، انسان، حیات اور اس سے ماقبل و مابعد کی اس دنیاوی زندگی کے ساتھ تعلق کے بارے میں کلی فکر کو کہا جاتا ہے۔ جہاں تک اس عقیدے سے پھوٹنے والے نظام کا تعلق ہے، تو یہ انسان کی مشکلات کے حل، اس حل کو نافذ کرنے کی کیفیت، عقیدہ کی حفاظت اور مبدأ کو آگے پیش کرنے پر مشتمل ہو تا ہے۔ اس حل کو نافذ کرنے کی کیفیت، مبدأ کی حفاظت اور اس کو آگے پیش کرنا، ’’طریقہ‘‘ کہلاتا ہے۔ عقیدہ اور حل کو ’’فکر‘‘ کہا جاتا ہے۔معلوم ہوا کہ مبدأ فکر اور طریقے کا مجموعہ ہے۔
	اب یہ مبدأ کسی شخص کے ذہن میں یا تو وحی کی بنیاد پر پیدا ہو گا، جس کی تبلیغ کرنے کا اسے حکم دیا گیا ہو، یا کسی شخص کی عبقریت(عقلمندی)کی وجہ سے ا، س کے ذہن میں پیدا ہو گا۔ صحیح ترین مبدأ وہی مبدأ ہے، جو کسی انسان کے ذہن میں وحی الٰہی  کے ذریعے سے پیدا ہوا ہو۔کیونکہ یہ مبدأ اس ذات کی طرف سے ہے، جو کائنات، انسان اور حیات کی خالق ہے۔ لہٰذا صرف یہی مبدأ صحیح اور قطعی ہے۔وہ مبدأ، جو کسی انسان کے ذہن میں اس کی عبقریت کی وجہ سے پیدا ہوتا ہے، وہ باطل مبدأ ہے۔کیونکہ یہ عقل سے پیدا ہوتا ہے اور عقل محدود ہے۔ جو تمام موجودات کا احاطہ کرنے سے عاجز ہے۔ اس کے باطل ہونے کی ایک وجہ یہ بھی ہے کہ انسانوں میں پایا جانے والا  ’’تنظیمی فہم‘‘  ہمیشہ تفاوت، اختلاف اور تناقض کا نشانہ بنا رہتا ہے، اور یہ اس معاشرے سے بھی متأثر ہوتا ہے، جس میں انسان رہ رہا ہو۔ اس لیے اس سے نتیجے کے طور پر پیدا ہونے والامتناقض نظام انسانی بدبختی پر منتج ہو گا اور وہ اپنے عقیدے اور اس (عقیدے)سے پھوٹنے والے نظام کے اعتبار سے باطل ہو گا۔
	اسی بنیاد پر کہا جا سکتا ہے کہ مبدأ کی اساس کائنات ا، نسان اور حیات کے بارے میں کلی فکر ہے۔اس کے لیے ایسے طریقے کا پایا جانا، جو مبدأ کو زندگی کے میدان میں نافذ کرے اور وجود بخشے،  ایک لازمی امر ہے۔ اس کے بغیر کوئی مبدأ وجود پذیر نہیں ہو سکتا۔ اس کلی فکر کے اساس ہونے کا مطلب بھی یہی ہے، اور یہی کلی فکر اس مبدأکا عقیدہ ہے،  اور اسی کو فکری قاعدہ اور فکری قیادت کہا جاتا ہے۔ اسی بنیاد پر انسان کی فکری جہت اور زندگی کے بارے میں اس کے نقطہ نظر کا تعیّن ہوتا ہے۔یہی تمام افکار کی بنیاد ہے اور اسی سے زندگی کی تمام مشکلات کا حل نکل آتا ہے۔ فکر کے لیے طریقے کا ہونا اس لیے لازمی اور ضروری ہے کہ وہ نظام، جو عقیدے سے نکلتا ہے، اگر وہ مشکلات کے حل کی تنفیذ، عقیدے کی حفاظت اور دعوت کو پیش کرنے کی کیفیت پر مشتمل نہ ہو، تو یہ ایک فرضی اور خیالی فلسفہ بن کر رہ جائے گا، جو کتابوں کے اندر اور ریکارڈ کے طور پر تو موجود ہو گا، لیکن زندگی کے میدان میں اس کا کوئی کر دار اور اثر نہیں ہو گا۔ چنانچہ مبدأ کے اندر عقیدے کا ہونا لازمی ہے اور مسائل کے حل کیلیے ایک طریقے کا ہونا بھی ناگزیر ہے۔ 
	جس عقیدے سے نظام پیدا ہوتا ہے، اس کے اندر صرف فکر اور طریقہ کا پایا جانا اس امر کی دلیل نہیں کہ وہ مبدأ لازماً صحیح مبدأ ہے۔ بلکہ اس کا صرف یہ مطلب ہے کہ وہ مبدأ ہو سکتا ہے،  ا س کا اور کوئی مطلب نہیں۔ جہاں تک مبدأ کے صحیح یا باطل ہونے کا تعلق ہے، تو ا س کا دارومدار عقیدہ پر ہوتا ہے۔یہ دیکھنا ہے کہ اس مبدأ کا عقیدہ ہی وہ فکر اور قاعدہ ہے، جو تمام افکار کے لیے بنیاد ہے اور تمام نقطہ ہائے نظر اسی بنیاد پر معرضِ وجود میں آتے ہیں۔ اسی سے ہر طرح کا علاج میسر ہو، اور وہ طریقہ کے موافق ہو، اور مبنی بر عقل بھی ہو، تو وہ صحیح قاعدہ ہوتا ہے۔ لیکن یہ قاعدہ اگر فطرت  انسانی کے مخالف اور مبنی بر عقل نہ ہو،  تو یہ باطل قاعدہ ہے۔ اس قاعدے کا فطرتِ انسانی کے موافق ہونے کا مطلب یہ ہے کہ یہ قاعدہ انسانی فطرت میں پائے جانے والی اس ’’ جبلتِ تدین‘‘ کے ساتھ موافقت رکھتا ہو۔یعنی یہ عقیدہ انسان کی عاجزی کو اور انسان کا ایک خالقِ مدبر کی طرف رجوع کرنے کی کیفیت کو پہچانتا ہو۔اس کے  مبنی بر عقل ہونے کا مطلب یہ ہے کہ وہ مبنی بر مادہ یا مبنی بر’’ حلِ وسط‘‘ نہ ہو۔ 
	اس وقت جب ہم پوری دنیا پر نظر ڈالتے ہیں تو ہمیں صرف تین مبادی نظر آتے ہیں۔ سرمایہ داری، اشتراکیت، جس میں کمیونزم بھی ہے، اور تیسرا مبدأ اسلام ہے۔ پہلے دونوں مبادی کی حامل کوئی ایک یا ایک سے زائد مملکتیں دنیا میں موجود ہیں۔ لیکن تیسرے مبدأ کی حامل کوئی مملکت اس وقت کرۂ ارض پر موجود نہیں۔البتہ مختلف اقوام کے اندر اس کے حامل و علم بردار افراد موجود  ہیں ـ۔ چنانچہ اس انداز میں یہ مبدأ پورے کرہ ارض پر موجود ہے۔
	جہاں تک سرمایہ داری کا تعلق ہے، توا س کی بنیاد دین کے زندگی سے جدا ہونے پر قائم ہے۔ یہی فکر اس کا عقیدہ ہے اور یہی اس کی فکری قیادت اور فکر ی قاعدہ ہے۔    ا س فکری قاعدے کے مطابق زندگی کے لیے نظام وضع کرنے کا کام صرف انسان کاہے اور اس کی رُو سے انسان کے لیے ’’ حریات‘‘ (آزادیوں)کی حفاظت کے علاوہ کوئی اور چارہ نہیں۔اور وہ حریات یہ ہیں :  ’’ حریتِ عقیدہ، حریتِ رائے، حریتِ ملکیت اور حریتِ شخصیہ۔ ‘‘  چنانچہ حریتِ ملکیت ہی سے سرمایہ دارانہ نظام وجود میں آیا۔ اس مبدأ کی نمایاں ترین چیز صرف اور صرف سرمایہ داری ہے، اور یہی وہ واضح ترین چیز ہے جو اس مبدأ کے عقیدہ سے پیدا ہوتی ہے۔چنانچہ اس اصول کے تحت کہ:’’ کسی چیز کا نام اس کی نمایاں ترین جڑیا حصے کی مناسبت سے رکھا جائے۔‘‘  اس مبدأ کا نام سرمایہ داری رکھا گیا۔جہاں تک جمہوریت کی بات ہے، جسے اس مبدأ نے اختیار کر رکھا ہے، تو یہ اِس مبدأ کے اُس پہلو سے پیدا ہوتی ہے جس کی رُو سے انسان کو خود اپنے لیے نظام وضع کرنے کا حق ہے، اس لیے عوام ہی طاقت کا سرچشمہ ہیں۔وہی اپنی حکومت چلانے کے لیے اپنے حاکموں کو تنخواہ دار حاکم کے طور پر مقرر کرتے ہیں اور جب چاہتے ہیں، ان سے حکومت چھین لیتے ہیں۔ عوام اپنے لیے جس طرح کا قانون چاہتے ہیں، ان سے نافذ کروا لیتے ہیں۔ کیونکہ حکمرانی کرنا عوام اور حاکم کے مابین ایک طرح کا  ’’ عقدِ اجارہ‘‘  ہوتا ہے۔ اس لیے حاکم صرف اُس نظام کے مطابق حکومت کرتا ہے، جسے عوام اس کے لیے وضع کرتے ہیں۔ جمہوریت اگرچہ اس مبدأ سے ہے، لیکن وہ اس مبدأ میں اقتصادی نظام سے زیادہ نمایاں نہیں۔ اس کی دلیل یہ ہے کہ مغرب میں سرمایہ دارانہ نظام ہی حکومت پر اثر انداز ہے۔اس مقصد کے لیے حکومت کو سرمایہ دار طبقہ کا تابع بنا کر رکھا گیا ہے اور یہ کہنا بجا ہے کہ ان ممالک میں، جہاں سرمایہ دارانہ مبدأ کو اختیار کیا گیا ہے، وہاں حقیقی حاکم سرمایہ دار  ہیں۔ علاوہ ازیں جمہوریت اس مبدأ کے ساتھ خاص بھی نہیں۔کیونکہ اشتراکی بھی جمہوریت کے مدعی ہیں، اور وہ بھی یہ کہہ کر دھوکا دیتے ہیں کہ حکمرانی عوام کی ہے۔چنانچہ اس مبدأ کو سرمایہ دارانہ مبدأ کہنا ہی قرینِ انصاف ہے۔ یہ مبدأ وہاں سے شروع ہوا، جب یورپ اور روس کے بادشاہ اور فرمانروا  عوام کے استحصال، اُن پر ظلم اور اُن کا خون چوسنے کے لیے دین کو ذریعہ کے طور پر استعمال کرتے تھے۔ اس کام کے لیے وہ رجالِ دین کو سواری (ذریعہ) کے طور پر استعمال کیا کرتے تھے۔ اس کے نتیجے کے طور پر ایک خوفناک قسم کی کشمکش اور تصادم برپا ہو گیا۔ اس دوران ایسے فلاسفر اور اربابِ فکر پیدا ہوئے، جنہوں نے دین کا سرے سے ہی انکار کر دیا۔ ان میں سے کچھ لوگ اگرچہ دین کے معترف تھے، لیکن وہ دین کو زندگی سے الگ کرنے کے قائل تھے۔ یہاں تک کہ اکثر فلاسفر اور مفکرین اس رائے پر متفق ہو گئے کہ دین کو زندگی سے الگ کر دیا جانا چاہیے۔ اس سے ایک طبعی نتیجہ کے طور پر دین کو ریاست سے بھی الگ کر دئیے جانے کا نقطہ نظر پیداہو گیا۔ ان کے نزدیک یہ رائے پختہ ہو گئی کہ مذہب کے اعتراف یا اس کے انکا رکی بحث میں پڑنا ہی نہیں چاہیے اور بات صرف اس نقطہ تک محدود ہو گئی کہ دین کو زندگی سے جدا کر دینا بہر حال ضروری ہے۔ پھر یہ فکر، اُن رجالِ دین کے، جو ہر چیز کو دین کے نام پر اپنے ماتحت رکھنا چاہتے تھے، اور اُن فلاسفر اور اربابِ فکر کے، جو دین اور رجالِ دین کے غلبہ و حکومت کے منکر تھے، مابین ایک درمیانی حل (حلِ وسط)قرار پایا۔اس طرح اِس بعد میں آنے والے گروہ نے مذہب کے انکار پر اصرار کرنا چھوڑ دیا۔ لیکن یہ طے کرا دیا کہ زندگی میں اس کا کوئی عمل دخل نہیں ہو گا۔چنانچہ اس طرح آخر کار مذہب کو زندگی سے بالکل جدا کر دیا گیا۔ پس وہ عقیدہ، جس کو پورے مغرب نے قبول کر رکھا ہے، وہ یہی دین کا دنیا سے جدا ہونے  کا عقیدہ ہے۔ یہی عقیدہ و فکری قاعدہ ہے، جس پر اس کے تمام افکار قائم ہیں۔اسی سے انسان کے لیے فکر، جمعیت (معاشرہ) اور زندگی کے بارے میں اس کے نقطہ نظر کا تعیّن ہوتا ہے اور اسی بنیاد پر زندگی کی تمام مشکلات حل کی جاتی ہیں۔ یہی وہ فکری قیادت ہے، جس کا مغرب علمبردار ہے اور اسی کی طرف پوری دنیا کو دعوت دے رہا ہے۔
	زندگی کے میدان سے دین کے الگ ہونے کے عقیدے میں ضمنی طور پر یہ اعتراف پایا جاتا ہے کہ دین نامی کوئی چیز موجود ہے۔یعنی کائنات، حیات، انسان اور قیامت کے دن کا وجود ہے۔ کیونکہ دین دراصل اسی چیز کا نام ہے۔ یہ اعتراف (دین کے ہونے کا)ہی اس کائنات، انسان، حیات اور دنیاوی زندگی سے ماقبل اور مابعد سے تعلق کو ایک  فکر کی شکل دیتا ہے۔ کیونکہ سرمایہ دارانہ فکری قیادت دین کے وجود کا انکار نہیں کرتی، اس کے برعکس اس کو دنیاوی زندگی سے الگ کرنا بالواسطہ اس کا اقرار کرنا ہے۔ یہ دین کا ضمنی طور پر اعتراف کرتی ہے، گو کہ جب دین کے وجود کا اثبات کرتی ہے، تو اس کے ساتھ یہ فکر بھی دیتی ہے کہ دنیاوی زندگی کا اپنے ماقبل اور اپنے مابعد سے کوئی تعلق نہیں۔ دین پر مشتمل زندگی کا بھی دنیا سے کوئی تعلق نہیں، بلکہ دین صرف فرد اور اس کے خالق کے درمیان تعلق ہے۔چنانچہ یہ دین، انسان اور دنیا کے الگ تھلگ ہونے کا عقیدہ، اپنے جامع مفہوم کے ساتھ کائنات، حیات اور انسان کے بارے میں ایک ہمہ گیر کلی فکر بن گیا ہے۔ اس سے معلوم ہوتا ہے کہ سرمایہ دارانہ مبدأ، جس طور پر کہ ہم نے اسے بیان کیا، دوسرے مبادی کی طرح ایک مستقل بالذات مبدأ ہے۔
	 جہاں تک اشتراکیت کا تعلق ہے، جس سے کمیونزم بھی پیدا ہوا، کا نظریہ ہے، کہ کائنات انسان اور حیات صرف مادہ ہے، اور مادہ ہی تمام اشیاء کا اصل ہے۔ اسی کے ارتقاء سے اشیاء وجود میں آتی ہیں۔مادہ کے علاوہ کوئی دوسری چیز ہے ہی نہیں۔ یہی مادہ ازلی اور قدیم ہے، کسی نے اس کو وجود نہیں بخشا۔یعنی یہ کسی کی مخلوق نہیں۔ یہی وجہ ہے کہ اشتراکی اشیاء کے کسی خالق کے مخلوق ہونے کا انکار کرتے ہیں۔دوسرے لفظوں میں وہ اشیاء کے روحانی پہلو کا انکار کرتے ہیں۔ بلکہ وہ اس کے اعتراف کو زندگی کے لیے ایک خطرہ سمجھتے ہیں۔ چنانچہ وہ دین کو اقوام کے لیے افیون قرار دیتے ہیں، جو انہیں مدہوش کر کے عمل سے روکتی ہے۔ ان کے نزدیک مادے کے سواء کسی دوسری چیز کا کوئی وجود نہیں۔ حتیّٰ کہ وہ فکر کو بھی دماغ پر مادے کا انعکاس ہی قرار دیتے ہیں۔ اسی بنیاد پروہ مادہ کو  ’’ اصل الفکر‘‘  کہتے ہیں۔ان کے لیے مادہ ہی اشیاء کا اصل (بنیاد)ہے، جس کے ارتقاء سے اشیاء وجود پذیر ہوتی ہیں۔ اسی بنیاد پروہ خالق کے وجود کا انکار کرتے ہیں اور مادہ کو ازلی خیال کرتے ہیں۔ چنانچہ وہ ماقبل حیات اور مابعد حیات کا انکار کرتے ہیں اور صرف دنیوی حیات پر یقین رکھتے ہیں۔باوجودیکہ دونوں مبادی انسان، کائنات اور حیات کے بارے میں بنیادی اختلافات رکھتے ہیں، لیکن اس بات پر متفق ہیں کہ انسان کے لیے اقتدارِ اعلیٰ اور بلند و بر تر قدر و قیمت کے پیمانے وضع کرنا انسان کا اپنا کام ہے، اور یہ کہ سعادت   ’’ جسمانی تمتعات‘‘ میں سے زیادہ سے زیادہ حصہ حاصل کرنا ہے۔ کیونکہ ان دونوں کی نظر میں سعادت کا وسیلہ بلکہ نفسِ سعادت ہی یہی ہے۔یہ دونوں اس بات پر بھی متفق ہیں کہ انسان کو شخصی آزادی دینی چاہیے، تاکہ انسان جس چیز میں اپنی سعادت سمجھے، اس میں اپنی خواہش اور ارادے کے مطابق، جیسے چاہے، تصرف کر سکے۔ یہی وجہ ہے کہ ان دونوں مبادی میں ذاتی کر دار و طرزِ عمل یا شخصی آزادی ایک ایسا جزو ہے، جس کو ان دونوں مبادی میں مقدس مانا گیا ہے۔ 
	یہ دونوں مبادی فرد اور معاشرے کے بارے میں اختلاف رکھتے ہیں۔ چنانچہ   سرمایہ داری انفرادیت کا نظر یہ پیش کرتی ہے۔ اس کا خیال ہے کہ معاشرہ افراد سے مل کر بنتا  ہے۔ یہ معاشرے کو ثانوی درجہ اور اصل اہمیت فرد کو دیتی ہے۔یہی وجہ ہے کہ یہ فرد کی آزادیوں کی حفاظت کو واجب اور لازم قرار دیتی ہے۔ اس طرح ہر فرد کو یہ ضمانت بھی ملنی چاہیے کہ وہ معاشرے کے لیے جو کام کرنا چاہے، آزادی سے کرے۔ اس کے نتیجے کے طور پر اس مبدأ میں، جس طرح عقیدہ کی آزادی مقدس ہے، اسی طرح اقتصادی آزادی بھی  مقدس ہے۔ اس فلسفہ کی رُو سے اس پر کسی قسم کی پابندی نہیں ہونی چاہیے۔ اگرچہ آزادیوں کی ضمانت مہیا کرنے کے لیے ریاست کی جانب سے اس پر بعض پابندیاں عائد کی جاتی ہیں، اور ان پابندیوں کو ریاست سپاہی کی قوت اور قانون کے زور پر نافذ کرتی ہے، لیکن اس کے نزدیک ریاست کی حیثیت ایک وسیلے کی سی ہے، نہ کہ غایت اور مقصود کی۔یہی وجہ ہے کہ آخر کار اقتدارِ اعلیٰ افراد کے پاس ہوتا ہے، نہ کہ ریاست کے پاس۔ اس لیے وہ فکری قیادت، کہ جس کی یہ سرمایہ داری حامل اور علمبردار ہے، وہ دین کا دنیاوی زندگی سے علیٰحدہ کیا جانا ہے۔وہ اسی خود ساختہ نظام کے مطابق حکومت کرتی ہے، اسی کی طرف وہ دعوت دیتی ہے اور اسی کو وہ ہر جگہ نافذ کرنا چاہتی ہے۔
	 اشتراکیت، کہ جس میں کمیونزم بھی شامل ہے، کی رائے یہ ہے کہ معاشرہ ایک ایسا عمومی مجموعہ ہے، جو انسانوں اور ان کے فطرت کے ساتھ تعلقات کی بناء پر تشکیل پاتا ہے۔یہ تعلقات حتمی اور متعیّن ہوتے ہیں، اور ان کے سامنے انسانوں کو حتمی اور میکانکی انداز میں جھکنا پڑتا ہے۔یہ سب کا سب مجموعہ (فطرت، انسان اور تعلقات)ایک ہی شے سے ہے، اور یہ ایک ایسا مجموعہ ہے کہ جس کے اجزاء ایک دوسرے سے جدا نہیں ہو سکتے۔ پس انسان کی شخصیت کے ایک پہلو میں طبیعت (فطرت)پائی جاتی ہے، اور اس جانب کو انسان اپنی ذات میں اٹھائے ہوئے ہوتا ہے۔اس لیے انسان جب بھی ترقی کرتا ہے تو وہ اپنی شخصیت کے اس پہلو (فطرت)سے چمٹا ہوا ہوتا ہے۔کیونکہ فطرت کے ساتھ انسان کا تعلق اس کی اپنی ذات کے ساتھ تعلق سے عبارت ہے۔ اس لیے پورے معاشرے کو ایک’’ مجموعۂ واحد‘‘ گردانا جاتا ہے، جس کے یہ تین پہلو مل کر ترقی کرتے ہیں۔فرد معاشرے کے تابع ہو کر اس طرح گردش کرتا ہے، جس طرح گراری پہیہ کے ساتھ گردش کرتی ہے۔اس لیے ان کے نزدیک فرد کے لیے عقیدے کی آزادی یا اقتصادی آزادی کا کوئی وجود نہیں۔ اسی طرح عقیدہ بھی ریاست کے ارادے میں مقید ہے اور اقتصاد بھی۔ اس لیے اس مبدأ میں ریاست کو مقدس سمجھا جاتا ہے۔اس مادی فلسفہ سے جو نظام ہائے حیات پھوٹتے ہیں، ان میں اقتصادی نظام کو اساس قرار دیا جاتا ہے اور تمام نظام ہائے حیات کے لیے اس کو ’’ مظہر عام‘‘ سمجھا جا تا ہے۔ لہٰذا وہ اشتراکی مبدأ، کہ جس میں کمیونزم بھی ہے، جس فکری قیادت کا حامل ہے، وہ مادیت اور مادی ترقی و ارتقاء ہی ہے۔ اس مادیت کی اساس پر وہ اپنے نظام ہائے حیات کے مطابق حکومت کرتا ہے، اور اسی کی طرف وہ دعوت دیتا ہے اور اسی کو ہر جگہ نافذ کرنے کے لیے کوشاں ہے۔ 
	 اسلام کا جہاں تک تعلق ہے، تو اس کا نظریہ ہے کہ اس کائنات، حیات اور انسان کے پیچھے ایک خالق ہے اور اُسی نے اِن تمام چیزوں کو پیدا کیا ہے۔ وہ اللہ تعالیٰ ہے۔ اس لیے اسلام کی بنیاد اور اساس اللہ تعالیٰ کے وجود پر یقین رکھنا ہے۔ یہی عقیدہ اس کے روحانی پہلو کا تعین کرتا ہے۔ یاد رہے کہ روحانی پہلو سے مراد صرف یہ ہے کہ انسان، حیات اور کائنات ایک خالق کی مخلوق ہیں۔ اس سے معلوم ہوا کہ کائنات کے، اپنے مخلوق ہونے کے ناطے سے، خالق کے ساتھ تعلق میں کائنات کے روحانی پہلو کا اظہار ہوتا ہے۔ اسی طرح حیات (مخلوق) کا اپنے خالق (اللہ تعالیٰ) کے ساتھ اتصال و تعلق قائم ہوتے ہی اس میں اس کے روحانی پہلو آشکارا ہو جاتے ہیں۔ اس سے معلوم ہوا کہ روح سے مراد انسان کا اپنے خالق کے ساتھ پائے جانے والے اس اتصال و تعلق کا ادراک کر لینا ہے۔ ایمان باللہ کے ساتھ محمدﷺ  کی رسالت اور قرآن کے کلام اللہ ہونے پر ایمان بھی واجب ہے۔ پس ہر اس چیز پر ایمان لانا واجب ہے، جس کو قرآن نے بیان کیا ہے۔چنانچہ اسلامی عقیدہ اس امر کا تقاضا کرتا ہے کہ حیات سے قبل کسی ایسی ذات کا پایا جانا ضروری ہے جس پر ایمان لانا واجب ہے اور وہ اللہ تعالیٰ کی ذات ہے۔ اس طرح دنیاوی زندگی کے بعد ایک چیز کا پایا جانا ضروری ہے اور وہ قیامت کا دن ہے۔ یہ اس امر کا تقاضا بھی کرتا ہے کہ انسان اس دنیاوی زندگی میں اللہ تعالیٰ کے اوامر و نواہی میں مقید ہے۔ یہی وہ تعلق ہے جو اِس حیاتِ دنیا کا ماقبل سے ہے۔ اسی طرح انسان کا محاسبہ اوامر کی اتباع اور نواہی سے اجتناب کرنے یا نہ کرنے کے حوالے سے کیا جائے گا اور یہی دنیاوی زندگی کا اپنے ما بعد کے ساتھ ربط و تعلق ہے۔ اس لیے مسلمان کے لیے ضروری ہے کہ وہ کسی بھی عمل کی بجا آوری کے دوران اللہ تعالیٰ کے ساتھ اپنے اس ربط و تعلق کا ادراک کرے۔ تاکہ اس کے اعمال اللہ تعالیٰ کے اوامر و نواہی کے مطابق ہوں۔چنانچہ مادہ کے ساتھ روح کے امتزاج کا یہی معنی ہے کہ اعمال کو اللہ تعالیٰ کے اوامر و نواہی کے مطابق بجا لایا جائے۔جس کی اصل غایت و مقصود اللہ تعالیٰ کی رضا کا حصول ہے اور اعمال کی بجا آوری کے دوران اس کا فوری مقصد وہ قیمت ہے، جو اس عمل کرنے کا نتیجہ ہے۔
	اس لیے معاشرہ کی حفاظت کے لیے بلند مقاصد، انسان کے اپنے وضع کردہ نہیں ہونے چاہییں۔بلکہ یہ اللہ تعالیٰ کے اوامر و نواہی کی رُو سے متعین ہونے چاہییں، جو ہمیشہ برقرار رہتے ہیں۔ نہ تبدیل ہوتے ہیں اور نہ ان کی تاویل ہو سکتی ہے۔ پس نوعِ انسان، عقلِ انسانی، انسانی شرافت، ذاتِ انسانی، انفرادی ملکیت، دین، امن و امان اور ریاست معاشرے کی حفاظت کے لیے بلند مقاصد ہیں۔ان میں تغیر و ترقی نہیں آنی چاہیے۔ پھر ان بلند مقاصد کی حفاظت کی خاطر ان کی خلاف ورزی کرنے کی صورت میں سخت قسم کی سزائیں رکھی گئی ہیں۔ ان دائمی مقاصد کی حفاظت کے لیے حدود اور عقوبات وضع کیے گئے ہیں۔ پھر ان بلند مقاصد کی حفاظت واجب ہے، اس لیے کہ یہ اللہ تعالیٰ کے اوامر و نواہی ہیں۔ یہ حفاظت اس لیے واجب قرار نہیں دی گئی کہ ان کی کوئی مادی قیمت ہے۔ اس طرح مسلمان فرد اور مسلمان ریاست بھی اپنے اپنے تمام اعمال کو اللہ تعالیٰ کے اوامر و نواہی کے مطابق بجا لاتے ہیں۔ کیونکہ اللہ تعالیٰ کے اوامر و نواہی ہی وہ  احکامات ہیں، جن کے ذریعے انسان کے تمام معاملات پر حکومت کرنی چاہیے۔ اعمال کو اللہ تعالیٰ کے اوامر و نواہی کے مطابق بجا لانا ہی دراصل وہ چیز ہے، جو مسلمانوں کے اندر اطمینان پیدا کرتی ہے۔ پس معلوم ہوا کہ انسان کی سعادت اس میں نہیں کہ جسد انسانی کو خوب سیر کیا جائے اور اسے جسمانی لذتوں سے متمتع کیا جائے، بلکہ انسانی سعادت فقط اللہ تعالیٰ کی رضا میں ہے۔ 
	جہاں تک عضویاتی ضروریات اور جبلتوں کا تعلق ہے، تو اسلام نے ان کو اس انداز میں منظم کیا ہے کہ تنظیم میں ہر قسم کی احتیاجات، مثلاً معدے کی بھوک، نوع کی حاجت اور روح کی حاجت کو سیر کرنے کی ضمانت دی ہے۔اسلام نے یہ تنظیم اس طرح نہیں کی کہ ایک بھوک یا حاجت کے لیے دوسری کو قربان کر دیا ہو، یا ایک کے لیے دوسری کو روند ڈالا ہو، یا ایک کو آزادچھوڑ کر باقی سب کو پابند کر دیا ہو، یا سب کو اس انداز میں سیر کیا ہو جیسے شترِ بے مہار ہو۔ بلکہ اسلام نے ایک    بڑ ے دقیق نظام کے ذریعے ان سب کو اس طرح سیر کیا ہے، اور ان میں نظم و نسق پیدا کیا ہے، جو انسان کے لیے خوشگواری اور راحت مہیا کرتا ہے۔ وہ انسان کی جبلتوں کو لگام میں ہونے کی وجہ سے، حیوانیت کے کھڈ میں گرنے سے روکتا ہے۔اس تنظیم کی ضمانت دینے کے لیے اسلام جماعت کو اس نظر سے دیکھتا ہے کہ یہ ایک ایسا کل ہے، جس کے اجزاء تقسیم نہیں ہوتے۔ اس طرح اسلام فرد کی طرف جس نقطہ نظر سے دیکھتا ہے، وہ یہ ہے کہ  ’’ فرد اس جماعت کا ایسا جزو ہوتا ہے جو کھبی بھی اس سے جدا نہیں ہوتا۔‘‘  لیکن فرد کے جماعت کا جزو ہونے کا یہ مطلب نہیں ہے کہ اسکی یہ جزویت ایسی ہو، جیسا کہ گراری اپنے پہئے کا ایک جزو ہوا کرتی ہے۔ بلکہ یہ اپنے کل کا اس طرح جزو ہوتا ہے جس طرح کہ ہاتھ اپنے جسم کا۔ چنانچہ اسلام نے فرد کی اس حوالے سے نگرانی کی ہے کہ یہ جماعت کا ایک جزو ہے، اور اس سے الگ تھلگ نہیں۔ اسلام کا جماعت پر توجہ دینا ہی جماعت کی دراصل حفاظت کرنا ہے۔ اس طرح جب اسلام جماعت کی طرف دیکھتا ہے تو وہ اسے توجہ و عنایت کا اس حیثیت سے موضوع نہیں بناتا کہ یہ ایک کل ہے جس کے اجزاء نہیں ہیں، بلکہ یہ اسے ایک ایسا کل سمجھتا ہے، جو اپنے اجزاء یعنی افراد کے ساتھ مل کر تشکیل پاتا ہے۔
	اس عنایت اور توجہ کے نتیجے میں افراد کی بھی، بحیثیت اجزائے جماعت، خود بخود حفاظت ہو جاتی ہے۔ یہی وجہ ہے کہ رسول اللہ صلی اللہ علیہ و آلہ و سلم نے فرمایا:
	مَثَلُ الُقَائِمِ عَلیٰ حُدُوُدِ اللّٰہِ وَالُوَاقِعِ فِیُھَا کَمَثَلِ قَوُمٍ اِسُتَھَمُّوُا عَلَی سَفِیُنَۃٍ فَاصَابَ بَعُضُھُمُ اَعُلَاھَا وَ بَعُضُھُمُ اَسُفَلَھَا فَکَانَ الَّذِیُنَ فِیُ اَسفَلِھَا اِذَاسُتَسُقَوُا مِنَ الُمَائِ مَرُّوُا عَلیٰ مَنُ فَوُقِھِمُ فَقَالُوُ: لَوُ انَّاخَرَقُنَا فِیُ نَصِیُبِنَا خَرُقاً وَ لَمُ نُوُذِ مَنُ فَوُقَنَا۔ فَإِنُ تَرَکُوُاھُمُ وَ مَا اَرَادُوُا ھَلَکُوُا جَمِیُعاً۔ وَإِنُ اخَذُوُا عَلَی اَیُدِیُھِمُ نَجَوُا وَ نَجَوُا جَمِیُعاً
	’’حدود اللہ کو قائم کرنے والے اور ان کی خلاف ورزی کرنے والوں کی مثال اس گروہ کی سی ہے، جو کسی کشتی کے پاس پہنچے اور کشتی کے اوپر اور نیچے جگہ پانے کے لیے قرعہ اندازی کرے۔ پس ان میں سے کچھ تو کشتی کے اوپر والے حصہ میں چلے جائیں اور کچھ نیچے رہ جائیں۔ سو جو لوگ نچلے حصے میں ہوں، جب وہ اپنی پیاس بجھانے کے لیے اوپر والوں کے پاس پانی لینے کے لیے جائیں اور ان سے (اوپر والوں سے) کہیں کہ اگر ہم نچلے حصے میں سوراخ کر لیں تو آپ بھی تکلیف سے بچ جائیں گے۔ اب اگر اوپر والے انہیں اس سے باز نہ رکھیں اور آزاد چھوڑ دیں، تو نیچے والے اور اوپر والے دونوں ہلاک ہو جائیں گے۔ اور اگر وہ نیچے والوں کو روکیں گے تو دونوں نجات پائیں گے۔‘‘
	 فرد اور جماعت کا یہ نقطۂ نظر معاشرے کے بارے میں ایک مخصوص تصور وجود میں لاتا ہیـ۔ افراد کو جماعت کے اجزاء ہونے کے ناطے سے یہ ضروری ہے کہ ان کے پاس افکار ہوں، جو انہیں باہم مربوط رکھیں اور وہ ان کے مطابق زندگی گزاریں۔ اسی طرح یہ بھی ضروری ہے کہ ان سب کے پاس ایک جیسے احساسات و جذبات ہوں، جن سے وہ متاثر بھی ہوں اور ان کی طرف کشش بھی رکھیں۔ اسی طرح ان سب کے لیے ایک ہی نظام ہو، جو ان کی زندگی کے تمام مسائل حل کرے۔ اس لیے معلوم ہوا کہ معاشرہ افراد، انسانی افکار و احساسات اور نظام سے مرکب ہوتا ہے اور انسان اپنی زندگی میں ان افکار، احساسات اور نظام میں مقید ہوتا ہے۔ لہٰذا ایک مسلمان اپنی زندگی میں ہر لحاظ سے اسلام کے ساتھ مربوط ہے اور اس کے لیے اس میں کوئی آزادی نہیں۔ چنانچہ مسلمان کا عقیدہ اسلام کی حدود کے اندر مقید ہے اور وہ کسی بھی طریقے سے آزاد نہیں۔ یہی وجہ ہے کہ مسلمان کے لیے مرتد ہونا بہت بڑا جرم ہے۔ اگر توبہ نہ کرے تو وہ سزا کا مستحق ہو جاتا ہے۔ اسی طرح ایک مسلمان کا شخصی پہلو بھی اسلامی نظام میں مقید ہوتا ہے۔اسی لیے زنا کو ایک بہت بڑا جرم سمجھا جاتا ہے۔جس کی اسے،  بغیر کسی نرمی اور شفقت کے،  عوام کے سامنے سزا ملتی ہے :
	وَلُیَشُھَدُ عَذَابَھُمَا طَائِفَۃٌ مِّنَ الُمُوُمِنِیُن	(النور:۲)
	’’اور ان دونوں (زانی اور زانیہ) کو سزا دیتے وقت مسلمانوں کی ایک جماعت موجود ہونی چاہیے۔‘‘ 
	اسی طرح شراب خوری ایک جرم ہے، جس کی سزا ملے گی۔ دوسروں پر ظلم و زیادتی کو بھی جرم قرار دیا گیا ہے۔ اس ظلم و زیادتی کی اپنے اعتبار سے مختلف سزائیں ہیں، مثلاً قذف، قتل وغیرہ۔ اسی طرح اقتصادی پہلو بھی شرعی احکام کے ساتھ مقید ہے اور اس کے اسباب صرف وہی ہو سکتے ہیں، جن کو شرع نے مباح قرار دیا ہو اور جن کی تعریف شریعت میں انفرادی ملکیت کی ہے۔ درحقیقت یہ انفرادی ملکیت بھی شارع کی طرف سے وہ اجازت ہے، جو اس نے کسی چیز سے نفع اٹھانے کے لیے دی ہے۔ چنانچہ شریعت کی ان حدود و قیود سے نکلنا بھی جرم ہے، جس کی مختلف صورتیں اور اقسام ہو سکتی ہیں، مثلاً چوری، غصب وغیرہ۔ لہٰذا ایک ایسی ریاست کا پایا جانا انتہائی ضروری ہے جو اس جماعت اور فرد کی حفاظت کر سکے، اور جماعت پر نظام کو نافذ اور منطبق کر سکے۔ چنانچہ یہ بھی ضروری ہے کہ اس مبدأ کو ماننے والوں کے اندر مبدأ کے اثرات بھی پائے جاتے ہوں، تاکہ تمام حفاظتی عمل خود لوگوں کی جانب سے طبعی طور پر انجام پا سکے۔ اس لیے مبدأ ہی وہ چیز ہے جو معاشرے کو پابند ا ور محفوظ رکھتا ہے، جبکہ ریاست احکامات کو نافذ کرتی ہے، جو اس مبدأ سے ماخوذ ہوتے ہیں۔ معلوم ہوا کہ سیادت و اقتدارِ اعلی شریعت کو حاصل ہے، نہ کہ ریاست اور امت کو۔ اگرچہ قوت و طاقت امت کے پاس ہی ہوتی ہے، اور ریاست اس کا مظہر ہوتی ہے۔ پس اسلامی نظام کو نافذ کرنے کا طریقہ ریاست ہے۔ اگرچہ اس کا اصل اعتماد بھی اُس خوفِ خدا پر ہوتا ہے، جو اُس فرد مومن میں پایا جاتا ہے، جو اسلامی احکام کو بجا لاتا ہے۔ مزید برآں اس کے لیے وہ قانون بھی نا گزیر ہے، جسے ریاست نافذ کرے۔ تا کہ اس کے ساتھ مومن فرد کے لیے ہدایت و رہنمائی ملے اور وہ تقویٰ کے جذبے کے تحت اسلام  پر چل سکے۔ 
	 اسلام ایک عقیدہ بھی ہے اور نظام ہائے حیات بھی۔ اسلام ایک ایسا مبدأ ہے جو ’’فکرۃ‘‘ بھی ہے اور طریقہ بھی ہے، جو فکرۃ کا اہم حصہ ہے۔ اسلام کا نظام اس کے اپنے عقیدے سے جنم لیتا ہے۔ اس طرح  اس کی تہذیب بھی زندگی کے بارے میں ایک مخصوص و متعین نمونہ کی حامل ہے۔ 
	اسلامی دعوت کو آگے پیش کرنے کے لیے اسلام کا طریقۂ کار یہ ہے کہ اسلام کو ریاست کی جانب سے نافذ کیا جائے، اور پھر اس کے ساتھ اسلام کو فکری قیادت کے طور پر دنیا کے سامنے پیش کیا جائے، جو اسلام کو سمجھنے اور اس پر عمل کرنے کی اساس پرہونی چاہیے۔ لوگوں پر حکومت کے ذریعے سے اسلام کو نافذ کرنا ہی دعوت کو پیش کرنا ہے۔ کیونکہ غیر مسلموں پر اسلامی نظام کی تنفیذ ہی کو اسلامی دعوت کے لیے عملی طریقہ کار گردانا جاتا ہے، اور اس تنفیذ کا بہت بڑا اثر ہے، اُس عالمِ اسلامی کو پیدا کرنے میں، جو آج دور دور تک پھیلا ہوا ہے۔
	 خلاصہ کلام یہ ہے کہ دنیا میں تین مبادی ہیں۔ سرمایہ داری، اشتراکیت، ا ور تیسرا مبدأ اسلام ہے۔ ان میں سے ہر ایک مبدأ کا اپنا عقیدہ ہے، جس سے نظام جنم لیتا ہے۔ ہر ایک کے پاس زندگی میں انسانی اعمال کو جانچنے کے لیے ایک معیار ہے اور معاشرے کے بارے میں ایک خاص نقطۂ نظر اور نظام کو نافذ کرنے کا ایک خاص طریقہ ہے۔
	جہاں تک عقیدے کی بات ہے تو اشتراکی مبدأ کی رائے یہ ہے کہ مادہ ہی تمام اشیاء کی اصل ہے اور تمام اشیاء مادی ترقی(ارتقائ) کے ذریعے ہی سے وجود میں آتی ہیں، یعنی ’’ڈائیلیکٹیکل میٹیریل ازم‘‘ کے ذریعے۔ سرمایہ داری کا نظریہ ہے کہ دین کا دنیا سے جدا ہونا ضروری ہے۔ چنانچہ نتیجے کے طور پر دین ریاست سے بھی جدا ہو جاتا ہے۔ لہٰذا سرمایہ دار اس بحث میں پڑنا ہی نہیں چاہتے کہ کوئی خالق ہے یا نہیں ؟  البتہ یہ ضرور کہتے ہیں کہ خالق کا زندگی میں کوئی عمل دخل نہیں ہونا چاہیے۔چنانچہ اس کا اعتراف اور انکار ان کے لیے برابر ہے۔ یہی وجہ ہے کہ ان کے عقیدے کی رُو سے خالق کا معترف اور اس کا منکر دونوں برابر ہیں، اور یہی دین کو دنیا سے جدا کر دینے کا عقیدہ ہے۔
	 اسلام کا عقیدہ ہے کہ اللہ ہی تمام موجودات کا خالق ہے، اور اسی نے بنی نوع انسان کے لیے اپنے انبیاء اور رسولوں کو دین کے ساتھ مبعوث فرمایا ہے۔ وہی قیامت کے دن انسان سے اس کے اعمال کا حساب کتاب لے گا۔ چنانچہ اسلام کا عقیدہ ایمان باللہ، ایمان بالملائکہ، ایمان بالکتب، ایمان بالرسل، ایمان بالیوم الآخر اور قضا و قدر کے خیرو شر کے من جانب اللہ ہونے کی بنیاد پر مشتمل ہے۔
	اب رہا سوال کہ عقیدے سے نظام کس طرح پھوٹتا ہے ؟  تو کمیونزم کی رائے ہے کہ نظام ذرائع پیداوار سے ماخوذ ہے۔ کیونکہ جاگیردارانہ معاشرے میں کلہاڑا پیداوار کا غا لب ذریعہ تھا اور اسی سے جاگیرداری نظام ماخوذ ہوا۔ چنانچہ جب اس قسم کا معاشرہ سرمایہ داری کی طرف ترقی کرتا ہے تو مشینری ذریعۂ پیداوار بن جاتی ہے۔ لہٰذا اس سے سرمایہ دارانہ نظام اخذ ہوتا ہے، جس کا سبب ’’ڈائیلیکٹیکل میٹیریل ازم‘‘ ہے۔سرمایہ دارانہ مبدأ کی رائے ہے کہ جب انسان نے دین کو دنیا سے الگ کر دیا، تو اس کے لیے ضروری ہے کہ وہ اس حیات ہی سے اپنے لیے بذاتِ خود نظام وضع کرے۔چنانچہ اس طرح انسان واقعتاً اپنا نظام خود وضع کرنا شروع کر دیتا ہے۔ لیکن اسلام کی رائے یہ ہے کہ نظام اللہ تعالیٰ کی طرف سے ہونا چاہیے اور اللہ تعالیٰ نے سیدنا محمدﷺ ٰ کو اس نظام کے ساتھ مبعوث فرمایا ہے اور آپ ﷺ نے اسے انسان تک پہنچا دیا ہے۔اب انسان پر لازم ہے کہ وہ اس نظام پر چلے۔ مسلمان کو چاہیے کہ وہ پہلے اپنی مشکلات کو سمجھے، پھر کتاب و سنت سے ان مشکلات کا حل نکالے۔ 
	 زندگی میں اعمال کے لیے معیار کا جہاں تک تعلق ہے،  تو کمیونزم کی رائے یہ ہے کہ مادیت یعنی مادی نظام ہی زندگی میں اعمال کا معیار ہے، اور مادہ کے ارتقاء سے معیار ترقی کرتا   ہے۔ سرمایہ دارانہ مبدأ کی رائے یہ ہے کہ زندگی میں اعمال کا معیار منفعت ہے۔اعمال کو جانچنا اور اعمال کو سرانجام دینا منفعت کے معیار کی بنیاد پر ہو گا۔اسلام کہتا ہے کہ زندگی میں اعمال کا معیار حلال و حرام یعنی اﷲ تعالیٰ کے اوامر و نواہی ہیں۔پس حلال کام کو کیا جائے گا اور حرام کام سے اجتناب کیا جائے گا۔اس معیار کی تاویل ہو سکتی ہے اور نہ یہ تبدیل ہوتا ہے اور نہ اس میں منفعت کا کوئی اثر ہے۔چنانچہ اہمیت صرف شریعت کو حاصل ہے اور حکم شریعت ہی کاہے۔
	جہاں تک معاشرے کے بارے میں نقطہ نظر کا تعلق ہے، تو کمیونزم کی رائے ہے کہ معاشرہ ایک عام مجموعہ ہے۔ اس میں زمین، ذرائع پیداوار، فطرت اور انسان تمام مادہ ہونے کے اعتبار سے  ’’شے واحد‘‘  ہیں اور جب فطرت، اور جو کچھ اس میں ہے،  ترقی کرتے ہیں، تو ان کے ساتھ انسان بھی ترقی کرتا ہے۔ چنانچہ پورا معاشرہ بھی ترقی کرتا ہے۔ لہٰذا معاشرہ مادی ترقی کا محتاج اور تابع ہے۔ انسان کا کام صرف اتنا ہے کہ وہ تنا قضات (اختلافات) کو پیدا کرتار ہے،  تاکہ یہ ترقی تیزتر ہو سکے۔ پھرجب معاشرہ ترقی کرتا ہے تو فرد بھی اس کے ساتھ ترقی کرتا ہے۔ یعنی وہ معاشرے کے گرد اس طرح گردش کرتا ہے، جیسے گراری پہیے کے ساتھ۔اسی طرح    سرمایہ دارانہ نظام کی اس کے بارے میں رائے یہ ہے کہ معاشرہ افراد سے مل کر بنتا ہے۔اس لیے جب ایک فرد کے امور منظم ہو جاتے ہیں تو معاشرہ کے امور بھی منظم ہو جاتے ہیں۔ اس لیے صرف فرد پر نظر رکھنے کی ضرورت ہے، جبکہ حکومت صرف فرد ہی کے لیے کام کرتی ہے۔ اس لیے اس مبدأ کو انفرادیت کا نظریہ کہا جاتا ہے۔ اسلام کہتا ہے کہ جس اساس پر معاشرہ قائم ہوتا ہے، وہ عقیدہ، افکار، احساسات، اور اس سے جو نظام پھوٹتا ہے، اس پر مشتمل ہے۔ پس اسلامی معاشرہ تب وجود میں آتا ہے جب اسلامی افکارو احساسات غالب ہوں اور اسلامی نظام لوگوں پر نافذ ہو۔ معاشرہ انسانی افکار و احساسات کے مجموعہ کو کہتے ہیں۔ لہٰذا ایک انسان دوسرے انسان کے ساتھ مل کر جماعت تو بنا سکتا ہے، لیکن ایک معاشرہ کا وجود لوگوں میں ایک ہی قسم کے افکارو احساسات اور ایک ہی نظام کے بغیر نہیں ہوتا، جو ان پر نافذ ہو۔ وہ چیز، جو انسانوں کے مابین تعلقات پیدا کرتی ہے، وہ مشترکہ مصلحت ہے۔ اگر اس مصلحت پر افکار متحد ہو جائیں، ا ور اس طرح اس پر احساسات بھی متحد ہو جائیں، تو رضا مندی اور ناراضی بھی متحد ہو جائیں گے۔ اسی طرح وہ نظام جو مشکلات کو حل کرتا ہے، وہ بھی اگر ایک ہو، تو انسانوں کے درمیان تعلقات پیدا ہو جاتے ہیں۔ لیکن اگر مصلحت کی وجہ سے افکار مختلف ہو جائیں، یا احساسات مختلف ہوں، تو رضا مندی اور ناراضی بھی کبھی ایک نہیں ہوں گے۔ یہ اس صورت میں بھی ہوتا ہے، جب وہ نظام مختلف ہو، جو انسانوں کی مشکلات کو حل کرتا ہے، اور جو تعلقات، احساسات اور نظام کا مجموعہ ہوتا ہے۔اگر تعلق پیدا نہیں ہو گا تو معاشرہ قائم نہیں ہو گا۔ یہی چیزیں جماعت کو ایک مخصوص معاشرہ بناتی ہیں۔ اس لیے اگر کسی معاشرہ کے تمام لوگ مسلمان ہوں، لیکن وہ سرمایہ دارانہ جمہوریت کے افکار کے حامل اور علمبردار ہوں، ان کے جذبات روحانیت، وطن پرستی اور قومیت پر قائم ہوں اور وہ نظام، جو ان پر نافذ ہو، سرمایہ دارانہ جمہوریت ہو، تو وہ معاشرہ غیر اسلامی معاشرہ ہے، اگرچہ اس کے بیشتر افراد مسلمان ہی کیوں نہ ہوں ـ۔
	جہاں تک نظام کو نافذ کرنے کا تعلق ہے،  تو کمیونزم کی رائے ہے کہ ریاست ہی اس کو طاقت اور قانون کے زور پر نافذ کرنے کی مجاز ہے۔ ا س کے ا فراد اور جماعت کے مسائل اور معاملات کی بھی وہی ذمہ دار ہے اور نظام کی ترقی بھی ریاست ہی کے ذریعے سے ہوتی ہے۔ سرمایہ داری کے خیال میں حکومت کا کام حریات (آزادیوں) کی نگرانی ہے۔ سو کوئی شخص کسی دوسرے شخص کی آزادی میں دست درازی کرے تو اسے منع کیا جائے گا۔ کیونکہ ریاست کا وجود ہی آزادیوں کی ضمانت ہے۔تاہم اگر کوئی دوسرے کی آزادی کو سلب کیے بغیر اس کا استحصال کرے، اور اس کے حقوق چھین لے، لیکن یہ سب کچھ اس کی رضامندی سے ہو، تو اس کو آزادی پر دست درازی نہیں کہا جائے گا اور ریاست اس میں مداخلت نہیں کرے گی۔چنانچہ ریاست کا وجود صرف حریات (آزادیوں) کی ضمانت کے لیے ہے۔ لیکن اسلام کی رائے ہے کہ کسی نظام کو ایک فردِ مومن کے تقویٰ (خوفِ خدا) اور ریاست کے نفاذ کی بنیاد پر قائم ہونا چاہیے۔ کیونکہ معاشرہ میں اسلام کی عدالت اور انصاف پسندی کا شعور ہوتا ہے۔ ریاست کو امر بالمعروف اور نہی عن المنکر کے لیے امت کا تعاون حاصل ہوتا ہے اور وہ اس کو ریاست کی قوت کے ذریعے نافذ کرتی ہے۔ ریاست جماعت کے امور کی نگرانی کرتی ہے۔یہ فرد کے امور کی نگرانی اس وقت کرتی ہے، جب وہ فرد خود ان کی نگرانی اور حفاظت سے عاجز ہو۔یہ نظام کبھی ترقی نہیں کرتا۔ ریاست کو احکامِ شریعت کی  ’’ تبنی ‘‘  کا اختیار حاصل ہے، جب اجتہاد کے متعدد نتیجے نکلتے ہوں۔
	اسلام کے مبدأ کی فکری قیادت انسانی فطرت کے ساتھ مکمل ہم آہنگ ہے۔ یہ اپنی انتہائی گہرائی تک سمجھنے میں سہل اور آسان ہے۔جونہی انسان اپنی عقل اور اپنا دل  اس کے لیے کھولتا ہے، تو اس کو قابلِ فہم سمجھ کر قبول کر لیتا ہے اور اس کی باریکیوں کو سمجھنے کی کوشش کرتا ہے۔ کیونکہ ’’جبلتِ تدین‘‘ انسان کا ایک حصہ ہے اور ہر انسان فطری اعتبار سے ’’متدین ‘‘ہے۔ کوئی بھی قوت اس فطرت کو ہٹانے کی طاقت نہیں رکھتی۔ اس لیے کہ اس کی جڑیں انسان کے اندر نہایت گہری ہیں۔ انسان طبعی طور پر یہ شعور رکھتا ہے کہ وہ ناقص ہے، اور اس سے بڑی کوئی قوت ہے، جو تقدیس کی مستحق ہے۔ تدین انسان کی وہ حاجت ہے، جو وہ اپنے خالق مدبر کے لیے محسوس کرتا ہے۔ یہ انسان کی تکوین کے اندر پائے جانے والے عجز سے پیدا ہوتا ہے۔ یہ جبلتِ تدین ایک پختہ اور پائیدار چیز ہے، اور اس کا خاص ردعمل تقدس ہے۔ اس لیے انسان ہر زمانے میں متدین رہا ہے اور کسی نہ کسی چیز کی عبادت کرتا رہا ہے۔ انسان خود انسان کی، آسمانوں کی، پتھروں کی، حیوانات اور آگ وغیرہ کی پرستش کرتا رہا ہے۔ اسلام اپنے عقیدے کے ساتھ اس لیے  ظہور پذیر ہوا کہ وہ انسان کو مخلوقات کی عبادت سے نکال کر ایک اللہ کی عبادت میں لگائے، جس نے ہر شے کو پیدا کیا۔ جب اس مادی مبدأ کا ظہور ہوا، جو اللہ تعالیٰ اور روح کا منکر ہے، تو وہ بھی انسان میں موجود اس فطری تدین کو ختم نہ کر سکا۔بلکہ اس نے انسان کے اندر اپنی سے بڑی قوت کے تصور اور اس قوت کے تقدس کو، اپنے مبدأ کے حاملین کی قوت کے تصور کی طرف منتقل کر دیا۔ گویا اس طرح وہ پیچھے کی طرف لوٹ گیا، اور انسان میں پائے جانے والے اس جذبۂ تقدس کو  اللہ تعالی کی عبادت کی طرف سے انسانوں کی عبادت کی طرف پھیر دیا۔ اس کو اللہ کی آیات کے تقدس سے پھیر کر مخلوق کے کلام کے تقدس کی طرف ڈال دیا۔ اس طرح یہ نظریہ ایک قسم کا   رجعت پسندانہ نظریہ ہے۔ جب یہ فطرت تدین کو ختم نہ کر سکا تو اس کو رجعت پسندانہ طور پر ایک سمت میں موڑ دیا۔ اس لیے اس مبدأ کی فکری قیادت فطرت انسانی کے خلاف ہے، اور ایک سلبی نوعیت کی قیادت ہے۔معلوم ہوا کہ کمیونزم کی فکری قیادت انسانی فطرت کو صرف معدے کے گرد گھماتی ہے اور صرف بھوکوں، خوفزدہ لوگوں اور مایوس افراد کو اپنی لپیٹ میں لیتی ہے۔ صرف   پست ہمت افراد اس کو اختیار کرتے ہیں۔ زندگی میں پیچھے رہ جانے والے اور دوسروں کو حسد و رقابت سے دیکھنے والے عقل کے کورے انسان ہی اس مادی نظریہ کو اختیار کرتے ہیں۔ تاکہ جب وہ ڈائلیکٹیکل نظریہ (جس کا عقل و حس کی رُو سے باطل اور فاسد ترین چیز ہونا ثابت ہو چکا ہے) کے ساتھ باچھیں کھولیں،  تو انہیں اربابِ فکر میں سے مان لیا جائے۔اس لیے یہ نظریہ اپنے مبدأ کے سامنے لوگوں کو جھکانے کے لیے قوت و طاقت کا سہارا لیتا ہے۔ چنانچہ شورش، پریشانی، تباہی، ظلم اور ہنگامے اس کے اہم ترین وسائل ہیں۔
	اسی طرح سرمایہ داری کی فکری قیادت بھی انسانی جبلتِ تدین کی مخالف ہے۔کیونکہ جبلتِ تدین کا اظہار، جس طرح تقدس میں ہوتا ہے، اسی طرح زندگی میں انسانی اعمال کی تدبیر میں بھی ہوتا ہے۔اس اختلاف کا اس وقت ا ظہار ہوتا ہے، جب اس تدبیر سے عہدہ برآ ہوا جائے، ا ور یہ انسان کی عاجزی کی علامت ہے۔ اس لیے ضروری ہے کہ زندگی میں انسان کے جملہ اعمال کا مدبر صرف دین ہونا چاہیے، جو وحی کے ذریعے خالق کی طرف سے ہو۔ دین کو زندگی سے الگ کر دینا فطرتِ انسانی کے خلاف ہے۔ لیکن جہاں تک اس امر کا تعلق ہے کہ زندگی میں دین کے وجود کے کیا معنی ہیں ؟ تو ہمیں معلوم ہونا چاہیے کہ اس کا ہر گز یہ معنی نہیں کہ دنیا کی زندگی کو نافذ کرنے کا اللہ تعالی نے حکم دیا ہے اور اسی کے اعمال کو عبادت بنا دیا جائے۔ بلکہ زندگی میں دین کے وجود کے معنی یہ ہیں کہ وہ نظام نافذ کیا جائے، جس کے ذریعے زندگی کی تمام مشکلات کو حل کیا جائے، یہ نظام اس عقیدہ سے پھوٹتا ہو جو انسان کی جبلتِ تدین کے موافق ہو۔اس نظام کو اس عقیدہ سے اخذ کرنا، جو دین کی زندگی سے جدائی کی فکر پر قائم ہو اور جبلتِ تدین کے موافق نہ ہو، انسانی فطرت کے خلاف ہے۔ اس لیے سرمایہ دارانہ نظام کی فکری قیادت فطرت کے پہلو کے اعتبار سے انتہائی پست اور مایوس کن ہے۔ کیونکہ یہ دین کو زندگی سے جدا کرنے، فطرتِ دین کو حیات سے دور کرنے، دین کو انسان کا انفرادی مسئلہ بنا دینے اور اس نظام کو دور کر دینے، جس کے مطابق انسانی مشکلات کو حل کرنے کا اللہ تعالیٰ نے حکم دیا ہے، کی وجہ سے ایک سلبی قیادت ہے۔ اسلامی فکری قیادت ایک ایجابی قیادت ہے۔ کیونکہ یہ اللہ تعالیٰ کے وجود پر ایمان لانے کے لیے عقل کو اساس بناتی ہے اور اس کے لیے انسانی نظر کو کائنات، انسان اور حیات کی طرف متوجہ کرتی ہے۔ لہٰذا  انسان تمام مخلوقات کے لیے ایک خالق کے وجود پر قطعی یقین کے ساتھ مطمئن ہو جاتا ہے - یہ قیادت انسان کی اس حوالے سے معین و مددگار ہوتی ہے کہ وہ خود اپنی فطرت کی رُو سے اس   ’’ کا ملِ مطلق ‘‘کا متلاشی ہو جاتا ہے جو نہ انسان میں پایا جاتا ہے، نہ کائنات میں اور نہ حیات میں۔ یہ قیادت اُس ذات کی طرف عقلِ انسانی کی راہنمائی کرتی ہے، اور عقلِ انسانی اس کا ادراک کر نے کے بعد اسکے وجود پر ایمان لاتی ہے۔
	 کمیونزم کی فکری قیادت مبنی بر عقل نہیں، بلکہ وہ مبنی بر مادہ ہے، اگرچہ عقل ہی اس کو اس طرف لے جاتی ہے۔ کیونکہ اس کا کہنا ہے کہ مادہ پہلے ہے اور فکر بعد میں۔ یہی وجہ ہے کہ یہ مادے کو تمام اشیاء کا اصل قرار دیتی ہے۔ اس لیے یہ خالص مادی فکر ہے۔ سرمایہ داری کی فکری قیادت ’’حلِ وسط‘‘ پر مبنی ہے، جو رجالِ کنیسہ اور رجالِ فکر کے درمیان صدیوں تک جاری زبردست کشمکش کے نتیجے میں یہاں تک پہنچی۔یہ آخر کار اس حل پر پہنچی کہ دین ریاست سے جدا ہے۔اس سے معلوم ہوا کہ یہ دونوں فکری قیادتیں، (کمیونزم اور سرمایہ داری) انتہائی پستی میں ہیں۔کیونکہ یہ دونوں فطرتِ انسانی سے متناقض (متضاد) اور مبنی بر عقل نہیں ہیں۔
	حاصلِ کلام یہ ہے کہ صرف اسلامی فکری قیادت ہی صحیح فکری قیادت ہے، اور اسکے علاوہ جو بھی فکری قیادتیں ہیں، وہ فاسد ہیں۔ اس لیے کہ اسلامی فکری قیادت مبنی بر عقل ہے، جبکہ دوسری فکری قیادتیں مبنی بر عقل نہیں۔ اسلامی فکری قیادت فطرت انسانی کے ساتھ ہم آہنگ اور متفق ہے اور دوسری فکری قیادتیں فطرتِ انسانی کے مخالف ہیں۔اس کی تفصیل کچھ یوں ہے :
	 کمیونزم کی فکری قیادت مبنی بر عقل نہیں، بلکہ مبنی بر مادیت ہے۔کیونکہ یہ نظریہ کہتا ہے کہ مادہ، فکر یعنی عقل سے مقدم ہے۔کیونکہ جب مادہ دماغ پر منعکس ہوتا ہے تو فکر وجود میں آتی ہے۔ تو پھر دماغ اس مادے کے بارے میں غور و فکر کرتی ہے، جو ا س پر منعکس ہو چکا ہوتا ہے، لیکن دماغ پر مادے کے انعکاس سے قبل کوئی فکر نہیں پائی جاتی، اس لیے ہر چیز مادہ پر مبنی ہے۔ پس کمیونزم کی فکری قیادت کی اصل مادیت ہے، فکر نہیں۔
	لیکن یہ نظریہ دو وجوہات سے غلط ہے۔ پہلی وجہ یہ ہے کہ مادہ اور دماغ کے درمیان کوئی انعکاس نہیں پایا جاتا۔ اس لیے نہ تو دماغ مادہ پر منعکس ہوتا ہے اور نہ مادہ دماغ پر۔کیونکہ انعکاس جس چیز میں منعکس ہو رہا ہو، اس کے اندر انعکاس کی قبولیت کی صلاحیت کا محتاج ہے۔ جیسا کہ آئینہ، کہ اس کے اندر انعکاس کی قابلیت ہے۔لیکن یہاں، یعنی دماغ اور مادہ میں اس قسم کی کوئی صفت نہیں، کیونکہ نہ مادہ دماغ پر منعکس ہوتا ہے اور نہ اس کی طرف منتقل ہوتا ہے، بلکہ مادے کا احساس حواس کے ذریعے دماغ کی طرف منتقل ہوتا ہے۔ یہ مادے کا دماغ پر انعکاس نہیں اور نہ دماغ کا مادے پر انعکاس ہے، بلکہ یہ تو مادے کا صرف احساس ہے اور اس لحاظ سے آنکھ اور دوسرے حواس کے مابین قطعاً کوئی فرق نہیں۔ پس جس طرح چھونے، سونگھنے، چکھنے اور سننے سے احساس ہوتا ہے، اسی طرح دیکھنے سے بھی ہوتا ہے - معلوم ہوا کہ جو کچھ اشیاء کے بارے میں دماغ میں آتا ہے، دماغ پر ان کا انعکاس نہیں، بلکہ وہ اشیاء کے بارے میں صرف احساس ہوتا ہے۔ چنانچہ انسان حواسِ خمسہ کے ذریعے اشیاء کو محسوس کرتا ہے نہ کہ اشیاء دماغ پر منعکس ہوتی ہیں۔اس نظریے کے غلط ہونے کی دوسری وجہ یہ ہے کہ صرف حواس سے فکر حاصل نہیں ہو سکتا، بلکہ ان سے صرف احساس ہوتا ہے۔ یعنی کسی حقیقت کا احساس۔ کسی احساس کو خواہ کروڑ گنا بڑھا دیا جائے، اس سے صرف واقعہ (حقیقت) کا احساس ہی حاصل ہو گا،  فکر کسی قیمت پر حاصل نہیں ہو گی۔ فکر کے لیے انسان کے پاس سابقہ معلومات ہونی چاہییں، تاکہ ان کے ذریعے وہ ان واقعات کی توجیہہ کر سکے، جنہیں وہ محسوس کرتا ہے اور اس طرح اسے فکر حاصل ہو سکے۔ ہم کسی انسان کو پکڑ کر اسے سریانی کتاب دے دیں اور اسے سریانی زبان کے بارے میں کچھ معلوم نہ ہو، اور ہم اس سے کہیں کہ وہ اپنے حواس کو اس کتاب پر ڈالے، اسے دیکھے اور چھوئے۔ وہ اپنے حواس ایک کروڑ دفعہ بھی اس پر ڈالے، اس کو دیکھے اور چھوئے، تب بھی وہ ایک کلمہ کو نہیں سمجھے گا۔ جب تک کہ ہم اسے سریانی زبان اور اس کے متعلق دوسری چیزوں کے بارے میں معلومات مہیا نہ کر دیں۔جب ہم اسے متعلقہ معلومات بہم پہنچائیں گے، اور وہ اس کے بارے میں غور و فکر شروع کرے گا تو پھر وہ اس کا ادراک کرنے لگے گا۔اسی طرح ایک اور مثال لیجیے۔ ہم ایک ایسے بچے کو لیتے ہیں جس کے پاس حواس تو پائے جاتے ہوں لیکن سابقہ معلومات کچھ بھی نہ ہوں۔ ہم اسکے سامنے سونے، پیتل اور پتھر کا ایک ایک ٹکڑا رکھ دیں اور کہیں کہ وہ اپنے تمام حواس ان اشیاء پر ڈالے۔ اس کے لیے ان اشیاء کا ادراک   پھر بھی ممکن نہیں ہو گا۔ خواہ کتنی ہی بار وہ اسے دیکھے اور دیکھنے کی نوعیت کچھ بھی ہو۔ البتہ جب ہم اسے ان کے بارے میں معلومات دے دیں گے،  تو وہ محسوس کرے گا اور ان معلومات کو کام میں لاتے ہوئے ان کا ادراک کر لے گا۔ لیکن اس بچہ کو اگر معلومات نہ دی جائیں اور اس کی عمر بڑھ کر بیس سال بھی ہو جائے، تب بھی وہ پہلے دن جیسا ہی رہے گا، خواہ اس کا دماغ کتنا ہی بڑا کیوں نہ ہو جائے۔ وہ ان کا ادراک نہیں کر سکے گا۔ کیونکہ ادراک صرف دماغ کے ذریعے نہیں ہوتا، بلکہ اس کے ساتھ سابقہ معلومات اور واقعہ کا احساس ہونا لازمی ہے۔
	 یہ ادراک عقل سے متعلق تھا، اور جہاں تک ’’شعوری ادراک‘‘ کا تعلق ہے تو یہ جبلتوں اور عضویاتی حا جات کی پیداوار ہے۔ یہی معاملہ حیوانوں میں ہے اور انسان میں بھی یہی پایا جاتا ہے۔ انسان بھی بار بار دینے سے سیب کھاتا ہے ا ور پتھر کو نہیں کھاتا۔ گدھا بھی جو  کھاتا ہے، مٹی نہیں کھاتا۔ اس تمیز کو فکر نہیں کہا جاتا اور یہ ادراک بھی نہیں ہے۔ بلکہ یہ تو جبلتیں اور عضویاتی حا جات ہیں۔ اس میں انسان اور حیوان سب برابر ہیں۔ معلوم ہوا کہ فکر سابقہ معلومات اور واقعہ کے احساس کو دماغ کی طرف منتقل کیے بغیر حاصل نہیں ہوتا۔گویا عقل، فکر یا ادراک سے مراد، کسی واقعہ کے احساس کا حواس کے ذریعے دماغ کی طرف منتقل ہونا، اور سابقہ معلومات کا پایا جانا، جن کے ذریعہ سے اس واقعہ کی توجیہہ کی جا سکے۔ چنانچہ کمیونزم کی فکری قیادت غلط اور فاسد ہے۔ کیونکہ یہ مبنی بر عقل نہیں۔علاوہ ازیں وہ فکر اور عقل کے معنی کو بھی صحیح طرح نہیں سمجھ سکے۔ اور انہوں نے جو معنی پیش کیے ہیں وہ فاسد ہیں۔
	اسی طرح سرمایہ دارانہ فکری قیادت، رجالِ کنیسہ اور مفکرین کے درمیان ’’حلِ وسط‘‘ (درمیانہ حل) کی بنیاد پر قائم ہے۔ کیونکہ رجالِ کنیسہ اور مفکرین کے درمیان ایک طویل اور زبردست کشمکش کے بعد وہ اس’’ حلِ وسط‘‘ (درمیانہ حل) پر پہنچے کہ دین زندگی سے الگ ہے۔گویا کہ اس میں دین کا ضمنی طور پر اعتراف، لیکن یہ زندگی سے الگ ہونے کا عقیدہ ہے۔لہٰذا یہ فکری قیادت مبنی بر عقل نہیں، بلکہ صرف’’ حلِ ترضیہ‘‘ (رضامندی کا حل) یا ’’حلِ وسط‘‘ (درمیانہ حل) ہے۔ یہی وجہ ہے کہ ہم دیکھتے ہیں کہ’’ حلِ وسط‘‘ کی جڑیں ان کے اندر بہت گہری ہیں۔ یہ لوگ حق کو باطل کے قریب لانا چاہتے ہیں، ایمان و کفر اور روشنی و تاریکی کے درمیان’’ حلِ وسط‘‘ کے ذریعے قربت تلاش کرتے ہیں۔حالانکہ ان حقائق کے درمیان’’ حلِ وسط‘‘ ہو ہی نہیں سکتا۔ کیونکہ حق اور باطل میں، ایمان و کفر میں اور روشنی اور تاریکی میں صرف ایک ہی ہو سکتا ہے۔ لیکن وہ’’ حل وسط‘‘ جس کی بنیاد پر ان کا عقیدہ اور ان کی فکری قیادت قائم ہے، وہ حق، ایمان اور روشنی سے بہت دور ہے۔ لہٰذا ان کی فکری قیادت،  مبنی بر عقل نہ ہونے کی وجہ سے،  فاسد اور غلط ہے۔ اسلامی فکری قیادت مبنی بر عقل ہے۔ یہ مسلمان پر اللہ، محمد رسول اللہﷺ اور قرآن کریم پر عقلی طریقے سے ایمان لانے کو فرض قرار دیتی ہے۔ اسی طرح وہ غیب سے متعلقہ امور پر ایمان کو بھی فرض قرار دیتی ہے، کہ وہ ایک ایسی چیز سے پیدا ہوتے ہوں، جن کا وجود عقل سے ثابت ہے، یعنی قرآن یا حدیث متواتر۔ چنانچہ معلوم ہوا کہ یہ فکری قیادت مبنی بر عقل ہے۔ 
	یہ گفتگو اسلامی فکری قیادت کے مبنی بر عقل ہونے کے حوالے سے تھی۔ جہاں تک فطرت کا تعلق ہے،  تو اسلامی فکری قیادت فطرت کے بھی عین مطابق ہے۔ کیونکہ فطرت انسانی دین کے وجود پر ایمان رکھتی ہے۔ زندگی میں اس کو وجودی طور پر پائے جانے کی وجہ سے، زندگی کو اللہ تعالیٰ کے اوامر اور نواہی کے مطابق چلانے پر ایمان رکھتی ہے۔ ’’ تدین‘‘  ایک فطری چیز ہے۔  کیونکہ یہ دوسری جبلتوں کی طرح ایک جبلت ہے، اور اس کا اپنا ایک خاص اثر ہے۔ چنانچہ دین پر ایمان رکھنا اور انسانی اعمال کا اللہ تعالیٰ کے اوامر و نواہی کے مطابق ہونا ایک جبلی (فطری) چیز  ہے۔ یہی انسانی فطرت کے موافق اور اس سے ہم آہنگ ہے۔ برخلاف دونوں فکری قیادتوں، یعنی کمیونزم اور سرمایہ داری کے، یہ دونوں انسانی فطرت کے بالکل مخالف ہیں۔چونکہ کمیونزم کی فکری قیادت سرے سے ہی دین کے وجود کی منکر ہے، اور دین کے اعتراف کے خلاف اس نے ایک جنگ برپا کر دی، چنانچہ یہ فطرت کے بالکل مخالف ہے۔ سرمایہ دارانہ فکری قیادت دین کی معترف ہے اور نہ اس کی منکر۔ وہ اس اعتراف کو موضوعِ بحث بھی نہیں بناتی۔ ہاں !  وہ دین کے دنیاوی زندگی سے جدا ہونے کو ضروری سمجھتی ہے اور چاہتی ہے کہ زندگی کی گاڑی کو صرف نفعیت (فائدے) کی بنیاد پر چلنا چاہیے۔ دین کا اس میں بالکل کوئی عمل دخل نہیں ہونا چاہیے۔چنانچہ یہ فطرت کے ساتھ متناقض اور اس سے بہت دور ہے۔ 
	اس تمام بحث سے معلوم ہو گیا کہ صرف اسلامی فکری قیادت ہی ایک صالح فکری قیادت ہے۔ کیونکہ یہ فطرتِ انسانی اور عقلِ انسانی کے موافق ہے۔ اس کے علاوہ باقی تمام فکری قیادتیں باطل ہیں۔ پس صرف اسلامی فکری قیادت ہی صحیح ترین اور کامیاب ترین فکری قیادت ہے۔
	اب سوال صرف یہ ہے، کہ کیا مسلمانوں نے کبھی اسلام کو عملاً نافذ بھی کیا؟ یہ تو نہیں تھا کہ وہ اس عقیدے کو قبول تو کریں لیکن ان کا نظام اور حکومت غیر اسلامی ہو؟  اس کا جواب یہ ہے کہ مسلمانوں نے رسول اللہﷺ  کی ہجرتِ مدینہ سے لے کر۱۳۳۶ ہجری بمطابق ۱۹۱۸ عیسوی تک، جب استعمار کے ہاتھوں آخری اسلامی ریاست کا سقوط ہو گیا، اس عرصہ میں صرف اور صرف اسلام ہی کو نافذ کیے رکھا۔ یہ نفاذ اس قدر ہمہ گیر اور جامع تھا کہ اسلامی ریاست کو اس سلسلے میں انتہائی کامیابی حاصل ہوئی۔جہاں تک مسلمانوں کا اسلام کو عملاً نافذ کرنے کا تعلق ہے، تو یہ بات ذہن نشین کر لینی چاہیے، کہ اسلام کو صرف ریاست ہی نافذ کر سکتی ہے۔ پھر ریاست میں اسلام کو نافذ کرنے والے دو شخص ہوتے ہیں : ایک قاضی، جو لوگوں  کے درمیان فیصلے کرتا ہے، اور دوسرا حاکم، جو ان فیصلوں کے مطابق لوگوں پر حکومت کرتا ہے۔ جہاں تک قاضی کا تعلق ہے، تو یہ بات تواتر سے معلوم ہے کہ قاضی رسول اللہ ﷺ کے زمانے سے لے کر استنبول میں خلافت کے خاتمے تک، لوگوں کے درمیان تمام فیصلے، چاہے مسلمانوں کے مابین تھے، یا مسلمانوں اور کافروں کے درمیان، شریعتِ مطہرہ کے مطابق کرتے رہے۔ وہ عدالت، جو تمام خصومات، حقوق، جزاء اور احوالِ شخصیہ سے متعلق  فیصلے کرتی تھی، صرف ایک ہی عدالت ہوتی تھی۔ یہ عدالت صرف شریعت  اسلامی کی رُو سے فیصلے کیا کرتی تھی۔ اس بارے میں کوئی ایک روایت بھی نہیں کہ کسی ایک مسئلہ کا بھی شریعت کے خلاف فیصلہ ہوا ہو۔ ایسی بھی کوئی روایت نہیں کہ استعمار کے زیر اثر شرعی اور نظامی عدالتوں کے الگ الگ ہو جانے سے قبل، عالمِ اسلام میں پائی جانے والی کسی ایک عدالت نے بھی اسلام سے ہٹ کر کسی غیر اسلامی بنیاد پر کوئی فیصلہ دیا ہو۔ اس کی بہترین اور قوی ترین دلیل شرعی عدالتوں کے وہ ریکارڈ ہیں، جو قدیم شہروں جیسے بغداد، دمشق، قاہرہ، اور استنبول وغیرہ میں محفوظ ہیں۔ یہ اس بات کی یقینی دلیل ہے کہ مسلمان قاضی صرف اور صرف شرعِ اسلامی ہی کو نافذ کیا کرتے تھے۔ یہاں تک کہ اس دور میں یہود و نصاریٰ نہ صرف فقہ اسلامی کو پڑھتے تھے، بلکہ اس میں تصنیف و تالیف بھی کیا کرتے تھے۔ جیسا کہ سلیم بن الباز، جو المجلۃ کا شارح ہے۔ یہ ان غیر مسلموں میں سے ہے، جنہوں نے آخری دور میں فقہ اسلامی میں تصنیف و تالیف کا کام کیا۔ جہاں تک اس امر کا سوال ہے کہ بعض غیر اسلامی قوانین کو اسلامی قوانین کے حلقہ میں داخل کیا گیا، تو اس کا جواب یہ ہے کہ ان قوانین کو براہِ راست داخل نہیں کیا گیا، بلکہ انہیں علمائے اسلام کے ان فتاویٰ کی بنیاد پر داخل کیا گیا، کہ یہ احکام اسلام کے مخالف نہیں ہیں۔ چنانچہ ’’قانون الجزاء العثمانی‘‘ 1275 ھ بمطابق 1857ء میں داخل کیا گیا۔ اس بنیاد پر ’’قانون حقوق و تجارت‘‘ کو 1276ھ بمطابق 1858ء میں داخل کیا گیا۔ 1288ھ بمطابق1870ء میں عدالتوں کو دو حصوں میں تقسیم کیا گیا، یعنی شرعی عدالتیں اور نظامی عدالتیں۔پھر ۱۸۹۰ ھ بمطابق 1877 ء میں نظامی عدالتوں کی تشکیل کے لیے ایک لائحہ عمل تیار کیا گیا۔ جب علماء’’ القانون المدنی ‘‘کو ریاست میں داخل کر دینے کے حوالے سے اپنے ہاں کوئی جواز نہ   پا سکے،  تو’’ المجلۃ‘‘ کو معاملات کے لیے بطور قانون وضع کیا گیا۔اس طرح ’’قانون مدنی ‘‘1286ھ میں منسوخ کر دیا گیا۔ان سب قوانین کو اس حیثیت سے وضع کیا گیا کہ اسلام ان کی اجازت دیتا ہے۔ پھر اس وقت تک ان پر عمل درآمد نہیں کیا جا سکتا، جب تک کہ ان کے لیے باقاعدہ فتویٰ کے ذریعے اجازت حاصل نہ کر لی گئی ہو اور شیخ الاسلام ان کی رخصت(اجازت) نہ دے۔ یہ حقیقت ان شاہی فرامین سے پوری طرح واضح ہو جاتی ہے جو اس سلسلہ میں صادر کیے گئے تھے۔ یہ بھی ایک حقیقت ہے کہ اگرچہ استعمار نے 1918 ء سے بلادِ اسلامیہ میں اس قانون و جزاء کے حوالے سے شریعتِ اسلامی کے برخلاف فیصلے دینے شروع کیے ہیں، لیکن ابھی تک وہ اسلامی ممالک، کہ جن کے اندر استعمار براہِ راست اپنی فوجیں لے کر داخل نہیں ہوا، اگرچہ اپنے اثر و نفوذ کے اعتبار سے وہاں بھی داخل ہو چکا ہو، ان میں عدالتی سطح پرآج بھی فیصلے اسلام ہی کے مطابق کیے جا رہے ہیں۔ پس جزیرۃ العرب،  حجاز،  نجد،  کویت اور افغانستان جیسے اسلامی ممالک میں عدالتی سطح پر آج1383 ھ بمطابق 1955ء تک ا سلام ہی کو نافذ کیا جا رہا ہے اور عدالتی دائرہ میں صرف اسلامی شریعت کے مطابق ہی حکومت کی جا رہی ہے۔اس سے واضح ہوتا ہے کہ اسلامی ریاست کے تمام ادوار میں صرف اسلام ہی کو نافذ کیا گیا، اور کسی خلافِ اسلام حکم یا چیز کو نافذ نہیں کیا گیا۔
	جہاں تک حاکم کی جانب سے اسلام کے نفاذ کا تعلق ہے تو یہ پانچ چیزوں پر مشتمل ہے :	 اجتماعیت سے متعلق احکامِ شرعیہ، اقتصاد سے متعلق، تعلیم سے متعلق، خارجی سیاست سے متعلق اور نظامِ حکمرانی سے متعلق۔ ان پانچ چیزوں کو اسلامی ریاست کی جانب سے نافذ کیا جاتا ہے۔ اجتماعی نظام میں مرد اور عورت کے تعلقات، اور ان تعلقات پر جو شخصی احوال مرتب ہوتے ہیں، انہیں متعین کیا جاتا ہے۔اس میں اسلامی احکامات کو اب تک استعمار اور کافرانہ حکومت ہونے کے باوجود نافذ کیا جاتا رہا اور کسی غیر اسلامی حکم کو نافذ نہیں کیا گیا۔ جہاں تک اقتصادی نظام کا تعلق ہے۔ تو اس کے دو پہلو ہیں :
 نمبر۱:	 لوگوں کی مشکلات کو حل کرنے کے لیے ریاست کا عوام سے اموال حاصل کرنا۔
 نمبر ۲:	 ان اموال کو خرچ کرنے کی کیفیت۔
	جہاں تک اموال حاصل کرنے کی بات ہے تو اسلامی ریاست زمینوں اور مویشیوں پر بطورِ عبادت زکوٰۃ وصول کرتی ہے، اور اسے صرف ان آٹھ اصناف پر خرچ کرتی ہے، جن کا قرآن میں ذکر ہوا ہے۔ ریاست اموالِ زکوٰۃ کو حکومتی معاملات چلانے کے لیے استعمال نہیں کر سکتی۔ ریاست و امت کے معاملات چلانے کے لیے ریاست شر عِ اسلامی کی رُو سے دوسرے طریقے سے اموال حاصل کرتی ہے۔ تاہم اسلامی ریاست نے ٹیکسوں کے لیے کوئی اور نظام اختیار نہیں کیا تھا، بلکہ وہ اسلام ہی کو نافذ کیا کرتی تھی۔چنانچہ زمینوں پر خراج لگاتی تھی اور اسے وصول کیا کرتی تھی۔ یا پھر غیر مسلموں سے جزیہ وصول کرتی تھی۔ خارجی اور داخلی تجارت پر وہ اس کی نگرانی کرنے کی وجہ سے ٹیکسز حاصل کرتی تھی۔ بہرحال ریاست جو بھی اموال حاصل کرتی تھی، صرف شریعتِ اسلامی کی رُو سے حاصل کرتی تھی۔
	جہاں تک ان اموال کی تقسیم کا سوال ہے تو ان میں عاجز کے لیے نان و نفقہ،  ’’سفیۃ ‘‘ (بے سمجھ)ا ور ’’ مبذر‘‘( جو مال حرام پر خرچ کرے)پر حجر کا قانون نافذ کرنا اور ان پر وصی مقرر کرنا شامل تھا۔ ہر شہر، مسافروں اور حاجیوں کے راستے پر ایسی جگہیں قائم کی جاتیں، جہاں پر فقیر، مسکین اور مسافر کو کھانا اور رہائش مہیا کیے جاتے تھے۔ آج تک بڑے بڑے شہروں میں ان کے آثار موجود ہیں۔ حاصلِ کلام یہ ہے کہ ریاست کی جانب سے جو بھی صرفِ مال ہوتا تھا، وہ شریعت کے خلاف نہیں، بلکہ بالکل شریعت کے عین مطابق ہوا کرتا تھا۔ اگر چہ کوئی کمی نظر آتی ہے تو وہ شریعت کی غیر موجودگی سے نہیں بلکہ اس کی نفاذ میں کوتاہی کی وجہ سے تھی۔
	رہی تعلیم کی بات!  تو اس کی بنیاد بھی اسلام پر رکھی گئی تھی اور اسلامی ثقافت ہی  طریقہ تعلیم کی اساس تھی۔ غیر اسلامی ثقافت اخذ کرنے کا رجحان، خاص طور پر جبکہ وہ اسلام سے متناقص ہو، بالکل نہیں تھا۔ مدارس کھولنے میں کوتاہی صرف دولت عثمانیہ کے آخری دور میں تمام اسلامی علاقوں میں نظر آتی ہے۔ اس کا سبب وہ فکری انحطاط تھا جو اس وقت اپنی آخری حد کو پہنچ چکا تھا۔اس کے علاوہ باقی تمام ادوار کے بارے میں تو یہ بات بہت مشہور ہے کہ صرف اسلامی ریاستیں ہی علماء اور متعلمین کی آنکھوں کا تارا تھیں۔ دنیا میں علم کو عام کرنے میں جامعہ قرطبہ، بغداد، دمشق، اسکندریہ اور قاہرہ کا بہت بڑا کر دار ہے۔ 
	اسلامی ریاست کی خارجی سیاست بھی اسلام کی اساس پر مبنی تھی۔ ریاست دوسری ریاستوں کے ساتھ تمام تعلقات اسلامی اساس پر قائم کرتی تھی اور دوسری ریاستیں بھی اس ریاست کو ایک اسلامی ریاست کی نظر سے دیکھتی تھیں۔ تمام خارجی تعلقات کی بنیاد اسلامی اساس اور مسلمانوں کی مصلحت (فائدے) پر قائم تھی۔ اسلامی ریاست کی خارجہ سیاست اسلامی ہونے کے لیے اس کی عالمی شہرت ہی کافی ہے جو اس وقت اس کے ساتھ خاص تھی۔ مزید کسی دلیل کی ضرورت نہیں۔
	 جہاں تک نظامِ حکمرانی کا تعلق ہے، تو اسلامی ریاستی ڈھانچہ آٹھ ارکان پر مشتمل ہوتا ہے : خلیفہ، جو ریاست کا سربراہ ہوتا ہے، معاونِ تفویض اور معاونِ تنفیذ، والی، قاضی، فوج، انتظامی ڈھانچہ اور مجلس امت۔یہ ڈھانچہ اسلامی ریاست میں موجود تھا۔ جب تک استعمار (کافر) نے 1342 ھ بمطابق 1942ء میں مصطفی کمال کے ذریعے خلافت کا خاتمہ نہیں کیا تھا۔ اس سے پہلے کبھی بھی مسلمان بغیر خلیفہ کے نہیں رہے۔ جب ایک خلیفہ مر جاتا یا معزول کیا جاتا تو دوسرا خلیفہ آ جاتا، یہاں تک کہ آخری دور تک، جب انحطاط  عروج پرتھا تب بھی یہی ہوتا رہا۔ حقیقت یہ ہے کہ جب خلیفہ موجود ہو تو اسلامی ریاست بھی وجود میں آ جاتی ہے۔ کیونکہ اسلامی ریاست دراصل خلیفہ ہی سے عبارت ہے۔ معاونین صرف تنفیذ کے لیے ہوا کرتے ہیں، یہ وزراء کی مانند نہیں ہوتے، اگرچہ عباسیوں کے عہد میں ان کے لیے وزراء کا لقب بھی استعمال کیا گیا۔ لیکن یہ ہر صورت صرف معاونین ہوا کرتے ہیں۔ جمہوری نظام میں وزراء کو جو اختیارات حاصل ہیں، انہیں یہ بالکل نہیں ہوتے۔ان کا کام صرف معاونت اور تنفیذ ہے۔ اختیارات صرف خلیفہ کے پاس ہوتے ہیں۔ 
	والیوں، قاضیوں اور انتظامی ڈھانچے کا جہاں تک تعلق ہے تو جب تک خلافت تھی تو یہ بھی اس کے ساتھ ہر دور میں موجود تھے، جب تک استعماری قوتیں بلاد المسلمین میں داخل نہیں ہوئیں۔ باقی رہی اسلامی فوج کی بات !تو خلافت کی فوج واقعی ایک اسلامی فوج ہوا کرتی تھی اور پوری دنیا یہ جانتی تھی کہ اسلامی فوج مغلوب نہیں ہوتی۔ شوریٰ کا جہاں تک تعلق ہے تو خلفائے راشدین کے بعد یہ تقریباً معدوم ہو چکی تھی۔ اس کہ وجہ یہ تھی کہ شوریٰ اسلامی نظام حکمرانی کے قاعدوں میں سے کوئی قاعدہ نہیں ہے۔اگرچہ یہ ریاستی ڈھانچہ میں شامل ہے اور راعی پر رعیت کے جو حقوق ہیں، ان میں سے ایک حق یہ بھی ہے، لیکن اگر کوئی راعی (خلیفہ) اس پر عمل نہ کرے تو یہ اس کی کوتاہی ضرور ہے، تاہم اس کی حکومت پھر بھی اسلامی حکومت ہی کہلائے گی۔ کیونکہ شوریٰ رائے حاصل کرنے کے لیے ہوتی ہے، نہ کہ حکمرانی کے لیے۔ جمہوری نظام میں مجلسِ نمائندگان کا معاملہ اس سے بالکل مختلف ہے۔خلاصہ کلام یہ ہے کہ اسلامی نظامِ حکمرانی ہمیشہ نافذ رہا ہے۔
	 خلیفہ کی بیعت کے مسئلے میں یہ بات قطعی ہے کہ اس میں نظامِ وراثت کا عمل دخل بالکل نہیں۔ یعنی وراثت ریاست کے اندر کوئی پائیدار حکم نہیں ہے، کہ جس پر نظامِ حکمرانی کے حوالے سے عمل کیا جائے۔یعنی ریاست کی سربراہی حاصل کرنے کا یہ ذریعہ نہیں تھا، جیسا کہ آج کل    باد شاہی نظام میں ہو رہا ہے۔ ریاست کے لیے جو چیز پائیدار تھی، وہ بیعت تھی، اور یہ کچھ دور میں مسلمانوں سے لی جاتی تھی، اور کچھ دور میں اربابِ حل و عقد سے۔ دورِ زوال میں یہ صرف      شیخ الاسلام سے لی جاتی تھی۔ بہرحال خلیفہ کو مقرر کرنے کا جو طریقہ ہمیشہ سے رہا ہے، وہ بیعت کاہے۔ اس بارے میں کوئی ایک روایت بھی نہیں کہ بغیر بیعت کے صرف وراثت سے کبھی کوئی خلیفہ بنا ہو۔ ہاں ! یہ بات درست ہے کہ بیعت لینے کا طریقہ بعض دفعہ غلط استعمال ہوا ہو۔ مثلاً کبھی خلیفہ نے لوگوں سے اپنی ہی زندگی میں اپنے بیٹے، بھائی، یا چچا کے بیٹے یا اپنے خاندان کے کسی فرد کے لیے بیعت کا غلط نفاذ یا استعمال کیا۔ لیکن خلیفہ کی موت کے بعد نئے خلیفہ کی بیعت دوبارہ لی جاتی تھی۔ اس کا ولایتِ عہد یا وراثت سے کوئی تعلق نہیں۔یہ ایسے ہی ہے جیسا کہ جمہوری نظام میں انتخابات کا غلط استعمال ہونا۔ جس میں مجلسِ نمائندگان کے لیے کوئی شخص دھاندلی کے ذریعے بھی منتخب ہو جائے تو اسے منتخب ہی کہا جاتا ہے، نامزد کردہ نہیں کہا جاتا۔اگرچہ اس میں وہ اشخاص ہی کامیاب ہو جائیں جو حکومت چاہتی ہے۔ بہرحال اس تمام بحث سے یہ بات واضح ہو جاتی ہے اور ہمیں تسلیم کر لینا چاہیے کہ تمام ادوار میں اسلامی نظام ہی اسلامی ریاست میں نافذ رہا اور کسی بھی دور میں کسی غیر اسلامی چیز کو نافذ نہیں کیا گیا۔
	جہاں تک اسلامی فکری قیادت کی عملی کامیابی کا تعلق ہے تو یہ کامیابی بے نظیر ہے۔ خصوصاً دو پہلوؤں سے :  ان میں سے پہلا پہلو تو یہ ہے کہ اسلامی فکری قیادت نے پوری عرب قوم کو، فکری انحطاط کی اس حالت سے، کہ وہ قبائلی عصبیت کے اندھیروں اور گھٹا ٹوپ تاریکیوں میں ٹامک ٹوئیاں مار رہی تھی، نکال کر انہیں فکری نشاۃ ثانیہ کے راستہ پر لا کھڑا کیا۔پھر عرب قوم اُس نورِ اسلامی سے جگمگا رہی تھی کہ جس کے سورج کی انوارِ تجلیات صرف عربوں تک محدود نہ تھیں، بلکہ وہ پوری دنیا پر چھائی ہوئی تھیں۔ اس کے بعد مسلمان پورے کرہ ارض پر چھا گئے، اور انہوں نے پوری دنیا تک اسلامی دعوت کو پہنچایا۔یہاں تک کہ مسلمان فارس، عراق، بلادِ شام، مصر اور شمالی افریقہ پربھی چھا گئے۔ ان ممالک کی اقوام اور ان کی زبانیں مختلف تھیں۔فارسی رومیوں سے مختلف تھے۔ اسی طرح مصر کے قبطی شمالی افریقہ کی بربر قوم سے مختلف تھے۔ ان کی عادات، تقالید اور زبانیں، الغرض ہر چیز مختلف تھی۔ لیکن  جونہی یہ حکمِ الٰہی  کے سائے تلے آئے اور اسلام کو سمجھ لیا،  تو یہ سب امتِ واحدہ اور ملتِ اسلامیہ میں ڈھل گئے۔ اس لیے وہ کامیابی، جو اسلامی فکری قیادت کو ان اقوام اور قبائل کو اپنے قالب میں ڈھالنے کے سلسلے میں حاصل ہوئی، وہ بے مثال ہے۔ حالانکہ اس کے پاس اپنی دعوت کو آگے پہنچانے کے لیے نقل و حمل کے وسائل میں سے صرف اونٹ اور گھوڑے، اور نشر و اشاعت کے وسائل میں سے صرف زبان ا ور قلم حاصل تھے۔ اور جہاں تک فتوحات کا تعلق ہے تو وہ صرف قوت کو قوت سے زائل کرنے اور مادی رکاوٹوں کو دور کرنے کے لیے تھیں۔ تاکہ انسان خالی الذہن ہو کر اپنی عقل کی رہنمائی اور فطرت کی ہدایت کے مطابق فیصلے کر سکے۔یوں اس کے نتیجے میں لوگ جوق در جوق افواج بن کر حلقۂ اسلام میں داخل ہو گئے۔
	جہاں تک ظالمانہ فتوحات کا تعلق ہے تو ہمیں علم ہونا چاہیے کہ ایسی فتوحات تو فاتح و مفتوح اور غالب اور مغلوب کے مابین بُعد پیدا کرتی ہیں۔ ذرا اس مغربی استعمار پر نگاہ ڈالیں، جس نے دسیوں سال تک مشرق کو اپنے چنگل میں گرفتا رکیے رکھا، لیکن دلوں کی تبدیلی کے لحاظ سے وہ ادنیٰ درجہ کی کامیابی بھی حاصل نہ کر سکے۔ اگر آج گمراہ کن ثقافت کا اثرو نفوذ نہ ہوتا تو اسے بالکل ہی ہٹا دیا گیا ہوتا۔ اگر اسلامی ممالک میں تنخواہ دار پیشوائیت کا جبر و تشدد نہ ہوتا تو یہ( ثقافت) کب کی مضمحل ہو چکی ہو تی۔اسلامی مبدأ کا دوبارہ نفاذ آنکھ جھپکنے سے بھی تیزی سے ممکن ہوتا۔
	ہم اپنی بات کا اعادہ کرتے ہوئے کہتے ہیں کہ ان اقوام و قبائل کو اسلامی قالب میں ڈھالنے کے سلسلے میں اسلامی فکری قیادت کو جو کامیابی حاصل ہوئی، وہ بے نظیر کامیابی تھی۔ یہ اقوام و قبائل آج تک مسلمان چلے آ رہے ہیں۔باوجودیکہ استعمار کی ہنگامہ آرائیاں، اس کی خباثتیں اور اس کا مکروفریب عقائد کو بگاڑنے اور افکار کو مسموم بنانے کے لیے زور و شور سے جاری ہے۔یہ عوام اور اقوام تا قیامت امتِ واحدہ اور امتِ مسلمہ بن کر رہیں گے۔ جب سے ان اقوام و قبائل نے اسلام قبول کیا ہے، ان میں سے کوئی ایک گروہ بھی دائرۂ اسلام سے نکل کر مرتد نہیں ہوا۔ اندلس کے مسلمانوں کی  ’’محاکم تفتیش ‘‘  کے ہاتھوں تباہی و بربادی، ان کے گھروں کو آگ لگانا اور جلادوں کے ہاتھوں انہیں پھانسیاں دینا۔ اسی طرح بخارا،  قفقاز اور ترکستان کے مسلمانوں پر لرزا دینے والے مظالم اور مصائب کے باوجود ان اقوام کا اسلام لانے اور امتِ واحدہ میں ڈھل جانے اور اپنے عقیدے کی سخت حفاظت سے اس فکری قیادت کی کامیابی، اور نفاذِ اسلام میں اسلامی ریاست کی کامیابی اور کامرانی کا اندازہ لگایا جا سکتا ہے۔
	اسلامی فکری قیادت کی کامیابی کی دوسری دلیل یہ ہے کہ ملتِ اسلامیہ دنیا بھر میں تہذیب، تمدن، ثقافت اور سائنس میں سب اقوام سے اعلیٰ و بالا تھی۔ اسلامی ریاست پوری دنیا میں بارہ سو سال تک یعنی چھٹی صدی عیسوی سے اٹھارویں صدی کے نصف تک سب سے عظیم اور قوی تر تھی۔ یہی ریاست تمام دنیا کی آب و تاب کی ضامن تھی اور تمام دنیا میں اسی ریاست کا سورج چمکتا رہا۔یہ امر اس قیادت کی کامیابی کی دلیل ہے اور اسلام کے نظام اور عقائد کے نفاذ کی کامیابی کی دلیل ہے۔ لیکن جیسے ہی اسلامی ریاست اور امتِ مسلمہ اسلامی فکری قیادت کو آگے بڑھانے اور دعوتِ اسلامی کا فریضہ سرانجام دینے سے دستبردار ہو گئی، اور اسلام کو سمجھنے اور اس کو نافذ کرنے میں کوتاہی کی مرتکب ہوئی، تو یہ دنیا کی پست ترین قوم بن کر رہ گئی۔
	 اسی لیے ہم کہتے ہیں کہ اسلامی فکری قیادت ہی صالح قیادت ہے اور صرف یہی اس پوری دنیا تک پہنچائی جائے، اور اس فکری قیادت کو دنیا کے سامنے پیش کرنے کے لیے علمبردار پہلے ایک ریاست وجود میں لائے، تو آج بھی جب اسلامی ریاست وجود میں آئے گی، اس کو ویسی ہی کامیابی حاصل ہو سکتی ہے۔
	 اسلام اپنے عقیدے کے ساتھ اور اس سے پھوٹنے والا نظام انسانی فطرت کے موافق ہے۔اس لیے کہ اسلام انسان کو کوئی مصنوعی یا مشینی وجود نہیں سمجھتا، جو کسی نقشہ پر پایا جاتا ہے اور جس پر کسی نظام کو ریاضیاتی دقتِ نظر سے،  بغیر کسی تفاوت کے،  نافذ کیا جا سکتا ہو۔ بلکہ انسان کو، جس پر نظام کو نافذ کیا جا رہا ہے، ایک ایسا اجتماعی وجود سمجھنا چاہیے،  جس کے اندر قوتوں اور خاصیتوں کا فرق و تفاوت پایا جاتا ہے۔ اس لیے ایک پہلو سے یہ بات بالکل طبعی ہے کہ انسانوں کے مابین اگر تقارب ـ(قریب قریب ہونا)ہے،  تو دوسری طرف وہ مساوی (برابر) بھی نہیں۔ لیکن اس امر کے باوجود سب کو سکون و اطمینان کی ضمانت ملنا ضروری ہے۔ اس طرح ایک اور پہلو سے یہ بھی طبعی ہے اور اس وقت اس پہلو سے بحث کرنا درکار ہے، کہ اس نظام کی تنفیذ کے دوران اس کے بہت سے پہلوؤں سے مختلف افراد انحراف بھی اختیار کریں گے اور وہ اس کی مخالفت کرنے لگیں گے۔ اسی طرح کچھ افراد اس نام کو قبول نہیں کریں گے اور کچھ افراد اس نظام سے اعراض بھی کریں گے۔چنانچہ یہ ناگزیر ہے کہ معاشرے کے اندر فساق، فجار، کفار، مرتد، منافق اور ملحد بھی پائے جائیں۔ لیکن معاشرہ کا اصل اعتبار اس کی مجموعی حیثیت سے ہوا کرتا ہے۔ کہ معاشرہ نام ہے افکار، جذبات، نظام ہائے حیات اور انسانوں کا۔ کسی معاشرے کو صرف اس وقت اسلامی معاشرہ کہا جا سکتا ہے، جب اس میں اسلام نافذ ہو، ان تمام چیزوں میں وہ ظاہر بھی ہو رہا ہو۔
	اس کی دلیل یہ ہے کہ کسی انسان کے لیے بھی اس طرح ا سلامی نظام کو نافذ کرنا ممکن نہیں ہے کہ جس طرح محمد صلی اللہ علیہ و آلہ و سلم نے اسے نافذ کیا تھا۔ لیکن اس کے باوجود ہم دیکھتے ہیں کہ آپ کے دور میں کفار بھی موجود تھے اور ملحد بھی۔ منافق و فسّاق بھی پائے جاتے تھے، اور فجار و مرتد بھی۔ لیکن اس کے باوجود کوئی شخص یہ بالکل نہیں کہہ سکتا کہ آپﷺ کے دور میں کامل و مکمل طور پر اسلامی نظام کا نفاذ نہیں ہو اور یہ کہ وہ معاشرہ اسلامی معاشرہ نہیں تھا۔ بات وہی ہے کہ اسلام کو جس انسان پر نافذ کیا جاتا ہے، وہ ایک اجتماعی وجود ہوا کرتا ہے، نہ کہ مشینی و مصنوعی وجود۔
	 بہرحال پوری ملتِ اسلامیہ پر، خواہ وہ عرب تھی یا عجم،  صرف اور صرف اسلام ہی کو نافذ کیا جاتا رہا۔ نفاذِ اسلام کا یہ عمل رسول اللہﷺ  کی ہجرتِ مدینہ سے لے کر بلادِ اسلامیہ پر استعمار کے غلبہ تک جاری رہا، جس نے اسلامی نظام کی جگہ سرمایہ دارانہ نظام کو جاری کیا۔اس بنیاد پر ہم کہہ سکتے ہیں کہ ہجرت کے پہلے سال سے لے کر1336ھ بمطابق 1918ء تک عملی طور پر صرف اسلام ہی نافذ رہا۔ اس پورے عرصہ میں امتِ مسلمہ نے اسلامی نظام کے علاوہ کسی اور چیز کو نافذ نہیں کیا۔
	باوجود یکہ مسلمانوں نے عربی زبان میں اجنبی فلسفے، سائنس اور مختلف اجنبی ثقافتوں کے ترجمے کیے - لیکن انہوں نے کسی قانون یا کسی بھی امت یا قوم کے کسی بھی قانونی نظام کا بالکل عربی میں ترجمہ نہیں کیا۔عملی طور پر ا ور نہ تدریسی مقاصد کے لیے۔ ہاں ! یہ صحیح ہے کہ اسلام کا ایک اجتماعی نظام ہونے کی وجہ سے لوگ اس کی تطبیق و تنفیذ میں کمی و بیشی کا مظاہرہ کرتے  تھے۔ اس کا انحصار اسلامی ریاست کی قوت و ضعف یا اسلام کو صحیح طور پر سمجھنے یا نہ سمجھنے اور اسلامی فکری قیادت کو آگے پہنچانے کے لیے امت کے اندر قوت و طاقت یا اس میں غفلت و سستی کی بناء پر ہوتا ہے۔ یہی وجہ ہے کہ بعض ادوار میں اسلامی نظام کی تنفیذ میں جب سستی اور غلطی کا ارتکاب کیا گیا تو اسلامی معاشرہ انتہائی تنزل کا شکار ہو گیا۔ لیکن اس کمزوری سے تو کوئی نظام بھی بچ نہیں سکتا۔ کیونکہ نظام خواہ کوئی بھی ہو، اس کے نفاذ کے لیے اعتماد تو انسانوں ہی پر کرنا پڑتا ہے۔ چنانچہ یہ یاد رکھنا چاہیے کہ اسلام کے نفاذ میں اگر کوتاہی ہوئی تو اس کا یہ مطلب نہیں کہ اسلام کو نافذ نہیں کیا گیا۔ بلکہ اس سے یہ تو ثابت ہوتا ہے کہ اسلام ہی کو نافذ کیا گیا۔ کیونکہ تنفیذ میں اصل اعتبار ان قوانین اور نظام ہائے حیات کا ہوتا ہے،  جن پر عمل درآمد کا ریاست حکم دیتی ہے۔ اس لحاظ سے ریا ست نے کوئی بھی قانون یا نظام ہائے حیات جو اسلام سے اجنبی تھا اختیار نہیں کیا۔ ان تمام ادوار میں بعض اوقات صرف اتنا ہوا کہ بعض حاکموں نے اسلامی نظام کے بعض احکام کو غلط انداز میں نافذ کیا۔ اس سے زیادہ اور کچھ نہیں ہوا۔
	 ہمارے لیے جو چیز اہم ہے، وہ یہ ہے کہ جب ہم تاریخ میں اسلام کے نفاذ کا مطالعہ کریں تو دو چیزوں کا ضرور خیال رکھیں :
	ایک یہ کہ ہم تاریخ کو دشمنانِ اسلام اور اسلام سے بغض رکھنے والوں سے اخذ نہ کریں۔ بلکہ جب ہم اسے مسلمانوں سے بھی حاصل کریں تو بڑی احتیاط اور باریک بینی سے حاصل کریں۔ تاکہ کہیں ہم اس کی بگڑی ہوئی صورت کو نہ لے لیں۔
	 دوسری چیز یہ کہ ہمیں کسی معاشرہ کے افراد کی تاریخ اور خود معاشرے کے تاریخی پہلو پر  ’’ قیاسِ شمولی‘‘  کو استعمال کرنے سے گریز کرنا چاہے۔ مثلاً ہم اموی عہد کی تاریخ کو یزید کے عہد سے حاصل کریں، یا اسی طرح عہد عباسی کے خلفاء کی تاریخ کو ہم اس عہد کے خلفاء کے بعض واقعات سے حاصل کریں، یا اس معاشرے پر حکم لگائیں، جو عہدِ عباسی میں موجود تھاتو اس کتاب الاغانی کو پڑھ کر، جو بذلہ سنج و لطیفہ گو شعراء اور ادیبوں کی خبریں جمع کرنے کے لیے تالیف کی گئی  تھی، یا کسی عہد کی تاریخ کو اس عہد میں لکھی جانے والی کتبِ تصوف اور ان جیسی دوسری کتابیں پڑھ کر حاصل کریں۔یہ تمام پڑھ کر کسی دور پر یہ حکم لگا دیں کہ یہ فسق و فجور کا دور تھا یا زہد و تقویٰ کا دور تھا۔ بلکہ ہم پر لازم ہے کہ ہم معاشرے کو بحیثیتِ مجموعی لیں اور اس کی تدریس ایک عام طریقے سے نہ ہو بلکہ ایک جامع طریقے سے ہو۔
	اس سلسلے میں یہ بات بھی بڑی اہم ہے کہ کسی بھی دور میں اسلامی معاشرے کی کوئی باضابطہ تاریخ نہیں لکھی گئی- اس سلسلے میں جو کچھ لکھا گیا ہے وہ صرف بعض حاکموں اور حکمرانوں کی خبریں ہیں۔ جن لوگوں نے یہ خبریں تحریر کی ہیں، وہ خود بھی قابل اعتماد اور ثقہ نہیں، اور یہ سب کسی شمار و قطار میں نہیں ہیں۔ لہٰذا ان کے اقوال قابلِ بھروسہ اور قابلِ قبول نہیں۔
	 جب ہم اس بنیاد پر اسلامی معاشرے کا مطالعہ کریں،  یعنی ہر پہلو سے اور خوب تحقیق سے،  تو اس کو تمام معاشروں سے بہتر پاتے ہیں۔ یہ معاشرہ پہلی، دوسری اور تیسری صدی ہجری تک اپنی اس حالت پر قائم رہا اور اسکے بعد 1200 ہجری تک اس کی یہی حالت تھی۔حتیّٰ کہ دولتِ عثمانیہ کے آخری عہد تک معاشرہ اسلامی ہی تھا کیونکہ اسلام ہی کو اسلامی ریاست نے نافذ کر رکھا تھا۔
	 اس سلسلہ میں ایک اہم بات یہ بھی یاد رکھنی چاہیے کہ کسی نظام اور فقہ کے لیے تاریخ کو بنیاد یا مصدر نہیں بنایا جا سکتا۔بلکہ نظام کو فقہی مصادر سے حاصل کیا جانا چاہیے، نہ کہ تاریخ سے۔ کیونکہ تاریخ کسی نظام کا مصدر نہیں ہو سکتی۔ مثلاً اگر ہم کمیونزم کو سمجھنا چاہیں، تو ہم اسے روس کی تاریخ سے حاصل نہیں کریں گے، بلکہ اسے ہم کمیونزم کی بنیادی کتب سے حاصل کریں گے۔ اسی طرح ہم انگریزی فقہ کو سمجھنا چاہیں، تو اسے انگلستان کی تاریخ سے حاصل نہیں کریں گے، بلکہ انگریزی فقہ کا مطالعہ کریں گے۔اس اصول کا اطلاق ہر نظام اور ہر قانون پر ہوتا ہے۔
	اسلام ایک ایسا مبدأ ہے جس کا اپنا ایک عقیدہ اور اپنا نظام ہے۔ پس ہمیں اس کی معرفت، اس کو اختیار کرنے اور اس کے احکام کا  استباط کرنے کے لیے تاریخ کو بالکل مصدر نہیں بنانا چاہیے۔
	اسلام کے نظام کی معرفت کی بنیاد و اساس فقہ اسلامی کی کتابیں ہیں اور اس کے احکام کے استنباط کے لیے مصدر ’’ادلہ تفصیلہ‘‘ ہیں۔ اس لیے اسلامی نظام کے لیے تاریخ کو مصدر بنانا بالکل صحیح نہیں۔ معرفت حاصل کرنے کے لیے اور نہ استدلال کے لیے۔اس بنیاد پر ہم کہہ سکتے ہیں کہ یہ درست نہیں کہ احکامِ اسلامیہ کے لیے ہم عمرؓ ابن خطاب یا عمر ابن عبدالعزیز یا       ہارون الرشید کی تاریخ یا ان کے ادوار کے حوادث یا ان کی تاریخ کے حوالے سے تالیف شدہ کتب کو مرجع قرار دے دیں۔لہٰذا جب کسی واقعہ کے حوالے سے عمرؓ کی رائے کی اتباع اس طرح کرنی چاہیے کہ گویا یہ وہ حکمِ شرعی ہے، جسے عمرؓ نے  مستنبط کیا اور نافذ کیا۔ بالکل اسی طرح ہم کسی ایسے  حکمِ شرعی کا اتباع کریں جسے امام ابو حنیفہؒ یا امام شافعیؒ یا امام جعفرؒ یا ان جیسے دوسرے ائمہ کرام نے مستنبط کیا ہو۔ بہرحال کسی تاریخی حادثہ کو قابلِ اتباع نہیں سمجھنا چاہیے۔ چنانچہ یہ سمجھنا چاہیے کہ اسلامی نظام کو اختیار کرنے یا اس کی معرفت حاصل کرنے کے لیے تاریخ کا کوئی وجود نہیں - اسی طرح اگریہ معلوم کرنا ہو کہ کوئی نظام نافذ بھی کیا گیا یا نہیں، تو اس کو معلوم کرنے کے لیے بھی تاریخ کوئی بنیاد نہیں۔ بلکہ اس کو سمجھنے کے لیے بھی فقہ ہی کو پڑ ھنا چاہیے۔ اس لیے کہ ہر عہد کی اپنی کچھ نہ کچھ مشکلات ہوتی ہیں اور ان مشکلات کا کسی نہ کسی نظام کے ذریعے تدارک کیا جاتا رہا ہے۔ چنانچہ اگر ہمیں کسی ایسے نظام کی معرفت کی ضرورت ہو، جس کے ذریعے اس عہد کی مشکلات کا تدارک کیا جاتا رہا ہو،  تو اس کے لیے ہمیں اس عہد کے تاریخی حوادث کی طرف رجوع نہیں کرنا چاہیے۔ کیونکہ ان میں تو صرف خبروں کو نقل کیا جاتا ہے۔ بلکہ اس کے لیے اس نظام (فقہ اسلامی) کی طرف رجوع کرنا چاہیے جو اس دور میں نافذ رہا ہو۔
	جب ہم اس نظر سے کسی عہد کو دیکھتے ہیں تو واضح فرق معلوم ہوتا ہے،  کہ مسلمانوں نے کسی بھی دور میں کسی غیر اسلامی نظام کو اختیار کیا اور نہ انہوں نے اپنے طور پر کسی نظام کو گھڑ کر اختیار کیا۔ بلکہ مسلمانوں نے جس چیز کو بھی اختیار کیا، وہ ادلہ شرعیہ سے مستنبط تھی۔ ہر دور کے مسلمانوں کی یہ تمنا تھی کہ ان کی فقہ’’ اقوالِ ضعیفہ‘‘ سے پاک صاف رہے۔ حتیّٰ کہ کسی مجتہد مطلق کا قول بھی ضعیف ہو،  تو اس پر عمل کرنے سے لوگوں کو روکا جاتا تھا۔
	اس لیے تمام عالمِ اسلامی میں فقہ اسلامی کے علاوہ کسی قانونی نص کا وجود نہیں ہے۔ اس تمام عالمِ اسلام میں جو کچھ بھی ہے،  وہ صرف فقہ اسلامی ہے۔ امت کے اندر صرف فقہی نصوص کا پایا جانا اور ان کے علاوہ کسی اور ’’ قانون نصوص ‘‘کا فقدان اس امر پر دلالت کرتے ہیں کہ قانون سازی میں فقہی نصوص کے علاوہ کسی اور چیز کو استعمال نہیں کیا جاتا تھا۔
	 ہم تاریخ کو اس حوالے سے پڑھ سکتے ہیں کہ ہمیں کسی نظام کی تنفیذ کی کیفیت کا اندازہ ہو سکے۔ کیونکہ ممکن ہے کہ تاریخ میں ایسے سیاسی حوادث کا ذکر ہو، جن سے ’’ کیفیتِ تطبیق‘‘ کا اندازہ ہو سکے۔ لیکن اس میں بھی انتہائی احتیاط اور تحقیق کی ضرورت ہے کہ ہم صرف مسلمان مؤرخین ہی کو پڑھیں۔ 
	یاد رہے کہ تایخ کے تین مصادر ہیں : کتبِ تاریخ، آثار اور روایات۔ کتب تاریخ کو مصدر کے طور پر اختیار کرنا جائز نہیں، کیونکہ یہ تمام ادوار میں سیاسی حالات کے تحت لکھی گئیں اور ان میں جھوٹ کی آمیزش بھی ہوتی ہے۔ کیونکہ یہ یا تو کسی کے عہد میں لکھی گئیں ہیں یا ان کے مخالف کے عہد میں۔ اس کی بہترین مثال مصر کے محمد علی پاشا کے خاندان کی تاریخ ہے جو1952 ء سے قبل بڑی شاندار تھی اور اس کے بعد یہ تاریخ انتہائی بھیانک شکل اختیار کر گئی۔ اسی طرح ہمارے عہد یا اس سے قبل کے سیاسی حوادث کی تاریخ کا بھی یہی حال ہے۔چنانچہ کتبِ تاریخ کو، اور ان شخصی ڈائریوں کو، جنہیں ذاتی طور پر لکھا گیا، مصدر بنانا بالکل جائز نہیں۔
	جہاں تک آثار کا تعلق ہے تو ان کا غیر جانبداری سے مطالعہ کیا جائے تو یہ کسی چیز کے بارے میں اس کی حقیقی تاریخ کا پتہ دے سکتے ہیں، اگرچہ یہ مسلسل تاریخ نہیں۔علاوہ ازیں بعض حوادث کے ثبوت پر دلالت بھی کر سکتے ہیں۔ مسلمان ممالک میں پائے جانے والے آثار کا مطالعہ کرنے سے، خواہ وہ ان کی عمارتوں کی شکل میں ہوں، یا آلات، یا اور کوئی چیز ہوں، جنہیں تاریخی طور پر معتبر سمجھا جاتا ہو، اس امر کا پورا پورا یقینی اور قطعی ثبوت ملتا ہے کہ عالمِ اسلام میں اسلامی احکام اور نظام کے علاوہ کسی دوسرے نظام یا احکام کا کوئی وجود نہیں تھا۔ مسلمانوں کی زندگی ان کے تصرفات صرف اور صرف اسلامی تھے۔
	جہاں تک روایت کا تعلق ہے  تو اس پر بھی اعتماد کیا جا سکتا ہے،  بشرطیکہ روایت صحیح ہو، اور اس میں اسی طریقے کو اختیار کیا گیا ہو، جس پر روایتِ حدیث میں عمل کیا گیا ہے۔ تاریخ کو بھی اسی اسلوب پر لکھنا چاہیے۔یہی وجہ ہے کہ جب مسلمانوں نے تالیف کا آغاز کیا تو وہ اس طریقۂ روایت پر چلے۔ اسی طرح قدیم کتبِ تاریخ، مثلاً تاریخِ طبری، سیرت ابن ہشام اور ان جیسی دوسری کتبِ تاریخ کو،  اسی اسلوب پر تالیف کیا گیا۔چنانچہ مسلمانوں پر لازم ہے کہ وہ اپنے آپ کواور اپنے بچوں کو ان کتب سے تعلیم دیں، جو مندرجہ بالا طریقے سے تحریر کی گئی ہوں۔ ان کتب سے بچیں جن کا اسلوب ان سے مختلف ہو۔ اسی طرح اسلامی نظام کی تطبیق کا جائزہ لینے کے لیے بھی تاریخ پر انحصار نہ کریں۔
	 مندرجہ بالا بحث سے معلوم ہوا کہ گزشتہ تمام ادوار میں اسلام ہی نافذ تھا۔حتیّٰ کہ پہلی جنگ عظیم کے اختتام پر جب خلافت ختم ہو گئی تو’’ لارڈا لبنی‘‘ نے، جو بیت المقدس کی فتح کے دوران سپہ سالار تھا، اس جنگ کے اختتام کا اعلان ان الفاظ میں کیا کہ  ’’آج صلیبی جنگوں کا اختتام ہوا۔‘‘  اس وقت سے تا حال زندگی کے تمام مسائل اور معاملات میں کافر استعمار ہم پر اپنے  سرمایہ دارانہ نظام کو نافذ کرتا چلا آ رہا ہے اور اس غلبہ کو وہ دائمی بناتا چلا جا رہا ہے۔ لہٰذا اس فاسد اور بوسیدہ نظام، جس کو استعمار نے ہمارے ملکوں پر نافذ کیا ہے، جڑ سے اکھاڑ پھینکنے کے علاوہ اور کوئی چارہ نہیں، تاکہ اسلامی زندگی کا از سرِ نو آغاز ہو سکے۔
	یہ بہت سطحی فکر ہے کہ ہم اسلامی نظام کی جگہ کوئی دوسرا نظام اختیار کر لیں۔ اس طرح یہ خیال کرنا بھی، کہ عقیدے کے بغیر نظام کو نافذ کرنا مسائل کا حل ہے۔بلکہ اس کے سوا کوئی چارہ نہیں کہ پہلے عقیدے کو اختیار کیا جائے، پھر اس سے پھوٹنے والے نظام کو نافذ کیا جائے۔ اسی صورت ہی میں امت کی نجات ممکن ہے۔
	 یہ سب کچھ اس امت کے بارے میں ہے، جس کا کوئی مبدأ ہو اور جس کی ریاست اس مبدأ کی بنیاد پر قائم ہو۔جہاں تک دوسرے گروہوں یا اقوام کا تعلق ہے، تو ان پر اسلام کو نافذ کرنے کے لیے اس امر کی کوئی قید نہیں کہ وہ پہلے اس مبدأ کو اختیار کریں، پھر ان پر اس مبدأ کا نفاذ ہو۔بلکہ اس مبدأ کی حامل اور علمبردار امت کسی بھی امت یا گروہ پر اس نظام کو نافذ کر سکتی ہے، جس نے اگرچہ ابھی تک اس مبدأ کو اختیار نہ کیا ہو۔ کیونکہ اس کے لیے یہ نفاذ نشاۃ ثانیۃکا سبب بن جائے گا، اور آخر کار یہی امرا سے اس عقیدے کو اختیار کرنے پر مجبور کر دے گا۔ لہٰذا جس پر اس نظام کو نافذ کیا جا رہا ہو، اس کے لیے مبدأ کو پہلے اختیار کرنا ضروری نہیں۔ہاں !جو اس نظام کو نافذ کر رہا ہو،  اسے پہلے اس مبدأ کو اختیار کرنا پڑے گا۔ اس طرح قومیت کو اشتراکی نظام کے ساتھ اختیار کرنا اس لیے خطرناک ہے کہ اس کو اس کی مادی فکر سے جدا کر کے اختیار کرنا ممکن نہیں۔ کیونکہ ایسا کرنے کی صورت میں نہ تو وہ مؤ ثر ہو گا اور نہ نتیجہ خیز۔ اس سے اس کی مادی فکر سے متصلاً بھی اختیار کرنا ممکن نہیں، کیونکہ یہ ایک ایسی منفی فکر ہے، جو فطرتِ انسانی کے مخالف ہے۔ یہ اس بات کا تقاضا کرتی ہے کہ پہلے اسلامی عقیدے کو ترک کیا جائے،  پھر اس کو اختیار کیا جائے۔ اس لیے اس کی کوئی گنجائش اور جواز موجود نہیں کہ ہم اشتراکیت کو اختیار کریں ا ور ساتھ ساتھ اسلام کے روحانی پہلو کو بھی محفوظ رکھیں۔اس صورت میں ہم اسلام کو اختیار کر سکیں گے اور نہ اشتراکیت کو۔ کیونکہ یہ دونوں ایک دوسرے کی ضد ہیں۔ ہمارے لیے یہ بھی جائز نہیں کہ ہم اسلامی نظام کو تو لے لیں، اور عقیدہ کو پس پشت ڈال دیں، جس سے یہ نظام نکلتا ہے۔کیونکہ اس صورت میں یہ نظام منجمد اور روح سے خالی ہو جائے گا۔ بلکہ ہمارے لیے ضروری ہے کہ ہم مکمل اسلام کو اس کے عقیدے اور پورے نظام کے ساتھ لیں اور جب ہم اس کی دعوت دوسروں کودیں، تو خود ا س کی فکری قیادت کے حامل اور علمبردار ہوں۔
	پس ہمارے لیے نشاۃ ثانیہ کا ایک ہی راستہ ہے، اور وہ یہ کہ ہم اسلامی زندگی کا از سرِ نو آغاز کریں اور اسلامی زندگی کا آغاز اسلامی ریاست کے بغیر ممکن نہیں۔ یہ صرف اس صورت میں ممکن ہے کہ ہم پورے کے پورے اسلام کو اختیار کریں۔جب ہم اس کے عقیدہ کو اختیار کریں گے،  تو اس کے نتیجے میں سب سے بڑا عقدہ خود بخود حل ہو جائے گا، اور اس پر زندگی کے بارے میں  نقطۂ نظر مرتکز ہو جائے گا۔ اس عقیدے سے جو نظام پھوٹتے ہیں، ان کی اساس کتاب اللہ، سنت رسولﷺ اور اس کی ثقافتی ثروت ہے۔ یہ وہ اسلامی ثروت ہے کہ جس میں فقہ، حدیث، تفسیر اور لغت وغیرہ پائے جاتے ہیں۔ چنانچہ اس کے سوا کوئی دوسرا راستہ نہیں کہ ہم اسلامی فکری قیادت کے مکمل طور پر علمبردار بن جائیں۔ یعنی اسلام کی طرف دعوت دینے سے اور ہر جگہ اسلام کو دوبارہ کامل نافذ کرنے سے، یہاں تک کہ جب فکری قیادت اور امت مجموعی طور پر، اور اسی طرح اسلامی ریاست بھی ا س کی علمبردار بن جائے گی، تب ہم پوری دنیا کے سامنے اسلام کی فکری قیادت کو پیش کرنے کے اہل ہو سکیں گے۔
	نشاۃ ثانیہ کا صر ف یہی ایک طریقہ ہے۔ یعنی اس طرح کہ مسلمان اسلامی زندگی کا   از سرِنو آغاز کرنے کے لیے اسلامی فکری قیادت کے پہلے علمبردار بنیں،  اور پھر اسلامی ریاست کے ذریعہ اس اسلامی فکری قیادت کو سب انسانیت کے سامنے پیش کر دیں۔
***


 اسلامی دعوت کو پیش کرنے کی کیفیت 

	مسلمان دنیا کی امامت (قیادت)سے اپنے دین پر کاربند رہنے کی وجہ سے پیچھے نہیں رہے بلکہ ان کے زوال کا آغاز اس روز سے ہوا جب انہوں نے اپنے دین پر عمل کرنا چھوڑ دیا اور اس میں سستی کا مظاہرہ کیا۔اجنبی تہذیب (کلچر)کو اپنی سرزمین میں داخل ہونے کی اجازت دی اور مغربی نظریات کو اپنے اذہان میں جگہ بنا لینے دی۔وہ اسی دن اسلام کی فکری قیادت سے دستبردار ہو گئے جب اس کی طرف دعوت دینے میں غفلت اور اس کے احکامات کو نافذ کرنے میں ابتری کا شکار ہوئے۔لہٰذا ترقی کی راہ پر گامزن ہونے کے لیے حیاتِ اسلامیہ (اسلامی زندگی) کے از سرِ نو آغاز کے علاوہ اور کوئی چارہ نہیں۔ مسلمان اس وقت تک اسلامی زندگی کا ازسرِ نو آغاز نہیں کر سکتے جب تک کہ وہ اسلامی فکری قیادت کے ذریعے اسلامی دعوت کے علمبردار نہ بن جائیں اور اسی دعوت کے ذریعے اس اسلامی ریاست کو معرضِ وجود میں نہ لے آئیں۔جو اسلام کو(دنیا کے سامنے)پیش کرنے کے لیے اس کی فکری قیادت کی علمبردار ہو۔
	اس امر کی وضاحت ضروری ہے کہ مسلمانوں کی نشاۃ ثانیہ کے لیے اسلامی فکری قیادت کاعلمبردار بننا صرف اسلامی دعوت ہی کے ذریعے ممکن ہے کیونکہ یہ صرف اسلام ہی ہے جو دنیا کی اصلاح کر سکتا ہے۔خواہ مسلمان ہو ں یا غیر مسلم، ان کی نشاۃ ثانیہ اسلام کے بغیر ممکن ہی نہیں۔ چنانچہ اسی بنیاد پر اسلامی دعوت کا علمبردار بننا لازمی ہے۔  یہ بھی ضروری ہے کہ اس دعوت کو دنیا کے سامنے ایسی فکری قیادت کے طور پر پیش کرنے کی بھر پور کوشش کی جائے جس سے اپنے نظام ہائے زندگی پھوٹتے ہوں اور تمام افکار کی بنیاد اسی فکری قیادت پر ہو اور انہی افکار سے وہ تمام تصورات جنم لیتے ہوں جو بلا استثناء زندگی کے بارے میں ہر نقطۂ نظر پر اثر انداز ہوتے ہیں۔ آج اس اسلامی دعوت کو اس طرح پیش کیا جانا چاہیے جیسا کہ اسے پہلے پیش کیا گیا۔ اس میں اس طریقے کی کلیات اور جزئیات میں بال برابر کمی بیشی کیے بغیر اور زمانے کے اختلاف کا کچھ بھی لحاظ کیے بغیر آنحضور صلی اللہ علیہ و آلہ و سلم کی مکمل طور پر اقتداء کی جانی چاہیے۔کیونکہ جو چیز مختلف ہوئی ہے وہ اشکال وسائل ہیں نہ کہ معنی و جوہر (اصل)۔معنی و جوہر میں اب تک کوئی اختلاف ہوا اور نہ آئندہ کبھی ہو گا۔خواہ زمانے پے درپے گزرتے چلے جائیں اور اقوام و ممالک مختلف ہوتے چلے جائیں۔ اسی لیے اسلامی دعوت کو پیش کرنے کے لیے صراحت، جرأت، قوت اور فکر کی ضرورت ہے۔اسی طرح نتائج اور حالات کو نظر انداز کر کے اسلامی فکر اور طریقہ سے جو چیز بھی متصادم ہو،    ا سے چیلنج کیا جائے اور ا س کے اندر پائے جانے والے جھوٹ اور کھوٹ کو کھول کر بیان کیا جائے۔
	اسلامی دعوت کو پیش کرنا اس امر کا تقاضا بھی کرتا ہے کہ مکمل بالاتری اسلامی مبدأ کو حاصل ہو، ا س سے قطع نظر کہ یہ جمہو رکے موافق ہے یا مخالف۔لوگوں کی عادات کے ساتھ چلتا ہے یا ان سے متضاد ہے۔لوگ اس کو قبول کرتے ہیں یا رد کرتے ہیں اور اس کا مقابلہ کرتے ہیں۔پس دعوت کا علمبردار قوم کی چاپلوسی کرتا ہے اور نہ مداہنت سے کام لیتا ہے۔وہ اربابِ اقتدار کی بھی رعایت نہیں کرتا۔اسی طرح وہ لوگوں کی عادات اور ان کی تقالید کی کوئی پروا کرتا ہے اور نہ لوگوں کی قبولیت یا ان کے انکار کو کسی حساب کتاب کے قابل سمجھتا ہے۔وہ صرف مبدأ کو مضبوطی سے تھامتا ہے۔مبدأ کے علاوہ کسی دوسری چیز کو کسی شمار وقطار میں سمجھے بغیر مبدأ ہی کو صراحت سے بیان کرتا ہے۔ چنانچہ دوسرے مبادی کے حامل افراد کو یہ نہیں کہا جائے گا کہ تم اپنے ہی مبدأ پر ڈٹے رہو بلکہ کسی قسم کی زبردستی کے بغیر انہیں اپنے مبدأ کی طرف دعوت دی جائے گی تاکہ وہ اس کو قبول کریں۔کیونکہ دعوت اس امر کا تقاضا کرتی ہے کہ اس مبدأ کے علاوہ کوئی دوسرا نہ ہو اور بالادستی صرف اسی کی ہو۔ارشاد ہے :
	 ھُوَ الَّذِیُ اَرُسَلَ رَسُوُلَہُ بِالُھُدیٰ وَدِیُنِ الُحَقِّ لِیُظُھِرَہُ عَلَی الدِّیُنِ کُلِّہٖ وَلَوُکَرِہَ الُمُشُرِکُوُنَ	(الصف:۸)
	’’اللہ وہی تو ہے جس نے اپنے رسول کو ہدایت اور دینِ حق کے ساتھ مبعوث فرمایا تاکہ وہ اس کو تمام ادیان پر غالب کر دے اگرچہ یہ بات مشرکین کو ناپسند ہی کیوں نہ ہو۔ ‘‘
	پس جب رسول اللہ صلی اللہ علیہ و آلہ و سلم انسانیت کی طرف یہ پیغام لے کر آئے اور آپﷺ نے اس حق پر ایمان رکھتے ہوئے اس کی طرف دو ٹوک انداز میں لوگوں کو دعوت دی تو آپ صلی اللہ علیہ و آلہ و سلم نے پوری دنیا کو للکارا، اور لوگوں کی عادات، تقالید، ادیان، عقائد، حکام اور رعایا کا لحاظ کیے بغیر ہر سرخ و سیاہ انسان کے خلاف اعلانِ جنگ کیا۔ آپﷺ نے اسلام کے پیغام کے سوا کسی اور چیز کو قابل التفات نہیں سمجھا۔آپ ﷺ نے دعوت کا آغاز قریش کے معبودوں کے ذکر اور ان کے عیوب گنوانے سے کیا۔آپﷺ نے ان کے معتقدات اور ان میں پائے جانے والی ہر کمینگی کو چیلنج کیا، حالانکہ اس وقت آپ ﷺ  تنِ تنہا تھے۔اس اسلام پر، جس کی طرف آپ دعوت دیتے تھے، مضبوط ایمان کے علاوہ آپﷺ کے پاس کوئی ساز و سامان،  معین و مددگار یا اسلحہ نہ تھا۔آپ  ﷺ نے عربوں کی عادات وتقالید کی کوئی پروا کی نہ ان کے ادیان ا ور عقائد کی۔ اس معاملے میں ان کے ساتھ نہ کوئی نرمی برتی اور نہ کسی قسم کی کوئی رُو رعایت ہی روا رکھی۔
	اسی طرح اسلامی دعوت کا علمبردار بھی بے باک اور ہر چیز کو للکارنے والا ہوتا ہے۔وہ عادات، تقالید، بیمار افکار، غلط تصورات حتیّٰ کہ اگر رائے عامہ بھی غلط ہو تو وہ اس کو بھی للکارتا ہے، اگر وہ اس کی جدوجہد کے راستے میں رکاوٹ بنتی ہو۔اسی طرح وہ عقائد اور ادیان کو بھی چیلنج کرتا ہے، چاہے اس کے نتیجے میں اسے تعصب یا گمراہی پر جمنے والوں کے انتقام کا نشانہ ہی کیوں نہ بننا پڑے۔
	 اسلامی دعوت کو پیش کرنے کا تقاضا یہ بھی ہے کہ اسلام کی مکمل تنفیذ کی حفاظت کی جائے اور کسی چھوٹے سے چھوٹے حکم میں بھی تساہل نہ برتا جائے۔ دعوت کا علمبردار اس معاملے میں کسی قسم کی چشم پوشی یا سستی اور کمی یا تاخیر کو قبول نہ کرے۔ وہ امر کو مکمل طور پر اختیار کرے اور اس کو جلد از جلد نپٹائے۔حق کے معاملے میں کسی کی سفارش کو قبول نہ کرے۔ رسول اللہ صلی اللہ علیہ و آلہ و سلم نے ثقیف کے وفد کی اس درخواست کو ’’کہ ان کے بت لات کو تین سال توڑے بغیر چھوڑ دیا جائے۔ ‘‘ہرگز قبول نہ فرمایا اور نہ اس درخواست کو کہ’’ لات کو دو سال یا کم از کم ایک مہینے تک ہی چھوڑ دیا جائے۔‘‘ بلکہ آپ ﷺ نے اس کا مکمل طور پر انکار فرمایا۔ اس انکا رمیں کسی قسم کا تردد یا سستی نہیں تھی، بلکہ یہ ایک اٹل فیصلہ تھا۔کیونکہ انسان یا تو ایمان لائے یا نہ لائے، اور نتیجہ بھی جنت یا جہنم ہے۔البتہ رسول اللہ صلی اللہ علیہ و آلہ و سلم نے یہ قبول فرمایا کہ وہ بذاتِ خود اپنے بت لات کو منہدم نہ کریں اور ابو سفیانؓ اور مغیرہؓ بن شعبہ کو اس کام کی ذمہ داری دی۔جی ہاں !آپ صلی اللہ علیہ و آلہ و سلم نے صرف کامل عقیدہ اور اس کی تنفیذ کو قبول فرمایا جس کا عقیدہ تقاضا کرتا ہے۔ البتہ وسیلہ اور شکل کو اختیار فرمایا۔کیونکہ ان کا تعلق براہِ راست عقیدہ کے ساتھ نہیں۔چنانچہ اسی لیے دعوتِ اسلامیہ کے لیے مکمل فکرکی حفاظت لازمی ہے۔اسی طرح فکرۃ یا طریقہ میں کسی قسم کی    چشم پوشی کے بغیر اس کے مکمل نفاذ کی حفاظت کی ضرورت ہے۔البتہ وسائل کے حسبِ منشا استعمال میں کوئی نقصان نہیں۔
	 اسلامی دعوت کو پیش کرنے کا تقاضا یہ بھی ہے کہ اس حوالے کا ہر عمل ایک متعین   نصب العین کے لیے ہونا چاہیے۔ حاملِ دعوت ہمیشہ اس نصب العین کا تصور ذہن میں رکھے اور اس کے حصول کے لیے پیہم کوشش میں لگا رہے۔ مقصد کے حصول کے لیے اس کوشش میں آرام کا تصور بھی ذہن میں نہ لائے۔چنانچہ یہی وجہ ہے کہ حاملِ دعوت بغیر عمل کے صرف فکر پر راضی نہیں ہوتا اور نہ اس کو مدہوش کرنے والا خیالی فلسفہ سمجھتا ہے۔ وہ بے مقصد فکر اور عمل پر راضی ہوتا ہے اور نہ اس کو ایک دو لابی حرکت تصور کرتا ہے جو جمود اور نا امیدی پر ختم ہوتی ہے۔بلکہ وہ فکر و عمل کے امتزاج کے ذریعے مقصد کے حصول اور اس کو عالم وجود میں لانے کے لیے کوشش کرنے والا ہوتا ہے۔ چنانچہ رسول اللہ صلی اللہ علیہ و آلہ و سلم نے مکہ میں فکری قیادت کو پیش کیا، یہاں تک کہ آپﷺ  سمجھ گئے کہ مکہ کا معاشرہ اسلام کو ایک نظامِ حیات کے طور پر قبول کرنے کے لیے تیار نہیں۔چنانچہ آپ ﷺ نے پھر مدینہ کے معاشرہ کو تیار فرمایا، وہاں ایک اسلامی ریاست بنائی اور اسلام کو نافذ کیا۔اس کے بعد اس دعوت کو دوسروں کے سامنے پیش کیا۔ پھر                آپ صلی اللہ علیہ و آلہ و سلم نے اپنی امت کو تیار فرمایا تاکہ وہ آپ صلی اللہ علیہ و آلہ و سلم کے بعد اس دعوت کی علمبردار بنے اور آپ صلی اللہ علیہ و آلہ و سلم کے معیّن کردہ راستے پر چلے۔اس لیے اس وقت، جبکہ مسلمانوں کا خلیفہ موجود نہیں، یہ امر انتہائی ناگزیر ہے کہ اسلامی دعوت ہر پہلو سے ہمہ گیر ہو۔کہ وہ دعوت الی الاسلام بھی ہو اور اسلامی زندگی کا از سرِ نو آغاز کرنے کے لیے ایسی اسلامی ریاست کے وجود میں لانے کے لیے بھی ہو، جو تنفیذ و تطبیقِ اسلام کی ذمہ دار بھی ہو۔ پوری دنیا کے سامنے وہ اسلامی پیغام کو پیش کرنے کی ذمہ داری بھی لے۔اس دعوت کو امت کے اندر اسلامی زندگی کا از سرِ نو آغاز کرنے کی دعوت سے لے کر دنیا کے سامنے ریاست کی جانب سے اسلامی دعوت کو پیش کرنے کی طرف منتقل ہونا چاہیے اور عالمِ اسلام میں مقامی دعوت سے بین الاقوامی سطح پر دنیا کے سامنے دعوت پیش کرنے کی طرف منتقل ہونا چاہیے۔
	اسلامی دعوت کے اندر تصحیحِ عقائد اور اللہ کے ساتھ تعلق کی مضبوطی کو نمایاں حیثیت حاصل ہو۔ لوگوں کو ان کی مشکلات کا حل بھی بتایا جائے تاکہ یہ دعوت زندگی کے تمام میدانوں میں ایک زندہ و فعال دعوت کی صورت اختیار کرے۔چنانچہ رسول اللہ صلی اللہ علیہ و آلہ و سلم مکہ میں لوگوں کے سامنے 
	تَبَّتُ یَدَا اَبِیُ لَھَبٍ وَّتَبَّ 		(اللھب:۱)
	 ’’ ابو لہب کے دونوں ہاتھ تباہ ہو جائیں ( ٹوٹ جائیں)۔ ‘‘	کی تلاوت فرمایا کرتے تھے۔اور اسی وقت: 
	اِنَّہ لَقَولُ رَسُولٍ کَرِیمٍ وَمَا ھُوَ بِقَولِ شَاعِرٍقَلِیلاً مَّا تُؤمِنُونَ	
	 ’’بے شک یہ صاحبِ کرامت رسول کا قول ہے۔اور یہ کسی شاعر کا قول نہیں، تم بہت کم ایمان لانے والے ہو۔ ‘‘  (الحاقۃ:۴۱، ۴۰)	کی بھی تلاوت فرمایا کرتے تھے۔اور اسی طرح اسی وقت :
	وَیُلٌ لِّلُمُطَفِّفِیُنَ اَلَّذِیُنَ اِذَاکُتَالُوُا عَلَی النَّاسِ یَسُتَوُفُوُنَ وَاِذَا کَالُوُھُمُ اَوَّزَنُوُھُمُ یُخُسِرُوُنَ      (المطففین:۲، ۱)
	’’ہلاکت ہو ناپ تول میں کمی کرنے والوں کے لیے۔جب وہ لوگوں سے ناپ کر لیتے ہیں تو پورا لیتے ہیں اور جب انہیں ناپ تول کر دیتے ہیں تو کم دیتے ہیں۔‘‘کی بھی تلاوت کرتے تھے۔اور آپﷺ یہ بھی تلاوت فرمایا کرتے تھے :
	اِنَّ الَّذِیُنَ اٰمَنُوُا وَعَمِلُوُالصّٰلحَاتِ لَھُمُ جَنّٰتٌ تَجُرِیُ مِنُ تَحُتِھَا الُا َنھَارُ ذَالِکَ الُفَوُزُ الُکَبِیُرُ) (البروج:۱۱)
	’’بے شک جو لوگ ایمان لائے اور نیک اعمال کیے۔ان کے لیے باغات ہیں جن کے نیچے نہریں بہتی ہیں، یہ بہت بڑی کامیابی ہے۔ ‘‘  اور مدینہ میں آپ لوگوں کے سامنے یہ تلاوت فرمایا کرتے تھے :
	اَقِیُمُوُا الصَّلَاۃَ وَاٰتَوُا الزَّکوٰۃَ 	(البقرۃ:۴۳)
	’’نماز قائم کرو اور زکوٰۃ دیا کرو۔‘‘ 	 اسی طرح یہ بھی تلاوت فرمایا کرتے تھے :
	اِنُفِرُوُا خِفَافاً وَّثِقَالاً وَّجَاھِدُوُا بِاَمُوَالِکُمُ وَاَنُفُسِکُمُ فِیُ سَبِیُلِ اللّٰہِ 	
	’’(جہاد کے میدان میں)ہلکے پن اور بھاری پن (دونوں)حالتوں میں نکلو اور اللہ کے راستے میں اپنے اموال اور اپنی جانوں سے جہاد کرو۔‘‘	(التوبۃ:۴۱)   آپﷺ یہ بھی تلاوت فرمایا کرتے تھے :
	یَا اَیُّھَا الَّذِیُنَ اٰمَنُوُا اِذَا تَدَایَنُتُمُ بِدَیُنٍ اِلیٰ اَجَلٍ مُّسَمًّی فَاکُتُبُوُہُ	
	’’اے ایمان والو !جب تم کسی مقررہ مدت تک کے لیے کوئی قرضہ دو تو اسے ضبط تحریر میں لے آیا کرو۔ ‘‘  (البقرۃ:۲۸۲)    اور آپﷺ ان کے سامنے یہ آیات بھی تلاوت کیا کرتے تھے :
	 کَیُ لَا یَکُوُنَ دُوُلَۃً بَّیُنَ اُلا َغُنِیَائِ مِنُکُمُ 	(الحشر:۷)
	’’تاکہ دولت صرف تمہارے مالداروں کے درمیان گردش نہ کرتی رہے۔ ‘‘
	  اور آپ ﷺ ان آیات کی بھی تلاوت فرماتے :
	لَایَسُتَوِیُ اَصُحَابُ النَّارِ وَاَصُحَابُ الُجَنَّۃِ اَصُحَابُ الُجَنَّۃِ ھُمُ الُفَائِزُوُنَ		(الحشر:۲۰)		 ’’اہل جہنم اور اہل جنت (ہر گز)برابر نہیں۔ اہل جنت ہی کامیاب ہونے والے   ہیں۔‘‘ 	
	 اس لیے اسلامی دعوت ان تمام نظام ہائے حیات پر مشتمل ہو جو زندگی کی تمام تر مشکلات کو حل کرتے ہیں۔کیونکہ اسلامی دعوت کی کامیابی کا راز اسکے اس طرح زندہ ہونے میں ہے کہ وہ انسان کے من حیث الانسان ہونے کی تمام مشکلات کو حل کرے اور اس کے اندر ایک  ہمہ گیر انقلاب برپا کرے۔
	 اس دعوت کے حاملین اس وقت تک اس مسؤلیت کو نہیں اٹھا سکتے اور ان ذمہ داریوں سے عہدہ بر آء نہیں ہو سکتے جب تک کہ وہ اپنے نفوس کے اندر کمال کے لیے کشش اور جاذبیت کا بیج نہ بوئیں اور ہر وقت حقیقت کا کھوج نہ لگاتے رہیں۔ جب تک وہ اپنی معلومات کی جانچ پڑتال نہ کرتے رہیں تاکہ جو اجنبی چیز (اس دعوت)کے ساتھ چمٹ چکی ہے اسے صاف نہ کر دیں۔ کوئی چیز اتنی قریب ہے کہ اس کے ساتھ چمٹنے کا احتمال ہو تو اس کو دور نہ کر دیں۔ تاکہ ان کے افکار صاف شفاف ہوں اور بے شک افکار کا صاف شفاف ہونا ہی کامیابی اور اس کامیابی کے تسلسل کی ضمانت ہے۔پھر اس دعوت کے حاملین کے لیے یہ بھی ضروری ہے کہ وہ اپنی ذمہ داریوں کو یہ سمجھ کر پورا کریں کہ ان کو اللہ تعالیٰ نے ہم پر فرض کیا ہے اور اللہ تعالیٰ کی رضا کے لیے خندہ پیشانی اور خوشی سے انہیں قبول کریں۔اپنے اعمال کا بدلہ نہ مانگیں اور لوگوں کی جانب سے شکریے کا انتظار بھی نہ کریں اور صرف اللہ تعالیٰ ہی کی خوشنودی کے طلب گار ہوں۔  



اسلامی تہذیب 
	
	تہذیب اور تمدن کے مابین فرق ہے۔ تہذیب زندگی کے بارے میں تصورات کے مجموعہ کو کہتے ہیں جبکہ تمدن اشیائے محسوسہ کی ان مادی اشکال کو کہا جاتا ہے جو زندگی کے معاملات میں زیر استعمال آتی ہیں۔ تہذیب زندگی کے بارے میں نقطۂ نظر کے لحاظ سے خاص ہوتی ہے جبکہ تمدن خاص بھی ہوتی ہے اور عام بھی۔پس تمدن کی وہ اشکال، جو تہذیب سے جنم لیتی ہیں، جیسے مجسمے، تو وہ خاص ہیں۔ تمدن کی وہ اشکال، جو سائنس اور صنعت کی ترقی سے جنم لیتی ہیں، وہ عام ہوتی ہیں۔ یہ کسی امت کے ساتھ مخصوص نہیں ہوتیں بلکہ یہ صنعت اور سائنس کی طرح عالمی ہوتی ہیں۔
	تہذیب اور تمدن کے مابین پائے جانے والے اس فرق کا ہمیشہ لحاظ رکھنا چاہیے۔ جیسا کہ اس فرق کا لحاظ رکھنا ضروری ہے جو تمدن کی ان اشکال، جو تہذیب سے جنم لیتی ہیں اور ان اشکال، جو سائنس و ٹیکنالوجی کی ترقی سے جنم لیتی ہیں، کے درمیان ہے۔ اس لیے تمدن کو اخذ کرتے وقت ان کی اشکال اور تمدن و تہذیب کے درمیان فرق کا لحاظ رکھنا چاہیے۔چنانچہ وہ مغربی تمدن، جو سائنس و ٹیکنالوجی کی پیداوار ہے، اس کو اپنانے میں کوئی امر مانع نہیں۔ وہ مغربی تمدن، جو ان کی تہذیب سے پیدا ہوتی ہے، تو اس کو کسی حال میں اپنا ناجائز نہیں۔ مغربی تہذیب کو اختیار کرنا بالکل جائز نہیں، اس لیے کہ یہ اپنی بنیاد اور زندگی کے بارے میں تصور اور انسان کی سعادت کے بارے میں اسلامی تہذیب سے بالکل متصادم ہے۔
	مغرب کی تہذیب دین کے زندگی سے الگ ہونے کی بنیاد پر قائم ہے اور وہ اس بات کی بھی منکر ہے کہ زندگی میں دین کا کوئی اثر ہے۔ چنانچہ اس کے نتیجے کے طور پر دین کی ریاست سے علیحدگی کی فکر پیدا ہوئی۔کیونکہ یہ اس شخص کے لیے ایک طبعی بات ہے جو دین کو زندگی سے جدا کرتا ہے اور زندگی میں دین کے وجود کا انکار کرتا ہے اور اسی بنیاد پر اس کی زندگی قائم ہے اور زندگی کا نظام برقرار ہے۔اس کی رُو سے زندگی کا نقشہ ہی منفعت ہے کیونکہ یہی اعمال کا معیار ہے۔ اسی لیے اس نظام کی بنیادہی منفعت پر ہے اور اسی پر تہذیب کی بھی بنیاد ہے۔ چنانچہ اس نظام اور تہذیب میں منفعت کا ایک واضح مفہوم ہے کیونکہ اس میں حیات کا تصور ہی یہ ہے کہ یہ بھی ایک منفعت ہے۔ یہی وجہ ہے کہ ان کے نزدیک سعادت یہ ہے کہ انسان کو زیادہ سے زیادہ جسمانی تمتع اور اس کے اسباب مہیا کیے جائیں۔ اس لیے مغربی تہذیب ایک خاص منفعت پرستانہ تہذیب ہے اور اس میں منفعت کے علاوہ کسی اور چیز کا کوئی وزن نہیں۔یہ صرف منفعت کا اعتراف کرتی ہے اور اس کو اعمال کا معیار قرار دیتی ہے۔ روحانی پہلو اس میں انفرادی نوعیت کاہے جس کا جماعت کے ساتھ کوئی تعلق نہیں اور یہ (روحانی پہلو)کنیسہ اور رجال کنیسہ تک ہی محدود ہے۔ یہی وجہ ہے کہ مغربی تہذیب میں اخلاقی یا روحانی یا انسانی قیمت کا کوئی وجود نہیں۔اس میں صرف مادی اور نفعی قیمت کا تصور ہے۔اسی وجہ سے اس میں انسانی اعمال کو ان تنظیموں کے تابع بنایا گیا جو ریاست سے جدا ہیں۔جیسے  ’’صلیبِ احمر‘‘  (ریڈ کراس)اور ’’عیسائی تبلیغی مشنز‘‘اور زندگی سے مادی قیمت یعنی فائدے کے علاوہ ہر قیمت کو ہٹایا دیا گیا ہے۔پس مغربی تہذیب زندگی کے بارے میں انہی تصورات کا مجموعہ ہے۔
	اسلامی تہذیب اس اساس پر قائم ہے جو مغربی تہذیب کی اساس کے متضاد ہے اور زندگی کا نقشہ اس کے نزدیک مغربی تہذیب کی زندگی کے نقشے سے بالکل مختلف ہے۔اسلامی تہذیب میں سعادت کا مفہوم مغربی تہذیب میں اس کے مفہوم سے بالکل جدا ہے۔اسلامی تہذیب اللہ پر ایمان رکھنے کی بنیاد پر قائم ہے اور اس بات پر کہ اللہ تعالیٰ نے کائنات، انسان اور حیات کا ایک نظام بنایا ہے، جس پر وہ چلتے ہیں، اور اس بات پر کہ اللہ تعالیٰ نے سیدنا محمد صلی اللہ علیہ و آلہ و سلم کو اسلام کے ساتھ مبعوث فرمایا۔ یعنی اسلامی تہذیب اسلامی عقیدے کی اساس پر قائم ہے۔ اسلامی عقیدہ اللہ تعالیٰ، ملائکہ، آسمانی کتابوں، رسولوں، آخرت کے دن پر ایمان لانے اور قضا و قدر کے خیر و شر کے من جانب اللہ ہونے کو کہتے ہیں۔چنانچہ یہ عقیدہ ہی اسلامی تہذیب کی بنیاد ہے اور یہ ایک روحانی بنیاد پر قائم ہے۔ اسلامی تہذیب میں زندگی کا نقشہ اسلام کے اس فلسفے سے واضح ہوتا ہے جو اسلامی عقیدے سے پھوٹتا ہے اور جس پر زندگی اور زندگی میں انسان کے اعمال قائم ہیں۔یہ فلسفہ مادہ اور روح سے مرکب ہے۔ یعنی اعمال کو اللہ تعالیٰ کے اوامر و نواہی کے مطابق بجا لانا ہی زندگی کے تصور کی بنیاد ہے۔ چنانچہ انسانی عمل مادہ ہے اور انسان جب وہ عمل سر انجام دیتا ہے تو اس وقت اس بات کا ادراک کرنا کہ’’ اس عمل کے حلال یا حرام ہونے کی وجہ سے اللہ تعالیٰ اس کا بدلہ دے گا ‘‘روح ہے۔ لہٰذا یہ روح اور مادے کا مرکب ہے۔اسی وجہ سے مسلمان کے اعمال کا محرک اللہ تعالیٰ کے اوامر و نواہی ہیں اور اللہ تعالیٰ کے اوامر و نواہی کے مطابق اعمال کی انجام دہی کا مقصد اللہ تعالیٰ کی رضا ہے، صرف منفعت نہیں۔ کسی عمل کو سر انجام دینے کا ارادہ اس عمل کی انجام دہی کی قیمت کی وجہ سے ہوتا ہے اور یہ قیمت اعمال کے اعتبار سے مختلف ہوتی ہے۔ کبھی تو یہ قیمت صر ف مادی ہوتی ہے جیسے نفع کے ارادے سے تجارت کرنا۔ کیونکہ انسان کا تجارت کرنا ایک مادی عمل ہے اور اس میں اللہ تعالیٰ کی خوشنودی کا حصول اسے اللہ تعالیٰ کے اوامر و نواہی کے مطابق سرانجام دینے پر آمادہ کرتا ہے۔ وہ قیمت، جس کا اس عمل کی انجام دہی رعایت کرتا ہے وہ نفع ہے اور وہ اس کی مادی قیمت ہے۔
	کبھی قیمت روحانی ہوتی ہے جیسے نماز، زکوٰۃ، حج، روزہ وغیرہ، اور کبھی قیمت اخلاقی ہوتی ہے جیسے سچائی، امانت داری اور وفاداری۔ بعض دفعہ قیمت انسانی ہوتی ہے جیسے ڈوبنے والے کو بچانا یا مصیبت زدہ کی مدد کرنا۔ انسان جب کوئی عمل سرانجام دیتا ہے تو انہی قیمتوں کا لحاظ رکھتا ہے۔ مگر یہ اعمال کا محرک نہیں ہوتیں اور یہ اعلیٰ معیار نہیں کہ اعمال کی انجام دہی کے وقت ان کو ہدف بنایا جائے۔ بلکہ یہ عمل کی قیمت اور اعمال کے مختلف ہونے کی صورت میں مختلف ہوتی ہیں۔ سعادت تو اللہ تعالیٰ کی رضا کا حصول ہے نہ کہ انسانی حا جات کو پورا کرنا۔کیونکہ انسان کی تمام حا جات یعنی عضویاتی حا جات یا جبلتوں کی حا جات کو پورا کرنا انسان کی ذات کی حفاظت کا ذریعہ ہے۔ یہ کوئی سعادت کا ذریعہ نہیں۔
	یہ ہے زندگی کا نقشہ !اور یہ ہے وہ بنیاد! جس پر یہ نقشہ قائم ہے۔ یہ اسلامی تہذیب کی بنیاد ہے اور مغربی تہذیب کے بالکل متضاد ہے جیسا کہ اس سے نکلنے والی تمدن کی اشکال مغربی تہذیب سے نکلنے والی مدنی اشکال کے بالکل متضاد ہیں۔مثلاً تصویر ایک تمدنی شکل ہے اور مغربی تہذیب ایک ایسی عریاں نسوانی تصویر کو، جس میں نسوانی اعضا کے حسن و جمال کو خوب نمایاں کیا گیا ہو، ایک تمدنی شکل قرار دیتی ہے اور یہ عورت کے بارے میں ان کی زندگی کے تصورات سے ہم آہنگ ہے۔ اس لیے ایک مغربی انسان اسے ایک فنی شہ پارہ سمجھتا ہے اور ایک تمدنی شکل کے طور پر اس پر فخر کرتا ہے جبکہ اس میں فنی کمال کی تمام شرائط پوری طرح پائی جائیں۔لیکن یہ شکل اسلامی تہذیب سے متضاد ہے اور عورت کے بارے میں اس کے تصورات کے بالکل خلاف ہے، جن کی رُو سے عورت ایک آبرو ہے اور اس کی حفاظت فرض ہے۔ اس لیے یہ تہذیب ایسی تصویر کشی کو ممنوع قرار دیتی ہے کیونکہ یہ جبلتِ نوع کو بھڑکانے اور اخلاقی انار کی کی طرف لے جانے کا سبب بنتا ہے۔ اسی طرح جب مسلمان گھر بنانے کا ارادہ کرتا ہے جو ایک تمدنی شکل ہے، تو وہ اس بات کا خیال رکھتا ہے کہ عورت جب گھر میں حالت تبذل (مختصر لباس پہن کر کام کاج میں لگنا)میں ہو تو اس پر باہر کے لوگوں کی نظر نہ پڑے۔ چنانچہ وہ اس کے گرد چار دیواری بناتا ہے، برخلاف مغربی آدمی کے، کہ وہ اپنی تہذیب کے مطابق ان چیزوں کا خیال نہیں رکھتا۔ اسی طرح وہ تمام تمدنی اشکال جو مغربی تہذیب سے نتیجے کے طور پر نکلتی ہیں جیسے مجسمے وغیرہ اور اسی طرح کپڑے، اگر وہ کفار کے ساتھ ان کے کفار ہونے کے اعتبار سے خاص ہوں، تو مسلمان کے لیے ان کو پہننا جائز نہیں۔ کیونکہ وہ (کپڑے)ایک خاص نقطۂ نظر کے حامل ہیں۔اگر کپڑے، اس طرح کے ہوں کہ جن سے ان کے مخصوص کافرانہ تعارف کی پہچان نہ ہوتی ہو، بلکہ انہوں نے ضرورت کے طور پر یا زینت کے لیے ان کو استعمال کرنا ہو، تب یہ عام تمدنی اشکال میں شمار ہو ں گے اور ان کا استعمال جائز ہو گا۔
	 جہاں تک ان تمدنی اشکال کا تعلق ہے جو سائنس و ٹیکنالوجی کی ترقی کی وجہ سے ہیں، جیسے لیبارٹریوں کے آلات، طبی آلات، فرنیچر اور قالین اور اسی قسم کی دوسری چیزیں، یہ سب عالمی تمدنی اشکال ہیں۔ ان کو اختیار کرنے میں کوئی امر مانع نہیں۔ کیونکہ یہ کسی خاص تہذیب کی پیداوار یا اس سے متعلق نہیں ہیں۔
	اس مغربی تہذیب پر، جس کی پوری دنیا پر حکومت ہے، ایک سرسری نگاہ ڈالنے سے نظر آئے گا کہ مغربی تہذیب انسانیت کو اطمینان کی ضمانت دینے سے بالکل قاصر ہے۔ بلکہ اس کے برعکس یہ تو انسانیت کے لیے اس بدبختی کا سبب ہے جس کے کانٹوں پر پوری دنیا کروٹیں لے رہی ہے اور اس کی سلگائی ہوئی آگ میں جل رہی ہے۔ وہ تہذیب، جو دین کی زندگی سے جدائی کو اپنی بنیاد قرار دے رہی ہے، انسانی فطرت کے بالکل خلاف ہے۔ وہ تہذیب، جو عام زندگی میں روحانیت کو کوئی وزن نہیں دیتی اور زندگی کا تصور اس کے نزدیک صرف منفعت ہے، اور انسان اور انسان کے درمیان تعلق بھی صرف منفعت ہی کاہے، اس تہذیب کا نتیجہ صرف بدبختی اور دائمی پریشانی ہی ہو سکتا ہے۔ پس جب تک منفعت اس کی بنیاد رہے گی اس وقت تک یہ تنازع طبیعی ہے اور ا س کے راستے میں جھگڑنا ایک فطری امر ہے۔اس طرح انسانوں کے مابین تعلقات کے قیام کے لیے قوت پر بھروسہ کرنا اس تہذیب کی رُو سے ایک طبیعی امر ہے۔اسی وجہ سے اس تہذیب کے حامل افراد کے نزدیک استعمار بھی ایک طبعی امر ہے۔چنانچہ اس تہذیب کے ہاں اخلاق بھی ہمیشہ ڈانواں ڈول ہی رہیں گے، کیونکہ صرف منفعت ہی اس کی زندگی کی بنیاد ہے۔ لہٰذا یہ طبعی بات ہے کہ زندگی سے اخلاقِ کریمہ نکل جائیں جس طرح کہ روحانی قیمتوں کو نکال دیا گیا تو زندگی مقابلے، جھگڑے، دشمنی اور استعمار کی بنیاد پر استوار ہو گئی۔پس آج دنیا میں انسانوں کے اندر روحانی المیوں، دائمی پریشانی اور پھیلا ہوا شر اس مغربی تہذیب کے نتائج کی بہترین دلیل ہے۔ کیونکہ آج پوری دنیا پر اسی تہذیب کی حکومت ہے اور اس نے ان خطرناک نتائج کو پیدا کیا اور چنانچہ یہی آج پوری دنیا کے لیے خطرہ ثابت ہو رہی ہے۔
	 اسلامی تہذیب پر نظر ڈالنے سے، جو چھٹی صدی عیسوی سے لے کر اٹھارویں صدی عیسوی تک، دنیا پر حکومت کرتی رہی، معلوم ہوتا ہے کہ وہ استعمار نہیں تھی، بلکہ استعماریت اس کی طبیعت میں بھی شامل نہیں تھی۔کیونکہ اس نے مسلمانوں اور غیر مسلموں میں کبھی فرق نہیں کیا۔پس اس کی تمام مدتِ حکمرانی میں، ان تمام اقوام کو عدالت کی ضمانت حاصل تھی، جو ا س کے زیرِ سایہ تھے۔کیونکہ یہ ایک ایسی تہذیب ہے جو اس روحانی بنیاد پر قائم ہے، جو مادی، روحانی، اخلاقی اور انسانی قیمتوں کو متحقق کرتی ہے اور یہ عقیدہ ہی اس تہذیب میں مدارِ زندگی ہے۔ اس کے نزدیک زندگی کا تصور اللہ تعالیٰ کے اوامر و نواہی کے مطابق چلنا ہے اور سعادت کے معنی اللہ تعالیٰ کی خوشنودی کا حصول ہے۔ پس یہ اسلامی تہذیب، پہلے کی طرح دنیا پر حکمرانی کرے گی تو دنیا کے تمام بحرانوں کے حل کے لیے کافی ہو گی اور پوری انسانیت کی خوشحالی کی ضمانت دے گی۔  
***


اسلامی نظام
 
	اسلام ہی وہ دین ہے جسے اللہ تعالیٰ نے سیدنا محمدﷺ پر اس لیے نازل فرمایا کہ اس کے ذریعے اُن تعلقات کو منظم کیا جائے، جو انسان کے اپنے خالق، اپنے نفس اور دوسرے انسانوں کے ساتھ ہیں۔انسان کا اپنے خالق کے ساتھ تعلق عقائد اور عبادات پر مشتمل ہے اور اپنے نفس کے ساتھ تعلق اخلاق، کھانے پینے اور لباس سے متعلق ہے۔ دوسرے انسانوں کے ساتھ اس کے تعلقات معاملات اور عقوبات پر مشتمل ہیں۔پس اسلام وہ مبدأ ہے جو زندگی کے تمام مسائل و معاملات سے متعلق ہے۔یہ کوئی خانقا ہی دین نہیں اور نہ اس کاپاپائیت سے کو ئی تعلق ہے، بلکہ یہ تو مذہبی اشرافیت (مذہبی مطلق العنانی)کو جڑ سے اکھاڑ پھینکتا ہے۔اس لیے اسلام میں رجالِ دین اور رجالِ دنیا کی الگ الگ جماعتیں نہیں، بلکہ وہ تمام افراد، جو اسلام کو اختیار کرتے ہیں، مسلمان کہلاتے ہیں، اور دین کی نظر میں یہ سب برابر ہوتے ہیں۔اس لیے اسلام میں دیندار اور دنیا دار الگ الگ افراد نہیں ہوتے۔ رُوحانی پہلو سے مراد یہ ہے کہ تمام اشیاء اللہ تعالیٰ کی مخلوق ہیں اور وہی ان کی تدبیر کرتا ہے۔کیونکہ انسان جب کائنات، حیات اور خود انسان پر اور اپنے ماحول و متعلقات پر گہری نظر ڈال کر استدلال کرے تووہ ان تمام اشیاء میں موجود نقص، عجز اور احتیاج کا مشاہدہ کر سکتا ہے۔جو اس اَمر کی قطعی دلیل ہے کہ یہ اشیاء کسی خالق کی مخلوق ہیں اور وہی ان کی تدبیر کرتا ہے۔ انسان کو زندگی کے میدان میں چلنے کے لیے ایک نظام کی ضرورت ہے، جس سے وہ اپنی جبلتوں اور عضویاتی حا جات کو منظم کر سکے۔ انسان کے عاجز اور محدود ہونے کی وجہ سے یہ نظام انسان خود نہیں بناسکتا۔کیونکہ اس نظام کو بنانے کے لیے انسان کا فہم تفاوت، اختلافات، اور تناقض کا شکار ہو گا۔ لہٰذا وہ ایک ایسا متناقض نظام ہو گا جو انسان کی بدبختی پر منتج ہو گا۔اس لیے نظام لازمی طور پر اللہ کی طرف سے ہونا چاہیے۔انسان پر لازم ہے کہ وہ اپنے تمام اعمال کو اللہ تعالیٰ کے نظام کے مطابق سرانجام دے۔اگر اس نظام پر چلنا منفعت کی بنیاد پر ہو، اور یہ بنیاد مفقود ہو کہ نظام من جانب اللہ ہے، تو اس میں روحانی پہلو ناپید ہو گا۔اس لیے انسان کے لیے ضروری ہے کہ وہ زندگی میں اپنے اعمال کو اللہ تعالیٰ کے اوامر و نواہی کے مطابق منظم کر لے اور اللہ تعالیٰ کے ساتھ اپنے تعلقات کا ادراک کرے، تاکہ اعمال میں روح پائی جائے۔ یعنی انسان کو اس بات کا ادراک ہوناچاہیے کہ اللہ تعالیٰ کے ساتھ اِس کا تعلق ہے، اور وہ اِسی تعلق کے ادراک کی وجہ سے اپنے اعمال کواللہ تعالیٰ کے اوامر و نواہی کے مطابق سر انجام دے۔تاکہ اعمال کی انجام دہی کے وقت ان میں روحانیت پائی جائے۔کیونکہ روح کا معنی ہی انسان کا اللہ کے ساتھ تعلق کا ادراک ہے اور روح کا مادے کے ساتھ ملنے کا معنی ہی اعمال کی انجام دہی کے وقت اللہ کے ساتھ تعلق کا ادراک ہے۔اسی لیے انسان اللہ کے ساتھ اس تعلق کے ادراک کی وجہ سے اپنے اعمال کو اللہ تعالیٰ کے اوامر و نواہی کے مطابق سر انجام دیتا ہے، پس عمل ایک مادہ ہے، اور اس عمل کی انجام دہی کے وقت اللہ تعالیٰ کے ساتھ تعلق کا ادراک اس عمل کی روح ہے۔چنانچہ عمل کو اللہ تعالیٰ کے اوامر و نواہی کے مطابق سرانجام دینا اللہ تعالیٰ کے ساتھ تعلق کے ادراک کی وجہ سے ہوتا ہے۔ یہی مادہ اور روح کا ملنا ہے۔اسی لیے کسی غیر مسلم کے اپنے اعمال کو قرآن وسنت سے اخذشدہ احکامِ شرعیہ کے مطابق سر انجام دینے میں کوئی روح نہیں اور نہ ہم اس کو روح اور مادہ کا امتزاج کہیں گے۔چونکہ وہ اسلام کو مانتا ہی نہیں، اس لیے اسے اللہ کے ساتھ تعلق کا ادراک ہی نہیں۔بلکہ اس نے احکامِ شرعیہ کو بطورِ نظام اس لیے اختیار کیا کہ وہ اسے پسند آیا، اور اس نے اپنے اعمال کو اس کے ذریعے منظم کیا۔برخلاف مسلمان کے، کیونکہ مسلمان کا اپنے اعمال کو اللہ تعالیٰ کے اوامر و نواہی کے مطابق سرانجام دینا اللہ تعالیٰ کے ساتھ اس کے تعلقات کے ادراک کی وجہ سے ہے اور اللہ تعالیٰ کے اوامر و نواہی کے مطابق اپنے اعمال کو سرانجام دینے سے اس کا مقصد اللہ تعالیٰ کی رضا کا حصول ہے، صرف نظام سے فائدہ اٹھانا نہیں۔اس لیے اشیاء میں روحانی پہلو کا وجود ضروری ہے اور اعمال کی انجام دہی کے وقت روح کا وجود لازمی ہے۔ سب کے سامنے یہ واضح ہونا چاہیے کہ روحانی پہلو سے مراد اشیاء کا ایک خالق کی مخلوق ہونا ہے۔یعنی مخلوق کا خالق کے ساتھ تعلق، اور روح اس تعلق کے ادراک کو کہتے ہیں، یعنی انسان کا اپنے خالق کے ساتھ تعلق کا ادراک۔ روحانی پہلو، روح اور روحانیت کا صرف یہی صحیح مفہوم ہے۔اس کے علاوہ تمام تصورات بالکل غلط ہیں۔ کائنات، حیات اور انسان پر گہری اور مستنیر نظر ڈالنے ہی سے صحیح نتائج تک پہنچا جا سکتا ہے، اور وہی ذات ہے جس نے ہمیں اس صحیح مفہوم تک پہنچایا۔
	بعض ادیان کا نظریہ ہے کہ کائنات کے اندر محسوس بھی ہے اور مغیب بھی، انسان میں روحانی بلندی بھی ہے اور جسمانی رجحان بھی اور زندگی میں ایک روحانی پہلو ہے اور ایک مادی پہلو۔پس محسوس مغیب سے متعارض ہے، روحانی بلندی جسمانی میلان سے میل نہیں کھاتی اور اسی طرح مادہ روح سے الگ ہے۔اسی لیے اُن لوگوں کے نزدیک یہ دونوں پہلو جدا جدا ہیں۔کیونکہ ان کے درمیان بنیادی طور پر طبعی تعارض ہے۔ ان دونوں کا اکٹھا ہونا ممکن نہیں۔اس لیے ایک ہی ترازو میں ان میں سے ایک کو ترجیح دیے جانے کا مطلب دوسرے کے وزن کو کم کرنا ہے۔چنانچہ آخرت کے طلب گار کو روحانی پہلو ترجیح دینا چاہیے۔یہیں سے مسیحیت میں دو اقتدار وجود میں آتے ہیں۔روحانی اقتدار، اور زمانی (دنیوی) اقتدار۔یعنی’’ قیصر کا قیصر کو دو اور اللہ کا اللہ کو دو‘‘ روحانی اقتدار کے حامل افراد رجالِ دین اور کاہن ہیں۔یہ لوگ دنیوی اقتدار کے حصول کی بھی بھرپور کوشش کرتے تھے، تاکہ زندگی میں اُن لوگوں پر روحانی اقتدار بھی مسلط کر سکیں۔یہاں سے دنیوی اقتدار اور روحانی اقتدار کے مابین جنگ شروع ہوئی اور جس نے بالآخر رجالِ دین کو روحانی اقتدار تک محدود کر کے رکھ دیا۔چنانچہ اس کے بعد انہوں نے دنیوی اقتدار میں کسی قسم کے عمل دخل سے انکار کر دیا اور دین دنیا سے الگ ہو گیا۔چونکہ یہ ایک کہنوتی (ملائیت کا) مذہب ہے، دین و دنیا کی یہ جدائی ہی سرمایہ دارانہ مبدأ کا عقیدہ ہے۔یہی مغربی تہذیب ہے، اور یہی وہ فکری قیادت ہے، جس کا وہ علمبردار ہے اور پوری دنیا کو اسی کی دعوت دیتا ہے۔ اسی کو وہ اپنی ثقافت کا ستون سمجھتا ہے اور اسی بنیاد پروہ مسلمانوں کے عقیدے کو متزلزل کرتا ہے۔وہ ’’ قیاسِ شمولی‘‘ کے طور پر اسلام کو مسیحیت پر قیاس کرتا ہے۔ چنانچہ جو شخص بھی اس دعوت، یعنی دین کی زندگی سے جدائی، یا دین کی ریاست یا سیاست سے جدائی کا علمبردار ہے، وہ صرف اس اجنبی فکری قیادت کا تابع اور   ا س کا پیروکا رہے۔وہ استعمار کا ایجنٹ ہے، خواہ اچھی نیت سے ہو یا بدنیتی سے۔وہ یاتو اسلام سے بالکل ناواقف ہے یا اسلام کا دشمن ہے۔اسلام کا یہ نظریہ ہے کہ وہ تمام اشیاء، جن کا حواس ادراک کرتے ہیں، وہ سب مادی اشیاء ہیں۔ ان کے روحانی پہلو سے مراد یہ ہے کہ وہ سب کی سب ایک خالق کی مخلوق ہیں۔ روح سے مراد انسان کا اللہ تعالیٰ کے ساتھ اپنے تعلق کا ادراک ہے۔ اس لیے روحانی پہلو مادی پہلو سے الگ کوئی چیز نہیں، اور نہ انسان کے اندر روحانی اشواق اور جسمانی میلانات پائے جاتے ہیں۔بلکہ انسان کے اندر عضویاتی حا جات اور جبلتیں  ہیں۔ ان عضویاتی حا جات کو پورا کرنا لازمی ہے۔جبلتوں میں سے ایک  ’’ جبلت تدین‘‘  بھی ہے، جو انسانی تکوین کی طبعی عاجزی سے پیدا ہوتی ہے۔ اس کا مطلب ہے کہ ایک مدبر خالق کی محتاجی۔ان جبلتوں کے پورا کرنے کو روحانی پہلو کہا جاتا ہے، نہ کہ مادی۔کیونکہ وہ تو بس ضروریات کو پورا کرنا ہے۔ البتہ ان عضویاتی حا جات اور جبلتوں کو خدائی نظام کے مطابق اور اللہ تعالیٰ کے ساتھ تعلق کا ادراک کرتے ہوئے پورا کیا جائے، تو یہ روح ہے۔اگر ان کو بغیر کسی نظام کے، یا غیر اللہ کے نظام کے مطابق پورا کیا جائے، تو یہ مادی سیرابی ہو گی، جو انسان کی بدبختی پر منتج ہو گی۔ چنانچہ ’’جبلتِ نوع‘‘ کو بغیر کسی نظام کے، یا غیر اللہ کے نظام کے مطابق پورا کرنا، انسان کی بدبختی کا سبب ہو گا۔ اگر اس جبلت کو نکاح کر کے اسلامی نظام کے ذریعے پورا کیا جائے، تو یہ انسان کے لیے تسکین اور اطمینان کا باعث بنتا ہے۔اسی طرح انسان اگر ’’جبلتِ تدین‘‘ کو بغیر کسی نظام کے، یا خدائی نظام کے علاوہ کسی اور نظام کے مطابق، بتوں یا انسانوں کی عبادت کے ذریعے پورا کرے، تو یہ شرک اور کفر   ہو گا۔ اگر اس کو اسلامی احکامات کے مطابق پورا کرے تو یہ عبادت ہو گی۔اس لیے اشیا ء میں روحانی پہلو کا لحاظ رکھنا ضروری ہے۔ تمام اعمال کو اللہ تعالیٰ کے اوامر و نواہی کے مطابق، اس کے ساتھ تعلق کا ادراک کرتے ہوئے، یعنی روح کے ساتھ سر انجام دینا چاہیے۔ چنانچہ ایک عمل میں دو چیزیں نہیں ہیں، بلکہ ایک ہی چیز یعنی عمل ہے۔ اس کا مادہ یا روح کے ساتھ ہونا اس کا ایک وصف ہے۔یہ صرف عمل کو بجا لانے سے حاصل نہیں ہوتا، بلکہ اس عمل کو اسلامی احکامات کے مطابق    سر انجام دینے سے حاصل ہوتا ہے۔چنانچہ مسلمان اگر جنگ میں اپنے دشمن کو قتل کرے تو اس کو جہاد کہا جاتا ہے اور اس کا اسے ثواب ملتا ہے۔ کیونکہ یہ عمل اسلامی احکامات کے عین مطابق ہے۔اگر مسلمان کسی بے گناہ جان (مسلم ہو یا غیر مسلم)کو ناحق قتل کرے، تو یہ بہت بڑا جرم ہے، جس کی اسے سزا ملے گی۔کیونکہ اس کا یہ عمل اللہ تعالیٰ کے اوامر و نواہی کے خلاف ہے۔عمل تو دونوں جگہ ایک ہی ہے، یعنی قتل، اور کرنے والا بھی ایک ہی انسان ہے۔ لیکن قتل اُس وقت عبادت بن جاتا ہے، جب اس میں روح ہو، اور قتل اُس وقت جرم بن جاتا ہے، جب بغیر روح کے ہو۔لہٰذا مسلمان پر لازم ہے کہ وہ اپنے اعمال کو روح کا لحاظ کرتے ہوئے سرانجام دے۔مادہ اور روح کو ملانا کوئی امکانی امر نہیں، بلکہ یہ ایک فرض ہے۔ مادے کا روح سے جدا ہونا جائز نہیں۔یعنی کوئی بھی عمل اللہ تعالیٰ کے اوامر و نواہی اور اس کے ساتھ تعلق کے ادراک کے بغیر نہیں ہونا چاہیے۔ لہٰذا ہر اس چیز کو ختم کرنا لازمی ہے، جس سے روحانی پہلو کی مادی پہلو سے جدائی نظر آتی ہو۔یہی وجہ ہے کہ اسلام میں کوئی رجالِ دین نہیں ہوتے، اور نہ اس میں ملائیت (تھیوکریسی) کے نام پر کوئی دینی اقتدار ہے، اور نہ دین سے الگ دنیوی اقتدار کا کوئی تصوّر موجود ہے۔ بلکہ اسلام وہ دین ہے جس کے اندر سے ریاست جنم لیتی ہے۔ریاست سے متعلقہ احکامِ شرعیہ کی بھی وہی حیثیت ہے، جو نماز کے احکام کی ہے۔ ریاست کا قیام ہی اسلامی احکامات کو نافذ کرنے اور اسلامی دعوت کو دنیا کے سامنے پیش کرنے کا طریقہ ہے۔چنانچہ ہر اس چیز کو ختم کرنا واجب ہوتا ہے، جس سے دین کے روحانیت کے ساتھ خاص ہونے، یا سیاست اور حکومت سے اس کے جدا ہونے کا احساس ہوتا   ہے۔ ان اداروں کو ختم کرنا چاہیے، جو صرف روحانی پہلوؤں کی نگرانی کرتے ہیں۔اس لیے مساجد کی انتظامیہ کو ختم کرنا چاہیے اور یہ ادارۂ معارف کے تابع ہونے چاہییں۔اسی طرح شرعی عدالتوں اور نظامی عدالتوں کو ختم کرنا چاہیے۔ صرف ایک ہی عدالت ہونی چاہیے، جو صرف اسلامی احکامات کے مطابق فیصلہ کرے۔کیونکہ اسلام کا ایک ہی اقتدار ہے۔
	اسلام عقیدہ بھی ہے اور نظام بھی۔عقیدہ اللہ تعالیٰ، فرشتوں، کتابوں، رسولوں، آخرت کے دن پر ایمان اور قضا و قدر کے خیر و شر کے من جانب اللہ ہونے کے اقرار کو کہتے ہیں۔ اسلام نے عقیدے کی بنیاد عقل پر رکھی۔یعنی جس چیز کا عقل ادراک کرے، مثلاً اللہ پر ایمان، محمدﷺ کی نبوت پر ایمان، قرآن مجید پر ایمان، اور انہی کو بنیاد بنا کر غیب سے متعلقہ امور پر ایمان۔ یعنی اُن چیزوں کو ماننا، جن کا عقل ادراک نہیں کر سکتی۔مثلاً قیامت کا دن، ملائکہ، جنت، جہنم وغیرہ۔ان کی بنیاد اس اَمر کو تسلیم کرنے میں ہے کہ ان چیزوں کا مصدر، یعنی قرآن اور حدیثِ متواتر، عقل سے ثابت ہیں۔اسلام نے عقل ہی کو تکلیف کی بنیاد بنایا۔ نظام وہ احکامِ شرعیہ ہیں، جو انسان کے معاملات کو منظم کرتے ہیں۔اسلام کا نظام تمام معاملات کا احاطہ کرتا ہے۔ اسلام نے ان تمام معاملات کا عمومی معانی اور عام شکل کے ساتھ احاطہ کیا ہوا ہے اور ان کی تفصیلات کے استنباط کو، تطبیقات کے اجراء کے دوران، ان عام معانی سے حاصل کرنے کے لیے چھوڑ دیا ہے۔چنانچہ قرآن کریم اور حدیث شریف، انسان کے انسان ہونے کی حیثیت سے، اس کے معاملات کو حل کرنے کے لیے عام معانی پر مشتمل ہیں۔ جزئی احکامات کو ان عام معانی سے استنباط کرنے کے لیے اسلام نے یہ کام مجتہدین پر چھوڑا ہے، اور وہ ان معانی کی روشنی میں ان مشکلات کا حل نکالتے ہیں، جو زمانے کے گزرنے اور جگہوں کی تبدیلی سے پیدا ہوتی ہیں۔مشکلات کو حل کرنے کے لیے اسلام کا ایک ہی طریقہ ہے۔وہ مجتہد کو دعوت دیتا ہے کہ وہ پہلے نئی پیدا شدہ مشکل کی اچھی طرح تحقیق کرے تاکہ اس کو سمجھ سکے۔پھر اس مشکل سے متعلقہ نصوصِ شرعیہ کی تدریس کرے اور پھر ان نصوص سے اس مشکل کا حل نکالے۔یعنی اس مسئلہ کے لیے شرعی دلائل سے شرعی حکم مستنبط کرے اور اس کے علاوہ کسی اور راستے کو بالکل اختیار نہ کرے۔وہ جب اس مشکل کو پڑھے تو اس کو صرف یہ سمجھ کر پڑھے، کہ یہ ایک انسانی مسئلہ ہے۔یہ نہ سمجھے کہ یہ اقتصادی مسئلہ ہے یا اجتماعی یا حکومتی مسئلہ ہے۔بلکہ یہ ایک ایسا مسئلہ ہے جس کے بارے میں حکمِ شرعی کی ضرورت ہے، تاکہ اس کے بارے میں اللہ کا حکم معلوم ہو سکے۔ 
***



حکمِ شرعی 
	 
	بندوں کے افعال سے متعلق شارع کے خطاب کو حکمِ شرعی کہتے ہیں۔یہ خطاب کبھی قطعی الثبوت ہوتا ہے جیسے قرآن کریم اور حدیثِ متواتر، یا ظنی الثبوت جیسے حدیثِ غیر متواتر۔ اگر یہ حکم قطعی الثبوت ہو تو دیکھا جائے گا کہ قطعی الدلالہ بھی ہے کہ نہیں۔اگر یہ قطعی الدلالہ بھی ہو تو اس میں موجود حکم قطعی حکم ہو گا۔مثلاً فرض نمازوں کی تمام رکعتیں، کیونکہ یہ حدیثِ متواتر میں ہیں۔اسی طرح سود کی حرمت، چور کا ہاتھ کاٹنا، زانی کو سنگسار کرنا، یہ سب قطعی حکم ہیں۔ان کادرست ہونا یقینی ہے۔ان میں ایک قطعی رائے کے سوا کوئی دوسری رائے ہے ہی نہیں۔
	اگر شارع کا خطاب ثبوت کے اعتبار سے تو قطعی ہو، لیکن دلالت کے اعتبار سے ظنی ہو، مثلاً جزیہ کی آیت، کہ ثبوت کے اعتبار سے تو قطعی ہے، لیکن دلالت کے لحاظ سے ظنی ہے۔ چنانچہ اس ظن کی وجہ سے احناف شرط لگاتے ہیں کہ اس کو جزیہ ہی کہا جائے گا۔جزیہ دیتے وقت جزیہ دینے والے کی محکومی کا اظہار بھی ضروری ہے۔لیکن شوافع یہ شرط نہیں لگاتے۔ بلکہ ان کے نزدیک اس کو دوگنا کر کے زکوٰۃ کے نام سے بھی وصول کیا جا سکتا ہے اور دینے والے کی ذلت اور محکومی کے اظہار کی بھی کوئی ضرورت نہیں۔بلکہ اس کا اسلامی احکامات کے سامنے جھکنا ہی کافی  ہے۔
	اگر شارع کا خطاب ظنی الثبوت ہو، جیسے حدیثِ غیر متواتر، تو اس میں موجود حکم بھی ظنی ہو گا، برابر ہے کہ وہ قطعی الدلالۃ ہو۔مثلاً شوال کے چھ روزے، جو سنت سے ثابت ہیں، یاظنی الدلالۃ، جیسے زمین کو کرایہ پر دینے کی ممانعت، یہ بھی سنت سے ثابت ہے۔
	 شارع کے خطاب سے صحیح حکم کو سمجھنا ہو تو اجتہاد ہی اس کا ذریعہ ہے۔اس لیے کہ مجتہدین کے اجتہاد سے شرعی حکم کا اظہار ہوتا ہے۔یہی وجہ ہے کہ ہر مجتہد کے لیے اللہ کا حکم وُہ ہوتا ہے، جو اسے اجتہاد کے ذریعے معلوم ہوتا ہے، اور مجتہد کو اُس کے صحیح ہونے کا غالب گمان ہو۔
	لہٰذا کسی مکلف کے اندر کسی مسئلے میں اجتہاد کرنے کی پوری صلاحیت پائی جائے اور اس نے اس میں اجتہاد بھی کیا اور اس کے اجتہاد نے اُسے ایک حکم تک پہنچایا، تو اس صورت میں سب کا اتفاق ہے کہ اس مجتہد کے لیے اپنے ظن کے بر خلاف کسی اور مجتہد کی تقلید کرنا جائز نہیں۔اس کے لیے اپنے ظن کو چھوڑنا بھی جائز نہیں، سوائے اس کے کہ خلیفہ کوئی شرعی حکم تبنی (اختیار)کرے۔کیونکہ اس صورت میں خلیفہ کے حکم پر عمل کرنا اس پر فرض ہے۔کیونکہ وہ اپنے اجتہاد کے ذریعے جس حکم تک پہنچا اور اسے ظنِ غالب ہو گیا، تو یہی حکم اس کے لیے اس مسئلے میں اللہ تعالیٰ کا حکم ہے۔یہ بھی حقیقت ہے کہ خلیفہ کا حکم ہی اختلاف کو دور کرتا ہے۔  چنانچہ کوئی ایسا شخص، جس کے اندر اجتہاد کی صلاحیت تو پائی جاتی ہے، لیکن وہ خود اجتہاد نہیں کرتا، بلکہ کسی اور مجتہد کی تقلید کرتا ہے، تو یہ اس کے لیے جائز ہے۔کیونکہ اس پر صحابہؓ  کا اجماع ہے کہ مجتہد کے لیے اپنا اجتہاد چھوڑ کر دوسرے مجتہد کی تقلید کرنا جائز ہے۔
	جس شخص کے اندر اجتہاد کی صلاحیت ہی نہ پائی جاتی ہو، وہ مقلد ہے۔مقلد کی دو قسمیں ہیں :  متبع اور عامی۔ متبع وہ ہے جس نے اجتہاد کے لیے معتبر علوم میں سے بعض علوم حاصل کیے  ہو ں۔ متبع دلیل کی معرفت کے بعد ہی مجتہد کی تقلید کرے گا۔اس متبع کے لیے اللہ کا حکم مجتہد کا وہ قول ہے، جس کی یہ اتباع کرتا ہے۔عامی شخص وہ ہے جس نے اجتہاد کے لیے معتبر علوم میں سے کوئی علم حاصل نہ کیا ہو۔یہ دلیل کو سمجھے بغیر ہی مجتہد کی تقلید کرے گا۔ مجتہدین کے قول کی تقلید اور اُن احکامات کو لینا، جن کو مجتہدین نے مستنبط کیا ہو، اس عامی پر لازم ہو گا۔ حکمِ شرعی اس کے حق میں وُہی ہو گا، جس کا اس مجتہد نے استنباط کیا ہو۔اس کے لیے حکم شرعی وہ حکم ہے، جس کو ایسے مجتہد نے مستنبط کیا ہو، جس کے اندر اجتہاد کی صلاحیت ہے۔ وہ اس عامی کے حق میں اللہ کا حکم ہے۔ اس کی مخالفت یا اسے چھوڑ کر دوسرے کی تقلید عامی کے لیے بالکل جائز نہیں۔اسی طرح یہ اُس شخص کے حق میں بھی اللہ کا حکم ہے، جو اُس مجتہد کی تقلید کرتا ہے۔اس شخص کے لیے اِس کی مخالفت جائز نہیں۔
	مقلد جب نئے مسائل میں سے کسی ایک مسئلہ میں کسی مجتہد کی تقلید کرے اور اس کے قول پر عمل شروع کرے تو اس کے بعد اس حکم میں اس مجتہد کے اجتہاد کو چھوڑ کر کسی اور کی طرف رجوع کرنا بالکل جائز نہیں۔ہاں !  اس مسئلے کے علاوہ کسی دوسرے مسئلے میں وہ کسی بھی مجتہد کی تقلید کر سکتا ہے کیونکہ یہ اجماعِ صحابہؓ سے ثابت ہے کہ مقلد مختلف علماء کی رائے مختلف مسائل میں طلب کر سکتا ہے۔ جب ایک مقلد ایک معین مذہب پر چلنا شروع کرے، مثلاً کہہ دے کہ میں شافعیؒ کے مذہب پر ہوں، تو اس میں یہ تفصیل ہے۔ چنانچہ ہر وہ مسئلہ، جس پر اس نے اُس مذہب کے مطابق عمل کیا، جس کا وہ مقلد ہے، تو اس مسئلہ میں کسی دوسرے مذہب کی تقلید بالکل جائز  نہیں۔ہاں !  جب تک اس مذہب کے مطابق اس مسئلے پر عمل نہ کیا ہو، تو اس مسئلے میں کسی دوسرے مذہب کو اختیار کر سکتا ہے۔جب ایک مجتہد اپنے اجتہاد کے ذریعے ایک مسئلہ کا حکم معلوم کرے، پھر اس کے لیے اپنے اجتہاد کو چھوڑ کر کسی اور مجتہد کی تقلید کرنا اس صورت میں جائز ہے کہ جب اس پر تمام مسلمانوں کی ایک رائے ہو، جیسا کہ بیعت کے وقت عثمانؓ کے ساتھ ہوا۔  
***



احکامِ شرعیہ کی اقسام 

	احکامِ شرعیہ یہ ہیں :  فرض، حرام، مندوب، مکروہ اور مباح۔ حکمِ شرعی یا تو کسی فعل کو کرنے کے بارے میں خطاب ہو گا، یا فعل کو ترک کرنے کے بارے میں۔پس اگر حکمِ شرعی کسی فعل کے کرنے سے متعلق ہو اور طلبِ جازم کے ساتھ ہو، تو یہ فرض اور واجب ہو گا۔فرض اور واجب کا ایک ہی معنی ہے۔اگر حکمِ شرعی فعل کے کرنے سے متعلق ہو، لیکن طلب  جازم کے ساتھ نہ ہو تو یہ مندوب ہو گا۔اگر حکمِ شرعی فعل کے ترک کرنے سے متعلق ہو، تو یہ بھی یا طلبِ جازم کے ساتھ ہو گا، یا نہیں۔اگر طلبِ جازم کے ساتھ ہو توا س کو حرام اور محظور کہتے ہیں۔ان دونوں کا بھی ایک ہی معنی ہے۔اگر طلبِ جازم کے ساتھ نہ ہو تو یہ مکروہ ہے۔لہٰذا فرض اور واجب وہ ہے جس کے کرنے والے کی تعریف کی جائے اور نہ کرنے والے کی مذمت کی جائے، یا اس کو چھوڑنے والا سزا  کا مستحق قرار پائے۔ حرام وہ ہے جس کے کرنے والے کی مذمت کی جائے اور چھوڑنے والے کی تعریف کی جائے یا کرنے والا سزا کا مستحق ہو۔مندوب وہ ہے، جس کے کرنے والے کی تعریف کی جائے، اور چھوڑنے والے کی مذمت نہ کی جائے۔یعنی کرنے والا ثواب کا مستحق ہو اور چھوڑنے والا سزا کا مستحق نہ ہو۔مکروہ وہ ہے جس کے چھوڑنے والے کی تعریف کی جائے، یا جس کا چھوڑنا کرنے سے بہتر ہو۔مباح وہ ہے کہ جس کے چھوڑنے یا کرنے کے اختیار کے بارے میں شارع کے خطاب پر کوئی سمعی دلیل ہو۔
***


سُنَّت

	سنت لغت میں طریقہ کو کہا جاتا ہے۔لیکن شریعت میں سنت ان چیزوں کو کہا جاتا ہے، جو بطورِ نفل رسول اللہﷺ سے منقول ہوں، مثلاً سنتوں کی رکعتیں۔ان کو سنت فرض کے مقابلے میں کہا جاتا ہے۔ان کو سنت کہنے کایہ مطلب نہیں کہ یہ نبیﷺ کی جانب سے ہیں، اور فرض    اللہ تعالیٰ کی طرف سے۔بلکہ سنت اور فرض دونوں اللہ کی جانب سے ہیں۔ رسول اللہﷺ  تو صرف اللہ تعالیٰ کی طرف سے صرف مبلغ (پیامبر)ہیں۔وہ اپنی خواہشات سے کچھ نہیں بولتے، بلکہ یہ سب اللہ کی طرف سے وحی ہوتا ہے۔سنت چونکہ نبی ﷺ سے بطورِ نفل منقول ہوتی ہے، اس لیے اسے سنت کہا جاتا ہے۔ جس طرح کہ فرض آپﷺ سے بطورِ فرض منقول ہوتا ہے، اس لیے  ا سے فرض کہا جاتا ہے۔ چنانچہ فجر کی دو رکعتیں آپﷺ سے بطورِ فرض نقلِ متواتر کے ساتھ منقول ہیں، اور فجر کی دو سنتیں نبیﷺ سے بطورِ سنت نقلِ متواتر کے ساتھ منقول ہیں۔حالانکہ یہ دونوں (فرض اور سنت)اللہ تعالیٰ کی طرف سے ہیں، رسول اللہﷺ کی طرف سے نہیں۔پس عبادات سے متعلق اَمر(حکم)فرض یا نفل ہوتا ہے۔عبادات کے علاوہ دوسرے معاملات سے متعلق اَمر(حکم)فرض یا مندوب کہلاتا ہے۔نفل اور مندوب ایک ہی چیز ہے، اسے نفل کہا جاتا ہے اور اس پر سنت کا بھی اطلاق ہوتا ہے۔
	اسی طرح سنت کا اطلاق رسول اللہﷺ سے صادر ہونے والے اُن  ’’ ادلہ شرعیہ‘‘  پر بھی ہوتا ہے، جو قرآن کے علاوہ ہیں۔اس میں آپ ﷺ کے اقوال، افعال،  اور تقاریر(اقرار) یعنی آپ ﷺ  کا سکوت (خاموشی)بھی داخل ہے۔
***


رسول اللہﷺ کے افعال کو بطور اسوۂ اختیار کرنا

	رسول اللہﷺ نے جو افعال سرانجام دئیے ان کی دو اقسام ہیں :ایک جبلی(فطرتی) افعال، دوسرے غیر جبلی افعال۔ 
	جبلی افعال جیسے اٹھنا، بیٹھنا، کھانا، پینا وغیرہ۔ ان کے آپ ﷺ اور امت کے لیے مباح ہونے میں تو کسی کو اختلاف نہیں۔یہی وجہ ہے کہ یہ افعال مندوب میں داخل نہیں۔
	 غیر جبلی افعال یا تو رسول اللہﷺ کے ساتھ خاص ہوں گے، کسی اور کے لیے نہیں ہوں گے، یا پھر آپﷺ کے ساتھ مخصوص نہیں ہوں گے۔اگر یہ افعال آپﷺ کے ساتھ مخصوص ہوں، جیسے صومِ وصال(دن رات روزہ رکھنا)کا آپﷺ کے لیے مباح ہونا یا چار سے زیادہ عورتوں سے نکاح کا جائز ہونا وغیرہ، تو یہ افعال آپ ﷺ کی خصوصیات میں سے ہیں۔ ہمارے لیے یہ افعال جائز نہیں۔ان افعال کا آپﷺ کے ساتھ مخصوص ہونا اجماعِ صحابہؓ سے ثابت ہے۔لہٰذا ان افعال کو بطورِ اسوۂ اختیار کرنا جائز  نہیں۔
	 جو فعل آپﷺ نے ہمارے لیے بیان کیا ہو، تو اس کی دلیل ہونے میں کوئی اختلاف نہیں۔یہ بیان یا تو آپﷺ کے صریح قول کی صورت میں ہو گا، جیسے صَلُّوُاکَمَارَاَیُتُمُوُنِیُ اُصَلِّیُ ’’نماز اس طرح پڑھو جیسا کہ تم مجھے پڑھتے ہوئے دیکھتے ہو۔ ‘‘   اور خُذُوُاعَنِّیُ مَنَاسِکَکُم  ’’مجھ سے اپنے مناسک (حج وغیرہ کا طریقہ) سیکھو۔‘‘   یہ اس بات کی دلیل ہے کہ آپﷺ کا فعل ہمیں سمجھانے کے لیے ہے، تاکہ ہم آپ ﷺ کی اتباع کریں۔یا پھر یہ ہو سکتا ہے کہ آپﷺ کا یہ فعل صریح قول کی صورت میں نہ ہو، بلکہ حالات کے قرینے سے ہو۔ اس کی  مثال اس طرح ہے کہ اللہ تعالیٰ کے اس ارشاد کی بنیاد پر: 
	فَاقُطَعُوُا اَیُدِیَھُمَا  ’’ان دونوں کے ہاتھ کاٹ دو۔‘‘ 
	 چور کا ہاتھ کلائی سے کاٹنا، آپﷺ کے فعل میں قول یا قرائنِ احوال کے ذریعے بیان ہوا ہے۔یہ واجب مندوب یا مباح ہونے میں دلیل کے مطابق  مُبَیِّنٌ  کا تابع ہے۔
	 آپ ﷺ کے وہ افعال، جن کے لیے ہمارے پاس نفی یا اثبات کے طور پر بیان ہونے کی کوئی دلیل موجود نہ ہو، تو دیکھا جائے گا کہ ان میں یا تو قربت کا قصد ہو گا، اگر قربت کا قصد ہو، تو وہ مندوب میں داخل ہوں گے۔ اِن کی انجام دہی پر انسان کو ثواب ملے گا اور ترک کرنے پر سزا نہیں ہو گی، مثلاً چاشت(ضحی) کی نفل نماز۔اگر ان افعال میں قربت کا قصد نہ ہو، تو وہ مباح میں شمار ہوں گے۔
***



احکامِ شرعیہ کی تبنی 

	صحابہؓ کے زمانے میں مسلمان بذاتِ خود کتاب و سنت سے احکامِ شرعیہ کو اخذ کیا کرتے تھے اور قضاۃ لوگوں کے مابین جھگڑوں کا فیصلہ کیا کرتے تھے، وہ ہر پیش آنے والے واقعہ سے متعلق احکامِ شرعیہ کا بذات خود استنباط کرتے تھے۔حکمران بھی، امیر المؤمنین سے لے کر والیوں تک، حکومت کے دوران پیش آنے والے کسی بھی مشکل کو حل کرنے کے لیے بذاتِ خود احکامِ شرعیہ کو مستنبط کیا کرتے تھے۔ابو موسیٰ اشعریؓ اور شریح ؓ دونوں قاضی تھے۔یہ دونوں احکام کا استنباط کیا کرتے تھے اور اپنے اجتہاد سے فیصلہ کرتے تھے۔ معاذؓ بن جبل رسول اللہ صلی اللہ علیہ و آلہ و سلم کے عہد مبارک میں والی تھے۔یہ بھی احکام کا خود استنباط کیا کرتے تھے اور اپنی ولایہ (صوبے)میں اپنے اجتہاد کے مطابق فیصلے کرتے تھے۔اسی طرح ابوبکرؓ اور عمرؓ  بھی اپنی خلافت میں احکام کا بذاتِ خود استنباط کرتے تھے اور اپنے اپنے استنباط کردہ احکامات کے مطابق لوگوں پر حکومت کیا کرتے تھے۔ اسی طرح معاویہ اور عمروؓ بن العاص والی تھے، یہ دونوں بھی احکام کا استنباط کرتے تھے اور اپنی اپنی ولایت میں اپنے اجتہاد سے استنباط کردہ احکامات کے مطابق لوگوں پر حکومت کرتے تھے۔
	والیوں اور قاضیوں کے اس اجتہاد کے ساتھ ساتھ خلیفہ کچھ خاص شرعی احکامات بھی تبنی کیا کرتا تھا اور لوگوں کو ان پر عمل کرنے کا حکم دیتا تھا۔لوگ اپنی اپنی رائے اور اپنے اجتہاد کو چھوڑ کر ان پر عمل کرتے تھے۔کیونکہ یہ ایک شرعی حکم ہے کہ خلیفہ کا حکم ظاہراً اور باطناً نافذ ہوتا ہے۔اسی بنیاد پر ابوبکرؓ نے یہ تبنی کی کہ تین طلاقیں دینے سے ایک ہی واقع ہوتی ہے۔آپؓ نے یہ تبنی بھی کی کہ مال مسلمانوں میں مساوی طور پر تقسیم کیا جائے گا۔پہلے یا بعد میں مسلمان ہونے کو نہیں دیکھا جائے گا۔چنانچہ تمام مسلمانوں نے آپ کا اتباع کیا  اور قاضی اور والی بھی آپؓ کی اس رائے پر چلتے رہے۔پھر عمرؓ نے اپنے دور میں ان دونوں مسائل میں دوسری رائے اختیار کی، جو ابوبکرؓ کی رائے کے خلاف تھی۔آپؓ نے تین دفعہ طلاق دینے کو ایک ہی کی بجائے تین قرار دیا اور مال کو مسلمانوں کے درمیان مساوی طور پر تقسیم کرنے کی بجائے پہلے اسلام لانے کو ملحوظ رکھا۔چنانچہ مسلمانوں نے اس مسئلہ میں آپؓ  کی رائے کا اتباع کیا اور قاضی اور والی بھی اس رائے پر چلنے لگے۔پھر آپؓ نے یہ تبنی بھی کی کہ جو زمین جنگ میں مال غنیمت کے طور پر حاصل ہو جائے، اسے اس کے مالکوں کے پاس ہی رہنے دی جائے۔اس کو لڑنے والوں یا مسلمانوں پر تقسیم نہیں کی جائے گی۔لہٰذا قاضی  اور والی اس رائے میں آپؓ کی پیروی کرتے رہے اور اس تبنی کے مطابق فیصلے کرتے رہے۔
	معلوم ہوا کہ اس پر صحابہ کرامؓ کا اجماع ہو چکا تھا کہ خلیفہ کچھ متعین احکامات کی تبنی کر سکتا ہے اور ان پر عمل کرنے کا حکم بھی دے سکتا ہے۔ مسلمانوں پر اس کی اطاعت فرض ہے اگرچہ یہ ان کے اپنے اجتہاد کے خلاف ہو۔چنانچہ یہ تو مشہور شرعی قواعد ہیں کہ:
	لِلسُّلُطَانِ اَنُ یُّحُدِثَ مِنَ الُاقُضِیَۃِ بِقَدُرِ مَایَحُدُثُ مِنُ مُشُکِلَات
	’’سلطان نئے مسائل کے لیے بقدرِ ضرورت نیا حل تلاش کرتا ہے۔‘‘	
	اَمُرُ الُِامَامِ یَرُفَعُ الُخِلَافِ
	 ’’امام کا حکم اختلاف کو ختم کرتا ہے۔‘‘
	اَمُرَُالُاِمَامِ نَافِذًٌ ظَاہِراً وَبَاطِناً 
	’’امام کا حکم ظاہری اور باطنی طور پر نافذ ہوتا ہے۔‘‘ 
	یہی وجہ ہے کہ اس کے بعد بھی خلفاء متعین احکامات کی تبنی کرتے رہے۔چنانچہ  ہارون الرشید نے اقتصادی پہلو میں ’’الخراج‘‘ کتاب کی تبنی کی، اور اس کتاب میں موجود تمام احکامات پر عمل کرنے کو لوگوں پر لازمی قرار د یا۔
***



دستور اور قانون

	قانون کا لفظ ایک اجنبی اصطلاح ہے اور ان کے نزدیک اس کا معنی وہ حکم ہے، جسے حکمران صادر کرتے ہیں تاکہ لوگ اس پر چلیں۔ قانون کی تعریف یوں کی گئی ہے کہ: ’’انسانوں کے تعلقات کے بارے میں قواعد کاوہ مجموعہ، جن کی پیروی کرنے پر حکمران لوگوں کو مجبور کر دے۔‘‘  ہر حکومت کے اساسی قانون پر لفظ دستور کا اطلاق بھی ہوتا ہے۔دستور کی بنیاد پر وجود میں آنے والے نظام سے نکلنے والے قانون (احکامات)پر بھی لفظ قانون کا اطلاق ہوتا ہے۔ دستور کی تعریف یوں کی گئی ہے :  ’’وہ قانون، جو ریاست اور ریاست کے نظامِ حکمرانی کی شکل و صورت متعین کرے، اور اس میں موجود ہر قوت (مسلطہ)کی حدود اور خصوصیات واضح کرے۔ ‘‘ یا ’’دستور وہ قانون ہے جو حکومت کو منظم کرے اور حکومت کے ساتھ افراد کے تعلقات کی حدود متعین کرے، اور افراد پر حکومت کے حقوق اور ذمہ داری، اسی طرح حکومت پر افراد کے حقوق اور    ذمہ داری کی وضاحت (نشاندہی)کرے۔‘‘  پھر دستور کے مختلف مصادر پر ہوتے ہیں۔کبھی دستور قانون کی شکل میں ہوتا ہے، اور بعض دستور عادات اور رسم و رواج سے پیدا ہوتے ہیں، جیسا کہ برطانیہ کا دستور۔اس طرح بعض دستور ایسے ہوتے ہیں، جن کو قومی اسمبلی کی وہ کمیٹی وضع کرتی ہے، جس کو اس وقت امت پر اقتدار حاصل ہوتا ہے۔وہی دستور وضع کرتی ہے اور یہی اس دستور کی اصلاح کی کیفیت بیان کرتی ہے۔پھر یہ کمیٹی برطرف ہو جاتی ہے اور اس کی جگہ وہ قوتیں لے لیتی ہیں جو اس دستور کی بدولت وجود میں آتی ہیں، جیسا کہ فرانس اور امریکہ میں ہوا۔دستور اور قانون کو جن مصادر سے اخذ کیا گیا ہے، ان کی دو اقسام ہیں۔پہلا مصدر وہ منبع ہے، جس سے دستور اور قانون براہِ راست پھوٹتے ہیں۔جیسے عادات، دین، فقہا ء کی آراء، عدالتوں کے فیصلے، عدل و انصاف کے قواعد وغیرہ۔اس کو قانونی مصدر کہا جاتا ہے۔اس کی مثال مغربی ممالک، برطانیہ، امریکہ وغیرہ کا دستور ہے۔
	دوسرا مصدر وہ ماخذ ہے، جس سے دستور یا قانون نکلتا ہو، یا جس سے دستور یا قانون کو منتقل کیا گیا ہو۔فرانس کا دستور اور اسی طرح بعض اسلامی ممالک جیسے ترکی، مصر، عراق، شام کا دستور۔ اسے تاریخی مصدر کہا جاتا ہے۔
	یہ لفظِ دستور اور لفظِ قانون کی اصطلاح کا خلاصہ ہے۔اس کا نچوڑ یہ ہے کہ ریاست متعدد مصادر سے، خواہ وہ قانونی (تشریعی)مصدر ہویا تاریخی، کچھ متعین احکامات کی تبنی کرتی ہے اور ان پر عمل کرنے کا حکم دیتی ہے۔ریاست کی جانب سے تبنی کے بعد یہ احکامات دستور بن جاتے ہیں۔پھر اگر یہ عام احکامات ہوں تو ان کو دستور کہا جاتا ہے، اور اگر یہ خاص احکامات میں سے ہوں، تو ان کو قانون کا نام دیا جاتا ہے۔
	آج مسلمانوں کو جس سوال کا جواب دینا ہے، وہ یہ ہے کہ آیا اس اصطلاح کا استعمال جائز ہے کہ نہیں ؟ اس کا جواب یہ ہے کہ وہ اجنبی الفاظ، جن کی حیثیت اصطلاحی معانی کی ہو اور یہ اصطلاح مسلمانوں کی اصطلاح کے مخالف ہو، تب ان کا استعمال جائز نہیں۔مثلاً ’’عدا لۃاجتماعیہ‘‘ (اجتماعی عدل)کا لفظ، کیونکہ اس سے مراد ایک مخصوص نظام ہے، جس کا خلاصہ یہ ہے کہ غریبوں کو تعلیمی اور طبی سہولیات کی ضمانت دی جائے اور ملازموں اور مزدوروں کے حقوق کی حفاظت کی ضمانت دی جائے۔یہ اصطلاح مسلمانوں کی اصطلاح کے خلاف ہے۔کیونکہ مسلمانوں کے نزدیک عدل ظلم کی ضد ہے اور تعلیم اور طبی سہولیات کی ضمانت تمام انسانوں کے لیے ہے، چاہے وہ غریب ہوں یا امیر۔اسی طرح محتاج اور ضعیف کے حقوق کی ضمانت ان تمام لوگوں کے لیے ہے، جو اسلامی ریاست کے زیر سایہ رہتے ہوں، چاہے یہ لوگ ملازم ہوں یا نہ ہوں، مزدور ہوں یا کسان یا کچھ اور ۔ اس کے برعکس اگر وہ لفظ ایسی اصطلاح کے طور پر ہو، جس کا معنی اور مفہوم مسلمانوں کے ہاں موجود ہو، تو اس کا استعمال جائز ہے، مثلاً ’’ضربیۃ‘‘ (ٹیکس)کا لفظ۔کیونکہ اس سے مراد وہ مال ہے، جو ریاست کا انتظام چلانے کے لیے لوگوں سے لیا جاتا ہے اور ریاست کا انتظام چلانے کے لیے لوگوں سے مال لینے کا طریقہ مسلمانوں کے ہاں بھی پایا جاتا ہے۔اس لیے لفظ’’ ٹیکسز‘‘ (ضرائب)کا استعمال جائز ہے۔ اسی طرح لفظِ قانون اور دستور کا معنی ہے کہ ریاست کچھ مخصوص متعین احکامات اختیار کرے پھر لوگوں کے لیے اس کا اعلان کرے۔ لوگوں کے لیے اس پر عمل کرنے کو لازمی قرار دے اور لوگوں پر انہی احکامات کے مطابق حکومت کرے۔یہ مسلمانوں کے ہاں بھی پایا جاتا ہے۔چنانچہ لفظ قانون اور دستور کے استعمال میں کوئی اَمر مانع نہیں۔چنانچہ دستور اور قانون سے مراد وہ احکام ہیں، جن کو خلیفہ احکامِ شرعیہ سے تبنی کرے۔البتہ اسلامی دستور، اسلامی قوانین اور غیر اسلامی دستور اور غیر اسلامی قوانین کے درمیان بڑا فرق ہے۔کیونکہ غیر اسلامی قوانین اور دستور کا مصدر عادات اور عدالتوں کے فیصلے وغیرہ ہوتے ہیں۔ان کی تاسیس وہ آئینی اسمبلی کرتی ہے جو دستور وضع کرتی ہے اور قوانین کو عوام کی منتخب مجلس وضع کرتی ہے۔کیونکہ ان کے نزدیک عوام ہی قوت کا سرچشمہ ہیں اور بالا دستی عوام کو حاصل ہے۔جبکہ اسلامی دستور اور اسلامی قوانین کا مصدر صرف کتاب اللہ اور سنت رسول ﷺ ہے، اور ان کی تاسیس کرنے والا مجتہدین کا اجتہاد ہے۔جس کی اساس پر خلیفہ متعین احکامات کی تبنی کرتا ہے اور ان کے ذریعے حکومت کرتا ہے، لوگوں کے لیے ان کی پابندی لازمی ہے۔کیونکہ بالا دستی شریعت کو حاصل ہے اور احکامِ شرعیہ کا استنباط کرنے کے لیے اجتہاد کرنا تمام مسلمانوں کا حق ہے۔ اجتہاد فرضِ کفایہ ہے، اور احکامات کی تبنی(اختیار کرنے) کا حق صرف خلیفہ کو حاصل ہے۔
	یہ بحث قانون اور دستور کے الفاظ کے استعمال کے جائز ہونے کے حوالے سے تھی۔جہاں تک احکامات کی تبنی کی ضرورت کے وجود کی بات ہے، تو مسلمان ابوبکرؓ کے عہد سے لے کر آخری مسلمان خلیفہ کے عہد تک، مخصوص احکامات کی تبنی اور ان پر عمل کرنے کا حکم دینے کے اصول پر قائم رہے۔ہاں ! یہ تبنی مخصوص احکامات کی ہوتی تھی، ان تمام عام احکامات کی تبنی نہیں ہوتی تھی، جن کے مطابق ریاست حکومت چلاتی تھی۔ریاست نے بعض اوقات کو مستثنیٰ کر کے کبھی عام احکامات کی تبنی نہیں کی۔عام احکامات کی تبنی کی مثال یہ ہے کہ ایوبیوں نے مذہبِ شافعیؒ  کی تبنی کی اور عثمانی خلافت نے مذہب ابو حنیفہؒ  کی تبنی کی۔
	اب یہاں یہ سوال پیدا ہوتا ہے کہ ایک ہمہ گیر دستور اور عام قوانین وضع کرنا مسلمانوں کے مفاد میں ہے یا ان کے مفاد کے خلاف ہے ؟ اس کا جواب یہ ہے کہ ایک ہمہ گیر دستور اور تمام احکامات کے بارے میں عام قوانین بنانا جدت پسندی اور اجتہاد میں مددگار ثابت نہیں ہو سکتا۔یہی وجہ ہے کہ قرونِ اُولیٰ یعنی عہد صحابہؓ،  عہد تابعینؒ اور عہد تبع تابعینؒ میں مسلمان خلیفہ کی جانب سے تمام احکامات کی تبنی کرنے سے اجتناب کرتے رہے۔بلکہ وہ صرف اُن مخصوص احکامات کی تبنی پر اکتفاء کرتے رہے، جو وحدتِ حکم (حکومت کے ایک ہونے) وحدتِ تشریع (قانون  کے ایک ہونے)وحدتِ ادارہ(انتظامیہ کے ایک ہونے)کی بقاء کے لیے ناگزیر ہو۔ اس بنیاد پر کہا جا سکتا ہے کہ جدت پسندی اور اجتہاد پیدا کرنے کے لیے بہتر یہ ہے کہ مملکت کے لیے کوئی ایسا ہمہ گیر دستور نہ ہو، جو تمام احکامات پر مشتمل ہو۔بلکہ مملکت کا دستور ان عام احکامات پر مشتمل ہو، جو ریاست کی شکل و صورت کو متعین کرے اور اس کی وحدت کی بقاء کی ضمانت دے۔ اجتہاد و استنباط کو والیوں اور قاضیوں پر چھوڑ دیا جائے۔ تاہم یہ اس صورت میں ہو گا کہ جب اجتہاد عام ہو اور لوگ اجتہاد کر سکتے ہوں۔ جیسا کہ عہد صحابہؓ، عہد تابعینؒ اور عہد تبع تابعین میں تھا۔ اگر تمام لوگ مقلد ہوں اور مجتہد شاذونادر ہی پائے جاتے ہوں تو اس صورت میں ریاست کے لیے ضروری ہے کہ وہ ایسے احکامات کی تبنی کرے کہ جن کے مطابق خلیفہ، والی اور قاضی وغیرہ لوگوں پر حکومت کر سکیں۔ کیونکہ اس کے بغیر والیوں اور قاضیوں کی مختلف اور متناقض تقلید کی وجہ سے    اللہ تعالیٰ کے نازل کردہ احکامات کے مطابق حکومت کرنا مشکل ہو جائے گا۔تبنی تدریس، واقعہ کو سمجھنے اور دلیل کی معرفت حاصل کرنے کے بعد ہو گی۔اس کے علاوہ اگر والیوں اور قاضیوں کو ان کی اپنی صوابدید کے مطابق حکومت کرنے کی اجازت دے دی جائے، تو ایک ہی ریاست بلکہ ایک ہی ملک کے اندر احکامات مختلف ہو ں گے۔ بلکہ ہو سکتا ہے کہ حکومت اللہ کے نازل کردہ احکامات کے مطابق ہی نہ ہو۔اس لیے اسلامی ریاست کے لیے لازمی ہے کہ وہ آج مسلمانوں کے حالات کودیکھتے ہوئے اور اسلام کے بارے میں اس جہالت کا ادراک کرتے ہوئے مخصوص احکامات کی تبنی کرے۔ یہ تبنی معاملات اور عقوبات کے بارے میں ہونی چاہیے، نہ کہ عقائد و عبادات کے بارے میں، اور یہ تبنی تمام احکامات کے لیے عمومی نوعیت کی ہونی چاہیے۔ تاکہ ریاست کے معاملات منضبط ہو سکیں اور مسلمانوں کے تمام امور احکامِ شرعیہ کے مطابق سر انجام پائیں۔اس لیے ریاست جب بھی احکام کی تبنی کرے اور دستور و قوانین وضع کرے، تو صرف اور صرف احکامِ شرعیہ کا اتباع کرے۔اس کے علاوہ کسی اور چیز کو اخذ نہ کرے۔بلکہ کسی چیز کی تدریس بھی نہ  کرے۔ لہٰذا احکامِ شرعیہ کے علاوہ کوئی اور چیز نہیں لی جائے گی۔ اس سے قطع نظر کہ وہ اسلام کے مخالف ہے یا موافق۔چنانچہ ریاست قومیانے (اشیاء کو حکومتی تحویل میں لینا) کی پالیسی کو اختیار نہیں کر سکتی، بلکہ عام ملکیت کے احکامات ہی وضع کرے گی۔اس لیے فکر اور طریقہ سے متعلق ہر چیز میں لازمی طور پر وہ شرعی احکامات ہی کی پیروی کرے گی۔ جہاں تک ان قوانین اور نظاموں کی بات ہے، جن کا تعلق فکر اور طریقہ سے نہیں ہوتا، اور جن کے بارے میں کوئی خاص نقطہ نظر بھی نہیں ہوتا، مثلاً انتظامی قوانین اور محکموں کی ترتیب یا اس قسم کی دوسری چیزیں، تو یہ گویا وسائل اور اسلو ب ہیں۔یہ سائنس، صنعت اور فنون کی طرح ہے۔ ریاست انہیں اختیار کر کے اپنے مسائل و معاملات سلجھا سکتی ہے۔جیسا کہ عمرؓ بن خطاب نے کیا کہ جب آپؓ نے دفاتر کو ترتیب دینا چاہا تو آپؓ نے یہ اہل فارس سے اخذ کیا۔ یہ انتظامی اور فنی اشیاء دستور سے ہیں، نہ کہ قوانینِ شرعیہ ہیں۔یہ دستور میں داخل نہیں۔اس لیے اسلامی ریاست کی یہ ذمہ دار ی ہے کہ اس کا دستور احکامِ شرعیہ یعنی اسلام پر مبنی ہو، اور اس کا قانون بھی اسلامی ہو۔ جب وہ کوئی حکم تبنی کرے، تو لازمی طور پر اسے دلیلِ شرعی کی قوت کی بنیاد پر کرے، اور ساتھ ساتھ موجودہ مشکل کو بھی صحیح طور پر سمجھے۔چنانچہ پہلے مسئلہ کو اچھی طرح سمجھنے کے لیے اس کی تحقیق کرے کیونکہ سب سے ضروری چیز مسئلہ کو سمجھنا  ہے۔ پھر اس مسئلہ کا حکمِ شرعی معلوم کرے۔پھر اس حکمِ شرعی کی دلیل کی تدریس کرے اور پھر دلیل کی قوت کی بنیاد پر اس حکم کی تبنی کرے۔یہ شرعی احکامات یا تو مجتہدین میں سے کسی مجتہد کی رائے کی بنیاد پر اختیار کیے جائیں، اور اس کی دلیل معلوم ہو اور دلیل کی قوت پر اطمینان بھی ہو۔ یا پھر کتاب اللہ، سنت رسولﷺ اجماعِ صحابہؓ اور قیاس سے شرعی اجتہاد کے ذریعے اختیار کیے جائیں۔ اگرچہ یہ اجتہاد جزئی ہو، یعنی ایک ہی مسئلے پر اجتہاد ہو۔چنانچہ ریاست جب ساز و سامان کا بیمہ کرنے سے منع کرنے کی تبنی کا ارادہ کرے، تو ضروری ہے کہ پہلے یہ تحقیق کرے کہ ساز و سامان کا بیمہ کیا ہوتا ہے ؟ اس کو سمجھے، پھر ملکیت کے وسائل کی تدریس کرے، پھر ملکیت سے متعلق اللہ تعالیٰ کے حکم کا بیمہ پر انطباق کرے اور پھر اس کے بارے میں حکمِ شرعی کی تبنی کرے۔ یہی وجہ ہے کہ ہر قانون اور دستور کے لیے ایک مقدمہ ضروری ہے جو اس مذہب کی وضاحت کرے جس سے ہر دفعہ لی گئی ہو اور اس دلیل کی وضاحت کرے جس پر اعتماد کیا گیا ہو۔ یا اس دلیل کی وضاحت کرے جس سے اس دفعہ کا استنباط کیا گیا ہو، جبکہ یہ استنباط اجتہاد صحیح کے ذریعے کیا گیا ہو،  تاکہ مسلمانوں کو یہ معلوم ہو کہ ریاست دستور اور قوانین کے جن احکامات کی تبنی کرتی ہے، وہ احکامِ شرعیہ ہیں اور صحیح اجتہاد کے ذریعے استنباط کیے گئے ہیں۔ کیونکہ مسلمانوں پر ریاست کی اطاعت صرف اس صورت میں فرض ہے کہ جن احکامات کی تبنی ریاست نے کی ہے اور جن کے ذریعے وہ حکومت کرتی ہے، وہ احکامِ شرعیہ ہوں۔ اسی بنیاد پر ریاست دستور اور قوانین کے لیے احکامِ شرعیہ کی تبنی کرے، تاکہ ان احکامات کے ذریعے ان لوگوں پر حکومت کرے، جو اس کے زیر سایہ رہے ہوں۔
	بطورِ مثال ہم مسلمانوں کے سامنے عالمِ اسلام میں ایک اسلامی ریاست کے دستور کا مجوزہ خاکہ رکھتے ہیں، تاکہ وہ اس کو پڑھیں اور دنیا کے سامنے اسلامی دعوت کو پیش کرنے والی اسلامی ریاست کے قیام کے لیے عملی کوشش کریں۔
***


مسودۂ دستور

عمومی احکامات

دفعہ نمبر ۱۔		اسلامی عقیدہ ہی ریاست کی بنیاد ہے، وہ اس طرح کہ ریاست کی ساخت، اس کے ڈھانچے، اس کے محاسبہ یا کوئی بھی چیز، جو ریاست سے متعلق ہو، وہ اسلامی عقیدے ہی کی بنیاد پر ہو گی۔دستور اور قوانینِ شرعیہ کی بنیاد بھی یہی عقیدہ ہے۔دستور اور قوانین سے متعلق صرف اس چیز کو قبول کی جائے گی، جو اسلامی عقیدے سے ہو۔

دفعہ نمبر ۲۔		دار الاسلام وہ ملک ہے جہاں اسلامی احکامات نافذ ہوں اور اس کی امان اسلام کی امان کی وجہ سے ہو۔دار الکفر وہ ہے جہاں کفریہ نظام نافذ ہو یا اس کی امان اسلام کے بغیر ہو۔

دفعہ نمبر۳۔	خلیفہ متعین شرعی احکامات کی تبنی کرے گا جن کو دستور اور قوانین بنایا جائے گا۔خلیفہ جب کسی حکمِ شرعی کی تبنی کرے تو صرف یہی حکم حکمِ شرعی ہو گا اور اس پر عمل کرنا فرض ہو گا۔ یہ اسی وقت نافذ العمل قانون ہو گا جس پر عمل درآمد رعایا میں سے ہر فرد پر ظاہراً و باطناً فرض ہو گا۔  

دفعہ نمبر۴۔	خلیفہ عبادات میں سے سوائے زکوٰۃ و جہاد کے، کسی متعین حکمِ شرعی کی تبنی نہیں کرے گا۔ نہ وہ عقیدۂ اسلامیہ سے متعلقہ افکار میں سے کسی فکر کی تبنی کرے گا۔

دفعہ نمبر۵۔	وہ تمام افراد، جو اسلامی ریاست کی شہریت کے حامل ہوں، انہیں حقوق ملیں گے اور انہیں اپنے شرعی فرائض پورے کرنے ہوں گے۔

دفعہ نمبر۶۔	ریاست کے لیے بالکل جائز نہیں کہ وہ اپنے شہریوں کے مابین حکمرانی، قضاء (فیصلوں)اور معاملات کی نگرانی اور دوسرے مسائل میں کسی قسم کا امتیازی سلوک کرے۔ بلکہ ریاست کی ذمہ داری ہے کہ وہ اپنے تمام افراد کو رنگ، نسل اور دین کو نظر انداز کرتے ہوئے ایک ہی نظر سے دیکھے۔

دفعہ نمبر۷۔	ریاست ان تمام افراد پر، جو اسلامی ریاست کے شہری ہوں، چاہے وہ مسلم ہوں یا غیر مسلم، حسبِ ذیل طریقے سے اسلامی شریعت نافذ کرے گی :
الف۔		مسلمانوں پر بغیر کسی استثناء کے تمام اسلامی احکامات نافذ کرے گی۔
ب۔		غیر مسلم جیسا اعتقاد رکھیں اور جس طرح چاہیں، عبادت کریں، ان سے باز پرس نہیں کی جائے گی۔
ج۔		مرتدوں پر مرتدین کے اسلامی احکامات لاگو کرے گی، بشرطیکہ وہ خود مرتد ہوئے ہوں۔لیکن اگر وہ مرتدین کی اولاد ہوں اور پیدائشی غیر مسلم ہوں تو ان کے ساتھ       غیر مسلمانوں کا سا معاملہ کیا جائے گا۔یعنی صورت حال کو دیکھ کر، کہ وہ مشرک ہیں یا اہل کتاب۔
د۔		غیر مسلموں کے ساتھ کھانے پینے اور لباس کے معاملات میں احکامِ شرعیہ کی حدود میں رہتے ہوئے ان کے دین کے مطابق معاملہ کیا جائے گا۔
ھ۔		غیر مسلموں کے درمیان شادی و طلاق کے معاملات ان کے ادیان کے مطابق نمٹائے جائیں گے اور مسلمانوں کے ساتھ غیر مسلموں کے یہ معاملات اسلامی احکامات کے مطابق سنوارے جائیں گے۔
و۔		باقی تمام احکامِ شرعیہ اور سب امورِ شرع، مثلاً معاملات، عقوبات، بینات (گواہوں)، نظامِ حکومت اور اقتصادیات وغیرہ کو تمام رعایا پر، خواہ وہ مسلم ہوں یا غیر مسلم، ریاست برا بری کی بنیاد پر نافذ کرے گی۔اسی طرح معاہدین (اہلِ معاہدہ)مستامنین (امن میں آنے والے)اور ہر اس شخص پر، جو اسلامی ریاست کے زیر سایہ رہتا ہے، ریاست ان احکامات کو نافذ کرے گی۔البتہ سفراء اور ایلچیوں کے ساتھ ان کے ممالک کے ساتھ کیے گئے معاہدے کے مطابق معاملہ کیا جائے گا۔

دفعہ نمبر۸۔	عربی زبان ہی چونکہ اسلام کی زبان ہے، اس لیے ریاست صرف عربی زبان استعمال کرے گی۔

دفعہ نمبر۹۔	اجتہاد فرضِ کفایہ ہے، ہر مسلمان کو اجتہاد کا حق حاصل ہے، بشرطیکہ اس کے اندر اجتہاد کی شرائط پائی جاتی ہوں۔

دفعہ نمبر۱۰۔	اسلام کے بارے میں تمام مسلمان جوابدہ ہیں، اس لیے اسلام میں رجالِ دین نہیں ہوتے۔چنانچہ ریاست کا فرض ہے کہ جب وہ مسلمانوں کے اندر اس قسم کے رجحانات محسوس کرے تو انہیں روک دے۔

دفعہ نمبر۱۱۔	ریاست کا اصل کام اسلامی دعوت کا علمبردار بننا ہے۔

دفعہ نمبر۱۲۔	کتاب اللہ، سنت رسول اللہ صلی اللہ علیہ و آلہ و سلم، اجماعِ صحابہؓ اور قیاس ہی احکامِ شرعیہ کے لیے معتبر ادلۃ ہیں۔

دفعہ نمبر۱۳۔	اصل بری الذمہ ہونا ہے، عدالتی حکم کے بغیر کسی (شخص)کو سزا نہیں دی جائے گی۔کسی کو عذاب دینا بالکل جائز نہیں اور جو اس کا مرتکب ہو گا، اسے سزا دی جائے گی۔

دفعہ نمبر۱۴۔	بنیادی چیز احکامِ شرعیہ پر عمل کرنا ہے، لہٰذا شرعی حکم معلوم کیے بغیر کوئی کام نہیں کیا جائے گا۔اسی طرح اشیاء میں اصل اباحت (جواز)ہے، یہاں تک کہ حرام ہونے کی کوئی دلیل موجود نہ ہو۔

دفعہ نمبر۱۵۔	حرام کا وسیلہ (ذریعہ)بھی حرام ہو گا جب غالب گمان ہو کہ وہ حرام تک پہنچائے گا۔اگر حرام تک پہنچانے کا صرف ڈر ہو تو وہ حرام نہیں ہو گا۔

حکومت کا نظام   

دفعہ نمبر۱۶۔	حکومت کا نظام وحدت کا ہو گا، نہ کہ اتحاد کا۔

دفعہ نمبر۱۷۔	حکومت مرکزی ہو گی اور ادارہ لا مرکزیت کی بنیاد پر۔

دفعہ نمبر۱۸۔	حکام چار ہیں :خلیفہ، معاون التفویض، والی اور عامل۔ ان کے علاوہ باقی سب ملازم ہیں، حکام نہیں۔

دفعہ نمبر۱۹۔	حکومت یا حکومت سے متعلقہ امور (جن کو حکومت میں شمار کیا جاتا ہو) چلانے والا صرف آزاد، عادل، مرد اور مسلمان ہی ہو سکتا ہے۔

دفعہ نمبر۲۰۔	حکام کا محاسبہ مسلمانوں کا حق بھی ہے اور یہ ان پر فرض کفایہ بھی ہے۔رعایا کے غیر مسلم افراد کو حکمران کے ظلم یا اسلامی احکامات کو غلط انداز سے نافذ کرنے کی شکایت کے اظہار کا حق حاصل ہے۔

دفعہ نمبر۲۱۔	حکام کے محاسبہ یا امت کے ذریعے حکومت تک پہنچنے کے لیے مسلمانوں کو سیاسی پارٹیاں بنانے کی اجازت ہے، بشرطیکہ یہ پارٹیاں اسلامی عقیدے کی بنیاد پر ہوں اور جن احکامات کی ان پارٹیوں نے تبنی کی ہو، وہ شرعی احکامات ہوں۔پارٹی بنانے کے لیے کسی سے اجازت لینے کی ضرورت نہیں ہو گی۔غیر اسلامی بنیاد پر ہر قسم کی پارٹی بازی ممنوع ہو گی۔

دفعہ نمبر۲۲۔	حکومت کی چار بنیادیں ہوں گی :
الف۔		اقتدارِ اعلیٰ شریعت کو حاصل ہو گا، نہ کہ عوام کو۔
ب۔		قوت (اختیار)امت کو حاصل ہو گی۔
ج۔		ریاست کے لیے ایک ہی سربراہ (خلیفہ)مقرر کرنا مسلمانو ں پر فرض  ہے۔
د۔		صرف ریاست کا سربراہ (خلیفہ)ہی احکامِ شرعیہ کی تبنی کرے گا اور وہی دستور اور تمام قوانین مرتب کرے گا۔

دفعہ نمبر۲۳۔	حکومتی ڈھانچہ آٹھ ارکان پر مشتمل ہو گا:
۱۔		خلیفہ
۲۔		معاون التفویض
۳۔		معاون التنفیذ
۴۔		امیر الجہاد
۵۔		قضاء
۶۔		ولاۃ(گورنرز) 
۷۔		مصالح الدولۃ
۸۔		مجلسِ امت

خلیفہ 

دفعہ نمبر۲۴۔	خلیفہ ہی اختیار اور نفاذ شریعت میں امت کا نمائندہ ہوتا ہے۔

دفعہ نمبر۲۵۔	خلافت باہمی رضامندی کا اور ایک اختیاری عقد ہے۔لہٰذا کسی کو خلافت قبول کرنے یا خلیفہ کے انتخاب پرمجبور نہیں کیا جائے گا۔

دفعہ نمبر۲۶۔	ہر عاقل و بالغ مسلمان کو، چاہے وہ مرد ہو یا عورت، خلیفہ منتخب کرنے اور اس کی بیعت کرنے کا حق حاصل ہے، لیکن غیر مسلموں کو انتخابِ خلیفہ یا بیعت  خلیفہ کا کوئی حق  نہیں۔

دفعہ نمبر۲۷۔	جن لوگوں کی بیعت سے خلافت کا انعقاد ہوتا ہے اگر وہ (لوگ)کسی ایک شخص کی بطورِ خلیفہ بیعت کریں تو باقی لوگوں کی طرف سے بیعت بیعتِ اطاعت ہو گی، نہ کہ بیعتِ انعقاد۔ چنانچہ جس شخص کے اندر سرکشی کے امکانات نظر آئیں تو اسے بیعت پر مجبور کیا جائے گا۔

دفعہ نمبر۲۸۔	صرف وہی شخص خلیفہ ہو سکتا ہے جسے مسلمان منتخب کریں۔کسی بھی شخص کو خلیفہ کے اختیارات اس وقت حاصل ہو ں گے جب اس کی بیعت کا عقد شرعی طور پر دوسرے عقودِ شرعیہ کی طرح مکمل ہو جائے۔
دفعہ نمبر۲۹۔	اس ملک یا خطے کے لیے، جو خلیفہ کے ہاتھ پر بیعتِ انعقاد کرے، یہ شرط ہے کہ اس کا اقتدار اپنا ذاتی ہو، جو صرف مسلمانوں پر انحصار کرتا ہو، کسی کا فر ریاست کا اس میں کوئی عمل دخل نہ ہو اور اس خطے میں داخلی و خارجی طور پر امان اور مسلمانوں کا امن و امان اسلام کی وجہ سے ہو، نہ کہ کفر کی وجہ سے۔جو علاقے (خلیفہ کی)صرف بیعت اطاعت کریں گے ان کے لیے یہ شرط لازمی نہیں۔

دفعہ نمبر۳۰۔	خلیفہ کے طور پر جس شخص کی بیعت کی جا رہی ہو، اس کے اندر انعقادِ خلافت کی تمام شرائط ہونی لازمی ہیں۔اگرچہ اس کے اندر شروطِ افضلیت نہ بھی ہوں، کیونکہ بنیادی چیز شروطِ انعقاد ہیں۔

دفعہ نمبر۳۱۔	خلیفہ کے لیے چھ شرائط ہیں اور وہ یہ ہیں :مرد ہونا، مسلمان ہونا، آزاد  ہونا، بالغ ہونا، عاقل ہونا اور عادل ہونا۔

دفعہ نمبر۳۲۔	خلیفہ کی موت، اس کے معزول ہونے یا معزول کیے جانے کی وجہ سے منصبِ خلافت خالی ہو جائے تو جس تاریخ کو یہ منصب خالی ہو اس کے تین دن کے اندر اندر دوسرا خلیفہ مقرر کرنا فرض ہے۔

دفعہ نمبر۳۳۔	خلیفہ کے تقرر کا طریقہ کار:
الف۔		مجلسِ امت( شوریٰ) کے مسلمان اراکین منصبِ خلافت کے لیے چند امیدواروں کا انتخاب کریں گے اور ان کے ناموں کا اعلان کریں گے۔ پھر مسلمانوں سے مطالبہ کریں گے کہ وہ ان میں سے کسی ایک کو اپنا خلیفہ منتخب کریں۔
ب۔		انتخابات کے نتائج کا اعلان کیا جائے گا اور مسلمانوں کو باخبر کیا جائے گا کہ کس نے زیادہ ووٹ لیے۔
ج۔		جو شخص زیادہ ووٹ لے۔ مسلمان فوراً اس کے ہاتھ پر کتاب اللہ اور سنت رسول صلی اللہ علیہ و آلہ و سلم پر عمل کرنے کی شرط پر بیعت کریں گے۔
د۔		بیعت کے اختتام پر عوام کے سامنے خلیفہ کا اعلان کیا جائے گا۔تاکہ پوری امت کو معلوم ہو کہ کون خلیفہ بنا۔اس کے نام کا اعلان کیا جائے گا اور ان وجوہات کو بھی بیان کیا جائے گا جن کی وجہ سے اسے خلیفہ منتخب کیا گیا۔

دفعہ نمبر۳۴۔	امت ہی کو خلیفہ کے تقرر کا اختیار حاصل ہے۔ لیکن جب شرعی طریقے سے خلیفہ کا انتخاب ہو جائے تو امت اسے معزول نہیں کر سکتی۔

دفعہ نمبر۳۵۔	خلیفہ ہی ریاست ہوتا ہے۔وہ ان تمام اختیارات کا مالک ہوتا ہے جن کی ایک ریاست مالک ہوتی ہے۔چنانچہ اس کے پاس درج ذیل اختیارات ہوتے ہیں :
الف۔		خلیفہ ہی تبنی کیے ہوئے احکامات کو نافذ کرتا ہے۔اس وقت یہ تبنی شدہ احکامات قوانین ہوتے ہیں۔ان قوانین پر عمل فرض ہوتا ہے۔ان کی مخالفت جائز نہیں۔
ب۔		خلیفہ ہی ریاست کی خارجی و داخلی پالیسی کے بارے میں جوابدہ ہوتا   ہے۔ وہی فوج کا سربراہ ہوتا ہے۔وہی اعلانِ جنگ، صلح یا جنگ بندی کا اعلان کر سکتا ہے اور تمام معاہدات کا اختیار اسی کو حاصل ہوتا ہے۔
ج۔		خلیفہ ہی بیرونی سفیروں کو قبول یا مسترد کر سکتا ہے۔اسی طرح مسلمان سفراء کو مقرر یا معزول کر سکتا ہے۔
د۔		خلیفہ ہی معاونین اور والیوں کا تقرر یا انہیں سبکدوش کر سکتا ہے، جس طرح یہ مجلسِ امت( شوریٰ) کے سامنے جوابدہ ہوتے ہیں، اسی طرح خلیفہ کے سامنے بھی جوابدہ ہوتے ہیں۔
ھ۔		خلیفہ ہی قاضی القضاۃ، دفاتر کے ناظموں، فوج کے سربراہوں اور صوبوں کے والیوں کو مقرر یا معزول کر سکتا ہے۔یہ سب خلیفہ کے سامنے جوابدہ ہوتے ہیں۔مجلسِ امت (شوریٰ) کے سامنے جوابدہ نہیں۔
و۔		خلیفہ ہی ریاست کے بجٹ سے متعلق احکامِ شرعیہ کی تبنی کر سکتا ہے اور وہی بجٹ کی مدت اور آمدن و خرچ سے متعلقہ رقموں کا تعین بھی کرتا ہے۔

دفعہ نمبر۳۶۔	خلیفہ احکامِ شرعیہ کی تبنی کا پابند ہے، چنانچہ کسی ایسے حکم کی تبنی کرنا اس کے لیے حرام ہے جس کا اس نے ’’ادلۃ شرعیہ‘‘ سے صحیح طور پر استنباط نہ کیا ہو، وہ اپنے تبنی کیے ہوئے احکامات اور طریقہ استنباط کا پابند ہے۔چنانچہ اس کے لیے جائز نہیں کہ وہ کسی ایسے حکم کی تبنی کرے جس کا طریقۂ استنباط طریقۂ تبنی سے متناقض ہو، اور نہ وہ کوئی ایسا حکم دے جو اس کے تبنی کیے ہوئے احکامات سے متناقض ہو۔

دفعہ نمبر۳۷۔	خلیفہ کو اپنی صوابدید اور اپنے اجتہاد کے مطابق اپنی رعایا کے مسائل حل کرنے کا مکمل حق حاصل ہے۔ہاں !ا س کے لیے یہ جائز نہیں کہ وہ مصلحت کو دلیل بنا کر کسی حکمِ شرعی کی مخالفت کرے۔مثلاً وہ ملکی صنعت کو تحفظ دینے کے لیے باہر سے ساز و سامان درآمد کرنے سے رعایا کو منع کرے۔اس طرح اس کے لیے یہ بھی جائز نہیں کہ وہ استحصال کو روکنے کے لیے (اس کو دلیل بنا کر)لوگوں کے لیے اشیائے صرف کی قیمتیں مقرر کرے، یا رہائش کی سہولت مہیا کرنے کو دلیل بنا کر مالک کو اس کی مملوکہ عمارات کرایہ پر دینے پر مجبور کر دے۔اس کے علاوہ کسی بھی حالت میں اسے احکامِ شرع کی مخالفت کرنے کی اجازت نہیں ہے۔کسی مباح کو حرام یا کسی حرام کو مباح قرار دینا اس کے لیے جائز نہیں۔

دفعہ نمبر۳۸۔	خلیفہ کے لیے کوئی مدت مقرر نہیں ہے۔جب تک خلیفہ شرع کی حفاظت، شرعی احکامات کی تنفیذ اور ریاست کے معاملات کو چلانے پر قادر ہے، وہ خلیفہ ہے، اگر اس کی حالت میں کوئی ایسی تبدیلی رونما ہو جائے جو اسے ان ذمہ داریوں سے عہدہ بر آء ہونے سے روکے تو فوراً اسے معزول کرنا فرض ہو جاتا ہے۔

دفعہ نمبر۳۹۔	وہ امور، جن کی وجہ سے خلیفہ کی حالت بدل جاتی ہے اور وہ منصبِ خلافت کا اہل نہیں رہتا، وہ یہ تین امور ہیں :
الف۔		جب انعقادِ خلافت کی شرائط میں سے کوئی شرط مفقود ہو جائے۔ جیسے مرتد ہونا، ظاہری فسق و فجور میں مبتلا ہونا، مجنون ہونا، یا اسی قسم کی کوئی دوسری صورت پیش  آئے۔ کیونکہ یہ تمام شرائط شروطِ انعقاد اور شروطِ استمرار(دائمی شرائط)ہیں۔
ب۔		کسی بھی سبب سے خلافت کے فرائض کی انجام دہی سے عاجز ہو جائے۔
ج۔		وہ اس قدر مغلوب ہو جائے کہ اپنی رائے سے شریعت کے موافق مسلمانوں کے مفادات کی حفاظت نہ کر سکے۔پس جب اس پر کوئی اس حد تک غالب آئے کہ وہ بذاتِ خود اپنے اختیار و ارادے سے، احکامِ شرع کی روشنی میں، اپنی رائے کے مطابق، رعایا کے مفادات کی نگرانی کرنے سے عاجز ہو جائے تو اسے حکماً فرائضِ خلافت کی ادائیگی سے عاجز سمجھا جائے گا۔ایسی صورت میں وہ اس منصب کا اہل نہیں رہتا۔اس کی دو صورتیں ہو سکتی ہیں :
پہلی صورت:	اس کے حاشیہ برداروں میں سے کوئی ایک فرد یا ایک سے زائد افراد اس پر اس طرح مسلط ہو جائیں کہ اس پر اپنی رائے ٹھونس دیں۔اس صورت میں اگر ان لوگوں سے چھٹکارا پانے کی امید ہو تو اسے ایک معینہ مدت تک مہلت دی جائے گی۔پھر اگر وہ ان سے جان چھڑانے میں کامیاب نہ ہو سکے تو معزول کیا جائے گا۔اگر شروع ہی میں چھٹکارہ پانے کی امید نہ ہو تواسی وقت معزول کیا جائے گا۔
دوسری صورت:	وہ کسی قاہر دشمن کے ہاتھوں گرفتار ہو جائے۔پھر گرفتاری چاہے بالفعل ہو یا صرف دشمن کے تسلط میں آئے۔اس صورت میں اگر بچ نکلنے کی امید ہو تو اسے مہلت دی جائے گی ورنہ اسے معزول کیا جائے گا۔ اگر شروع ہی سے خلاصی کی کوئی امید نہ ہو تو فوراً معزول کیا جائے گا۔

دفعہ نمبر۴۰۔	صرف محکمۃ المظالم ہی فیصلہ کر سکتا ہے کہ کیا خلیفہ کی حالت اس قدر بدل چکی ہے جس کی وجہ سے وہ خلافت کے منصب کا اہل نہیں۔صرف اور صرف محکمۃ المظالم ہی کو خلیفہ کے ہٹانے یا تنبیہ کا اختیار حاصل ہے۔ 

معاونِ تفویض 

دفعہ نمبر۴۱۔	خلیفہ اپنے لیے معاونِ تفویض مقرر کرے گا، جو حکم دینے کے ذمہ دار ہو ں گے۔پس ان کی رائے کے مطابق امور کی تدبیر کرنے اور ان کے اجتہاد کے مطابق معاملات نپٹانے کی ذمہ داری انہیں سونپ دے گا۔

دفعہ نمبر۴۲۔	معاونِ تفویض کے لیے بھی وہی شرائط ہو ں گی جو خلیفہ کے لیے ہیں۔ یعنی آزاد، عاقل، بالغ، مسلمان اور مرد ہو۔اس کے علاوہ اس کے لیے یہ شرط بھی ہے کہ وہ اپنی   ذمہ داریوں سے عہدہ بر آء ہونے کا اہل بھی ہو۔

دفعہ نمبر۴۳۔	معاون تفویض کو اختیارات سونپنے کی دو شرائط ہیں :
۱۔		اختیارات عام ہوں۔
۲۔		نیابت حاصل ہو۔اس لیے خلیفہ کو لازماً یہ کہنا چاہیے کہ میں نے اپنے تمام اختیارات میں تمہیں اپنا نائب بنایا، یا کوئی دوسرے الفاظ استعمال کرے، لیکن ان کا معنی عام نیابت کا ہو۔پس اگر یہ نیابت اس قسم کی نہیں ہو گی تو وہ شخص معاون نہیں بن سکتا۔اس طرح کہے بغیر اسے نیابت کے اختیارات حاصل نہیں ہوں گے۔

دفعہ نمبر۴۴۔	معاونِ تفویض کا کام یہ ہے کہ وہ جن امور کی تدبیر کرے، ان سے خلیفہ کو باخبر رکھے، اگرچہ وہ یہ امور ولی اور خلیفہ کے نائب کے طور پر سر انجام دے۔تاکہ اختیارات کے استعمال میں خلیفہ اور اس کے درمیان فرق ہو۔اس کا کام خلیفہ کو باخبر رکھنا اور خلیفہ جن چیزوں کی تنفیذ کا حکم دے، ان کو نافذ کرنا ہے۔

دفعہ نمبر۴۵۔	خلیفہ کا فرض ہے کہ وہ معاونِ تفویض کے اعمال اور تدابیر کا جائزہ لے، تاکہ ان میں صحیح کو برقرار رکھے اور غلط کا تدارک کرے۔کیونکہ امت کے معاملات کی نگرانی خلیفہ کی ذمہ داری اور اس کے اجتہاد پر موقوف ہے۔

دفعہ نمبر۴۶۔	جب معاونِ تفویض کسی معاملے کی تدبیر کرے اور خلیفہ اس کی منظوری دے دے، تو معاون کو چاہیے کہ وہ اس کو کسی کمی بیشی کے بغیر اسی طرح نافذ کرے جس طرح کہ خلیفہ نے منظوری دی تھی۔اگر خلیفہ پھر اس معاملے پر نظر ثانی کرے اور دیکھے کہ معاون نے اس امر کے خلاف کیا ہے، تو دیکھا جائے گا کہ اگر یہ حکم کسی ایسے معاملے سے متعلق ہو جس کو معاون نے خلیفہ کے نقطۂ نظر کے مطابق نافذ کیا ہو، یا یہ حکم کسی ایسے مال سے متعلق ہو جس کو معاون نے خلیفہ کے حق میں کر دیا ہو تو اس صورت میں معاون کی رائے نافذ العمل سمجھی جائے گی۔کیونکہ یہ دراصل خلیفہ کی رائے تھی اور جو احکامات نافذ کیے گئے، یا جو اموال خرچ کیے گئے، خلیفہ اس کی تلافی نہیں کر سکتا۔اگر جس معاملے کو معاون نے نپٹایا ہو، اس کا تعلق ان امور کے علاوہ کسی اور چیز کے ساتھ ہو، مثلاً کسی کو والی مقرر کرنا یا فوج تیار کرنا۔تو اس صورت میں خلیفہ اس کی مخالفت کر سکتا ہے۔اس صورت میں خلیفہ ہی کی رائے نافذ ہو گی اور معاون کا فیصلہ فضول سمجھا جائے گا۔کیونکہ یہ اعمال اگر خود خلیفہ سے بھی صادر ہوئے ہوں تو تب بھی وہ ان کا تدارک کر سکتا ہے۔لہٰذا اپنے معاون کے فیصلوں کی تلافی تو بطریقِ اولیٰ کر سکتا ہے۔

دفعہ نمبر۴۷۔	معاونِ تفویض کوکسی خاص محکمے یا کسی خاص کام کے ساتھ مخصوص نہیں کیا جائے گا۔کیونکہ اس کی ذمہ داری عام ہے۔اسی طرح وہ براہِ راست انتظامی امور کو سرانجام نہیں دے سکتا بلکہ انتظامی ڈھانچے پر اس کی عام نگرانی ہوتی ہے۔

معاونِ تنفیذ

دفعہ نمبر۴۸۔	خلیفہ تنفیذ کے لیے ایک معاون مقرر کرے گا۔اس ٍکا  کام انتظامی امور سے متعلق ہوتا ہے، نہ کہ حکمرانی سے متعلق۔اس کے دفتر ٍکا کام خلیفہ کی جانب سے داخلی اور خارجی امور سے متعلق صادر ہونے والے احکامات کا نفاذ ہے۔اسی طرح ان مذکورہ امور کو خلیفہ تک پہنچانا ہے۔ گویا یہ خلیفہ اور دوسروں کے درمیان واسطہ ہے۔ خلیفہ کی طرف پیغام لے جاتا ہے اور خلیفہ کی طرف سے پیغام لاتا ہے۔

دفعہ نمبر۴۹۔	معاونِ تنفیذ کا مسلمان ہونا شرط ہے کیونکہ وہ خلیفہ کا نمائندہ ہے۔

دفعہ نمبر۵۰۔	معاونِ تنفیذ براہِ راست خلیفہ کے ساتھ ہوتا ہے، جس طرح کہ معاونِ تفویض ہوتا ہے۔یہ صرف تنفیذ میں معاون ہے، حکم میں نہیں۔

امیر جہاد

دفعہ نمبر۵۱۔	امیرِ جہاد کا محکمہ چار دفاتر پر مشتمل ہوتا ہے اور وہ یہ ہیں :خارجی، حربی (جنگی)،  داخلی امن اور صنعت۔امیر جہاد ہی ان کا نگران اور سربراہ ہوتا ہے۔

دفعہ نمبر۵۲۔	دفترِ خارجہ (محکمہ خارجہ)خارجی امور سے متعلقہ ان معاملات کا ذمہ دار ہوتا ہے جن کا تعلق دوسرے ممالک سے ہے، چاہے یہ معاملات کچھ بھی ہوں۔

دفعہ نمبر۵۳۔	حربی دفتر(محکمۃ)مسلح افواج، پولیس، اسباب و ذرائع، مہمات اور ساز و سامان وغیرہ کا ذمہ دار ہوتا ہے۔اسی طرح عسکری کالج، کمیشن اور فوج کی اسلامی تربیت اور عام تربیت۔ جنگ یا جنگی تیاری سے متعلق ہر کام کی ذمہ داری بھی حربی دفتر  کے سر ہے۔

دفعہ نمبر۵۴۔	داخلی امن کا دفتر (محکمۃ)وہ دفتر ہے جو امن و امان سے متعلق ہر چیز کا  ذمہ دار ہے۔یہ ریاست میں مسلح افواج کے ذریعے امن و امان قائم رکھے گا اور پولیس کو امن کی حفاظت کے لیے بنیادی حیثیت حاصل ہو گی۔

دفعہ نمبر۵۵۔	صنعت کا محکمہ(دفتر)یہ وہ محکمہ ہے جو صنعت سے متعلق تمام امور کا ذمہ دار ہے۔چاہے اس کا تعلق بھاری صنعت سے ہو جیسے انجن اور دوسرے آلات، گاڑیوں کے ڈھانچے، الیکٹرونک آلات اور دوسرے اشیاء کی صنعت یا ہلکی (چھوٹی)صنعت ہو۔  وہ کارخانے چاہے عام ملکیت کے ہوں یا انفرادی ملکیت کے، جن کا حربی (جنگی)صنعت سے تعلق ہو۔تمام کارخانے جنگی پالیسی کی بنیاد پر ہونے چاہییں۔

فوج

دفعہ نمبر۵۶۔	جہاد مسلمانوں پر فرض ہے۔چنانچہ فوجی تربیت لازمی ہے۔لہٰذا مسلمان مرد پندرہ سال کی عمر کو پہنچے تو اس پر جہاد کی تیاری کے لیے فوجی تربیت فرض ہے۔جہاں تک فوج میں بھرتی ہونے کا تعلق ہے تو وہ فرضِ کفایہ ہے۔

دفعہ نمبر۵۷۔	فوج کی دو اقسام ہیں۔ایک احتیاطی فوج، اس سے مراد وہ تمام مسلمان ہیں جو اسلحہ اٹھا سکتے ہیں۔دوسری دائمی فوج ہے۔دائمی فوج کی تنخواہیں دوسرے ملازمین کی طرح ریاستی بجٹ سے مختص کی جاتی ہیں۔

دفعہ نمبر۵۸۔	تمام مسلح قوتیں ایک ہی قوت (فوج)ہیں۔پھر اس میں سے ایک مخصوص تنظیم بنائی جاتی ہے اور اس کو متعین ثقافت دی جاتی ہے، اسے پولیس کہا جاتا ہے۔

دفعہ نمبر۵۹۔	نظم و نسق کو پولیس کے سپرد کیا جاتا ہے۔اسی طرح داخلی (اندرونی)امن و امان اور تمام انتظامی امور کی نگرانی بھی پولیس کی ذمہ داری ہے۔

دفعہ نمبر۶۰۔	فوج کے لیے بریگیڈ(لواء)اور جھنڈے (رایہ)بنائے جائیں گے۔ ریاست کا سربراہ(خلیفہ) ہی جس کو فوج کا سربراہ بنائے، بریگیڈ (لواء)اس کے حوالے کرے گا، اور جھنڈے (رایات)والایات کے سربراہ پیش کریں گے۔

دفعہ نمبر۶۱۔	خلیفہ فوج کا بھی قائد ہوتا ہے، اور وہی فوج کے لیے کمانڈر انچیف کا تقرر بھی کرتا ہے۔ ہر بریگیڈ کا امیر بھی وہی متعین کرتا ہے اور ہر دستے کا قائد مقرر کرتا ہے۔ فوج کی باقی ترتیب اس کے قائدین اور بریگیڈر کرتے ہیں۔جہاں تک باقی کمانڈروں کا تعلق ہے تو ان کا تقرر جنگی تربیت (ثقافت)کی بنیاد پر ہو گا اور انہیں کمانڈر انچیف مقرر کرے گا۔ 

دفعہ نمبر۶۲۔	پوری فوج کو ایک ہی فوج بنایا جاتا ہے اور اس کو مختلف چھاؤنیوں میں رکھا جاتا ہے۔یہ چھاؤنیاں مختلف ولایات (صوبوں)میں ہوتی ہیں بعض کچھ جنگی حکمت عملی کے مقامات پر بھی ہوتی ہیں۔اس طرح بعض چھاؤنیوں کو ہمیشہ کے لیے گشتی چھاؤنیاں بنایا جاتا ہے، جہاں کی فوج ہمیشہ نقل و حرکت کرتی رہتی ہے اور ہمیشہ جنگی حالت میں رہتی ہے۔ ان چھاؤنیوں کو کئی ایک مجموعوں میں منظم کیا جاتا ہے۔پھر ہر مجموعے کا ایک خاص فوجی نام رکھا جاتا ہے اور اس کا ایک خاص نمبر ہوتا ہے۔جیسے دستہ نمبر۱، نمبر۲، نمبر۳وغیرہ یا کسی  ولایہ (صوبہ)اور عمالہ کے نام کے ساتھ اسے موسوم کیا جاتا ہے۔

دفعہ نمبر۶۳۔	فوج کے لیے ہر ممکن اعلیٰ معیار کی عسکری تعلیم ہونی چاہیے اور حتی الامکان اس کو فکری طور پر بلند کرنا ضروری ہے۔ہر فوج کو اسلامی ثقافت سے بہرہ ور کیا جانا چاہیے، تاکہ اس کے اندر اسلامی بیداری ہو، خواہ یہ اجمالی شکل ہی میں کیوں نہ ہو۔

دفعہ نمبر۶۴۔	یہ امر انتہائی ضروری ہے کہ ہر چھاؤنی میں معتدبہ مقدار میں ایسے کمانڈر ہوں، جو فوجی اور جنگی امور کے ماہر ہوں۔جو جنگی منصوبہ بندی اور معرکوں کے بارے میں مہارت رکھتے ہوں۔اس قسم کے کمانڈروں کا تناسب فوج میں ممکن حد تک زیادہ سے زیادہ ہونا چاہیے۔


دفعہ نمبر۶۵۔	فوج کے پاس وافر مقدار میں اسلحہ، آلات، ضروری ساز و سامان اور لوازمات کا ہونا انتہائی ضروری ہے تاکہ ایک اسلامی فوج کے طور پر اس کے فریضے کی ادائیگی میں یہ چیزیں اس کے لیے ممد و معاون ثابت ہوں۔

قضاء

دفعہ نمبر۶۶۔	قضاء اس حکمِ شرعی کے بارے میں خبر دینے کو کہتے ہیں جس کا ماننا لازم ہے۔قضاء کے ذریعے لوگوں کے باہمی جھگڑوں کا فیصلہ کیا جاتا ہے۔دوسرے لفظوں میں ان چیزوں کا سد باب کیا جاتا ہے جو جماعت (معاشرہ)کے حق میں نقصان دہ ہیں۔یا یوں کہنا چاہیے کہ رعایا اور حکمرانوں کے درمیان پائے جانے والے کسی بھی تنازع کو دور کیا جاتا ہے۔جس فرد کے بارے میں فیصلہ کیا جا رہا ہے، خواہ وہ حاکم ہویا خلیفہ، ملازم ہو یا کوئی اور ۔

دفعہ نمبر۶۷۔	خلیفہ کسی ایسے شخص کو قاضی القضاء مقرر کرتا ہے، جو مرد، عاقل، بالغ، آزاد، عادل اور مسلمان ہو اور وہ فقیہ بھی ہو، پھر انتظامی قوانین کے اندر رہتے ہوئے دوسرے قاضیوں کو مقرر کرنا، انہیں آداب سکھانا اور انہیں معزول کرنا قاضی القضاء ٍکا کام ہے۔جہاں تک محکمہ قضاء کے دوسرے ملازمین کا تعلق ہے تو یہ عدالتوں کے ادارے کے سربراہ ٍکا کام ہے کہ وہ ان کے معاملات کی نگرانی کرے۔

دفعہ نمبر۶۸۔	قاضیوں کی تین اقسام ہیں : 
نمبر۱۔		وہ قاضی جو لوگوں کے درمیان معاملات اور عقوبات سے متعلق جھگڑوں کا فیصلہ کرتا ہے۔
نمبر۲۔		محتسب:اس ٍکا کام ان اختلافات کا فیصلہ کرنا ہوتا ہے جو جماعت (معاشرہ) کو نقصان پہنچاتی ہیں۔
نمبر۳۔		قاضی المظالم:اس ٍکا کام عوام اور حکومت کے درمیان پیدا ہونے والے تنازعات کا فیصلہ کرنا ہے۔

دفعہ نمبر۶۹۔	جس شخص کو قضاء کی ذمہ داری سونپی جائے اس کے لیے شرط ہے کہ وہ مسلمان، آزاد، بالغ، عاقل، عادل، فقیہ اور حالات سے متعلق اسلامی احکامات کا ادراک کرنے والا ہو۔ قاضی المظالم کے لیے ان شرائط کے علاوہ دو اور شرائط بھی ہیں اور وہ یہ کہ قاضی المظالم مرد اور مجتہد بھی ہو۔

دفعہ نمبر۷۰۔	یہ بات جائز ہے کہ قاضی اور محتسب کو ہر علاقے میں تمام فیصلے کرنے کی ذمہ داری سونپی جائے اور یہ بھی جائز ہے کہ کسی خاص علاقے میں خاص قسم کے فیصلے کرنے کی  ذمہ داری ان کے حوالہ کی جائے۔ہاں ! قاضی المظالم کی ذمہ داری فیصلوں کے اعتبار سے ہمیشہ عام ہو گی۔البتہ علاقے کے لحاظ سے اسے پوری ریاست کی ذمہ داری بھی دی جا سکتی ہے اور کسی خاص علاقے کی بھی۔

دفعہ نمبر۷۱۔	عدالت صرف ایک ایسے قاضی پر مشتمل ہو گی جسے مقدمات کے فیصلے کا اختیار ہو گا۔اس کے ساتھ دوسرے قاضی بھی ہو سکتے ہیں، لیکن انہیں فیصلے کا اختیار حاصل نہیں ہو گا، بلکہ صرف مشورہ اور رائے دینے کا اختیار ہو گا۔ان کی رائے پر چلنا بھی قاضی کے لیے ضروری نہیں۔

دفعہ نمبر۷۲۔	قاضی کے لیے مجلسِ قضاء کے علاوہ کہیں اور فیصلہ کرنا جائز نہیں اور گواہی اور قسم بھی وہی معتبر ہو گی، جو مجلسِ قضاء میں دی گئی ہو۔

دفعہ نمبر۷۳۔	فیصلوں کی نوعیت کی مناسبت سے عدالتوں کے درجات بھی مختلف ہو سکتے ہیں۔چنانچہ بعض قاضیوں کو ایک حد تک کچھ خاص فیصلوں کے لیے مخصوص کیا جا سکتا ہے۔ان کے علاوہ دوسرے امور کو دوسری عدالتوں کے سپرد کیا جا سکتا ہے۔

دفعہ نمبر۷۴۔	اپیل کورٹ، سیشن کورٹس کا کوئی وجود نہیں۔کسی مقدمے (کیس)کا فیصلہ ایک ہی مرتبہ اور اٹل ہوتا ہے۔جب قاضی کسی فیصلے کا اعلان کرے تو وہ اسی وقت نافذ العمل ہو جاتا ہے، کسی بھی دوسرے قاضی کا فیصلہ اس فیصلے کو ختم نہیں کر سکتا۔

دفعہ نمبر۷۵۔	محتسب وہ قاضی ہوتا ہے جو حقوق عامہ سے متعلق ایسے تمام مقدمات پر نظر رکھتا ہے۔جن میں مدعی نہ ہو، بشرطیکہ وہ حدود اور جنایات میں داخل نہ ہوں۔

دفعہ نمبر ۷۶۔	محتسب کو جیسے ہی کسی واقعہ کا علم ہو تو وہ فوراً اس کے بارے میں حکم صادر کر سکتا ہے، چاہے کسی بھی جگہ ہو۔ اس کے لیے فیصلہ مجلسِ قضاء میں کرنے کی ضرورت  نہیں۔ اس کے احکامات کو نافذ کرنے کے لیے اس کے ماتحت پولیس کے افراد ہو ں گے اور اس کا حکم فوری طور پر نافذ العمل ہو گا۔

دفعہ نمبر۷۷۔	محتسب اپنے لیے ایسے نائب منتخب کر سکتا ہے جن کے اندر محتسب کی شرائط پائی جاتی ہوں۔ وہ انہیں مختلف علاقوں میں پھیلا دے گا۔ ان نائبین کو اپنے اپنے علاقوں یا محلوں میں جن امور کے فیصلے ان کے سپرد کیے گئے ہیں، ان میں محتسب کے فریضے کو سرانجام دینے کا مکمل اختیار حاصل ہوتا ہے۔

دفعہ نمبر۷۸۔	قاضی المظالم وہ قاضی ہوتا ہے جس کا تقرر ریاست کے زیرِ سایہ زندگی گزارنے والے ہر شخص پر ہونے والے ظلم کا تدارک کرنے کے لیے ہوتا ہے۔خواہ وہ شخص ریاست کی رعایا میں سے ہویا نہ ہو۔پھر ظلم چاہے ریاست کے سربراہ کی طرف سے ہویا اس کے علاوہ کسی اور حاکم یا ملازم کی جانب سے۔

دفعہ نمبر۷۹۔	خلیفہ یا قاضی القضاء، قاضی المظالم کا تقرر کرے گا۔جہاں تک قاضی المظالم کے محاسبہ، اس کی گوشمالی یا اسے ہٹانے کا تعلق ہے تو خلیفہ یا محکمۃ المظالم، بشرطیکہ خلیفہ اسے اختیار دے دے، کی طرف سے ہو گا۔لیکن جب وہ خلیفہ، معاون تفویض یا قاضی القضاء کے ظلم پر غور کر رہا ہو تو اس وقت اسے سبکدوش کرنا درست نہیں۔

دفعہ نمبر۸۰۔	قاضی المظالم کسی ایک یا چند افراد پر منحصر نہیں۔بلکہ ریاست کا سربراہ مظالم کو ختم کرنے کے لیے حسبِ ضرورت جتنی تعداد مقرر کرنا چاہے، کر سکتا ہے۔لیکن براہِ راست فیصلے کے دوران صرف ایک قاضی کو فیصلے کا اختیار ہو گا۔فیصلے کی مجلس میں بہت سارے قاضی المظالم کا بیٹھنا جائز ہے۔لیکن انہیں صرف مشورے کا اختیار ہو گا۔ اس (فیصلے کرنے والے قاضی)کے لیے ان کی رائے پر عمل کرنا بھی لازمی نہیں۔

دفعہ نمبر۸۱۔	محکمۃ المظالم کو ریاست کے کسی بھی حاکم یا ملازم کو معزول کرنے کا حق حاصل ہے، جیسا کہ اس کو سربراہِ ریاست کو ہٹانے کا حق بھی حاصل ہے۔

دفعہ نمبر۸۲۔	محکمۃ المظالم کسی بھی قسم کے ظلم پر نظر رکھنے کا اختیار رکھتا ہے۔خواہ یہ ظلم ریاستی ڈھانچے کے افراد سے متعلق ہو یا خلیفہ کی جانب سے احکامِ شرع کی مخالفت کے حوالے سے ہو یا خلیفہ کے تبنی کیے ہوئے دستور، قانون یا دوسرے شرعی احکامات کے تعین کے سلسلے میں کسی نصِ شرعی کی مخالفت کے متعلق ہو۔یا پھر اس کا تعلق ٹیکس(کے نفاذ) وغیرہ سے ہو۔

دفعہ نمبر۸۳۔	قضاء مظالم میں نہ تو مجلسِ قضاء کی شرط ہے اور نہ ہی مدعی علیہ کو بلانے یا کسی مدعی کی موجودگی شرط ہے۔بلکہ قضاء مظالم کو ظلم پر نظر رکھنے کا حق ہے، خواہ کوئی بھی دعویٰ نہ کرے۔

دفعہ نمبر۸۴۔	ہر انسان کوجھگڑے (خصومت) اور دفاع دونوں صورتوں میں کسی کو اپناوکیل بنانے کا حق حاصل ہے۔خواہ وہ (وکیل)مسلمان ہویا غیر مسلم، مرد ہو یا عورت۔ اس صورت میں وکیل اور مؤکل میں کوئی فرق نہیں ہو گا۔وکیل کے لیے اپنی وکالت کی اجرت لینا جائز ہے۔اجرت دونوں (وکیل اور مؤکل)کی رضامندی سے مقرر ہو گی۔

دفعہ نمبر۸۵۔	ہر وہ شخص، جو خاص اعمال کو انجام دینے کا اختیار رکھتا ہو، مثلاً وصی (نگران)اور ولی (سرپرست)یا اس کے پاس اعمالِ عامہ کی انجام دہی کا اختیار ہو، جیسے خلیفہ کا مقرر کردہ سربراہ، حاکم، ملازم، قاضی المظالم اور محتسب، تو وہ اپنے اختیارات میں اپنی طرف سے دفاع یا جھگڑے (خصومت)کے لیے کسی کو اپنا وکیل بنا سکتا ہے۔ یہ وکالت بھی وصی، ولی یا خلیفہ یا حاکم یا ملازم یا قاضی المظالم اور محتسب کے اعتبار سے ہو گی۔اس سے کوئی فرق نہیں پڑتا کہ وہ مدعی ہو یا مدعی علیہ۔

الولاۃ (گورنرز)

دفعہ نمبر۸۶۔	ان علاقوں کو، جو اسلامی ریاست کے زیرِ نگیں ہیں، کئی ایک اکائیوں میں تقسیم کیا جاتا ہے اور ہر اکائی کو ولایہ کہا جاتا ہے۔پھر ولایہ کو کئی اکائیوں میں تقسیم کیا جاتا ہے اور ہر اکائی کو عمالہ کہا جاتا ہے۔پھر ولایہ کاجو ذمہ دار ہوتا ہے اسے والی اور عمالہ کے سربراہ کو عامل یا حاکم کہا جاتا ہے۔

دفعہ نمبر۸۷۔	والیوں کا تقرر خلیفہ کرتا ہے۔عمال کا تقرر خلیفہ اور والی دونوں کر سکتے ہیں، بشرطیکہ یہ کام والیوں کے حوالہ کیا جائے۔والیوں اور عاملوں کے لیے وہی شرائط ہیں جو معاونین کے لیے ہیں۔چنانچہ ان کا مسلمان، عاقل، بالغ، آزاد، عادل اور مرد ہونا لازمی ہے۔ جو کام ان کے حوالے کیے گئے ہیں ان سے عہدہ بر آء ہونے کی اہلیت بھی شرط ہے۔ان لوگوں کا انتخاب تقویٰ  اور قوت کی بنیاد پرہو گا۔

دفعہ نمبر۸۸۔	والی کو اپنی  ولایہ میں خلیفہ کے نائب کی حیثیت سے دفاتر کے تمام کاموں میں حکمرانی اور نگرانی کا اختیار حاصل ہوتا ہے۔گو کہ والی کو اپنی ولایہ میں وہ تمام اختیارات حاصل ہیں جو معاونین کو ریاست میں حاصل ہیں، یعنی وہ اپنی ولایہ کا امیر ہے، مالیات، قضاء اور فوج کو چھوڑ کر ہر چیز پر اس کی نگرانی ہو گی، تاہم پولیس بطورِ تنفیذ اس کے ماتحت ہو گی، نہ کہ بطور ادارہ۔

دفعہ نمبر۸۹۔	والی اپنی امارت سے متعلقہ امور کے بارے میں جن فیصلوں یا احکامات پر دستخط کرے، ان کے بارے میں خلیفہ کو مطلع کرنے کا پابند نہیں۔ہاں !اختیاری طور پر اسے باخبر کر سکتا ہے۔البتہ جب کوئی نیا مسئلہ درپیش ہو تو خلیفہ کے علم میں لائے بغیر اس کا فیصلہ کرنے کا مجاز نہیں۔لیکن اگر تاخیر کی صورت میں کسی معاملے کے بگڑ جانے کا خطرہ ہو تو اس معاملے کو طے کر دے۔ پھر خلیفہ کو لازمی طور پر آگاہ کر دے اور وہ اسباب بھی بتائے جن کی وجہ سے خلیفہ کو اس مسئلے کے بارے میں باخبر نہیں کر سکا۔

دفعہ نمبر۹۰۔	ہر ولایہ کے اندر اہل ولایہ میں سے ایک منتخب کمیٹی (مجلس)ہو گی، جس کا سربراہ خود والی ہو گا۔اس کمیٹی کو انتظامی معاملات سے متعلق رائے کے اظہار کا اختیار ہو گا، نہ کہ حکومتی معاملات سے متعلق، نیز والی کے لیے اس کی رائے پر عمل کرنا بھی لازمی نہیں۔

دفعہ نمبر۹۱۔	ایک ولایہ پر ایک ہی شخص کا مدتِ دراز تک والی کے طور پر خدمات     سر انجام دینا مناسب نہیں۔خاص طور پر جب کسی ایک ولایہ میں وہ مرجع (مرکزی شخصیت)بن جائے یا اس کی وجہ سے لوگوں کے فتنے میں پڑنے کا خطرہ ہو۔

دفعہ نمبر۹۲۔	والی کو ایک ولایہ سے دوسری ولایہ میں تبدیل نہیں کیا جائے گا، کیونکہ اس کی ولایت عام اور محدود جگہ کے لیے ہے۔ہاں !اسے معزول کر کے پھر دوبارہ والی مقرر کیا جا سکتا ہے۔

دفعہ نمبر۹۳۔	جب خلیفہ والی کو معزول کرنا مناسب سمجھے تو اسے معزول کر سکتا ہے۔یا پھر مجلسِ شوریٰ کسی سبب سے یا بغیر کسی سبب کے اس پر عدم اعتماد کا اظہار کرے، یا اہل ولایہ کی اکثریت اس سے ناراضی کا اظہار کرے، تو اسے معزول کیا جائے گا اور اسے صرف خلیفہ ہی معزول کر سکتا ہے۔

دفعہ نمبر۹۴۔	خلیفہ کا فرض ہے کہ وہ والیوں کے اعمال پر نظر رکھے اور ان کی کڑی نگرانی کرے۔ان پر نظر رکھنے کے لیے اپنے نائب مقرر کرے۔ان کے بارے میں برابر تفتیش کرتا رہے۔ وقتاً فوقتاً تمام والیوں کا ایک ساتھ یا الگ الگ اجلاس بلاتا رہے اور والیوں کے بارے میں رعایا کی شکایتوں سے انہیں باخبر کرے۔

انتظامی ڈھانچہ 

دفعہ نمبر۹۵۔	ریاستی امور کو چلانے اور لوگوں کے مفادات کا تحفظ کرنے کے لیے دفاتر اور محکمے ہوتے ہیں، جن کی ذمہ داری ریاست کے مسائل کو حل کرنا اور لوگوں کی ضروریات پوری کرنا ہے۔

دفعہ نمبر۹۶۔	مفادات کا ادارہ، دفاتر اور محکمے نظام میں سادگی، ذمہ داریوں کو جلدی نبھانے اور اہلیت کی پالیسی کی بنیاد پر قائم ہو ں گے۔

دفعہ نمبر۹۷۔	ہر اس شہری کو، جس کے اندر اہلیت ہو، خواہ وہ مرد ہو یا عورت، مسلمان ہو یا غیرمسلم، کسی مفاد یا کسی ادارے کا سربراہ  مقرر کیا جا سکتا ہے اور وہ اس ادارے میں ملازم ہو سکتا ہے۔

دفعہ نمبر۹۸۔	ہر مصلحت (مفاد)کے لیے ایک عام نگران مقرر کیا جائے گا اور ہر دفتر اور محکمے کے لیے ایک ایسا نگران مقرر کیا جائے گا، جو اس کا ذمہ دار ہو گا اور وہ براہِ راست اس کے بارے میں مسؤل ہو گا۔یہ نگران اعلیٰ انتظامیہ یا اپنے دفتر یا اپنے محکمے کے سربراہ کے سامنے اپنے عمل کے سلسلے میں جوابدہ ہو ں گے۔اسی طرح یہ والی اور عامل کے روبرو عام انتظامی احکامات کی پابندی کے لحاظ سے بھی جوابدہ ہو ں گے۔

دفعہ نمبر۹۹۔	مصالح (مفادات کے ادارے)، دفاتر اور محکموں کے سربراہ صرف کسی انتظامی سبب ہی سے معزول کیے جا سکیں گے۔ہاں ! انہیں ایک کام سے فارغ کر کے دوسرے کام پر لگانا جائز ہے۔انہیں کسی کام سے روکنا بھی جائز ہے۔ان کا تقرر، ان کی تبدیلی، انہیں کام سے روکنا، ان کی گوشمالی کرنا اور انہیں سبکدوش کرنا ان کے ادارے یا ان کے دفاتر کے اعلیٰ انتظامی سربراہ (منتظمِ اعلیٰ)ٍکا کام ہے۔

دفعہ نمبر۱۰۰۔	سربراہوں کے سوا جو ملازمین ہیں، ان کا تقرر، ان کی تبدیلی، انہیں کام سے روکنا، ان کی اصلاح اور انہیں ہٹا نے کی ذمہ داری ان کے ادارے یا دفاتر کے منتظمِ اعلیٰ کے سرپر ہے۔

مجلسِ امت

دفعہ نمبر۱۰۱۔	وہ افراد، جو رائے کے لحاظ سے مسلمانوں کی نمائندگی کرتے ہیں اور جن کی طرف خلیفہ رجوع کرتا ہے، انہیں مجلسِ امت کہا جاتا ہے۔حکمرانوں کے مظالم کی شکایت یا اسلامی احکامات کو غلط طریقے سے نافذ کرنے پر شکوہ کی غرض سے غیر مسلم بھی مجلسِ امت میں ہو سکتے   ہیں۔

دفعہ نمبر۱۰۲۔	مجلسِ امت کے اراکین کا چناؤ انتخاب کے ذریعے ہو گا۔

دفعہ نمبر۱۰۳۔	ہر عاقل و بالغ انسان کو، جو ریاست کا شہری ہو، مجلسِ امت کا رکن بننے کا حق حاصل ہے۔خواہ مرد ہو یا عورت، مسلمان ہو یا کافر، البتہ غیر مسلم رکن کا مشورہ حکام کے مظالم یا اسلامی احکامات کی غلط طریقے پر تنفیذ کی شکایت تک محدود ہو گا۔

دفعہ نمبر۱۰۴۔	شوریٰ کا مطلب ہے مطلق انداز میں رائے لینا اور مشورہ ایسی رائے لینا جس کا اختیار کرنا لازم ہو۔قانون سازی، قوانین کی تعریف، فکری امور جیسے حقائق سے پردہ اٹھانا اور فنی اور سائنسی امور مشورہ میں داخل نہیں۔اس کے علاوہ دوسری آراء مشورہ میں داخل ہیں۔

دفعہ نمبر۱۰۵۔	شوریٰ صرف مسلمانوں کا حق ہے۔اس میں غیر مسلموں کا کوئی حق نہیں۔ لیکن اظہارِ رائے کا حق رعایا کے تمام افراد کو، خواہ مسلم ہوں یا غیر مسلم، سب کو حاصل ہے۔ 

دفعہ نمبر۱۰۶۔	وہ مسائل جو شوریٰ کے تحت آتے ہیں اور جن کی نوعیت مشورہ کی ہو، ان میں اکثریت کی رائے کو اختیار کیا جائے گا، قطع نظر اس کے کہ وہ درست ہے یا غلط۔وہ امور جو مشورہ کے تحت ہیں ان میں دیکھا جائے گا کہ درست کیا ہے ؟اس بات کو نظر انداز کر دیا جائے گا کہ یہ اکثریت کی رائے ہے یا اقلیت کی۔

دفعہ نمبر۱۰۷۔	مجلسِ امت کو چار اختیارات حاصل ہو ں گے۔
اول(الف)	ہر وہ معاملہ، جس کا تعلق اُن امورِ داخلیہ سے ہو جن پر لفظ مشورہ کا اطلاق ہوتا ہے تو اس میں مجلسِ امت کی رائے لی جائے گی۔جیسے حکومتی معاملات، تعلیم، صحت اور اقتصاد سے متعلقہ معاملات وغیرہ۔ان میں مجلس امت کی رائے کو اختیار کیا جائے گا۔ہر وہ معاملہ، جس کا تعلق ان امور سے نہ ہو، جس پر لفظ مشورہ کا انطباق ہوتا ہو، ان میں مجلس امت کی رائے کو اختیار کرنا لازمی نہیں۔چنانچہ خارجہ سیاست، مالیات اور فوج کے بارے میں ضروری نہیں کہ مجلسِ امت کی رائے لی جائے۔
(ب)		مجلسِ امت کو تمام معاملات میں ریاست کے محاسبہ کا حق حاصل ہے۔ خواہ ان امور کا تعلق خارجہ سے ہو یا یہ داخلی امور ہوں، یا مالیات اور فوج سے متعلق ہوں۔ اس سلسلے میں اگر اس کی رائے خلافِ شرع نہ ہو تو اس رائے کو اختیار کرنا لازمی ہو گا۔اگر کسی عمل کے شرعی پہلو اور شرعی حیثیت کے بارے میں مجلس امت اور حکمرانوں کے مابین اختلاف ہو تو اس کے لیے محکمۃ المظالم کی طرف رجوع کیا جائے گا۔
 دوم۔		مجلسِ امت والیوں اور معاونین کے بارے میں ناپسندیدگی       (عدمِ اعتماد)کا اظہار کر سکتی ہے۔اس کی رائے پرعمل کرنا ضرور ی ہو گا اور خلیفہ کو چاہیے کہ وہ فوراً ان لوگوں کو معزول کر دے۔
سوم۔		خلیفہ دستور اور قوانین کے لیے جن احکامات کی تبنی کا ارادہ کرے تو اسے چاہیے کہ ان احکامات کو مجلسِ امت کے سامنے رکھے۔ مجلسِ امت کے اراکین کو ان کے بارے میں بحث و مباحثے اور اظہارِ رائے کا حق حاصل ہے۔البتہ خلیفہ کے لیے ان کی رائے پر عمل کرنا لازمی نہیں۔

چہارم۔		مجلسِ امت کے مسلمان اراکین کو امیدوارانِ خلافت کی تعداد متعین کرنے کا حق حاصل ہے۔ 

معاشرتی نظام

دفعہ نمبر۱۰۸۔	بنیادی طور پر عورت ماں ہے اور گھر کی ذمہ دار ہے۔وہ ایک ایسی آبرو (عصمت)ہے۔جس کی حفاظت فرض ہے۔

دفعہ نمبر۱۰۹۔	اصول یہ ہے کہ مرد اور عورت الگ الگ ہوں یا کسی ایسی (شرعی) ضرورت کے لیے اکٹھے ہو سکتے ہیں جس کی شریعت نے اجازت دی ہو، مثلاً تجارت کے لیے یا جس (شرعی ضرورت)کے لیے اجتماع ناگزیر ہو، مثلاً حج۔

دفعہ نمبر۱۱۰۔	عورت کے بھی وہی حقوق ہیں جو مرد کے ہیں، سوائے ان کے جو اسلام نے اس کے ساتھ خاص کیے ہیں۔ عورت کے بھی وہی فرائض ہیں جو مرد کے ہیں۔اسی طرح مرد کے بھی کچھ خاص فرائض ہیں جو شرعی دلائل سے ثابت ہیں۔چنانچہ عورت کو تجارت، زراعت اور صنعت کا حق حاصل ہے۔وہ عقود اور معاملات کی نگرانی کر سکتی ہے۔ اسے ہر قسم کی ملکیت کا بھی حق حاصل ہے۔اپنے اموال کو خود یا کسی کے ذریعے سے بڑھا (نشوونما کر)سکتی ہے۔زندگی کے تمام معاملات (مسائل)کو خود براہِ راست نپٹا سکتی ہے۔

دفعہ نمبر۱۱۱۔	حکومتی عہدوں پر عورت کا تقرر جائز ہے۔محکمۃ المظالم کو چھوڑ کر قضاء کی باقی ذمہ داریاں نبھانا بھی اس کے لیے جائز ہے۔عورت مجلسِ امت کے لیے اراکین منتخب کر سکتی ہے اور خود بھی ا س کی رکن بن سکتی ہے۔اسی طرح خلیفہ کے انتخاب اور اس کی بیعت میں بھی شریک ہو سکتی ہے۔

دفعہ نمبر۱۱۲۔	عورت حکمران نہیں بن سکتی۔چنانچہ وہ خلیفہ، محکمۃ المظالم کا قاضی، والی، عامل اور کوئی ایسا عہدہ قبول نہیں کر سکتی، جو براہِ راست حکمرانی میں آتا ہو۔

دفعہ نمبر۱۱۳۔	عورت کی زندگی دو دائروں میں ہے۔عام زندگی اور خاص زندگی۔چنانچہ عام زندگی میں وہ عورتوں، محرم اور غیر محرم مردوں کے ساتھ زندگی گزار تی ہے۔لیکن اس کی شرط یہ ہے کہ اس صورت میں اس کا چہرہ اور ہتھیلیوں کے سوا دوسرا کوئی عضو ظاہر نہ ہو۔اظہار  زینت ہو اور نہ بے پردگی ہو۔خاص زندگی میں عورت کے لیے صرف عورتوں اور محارم کے ساتھ زندگی گزارنا جائز ہے۔اس صورت میں اجنبی مردوں کے ساتھ رہنا جائز نہیں۔زندگی گزارنے کی ان دونوں صورتوں میں وہ احکامِ شرع کی پابند ہے۔

دفعہ نمبر۱۱۴۔	عورت کے لیے غیر محرم کے ساتھ خلوت ممنوع ہے۔اسی طرح غیروں کے سامنے اظہار زینت اور اپنے ستر کو کھولنا بھی ممنوع ہے۔

دفعہ نمبر۱۱۵۔	مرد اور عورت دونوں کو ہر اس کام سے روکا جائے گا جو اخلاق کے لیے خطرناک اور معاشرے کے فساد کا سبب ہو اور یہ احکامِ شرعیہ میں سے کسی حکمِ شرعی کے تحت آتا ہو۔جیسے مردوں میں پائے جانے والے جنسی میلان سے فائدہ اٹھانے کے لیے عورتوں یا بچوں کو کرائے پر رکھنا۔جیسا کہ عورت کو ہوائی جہاز میں میزبان (ائیرہوسٹس)کے طور پر رکھنا، اور ہوٹلوں اور ہئیر  ڈریسروں میں لڑکیوں یا خوبرو لڑکوں کو رکھنا وغیرہ۔

دفعہ نمبر۱۱۶۔	ازدواجی زندگی اطمینان کی زندگی ہونی چاہیے اور زوجین کے درمیان رفاقت ہونی چاہیے۔شوہر کے قوام (قوت والا)ہونے کا مطلب (عورت کی)نگہداشت ہے، نہ کہ حاکمیت (حکم چلانا)۔ بیوی پر شوہر کی اطاعت فرض ہے۔مرد پر بیوی کے لیے حسبِ استطاعت نان و نفقہ بھی فرض ہے۔

دفعہ نمبر۱۱۷۔	گھر کے کاموں میں میاں بیوی کو مکمل تعاون کرنا چاہیے۔گھر سے باہر کے تمام کام خاوند کے ذمہ ہیں۔گھر کے اندرونی کام حسبِ استطاعت تمام عورت کے اوپر ہیں۔جن کاموں کو کرنے پر بیوی قادر نہ ہو تو اس کے لیے خادم مہیا کرنا خاوند کی ذمہ داری ہے۔

دفعہ نمبر۱۱۸۔	چھوٹے بچوں کی پرورش عورت کا فرض بھی ہے اور اس کا حق بھی، خواہ وہ (عورت)مسلم ہو یا غیر مسلم۔جب تک بچے کی پرورش کی ضرورت ہے، یہ اس کی ذمہ داری ہے۔ جب بچے کو اس کی ضرورت نہ رہے تو دیکھا جائے گا کہ دودھ پلانے والی اور ولی دونوں مسلمان ہیں یا نہیں۔اگر دونوں مسلمان ہوں تو چھوٹے بچے کو اختیار دیا جائے گا کہ وہ جس کے ساتھ رہنا چاہے، رہے۔چھوٹا بچہ چاہے لڑکی ہو یا لڑکا، اس سے کوئی فرق نہیں پڑتا۔اگر دودھ پلانے والی اور ولی میں سے کوئی ایک غیر مسلم ہو تو بچے کو اختیار نہیں ہو گا، بلکہ اُسے مسلمان کے حوالے کیا جائے گا۔

اقتصادی نظام

دفعہ نمبر۱۱۹۔	اقتصادی پالیسی یہ ہے کہ ضروریات کو پورا کرتے وقت اس چیز کو مد نظر رکھا جائے کہ جس پر معاشرہ قائم (معاشرے کا دارومدار) ہے۔چنانچہ ضروریات کو پورا کرنے کے لیے اس چیز کو بنیاد بنایا جائے گا جس پر معاشرے کا دارومدار ہے۔

دفعہ نمبر۱۲۰۔	 (اصل)اقتصادی مسئلہ اموال اور منافع کو رعایا کے تمام افراد پر تقسیم کرنا اور رعایا کو جدوجہد کے ذریعے ان (اموال)سے فائدہ اٹھانے کے قابل بنانا ہے۔

دفعہ نمبر۱۲۱۔	 تمام افراد کو فرداً فرداً تمام بنیادی ضروریات کو پورا کرنے کی ضمانت دینا لازمی ہے۔اسی طرح ہر فرد کو اعلیٰ معیارِ زندگی کی ضروریات کو ممکن حد تک پورا کرنے کی ضمانت دینا بھی ضروری ہے۔

دفعہ نمبر۱۲۲۔	مال صرف اللہ تعالیٰ کی ملکیت ہے، اسی نے بنی نوع انسان کو مال میں اپنا جانشین بنایا ہے اور اسی عام جانشینی کی وجہ سے انسان کو ملکیت کا حق حاصل ہے۔اللہ تعالیٰ ہی نے فرد کو اس مال پر قبضے کا اختیار (اجازت)دیا۔چنانچہ اس اجازت کی وجہ سے انسان بالفعل مال کا مالک بن گیا۔

دفعہ نمبر۱۲۳۔	ملکیت کی تین اقسام ہیں۔انفرادی ملکیت، عام ملکیت، ریاستی ملکیت۔

دفعہ نمبر۱۲۴۔	انفرادی ملکیت ایک شرعی حکم ہے۔اس کا تعلق عین (اصل)یا منفعت سے ہے۔اس (ملکیت)کا تقاضا ہے کہ صاحبِ مال کو مال سے یا مال کے عوض سے فائدہ اٹھانے کا اختیار حاصل ہو۔

دفعہ نمبر۱۲۵۔	ملکیت  عامہ سے مراد جماعت کی طرف سے مشترکہ طور پر عین (اصل) سے فائدہ اٹھانے کی شرعی اجازت ہے۔

دفعہ نمبر۱۲۶۔	ہر وہ مال، جس کو خرچ کرنا خلیفہ اور اس کے اجتہاد پر موقوف ہے، وہ ریاست کی ملکیت ہے، مثلاً ٹیکسوں، خراج اور جزیہ کے اموال۔
دفعہ نمبر۱۲۷۔	انفرادی ملکیت، خواہ وہ اموالِ منقولہ ہوں یا غیر منقولہ، وہ ان پانچ شرعی اسباب کے اندر ہیں :
الف۔		عمل (کام)
ب۔		میراث
ج۔		زندگی گزارنے کے لیے مال سے فائدہ اٹھانے کی ضرورت 
د۔		ریاست کی جانب سے اپنے اموال میں سے رعایا کو دینا 
ھ۔		وہ اموال، جن کو افراد کسی مال کے بدلے یا جدوجہد کے بغیر حاصل کریں 

دفعہ نمبر۱۲۸۔	ملکیت میں تصرف شارع کی اجازت پر موقوف ہے۔چاہے یہ تصرف خرچ سے متعلق ہویا ملکیت کو بڑھانے کے حوالے سے ہو۔چنانچہ اسراف (فضول خرچی)دولت کی ریل پیل، کنجوسی، سرمایہ دارانہ کمپنیاں، تعاونی انجمنیں (کوآپر یٹو سوسائٹی)اور تمام خلافِ شرع معاملات ممنوع ہیں۔اسی طرح سود، غبنِ فاحش، ٹھگی، ذخیرہ اندوزی اور جواء وغیرہ سبھی ممنوع   ہیں۔ 

دفعہ نمبر۱۲۹۔	عشری زمین وہ ہے جہاں کے رہنے والے (مالک)اس زمین پر رہتے ہوئے ایمان لائیں۔مثلاً جزیرہ عرب کی سرزمین۔ خراجی زمین عرب کو چھوڑ کر ہر وہ زمین، جو جنگ یا صلح کے ذریعے فتح کی گئی ہو۔عشری زمین اور اس سے سے حاصل ہونے والی منفعت دونوں افراد کی ملکیت ہوتے ہیں۔خراجی زمین ریاست کی ملکیت ہوتی ہے اور اس کا فائدہ افراد کی ملکیت ہوتا ہے۔شرعی عقود کے تحت ہر فرد کو عشری زمین اور خراجی زمین کی منفعت تبدیل کرنے کا حق حاصل ہے۔دوسرے اموال کی طرح یہ (زمین)بطورِ میراث بھی منتقل ہو گی۔

دفعہ نمبر۱۳۰۔	بنجر زمین کی آبادکاری اور اس کے آس پاس پتھر لگانے (تحجیر)سے اس کا مالک بنا جا سکتا ہے۔غیر بنجر (آباد)زمین کی ملکیت صرف شرعی سبب یعنی میراث، شرأ (خریدنے) اور (کسی کی طرف سے)دینے ( ھبہ) سے ہو گی۔

دفعہ نمبر۱۳۱۔	زمین خواہ خراجی ہو یا عشری، اس کو کرائے پر دینا ممنوع ہے۔جس طرح کہ مزارعت (زمین بٹائی پر دینا)ممنوع ہے۔ہاں !  مساقات (زمین کو پانی دینا)مطلقاً جائز ہے۔

دفعہ نمبر۱۳۲۔	ہر مالکِ زمین کو زمین سے فائدہ اٹھانے پر مجبور کیا جائے گا۔زمین سے فائدہ اٹھانے کے لیے اسے کسی قسم کی امداد کی ضرورت ہو تو بیت المال سے ہر ممکن طریقے سے اس کی مدد کی جائے گی۔ہر وہ شخص، جو زمین سے تین سال تک کوئی فائدہ اٹھائے بغیر اس کو بیکار چھوڑ دے، تو یہ زمین اس سے لے کر کسی اور کو دی جائے گی۔

دفعہ نمبر۱۳۳۔	تین اشیاء میں ملکیت عامہ ہے :
الف۔		ہر وہ چیز جو جماعت کی ضرورت ہو، مثلاً شہر کے میدان۔
ب۔		ختم نہ ہونے والی معدنیات جیسے پٹرول۔
ج۔		وہ اشیاء جو طبعی طور پر افراد کے ساتھ مخصوص نہیں ہو سکتیں، مثلاً نہریں۔

دفعہ نمبر۱۳۴۔	کارخانہ بحیثیتِ کارخانہ انفرادی ملکیت ہوتا ہے۔ تاہم کارخانے کا وہی حکم ہے جو اس کی پیداوار کاہے۔چنانچہ کارخانے میں پیدا ہونے والی چیز انفرادی املاک میں سے ہو تو کارخانہ بھی انفرادی ملکیت میں ہو گا، مثلاً کپڑے کا کارخانہ۔اگر کارخانے کی پیداوار عام ملکیت ہو تو کارخانہ بھی عام ملکیت میں ہو گا، جیسا کہ لوہے کا کارخانہ۔

دفعہ نمبر۱۳۵۔	ریاست کے لیے یہ جائز نہیں کہ وہ انفرادی ملکیت کی کسی چیز کو عام ملکیت میں دے دے۔کیونکہ عام ملکیت ہونا مال میں طبعی بات ہے اور یہ مال کی صفت ہے، نہ کہ ریاست کی رائے۔

دفعہ نمبر۱۳۶۔	امت کے ہر فرد کو عام ملکیت میں داخل ہر چیز سے فائدہ اٹھانے کا حق حاصل ہے۔ریاست کے لیے کسی خاص فرد کو عام ملکیت کے املاک کا مالک بنانا یا اس سے فائدہ اٹھانے کی اجازت دینا جائز نہیں۔

دفعہ نمبر۱۳۷۔	ریاست کے لیے رعایا کے مفادات کے لیے بنجر زمین یا عام ملکیت میں داخل کسی چیز کو (لوگوں کے لیے)ممنوع قرار دینا جائز ہے۔

دفعہ نمبر۱۳۸۔	مال کو جمع کر کے رکھنا (خزانہ بنانا)ممنوع ہے۔اگرچہ اس پر زکوٰۃ بھی کیوں نہ دی جائے۔

دفعہ نمبر۱۳۹۔	مسلمانوں سے زکوٰۃ لی جائے گی۔زکوٰۃ صرف اُن اموال پر لی جائے گی جن پر زکوٰۃ لینے کو شریعت نے متعین کر دیا ہے، مثلاً نقدی، تجارتی ساز و سامان، مویشی اور غلہ۔جن اموال پر زکوٰۃ لینے کی کوئی شرعی دلیل نہ ہو، اُن پر زکوٰۃ نہیں لی جائے گی۔زکوٰۃ ہر صاحبِ نصاب سے لی جائے گی، خواہ وہ مکلف ہو جیسا کہ عاقل بالغ انسان یا وہ غیر مکلف ہو، جیسا کہ بچہ اور مجنون۔پھر اس زکوٰۃ کو بیت المال کی ایک خاص مد میں رکھا جائے گا۔ زکوٰۃ کو قرآن کریم میں وارد آٹھ اصناف میں سے کسی ایک یا ایک سے زائد اصناف  کے علاوہ کہیں اور خرچ نہیں کیا جائے گا۔

دفعہ نمبر۱۴۰۔	ذمیوں سے جزیہ لیا جائے گا اور جزیہ ذمیوں کے بالغ مردوں سے ان کی استطاعت کے مطابق لیا جائے گا۔عورتوں اور بچوں سے جزیہ نہیں لیا جائے گا۔

دفعہ نمبر۱۴۱۔	خراجی زمین پر خراج مناسب مقدار میں لیا جائے گا اور عشری زمین کی پیداوار پر زکوٰۃ لی جائے گی۔

دفعہ نمبر۱۴۲۔	مسلمانوں سے اتنا ٹیکس (ضربیۃ)وصول کیا جاتا ہے جتنا بیت المال کے اخراجات کو پورا کرنے کے لیے کافی ہو۔شرط اس میں یہ ہے کہ یہ اس رقم پر وصول کیا جاتا ہے جو صاحبِ مال کے پاس معروف طریقہ کے مطابق اپنی ضروریات کو پورا کرنے کے بعد زائد ہو۔اس (ٹیکس لینے)میں اس بات کی بھی رعایت رکھی جاتی ہے کہ وہ ٹیکس ریاست کی ضروریات کو پورا کرنے کے لیے بھی کافی ہو۔غیر مسلموں سے یہ ٹیکس بالکل وصول نہیں کیا جاتا اور ان سے سوائے جزیہ کے اور کچھ بھی نہیں لیا جاتا۔ 

دفعہ نمبر۱۴۳۔	وہ تمام اعمال، جن کی انجام دہی کو شریعت نے امت پر فرض قرار دیا ہے، اگر بیت المال میں ان اعمال (ذمہ داریوں) کو انجام دینے کے لیے مال نہ ہو تو یہ فرض امت کی طرف منتقل ہوتا ہے۔ایسی صورت میں ریاست کو اس امرکا حق حاصل ہے کہ وہ اس فریضہ سے عہدہ برآ ء ہونے کے لیے امت پر ٹیکس لازم کر دے۔لیکن جن امور کی ادائیگی کو شریعت نے امت پر فرض قرار نہیں دیا ہے، ان کے لیے ٹیکس وصول کرنا ریاست کے لیے جائز نہیں۔ چنانچہ ریاست کو رٹ فیس یا دفتری فیس یا عدالتی ٹیکس یا کسی بھی اور طرح کا ٹیکس نہیں لے سکتی۔

دفعہ نمبر۱۴۴۔	ریاستی بجٹ کی شقیں دائمی نوعیت کی ہوتی ہیں، جنہیں احکامِ شرعیہ نے مقرر کر دیا ہے۔اس کی مزید مدات ہوتی ہیں جن میں سے ہر مد کے لیے پھر رقوم مختص کی جاتی ہیں۔ بجٹ کی مقدار اور جن مدات کے لیے رقوم مختص کی جاتی ہیں، یہ سب خلیفہ کی رائے اور اجتہاد پر موقوف ہے۔
		
دفعہ نمبر۱۴۵۔	بیت المال کی آمدن کے دائمی ذرائع یہ ہیں۔مالِ فے، جزیہ، خراج، (رکاز کا خمس) اور زکوٰۃ۔ان اموال کو ہمیشہ وصول کیا جائے گا۔خواہ ان کی ضرورت ہو یا نہ ہو۔

دفعہ نمبر۱۴۶۔	 بیت المال کی دائمی آمدنی ریاست کے اخراجات کے لیے ناکافی ہونے کی صورت میں ریاست مسلمانوں سے ضرائب(ٹیکسز)وصول کرے گی اور ٹیکسز لینے کا طریقہ کار یوں ہونا چاہیے :
الف۔		فقراء، مساکین، مسافر اور فریضہ جہاد کی ادائیگی کے لیے بیت المال پر فرض اخراجات کو پورا کرنے کے لیے۔
ب۔		اُن اخراجات کو پورا کرنے کے لیے، جنہیں پورا کرنا بیت المال کے ذمہ بطورِ بدل واجب ہے، مثلاً ملازمین کے اخراجات، فوجیوں کا راشن اور حکام کے معاوضے 
ج۔		اُن اخراجات کو پورا کرنا، جو بیت المال پر مصلحتاً بغیر کسی بدل کے واجب ہیں۔مثلاً نئی سڑکیں بنانا، زمین سے پانی نکالنا، مساجد، مدارس اور شفا خانے بنوانا۔
د۔		اُن نقصانات کا تدارک کرنا، جو بیت المال پر واجب ہیں۔مثلاً کوئی ہنگامی حالت، قحط، طوفان اور زلزلے۔

دفعہ نمبر ۱۴۷۔	وہ اموال بھی ذرائع آمدن میں شمار ہوتے ہیں جو سرحدی علاقوں پر کسٹم (محصول چونگی)کے ذریعے بیت المال میں جمع ہوتے ہیں۔اس طرح وہ عام ملکیت یا ریاستی ملکیت کے اموال اور وہ اموال جن کا کوئی وارث نہ ہونے کی وجہ سے انہیں بیت المال میں رکھا گیا ہو۔

دفعہ نمبر۱۴۸۔	بیت المال کے اموال کو ان چھ اصناف میں تقسیم کیا جائے گا:
الف۔		وہ آٹھ اصناف جو اموالِ زکوٰۃ کے مستحق ہیں، اُن پر زکوٰۃ کی مد سے خرچ کیا جائے گا۔جب زکوٰۃ کی مد میں کوئی مال موجود نہ ہو تو ان پر کوئی چیز خرچ نہیں کی جائے گی۔
ب۔		فقراء، مساکین، مسافر (ابن السبیل)، جہاد، مقروض(غارمین)پر خرچ کرنے کے لیے اموالِ زکوٰۃ میں سے کچھ مال موجود نہ ہو تو ان پر بیت المال کی دائمی نوعیت کی آمدنی کے ذرائع سے خرچ کیا جائے گا۔لیکن اس میں بھی اگر کوئی مال نہ ہو تو قرض داروں (غارمین)پر کچھ خرچ نہیں کیا جائے گا۔لیکن فقراء، مساکین، مسافر اور جہاد ی ضرورت کو پورا کرنے کے لیے ٹیکس لگائے جائیں گے اور اگر ٹیکس لگانے میں کسی فساد کا خوف ہو تو ٹیکس کی بجائے بطورِ قرض اموال حاصل کیے جائیں گے۔
ج۔		وہ اشخاص جو ریاست کے لیے خدمات سرانجام دے رہے ہیں، جیسے ملازمین، حکام اور فوج، ان پر بیت المال سے خرچ کیا جائے گا۔لیکن جب بیت المال کا مال اس کے لیے کافی نہ ہو تو ٹیکس لگا کر ان کی ضروریات کو پورا کیا جائے گا اور اگر ٹیکس لگانے کی صورت میں کسی قسم کے فساد کا خوف ہو تو اس مقصد کے لیے قرض لیے جائیں گے۔
د۔		بنیادی مصالح (مفادات)اور ضروریات جیسے راستوں، مساجد، ہسپتالوں اور مدارس پر بیت المال سے خرچ کیا جائے گا۔لیکن جب بیت المال میں اتنا مال نہ ہو تو ٹیکس وصول کر کے ان پر خرچ کیا جائے گا۔
ھ۔		اعلیٰ مفادات اور ضروریات پر بیت المال سے خرچ کیا جائے گا۔ جب بیت المال میں ان پر خرچ کرنے کے لیے مال موجود نہ ہو تو ان پر کچھ خرچ نہیں کیا جائے گا۔بلکہ انہیں ملتوی کیا جائے گا۔
و۔		ہنگامی حالات مثلاً زلزلہ اور طوفان وغیرہ کی صورت میں بیت المال سے خرچ کیا جائے گا۔ بیت المال میں مال نہ ہونے کی صورت میں ان کے لیے فوراً قرض لیا جائے  گا۔ پھر ٹیکس جمع کر کے اسے ادا کیا جائے گا۔
دفعہ نمبر ۱۴۹۔	ریاست اپنے ہر شہری کے لیے روز گار کی ضمانت دے گی۔

دفعہ نمبر۱۵۰۔	افراد اور کمپنیوں کے ملازمین تمام فرائض اور حقوق کے لحاظ سے ریاست کے ملازمین کی طرح ہیں۔جو بھی اجرت پر کام کرتا ہے وہ ملازم ہے، خواہ عمل اور عامل (کام کرنے والے)کی نوعیت کچھ بھی ہو۔چنانچہ جب اجیر (ملازم)اور مستاجر (کام کروانے والے)کے درمیان اجرت پر اختلاف ہو جائے تو اجرت مثل کے مطابق فیصلہ کیا جائے گا۔ اگر اس (اجرت)کے علاوہ کسی اور چیز میں اختلاف ہو جائے تو اس کا فیصلہ احکامِ شرعیہ کے مطابق      ’’ عقد الاجارۃ(معاہدۂ ملازمت)‘‘ کے تحت ہو گا۔

دفعہ نمبر۱۵۱۔	  اجرت کا عمل کے فائدے یا عامل کے نفع کے لحاظ سے ہونا جائز ہے۔ اجیر کی معلومات یا اس کی علمی شہادت (اسناد)کے لحاظ سے اس کی اجرت مقرر نہیں ہو گی۔ ملازم کی تنخواہ میں کوئی سالانہ اضافہ نہیں ہو گا، بلکہ انہیں وہ پوری اجرت دی جائے گی، جس کے وہ مستحق ہیں، خواہ عمل کے فائدے کے لحاظ سے ہو یا عامل کے نفع کے اعتبار سے۔

دفعہ نمبر۱۵۲۔	جس شخص کے پاس مال یا عمل نہیں اور نہ کوئی ایسا شخص ہے جس پر اس کا نفقہ فرض ہے تو ریاست اسے نفقہ کی ضمانت دے گی۔اس طرح عاجز و محتاج کو ٹھکانہ دینا بھی ریاست کی ذمہ داری ہے۔

دفعہ نمبر۱۵۳۔	ریاست ایسی تدابیر اختیار کرتی ہے کہ مال رعایا کے مابین گردش کرتا رہے اور صرف خاص طبقے کے درمیان ہی گردش میں نہ رہے۔

دفعہ نمبر۱۵۴۔	ریاست رعایا کے ہر فرد کو اس قابل بنانے کی کوشش کرتی ہے کہ وہ اپنے لیے اعلیٰ معیارِ زندگی کی ضرورتوں کو پورا کر سکے۔ ریاست درجِ ذیل طریقے سے معاشرے میں توازن پیدا کرنے کی کوشش کرتی ہے :
الف۔		بیت المال میں جو اموال ہوں، خواہ وہ منقولہ ہوں یا غیر منقولہ اور مالِ فے وغیرہ، ریاست ان میں سے رعایا کو دے گی۔
ب۔		جن لوگوں کے پاس اتنی زمین نہ ہو جس سے ان کا گزارہ ہو سکے تو ریاست انہیں آباد زمین میں سے زمین دے گی۔ہاں ! جن لوگوں کے پاس زمین تو ہے لیکن وہ اس کو کاشت نہیں کرتے تو انہیں زمین نہیں دی جائے گی۔جو لوگ زراعت نہیں کر سکتے انہیں مال دیا جائے گا۔
ج۔		ایسے قرض دار، جو اپنا قرض چکانے سے عاجز ہوں، ریاست زکوٰۃ کے مال اور مالِ فے وغیرہ سے ان کا قرضہ چکائے گی۔

دفعہ نمبر۱۵۵۔	ریاست زرعی امور اور زرعی پیداوار کی نگرانی اس زرعی پالیسی کی بنیاد پر کرے گی، جس سے اعلیٰ معیار کی پیداوار کے لیے زمین سے فائدہ اٹھایا جائے گا۔

دفعہ نمبر۱۵۶۔	ریاست صنعت سے متعلق تمام امور کی خود نگرانی کرتی ہے اور عام ملکیت میں داخل تمام مصنوعات کی دیکھ بھال بھی براہِ راست خود کرتی ہے۔

دفعہ نمبر۱۵۷۔	بیرونی تجارت تاجر کی شہرت کے لحاظ سے ہوتی ہے نہ کہ ساز و سامان کو دیکھتے ہوئے۔چنانچہ حربی تاجر کا ہمارے علاقوں میں تجارت کرنا ممنوع ہے، الاّیہ کہ کسی خاص تاجر یا خاص مال کی تجارت کی اجازت دی گئی ہو۔جن تاجروں کے ساتھ ہمارے معاہدات ہوں گے تو ان کے ساتھ ہمارے اور ان کے درمیان طے پانے والے معاہدے کی روسے معاملہ کیا جائے گا۔رعایا میں سے جو تاجر ہوں گے انہیں اس چیز کو باہر لے جانے سے روکا جائے گا، جس کی ریاست کو ضرورت ہے یا جس سے دشمن کو فوجی، صنعتی یا اقتصادی قوت حاصل ہوتی ہو۔ہاں !   جو مال ان کاہے، اس کو ریاست میں لانے سے نہیں روکا جائے گا۔ان احکامات سے وہ ملک مستثنی ہو گا جس کے ساتھ ہماری عملاً جنگ ہو، جیسا کہ اسرائیل، کیونکہ اس کے ساتھ تمام معاملات، چاہے وہ تجارتی ہوں یا کوئی اور ، اس (اسرائیل)کو دارالحرب سمجھتے ہوئے طے کیے جائیں گے۔

دفعہ نمبر۱۵۸۔	رعایا کے تمام افراد کو زندگی کے مسئلے سے متعلق سائنسی لیبارٹریاں بنانے کا حق حاصل ہے اور خود ریاست کوبھی چاہیے کہ وہ اس قسم کی تجربہ گاہیں قائم کرے۔

دفعہ نمبر۱۵۹۔	افراد کو ایسی تجربہ گاہوں کی ملکیت سے روکا جائے گا، جو ایسا مواد پیدا کریں جس کا افراد کی ملکیت میں ہونا امت یا ریاست کے لیے ضرر رساں ہو۔

دفعہ نمبر۱۶۰۔	ریاست رعایا کے تمام افراد کو تمام طبی سہولتیں مفت مہیا کرے گی، لیکن وہ ڈاکٹروں کو پرائیویٹ پریکٹس کرنے اور ادویات فروخت کرنے سے نہیں روکے گی۔

دفعہ نمبر۱۶۱۔	استحصال اور غیر ملکی سرمایہ کاری ریاست میں ممنوع ہو گی، اس طرح کسی غیر ملکی کو کوئی رعایت نہیں دی جائے گی۔

دفعہ نمبر۱۶۲۔	ریاست اپنی ایک خاص نقدی (سکہ)جاری کرے گی اور اسے کسی اجنبی نقدی سے مربوط کرنا جائز نہیں ہو گا۔

دفعہ نمبر۱۶۳۔	ریاست کی نقدی سونا اور چاندی پر مشتمل ہو گی، خواہ اسے ڈھالا گیا ہویا نہ ڈھالا گیا ہو۔سونا اور چاند ی کے علاوہ کسی اور چیز کو نقدی کی حیثیت حاصل نہیں ہو گی۔ ریاست کے لیے سونا اور چاندی کے بدل کے طور پر کوئی اور چیز جاری کرنا بھی جائز ہو گا۔بشرطیکہ جو چیز جاری کی جائے اس کے مساوی اتنی مالیت کا سونا یا چاندی ریاست کی ملکیت میں موجود ہو۔پس ریاست کے لیے جائز ہے کہ وہ اس صورت میں یہ جاری کرے۔پس ریاست پیتل، کانسی یا کاغذی نوٹ وغیرہ پر اپنے نام کا ٹھپہ لگا کرجاری کرے۔ بشرطیکہ اس کے پاس اتنی ہی مالیت کا سونا یا چاندی موجود ہو۔

دفعہ نمبر۱۶۴۔	برابری کے اصول پر جس طرح داخلی طور پر نقدی کا تبادلہ جائز ہے، اسی طرح اس ریاست اور دوسری ریاستوں کی کرنسیوں کے مابین تبادلہ بھی جائز ہو گا۔ہاں ! اگر ان دونوں کرنسیوں کی جنس الگ الگ ہو تو اس صورت میں ان کے مابین کمی بیشی بھی جائز ہو گی۔لیکن شرط یہ ہے کہ یہ معاملہ دست بدست ہو، ادھار کی بنیاد پر ایسا کرنا جائز نہیں۔جب دونوں کرنسی مختلف ہوں تو بغیر کسی قید (شرط)کے اس تبادلہ کے نرخ میں تبدیلی کی اجازت ہو گی۔رعایا کا ہر فرد اندرونی یا بیرونی کرنسیوں کو خریدنا یا بیچنا چاہے تو ا سے اجازت ہو گی۔اس کے لیے کسی کرنسی کی اجازت لینے کی ضرورت نہیں ہو گی۔

تعلیمی پالیسی 

دفعہ نمبر۱۶۵۔	منہجِ تعلیم کا اسلامی عقیدے کی بنیاد پر ہونا فرض ہے۔چنانچہ تمام تدریسی مواد اور طریقہ ہائے تدریس کو اس طرح وضع کیا جائے گا کہ تعلیم میں اس بنیاد(عقیدہ اسلامی)سے انحراف بالکل نہ ہو۔ 

دفعہ نمبر۱۶۶۔	تعلیمی پالیسی کا مقصد اسلامی عقلیہ اور اسلامی نفسیہ کی تعمیر ہے۔لہٰذا وہ تمام تدریسی مواد، جس کی تدریس مقصود ہو، اسی بنیاد پر ہو گا۔
دفعہ نمبر۱۶۷۔	تعلیم کا مقصد اسلامی شخصیت پیدا کرنا اور زندگی کے مسائل سے متعلق علوم اور معارف سے لیس کرنا ہے۔چنانچہ طریقۂ تعلیم کو اس طرح بنایا جائے گا کہ اس سے یہ مقصد حاصل ہو گا، اور ہر وہ طریقہ ممنوع ہو گا جواس مقصد سے ہٹاتا ہو۔

دفعہ نمبر۱۶۸۔	علومِ اسلامیہ اور علومِ عربیہ کے ہفتہ وار پیریڈ مقرر کرنا ضروری ہے۔اس طرح وقت اور تعداد کے اعتبار سے دوسرے علوم کے لیے بھی پیریڈ مقرر کیے جائیں۔

دفعہ نمبر۱۶۹۔	تعلیم میں تجرباتی علوم، ان سے ملحق علوم اور ثقافتی معارف کے درمیان فرق کو ملحوظ رکھنا ضروری ہے۔چنانچہ تجرباتی اور اس سے ملحقہ علوم بقدرِ ضرورت پڑھائے جائیں۔ مراحلِ تعلیم میں کسی بھی مرحلہ میں ان کی پابندی لازمی نہیں ہونی چاہیے۔جہاں تک ثقافتی معارف کا تعلق ہے تو انہیں اعلیٰ تعلیم سے متعین تعلیمی پالیسی کے مطابق ابتدائی مراحل میں اس طرح حاصل کرنا چاہیے کہ یہ اسلامی افکار و احکامات سے متناقض نہ ہوں۔اعلیٰ تعلیمی مرحلہ کو فقط سائنس کے طور پر پڑھا جائے گا۔ا س میں بھی یہ شرط ہے کہ یہ تعلیمی پالیسی اور تعلیمی مقصد سے ہٹ کر بالکل نہ ہو۔

دفعہ نمبر۱۷۰۔	تعلیم کے ہر مرحلہ میں اسلامی ثقافت کی تعلیم لازمی ہے۔اعلیٰ مرحلہ میں مختلف اسلامی معارف کی فروعات مخصوص کی جائیں۔جیسا کہ طب، انجینیئرنگ، طبیعات وغیرہ میں مخصوص کی جاتی ہیں۔

دفعہ نمبر۱۷۱۔	فنون اور صنعت ایک پہلو سے سائنس کے ساتھ شامل ہوں گے جیسا کہ تجارتی فنون، جہاز رانی، زراعت۔ اس پہلو سے انہیں بغیر کسی قید و شرط کے حاصل کیا جائے گا۔کبھی فنون و صنعت ہماری ثقافت میں شامل ہوں گے۔ یہ اس صورت میں کہ جب یہ کسی خاص نقطۂ نظر سے متأثر ہوں، جیسا کہ تصویر، سنگ تراشی وغیرہ۔چنانچہ اگر یہ اسلامی نقطۂ نظر کے مخالف ہوں تو انہیں حاصل نہیں کیا جائے گا۔

دفعہ نمبر۱۷۲۔	منہجِ تعلیم ایک ہی ہو گا اور ریاست کے منہجِ تعلیم کے علاوہ کسی دوسرے منہج کی اجازت نہیں ہو گی۔ذاتی مدارس کی اس وقت تک اجازت ہو گی جب تک کہ وہ ریاست کے تعلیمی منہج، اس کی تعلیمی پالیسی اور اس کے مقصد کی بنیاد پر قائم ہوں گے۔یہ بھی شر ط ہو گی کہ ان میں مخلوط تعلیم (لڑکوں اور لڑکیوں کا ایک ساتھ پڑھنا)کی ممانعت ہو گی۔ اختلاط، معلمین اور طلبا، دونوں کے درمیان ممنوع ہو گا۔مزید برآں یہ شرط بھی ہو گی کہ تعلیم کسی خاص گروہ، دین یا مذہب یا رنگ و نسل کے ساتھ مخصوص نہ ہو۔

دفعہ نمبر۱۷۳۔	وہ تعلیم جو زندگی کے میدان میں ہر انسان، چاہے وہ مرد ہو یا عورت، کے لیے ضروری ہے، فرض ہو گی۔چنانچہ پہلے دو مرحلوں میں تعلیم لازمی ہو گی اور یہ ریاست کی     ذمہ داری ہے کہ وہ مفت تعلیم کا بندوبست کرے۔اعلیٰ تعلیم کو بھی ممکن حد تک مفت دینے کی کوشش کی جائے گی۔

دفعہ نمبر۱۷۴۔	ریاست مدارس اور جامعات کے علاوہ بھی لائبریریاں، تجربہ گاہیں اور معارف کے تمام وسائل مہیا کرے گی، تا کہ وہ لوگ، جو مختلف مباحث اور معارف، مثلاً فقہ، اصولِ فقہ، حدیث و تفسیر، طب، انجینیرنگ، کیمیا وغیرہ میں، اسی طرح ایجادات اور دریافتوں میں اپنی بحث و تحقیق کو جاری رکھنا چاہیں تو جاری رکھیں۔ یوں امت کے پاس مجتہدین، موجدین اور اہل ندرت کی ایک کثیر تعداد موجود ہو۔

دفعہ نمبر۱۷۵۔	تعلیم کے تمام مراحل میں تالیف سے غلط فائدہ اٹھانا ممنوع ہو گا، کوئی  بھی شخص خواہ وہ مؤلف ہو یا کوئی اور جب کوئی کتاب مطبع کرے گا اور اس کو شائع کرے گا تو پھر نشر و  اشاعت جملہ حقوق  محفوظ نہیں رکھ سکے گا۔ہاں !اگر اس کے پاس ایسے افکار ہوں جن کی اب تک نشر و اشاعت نہیں ہوئی۔اس کے لئے جائز ہے کہ وہ ان لوگوں کو دے کر اس کی اجرت لے، جیسا کہ کسی شخص کو تعلیم دے کر اجرت لیتا ہے۔

خارجی سیاست 

دفعہ نمبر۱۷۶۔	سیاست امت کے اندرونی اور بیرونی معاملات کی نگرانی کو کہتے ہیں۔ سیاست امت اور ریاست دونوں کی جانب سے ہوتی ہے۔ریاست براہِ راست معاملات کی نگرانی کرتی ہے اور امت اس (کام)پر اس کا محاسبہ کرتی ہے۔

دفعہ نمبر۱۷۷۔	کسی فرد، حزب، کتلۃ(گروہ)یا جماعت کے لیے یہ جائز نہیں کہ اس کے کسی اجنبی ملک کے ساتھ کسی قسم کے تعلقات ہوں۔ دوسرے ممالک کے ساتھ تعلقات صرف ریاست ٍکا کام ہے۔کیونکہ صرف ریاست کو امت کے امور کی سرپرستی کا حق حاصل ہے۔امت اور جماعتیں ان خارجی تعلقات کے بارے میں ریاست کا محاسبہ کر سکتی ہیں۔

دفعہ نمبر۱۷۸۔	مقصد ذریعے (وسیلے)کو نیک (جائز)نہیں بناتا(اَلُغَایَۃُ لَاَ شُبَرِرُ الُوَاسِطَۃَ)کیونکہ طریقہ فکر کی جنس سے ہے۔چنانچہ فرض یا مباح تک پہنچنے کے لیے حرام کو ذریعہ نہیں بنایا جا سکتا۔پس وسیلے کی پالیسی طریقے کی پالیسی سے کبھی بھی متناقض نہیں ہونی چاہیے۔

دفعہ نمبر۱۷۹۔	سیاسی چال چلنا خارجی سیاست میں ایک ضروری امر ہے، اس کی قوت کا راز اس امر میں پوشیدہ ہے کہ اعمال (کاموں)کا اعلان کیا جائے اور اہداف (مقاصد)کو چھپایا جائے۔

دفعہ نمبر۱۸۰۔	سیاست کے اہم اسالیب یہ ہیں :
		ریاستوں کے جرائم کو بے نقاب کرنے کی جرأت۔جھوٹی پالیسیوں کے خطرات کو بیان کرنا۔خبیث سازشوں کو بے نقاب کرنا اور گمراہ کن شخصیتوں کی حوصلہ شکنی کرنا۔

دفعہ نمبر۱۸۱۔	یہ بھی سیاست کے عظیم ترین اسالیب میں سے ہے کہ افراد، امتوں اور ریاستوں کے معاملات کی نگہداشت کے دوران اسلامی افکار کی عظمت کو ظاہر کیا جائے۔

دفعہ نمبر۱۸۲۔	امت کا سیاسی قضیہ (موت و حیات کا مسئلہ)یہ ہے کہ اسلام اس (امت کی)ریاست کی قوت ہے۔اس طرح اسلامی احکامات کا بہترین طریقے سے نفاذ اور دنیا کے سامنے اسلامی دعوت کو پیہم طریقے سے پہنچانا ہے۔

دفعہ نمبر۱۸۳۔	اسلامی دعوت کو پیش کرنا ہی خارجی سیاست کے لیے محور و مدار کی حیثیت رکھتا ہے۔اسی بنیاد پر اسلامی ریاست کے تمام دوسری ریاستوں سے تعلقات قائم ہوں گے۔ 

دفعہ نمبر۱۸۴۔	اسلامی ریاست کے دوسری ریاستوں کے ساتھ تعلقات ان چار پہلوؤں پر مشتمل ہوں گے :
اول۔		عالمِ اسلام میں قائم تمام مملکتیں گویا ایک علاقے (ملک)میں قائم ہیں۔یہ خارجی تعلقات کے ضمن میں داخل نہیں ہوں گی اور ان کے ساتھ تعلقات کو خارجہ سیاست نہیں سمجھا جائے گا، بلکہ ان سب کو ایک ریاست کی صورت میں اکٹھا کرنے کے لیے کام کرنا فرض ہے۔
دوم۔		جب ریاستوں کے ساتھ ہمارے اقتصادی، تجارتی، اچھی ہمسائیگی یا ثقافتی معاہدات ہیں تو ان کے ساتھ معاملات کو معاہدات کے مطابق نپٹایا جائے گا۔اگر معاہدہ اجازت دیتا ہو تو اس ریاست کی رعایا شناخت کے ساتھ، بغیر پاسپورٹ کے اسلامی ریاست میں داخل ہو سکیں گے۔لیکن شرط یہ ہو گی کہ وہ بھی ہمارے ساتھ یہ معاملہ کریں گے۔ اس کے ساتھ اقتصادی اور تجارتی تعلقات محدود مدت اور مخصوص اشیاء کی بنیاد پر ہوں، گے اور یہ کہ ان اشیاء کی اسلامی ریاست کو ضرورت ہو، لیکن یہ اُس ریاست کو مضبوط بنانے کا سبب نہ بنتا ہو۔
سوم۔		وہ ممالک، جن کے اور ہمارے درمیان کسی قسم کے معاہدات نہیں۔اسی طرح استعماری ممالک، مثلاً برطانیہ، امریکہ، فرانس اور وہ ممالک، جو مسلمانوں کے ملکوں کو ہڑپ کرنے کے درپے ہیں، جیسا کہ روس، تو ان کے ساتھ حالتِ جنگ کا معاملہ کیا جائے گا۔ان کے بارے میں مکمل احتیاط برتی جائے گی۔ان کے ساتھ کسی قسم کے سفارتی تعلقات نہیں ہوں گے۔ ان ممالک کے عوام ہماری ریاست میں پاسپورٹ، اور ہر فرد کے لیے اور ہر سفر کے لیے مخصوص ویزے کے ساتھ داخل ہو سکیں گے۔
چہارم۔		جو ممالک ہمارے ساتھ عملاً حالتِ جنگ میں ہیں جیسا کہ اسرائیل تو اس کے ساتھ تمام معاملات کو حالتِ جنگ کی بنیاد پر نپٹایا جائے گا۔اس کے ساتھ ہمارا معاملہ عملی جنگ کا ہو گا، خواہ اس کے ساتھ عارضی جنگ بندی کا معاہدہ ہو چکا ہو، اور اس کے شہری ہمارے ملک میں داخل نہیں ہو سکتے۔

دفعہ نمبر۱۸۵۔	فوجی معاہدات اور اس جیسے دوسرے معاہدات، مثلاً سیاسی معاہدات، اڈے اور ائر پورٹ وغیرہ کرایہ پر دینے کے معاہدات، سب ممنوع ہوں گے۔ہاں ! اچھی ہمسائیگی، اقتصادی، تجارتی، مالیاتی، ثقافتی یا عارضی جنگ بندی کے معاہدات کر سکتے ہیں۔

دفعہ نمبر۱۸۶۔	ریاست کے لیے ان تمام تنظیموں میں شرکت جائز نہیں ہو گی، جن کی بنیاد اسلامی نہیں یا اسلامی احکامات کو چھوڑ کر غیر اسلامی احکامات کی تطبیق کی بنیاد پر قائم ہیں۔ جیسا کہ بین الاقوامی تنظیم ’’اقوامِ متحدہ‘‘  ’’عالمی عدالتِ انصاف‘‘  ’’عالمی مالیاتی فنڈ‘‘  ’’عالمی بنک‘‘ اس طرح علاقائی تنظیمیں جیسا کہ عرب لیگ وغیرہ۔ 
***



اسلام میں اخلاق

	اسلام کی یہ تعریف کی گئی ہے کہ یہ وہ دین ہے جس کو اللہ تعالیٰ نے سیدنا محمدﷺ پر اس لیے نازل فرمایا کہ انسان کے اپنے خالق، اپنی ذات اور دوسرے انسانوں کے ساتھ تعلقات کو منظم کیا جائے۔انسان کا اپنے خالق کے ساتھ تعلق عقائد و عبادات پر مشتمل ہے۔اپنی ذات کے ساتھ تعلق اخلاق، مطعومات(کھانے پینے کی چیزوں)اور ملبوسات (پہننے کی چیزوں)پر مشتمل ہے اور دوسرے انسانوں کے ساتھ تعلق معاملات اور عقوبات پرمشتمل ہے۔
	اسلام انسان کی تمام مشکلات حل کرتا ہے۔یہ انسان کو اس نظر سے دیکھتا ہے کہ وہ ایک ایسا کل ہے جس کی تجزی (تقسیم)نہیں کی جا سکتی۔اس لیے وہ اس کی مشکلات ایک ہی طریقہ سے حل کرتا ہے۔ اسلام نے اپنے نظام کو روحانی اساس یعنی عقیدہ پر استوار کیا ہے۔لہٰذا روحانی پہلو ہی اس کی تہذیب کی بنیاد ہے اور یہی (روحانی پہلو)اس کی ریاست اور شریعت کی بھی اساس  ہے۔
	باوجودیکہ اسلامی شریعت نے اپنے نظاموں کوبڑی باریک بینی اور تفصیل کے ساتھ بیان کیا ہے، جیسا کہ عبادات، معاملات، عقوبات وغیرہ ہیں، لیکن اسلام نے اخلاق کے لیے کوئی مفصل نظام مقرر نہیں کیا۔ اخلاق کے احکامات کو صرف اس اعتبار سے بیان کیا ہے کہ یہ اللہ تعالیٰ کے اوامر و نواہی ہیں۔ اس تفصیل کی طرف بالکل توجہ نہیں دی ہے کہ اخلاق ایسی چیز ہے جس کی کوئی خاص اہمیت ہے اور یہ دوسرے احکامات سے ممتاز ہے۔بلکہ احکام کی تفصیل کے لحاظ سے اس کی تفصیل دوسرے تمام احکامات سے کم ہے۔ فقہ کے اندر اس کے لیے کوئی خاص باب مقرر نہیں کیا گیا۔چنانچہ احکامِ شرعیہ پر مشتمل فقہی کتابوں میں باب الاخلاق کے نام سے کوئی خاص بات نہیں اور فقہاء و مجتہدین نے بھی اخلاقی احکام کی بحث اور استنباط پر کوئی خاص توجہ نہیں دی۔
	 اخلاق کسی بھی حالت میں معاشرے کے قیام پر اثر انداز نہیں ہوتے۔کیونکہ معاشرہ تو نظام ہائے حیات پر قائم ہوتا ہے اور معاشرے پر افکار اور احساسات ہی اثر انداز ہوتے ہیں۔ اخلاق کبھی بھی معاشرے کے قیام پر اثر انداز نہیں ہوتے۔اخلاق کا معاشرے کی ترقی اور اس کے انحطاط پر بھی کوئی اثر نہیں ہوتا۔بلکہ معاشرے پر اثر انداز ہونے والی چیز وہ عرف عام ہے، جو زندگی کے بارے میں تصورات سے پیدا ہوتی ہے۔معاشرے کو چلانے والے اخلاق نہیں ہوتے، بلکہ معاشرے کو وہ نظام، جو اس پر نافذ ہوتے ہیں، اور وہ افکار و احساسات چلاتے ہیں، جن کے اُس معاشرے کے لوگ حامل ہوتے ہیں۔ چنانچہ اخلاق بھی افکار و احساسات سے پیدا ہوتے ہیں اور یہ معاشرے میں نافذ نظام کا نتیجہ ہوتے ہیں۔
	اس لیے معاشرے میں اخلاق کی طرف دعوت دینے کی اجازت نہیں دی جائے گی۔ کیونکہ اخلاق اللہ تعالیٰ کے اوامر کے نتائج ہیں۔یہ عقیدے اور اسلام کی ہمہ گیر انداز میں تنفیذ کی طرف دعوت دینے سے خود بخود پیدا ہوتے ہیں۔ اس لیے بھی کہ اخلاق کی طرف دعوت دینا زندگی کے بارے میں اسلامی تصورات کو الٹنا، لوگوں کو معاشرہ بنانے والے عوامل کی حقیقت سمجھنے سے دور کرنا اور انفرادی فضائل کی دعوت دے کر انہیں مدہوش بنا کر معاشرے کی ترقی کے حقیقی وسائل سے غافل کرنا ہے۔یہی وجہ ہے کہ اسلامی دعوت کو ایک اخلاقی دعوت بنانا انتہائی خطرناک بات ہے۔کیونکہ اس سے یہ وہم پیدا ہو گا کہ اسلامی دعوت بھی ایک طرح کی اخلاقی دعوت ہے۔ یوں اسلام کی فکری صورت بگڑ جائے گی۔یہ لوگوں کے فہم کے راستے میں حائل ہو جائے گی اور یہ چیز انہیں اس واحد راستے سے ہٹا دے گی جو اسلام کو نافذ کرنے کا راستہ ہے، یعنی اسلامی ریاست کا قیام۔ شریعتِ اسلامی نے جب انسان کے اپنی ذات کے سا تھ تعلقات کے مسائل کو اخلاقی صفات سے متعلقہ احکامِ شرعیہ کے ذریعے حل کیا، تو اس حل کو عبادات اور معاملات کی طرح ایک نظام نہیں بنایا، بلکہ اس میں صرف کچھ متعین قیمتوں کے حصول کی رعایت رکھی، جن کے بارے میں اللہ تعالیٰ کا حکم ہے۔جیسے سچائی، امانت، دھوکہ نہ دینا اور حسد نہ کرنا۔یہ چیزیں ایک ہی چیز سے حاصل ہوتی ہیں اور وہ اخلاقی قیمت سے متعلق اللہ تعالیٰ کا حکم ہے۔جیسے مکارم اور فضائل۔پس امانت ایک ایسا خلق ہے، جس کا اللہ تعالیٰ نے حکم دیا ہے۔ چنانچہ اس امانت کی ادائیگی کے وقت اس کی اخلاقی قیمت کا لحاظ رکھنا ضروری ہے۔کیونکہ اس طرح اس کے ذریعے اخلاقی قیمت خودبخود حاصل ہو جاتی ہے اور اسی کو اخلاق کہا جاتا ہے۔جہاں تک اعمال سے بطورِ نتائج صفات کے حصول کی بات ہے، جیسا کہ نماز پڑھنے سے پاکدامنی کا پیدا ہونا، یا معاملات کو نمٹاتے وقت لازمی طور پر ان کی رعایت رکھنا، جیسے تجارت کے اندر سچائی کا لحاظ رکھنا، تو ان میں کوئی اخلاقی قیمت حاصل نہیں ہو تی۔کیونکہ اعمال کی انجام دہی کا مقصود یہ چیزیں نہیں تھیں۔بلکہ یہ صفات اعمال سے بطورِ نتائج حاصل ہوئیں۔ یہ وہ فرق ہے جس کا لحاظ رکھنا اللہ کی عبادت اور معاملات کی ادائیگی کے وقت ایک مؤمن کے لیے ضروری ہے۔اس لیے مؤمن نماز سے اولاً روحانی قیمت کا قصد کرتا ہے اور تجارت سے ثانوی طور پر نفع کا قصد کرتا ہے۔ عین اسی وقت وہ اخلاقی صفات سے بھی متصف ہوتا ہے۔
	 شریعت نے ان صفات کو بھی بیان کر دیا ہے، جن سے متصف ہونے کو اخلاقِ حسنہ کہا جاتا ہے وہ صفات بھی بیان کر دیں جن سے متصف ہونا اخلاق سیۂ (برے اخلاق)کے زمرے میں آتا ہے۔لہٰذا شریعت نے اخلاقِ حسنہ سے متصف ہونے کی ترغیب دی ہے اور اخلاق سیۂ سے منع فرمایا ہے۔صدق (سچائی) امانت، خندہ پیشانی، حیاء اور والدین کے ساتھ صلہ رحمی کی ترغیب دی ہے۔اسی طرح اپنے مسلمان بھائی کو کسی مصیبت سے نکالنے اور اس کے لیے وُہی پسند کرنے کی ترغیب دی ہے، جو اپنے لیے پسند کرتا ہے۔ان چیزوں یا ان جیسی دوسری چیزوں کی ترغیب اللہ تعالیٰ کے اوامر کی اطاعت ہونے کے لحاظ سے دی ہے۔اسی طرح جھوٹ، خیانت، حسد، فجور (گناہ کے کام)وغیرہ سے منع اس لیے کیا ہے، کیونکہ ان سے اللہ نے بچنے کا حکم دیا ہے۔
	اخلاق شریعت ہی کا ایک حصہ ہیں۔اللہ تعالیٰ کے اوامر و نواہی ہی کی ایک قسم ہیں اور ایک مسلمان کے اندر یہ (صفات)لازمی طور پر ہونی چاہییں۔تاکہ اسلام پر مکمل عمل ہو سکے اور اللہ تعالیٰ کے اوامر کی تکمیل ہو سکے۔البتہ معاشرے کے اندر ان صفات کو اسلامی احساسات اور اسلامی افکار کو پروان چڑھا کر پیدا کیا جا سکتا ہے۔جب معاشرے میں یہ صفات (اخلاق)  ہو ں گی تو فرد کے اندر لامحالہ پائی جائیں گی۔لہٰذا یہ بات روزِ روشن کی طرح واضح ہے کہ ان صفات کو پیدا کرنے کے لیے اخلاق کی طرف دعوت دینے کا کوئی فائدہ نہیں۔بلکہ معاشرے کے اندر ان صفات کو پیدا کرنے کے لیے اسلامی احساسات اور اسلامی افکار پیدا کرنے ہوں گے۔  ہاں !  یہ جاننا بھی ضروری ہے کہ اس کام کا آغاز کرنے کے لیے ایک ایسے کتلہ( جماعت) کو تیار کرنے کی ضرورت ہوتی ہے، جو اسلام کو مکمل طور پر نافذ کرنے کے نصب العین پر قائم ہو۔جس کے افراد جماعت کے اجزاء کی طرح ہوں، نہ کہ مستقل افراد۔تاکہ وہ معاشرے میں مکمل اسلام کے داعی اور علمبردار بن سکیں۔یوں وہ اسلامی احساسات اور اسلامی افکار کو معاشرے میں پروان چڑھا سکیں اور لوگ فوج در فوج اسلام میں داخل ہونے کی وجہ سے خود بخود ان صفات (اخلاق)سے متصف ہو سکیں۔یہ بات اچھی طرح سمجھ لینی چاہیے کہ ہمارے اس قول سے واضح طور پر معلوم ہوتا ہے کہ اخلاق اللہ تعالیٰ کے اوامر اور اسلام کو نافذ کرنے کے لیے لازم و ملزوم کی حیثیت رکھتے ہیں۔ اس سے ایک مسلمان کے اخلاقِ حسنہ کی صفات سے متصف ہونے کی ضرورت کا بھی اندازہ ہوتا   ہے۔
	اللہ تعالیٰ نے قرآن کریم کی کئی سورتوں میں ان صفات کو بیان فرمایا ہے، جن سے متصف ہونا اور ان کو اپنے اندر پیدا کرنے کی کوشش کرنا انسان کے لیے ضرور ی ہے۔ یہ صفات عقائد، عبادات، معاملات اور اخلاق پر مشتمل ہیں اور یہ چاروں صفات بیک وقت مجموعی طور پر پائی جانی چا ہئیں۔سورہ لقمان میں اللہ تعالیٰ کا ارشاد ہے :
	وَاِذُقَالَ لُقُمَانُ لِابُنِہٖ وَھُوَ یَعِظُہُ یَابُنَیَّ لَاتُشُرِکُ بِاللّٰہِ اِنَّ الشِّرُکَ لَظُلُمٌ عَظِیُمٌ۔وَوَصَّیُنَا الُاِنُسَانَ بِوَالِدَیُہِ حَمَلَتُہُ اُمُّہُ وَھُناًعَلیٰ وَھُنٍ وَّفِصَالُہُ فِیُ عَامَینِ اَنِ اشُکُرُلِیُ وَلِوَالِدَیُکَ اِلَیَّ الُمَصِیُرِ۔ وَاِنُ جَاھَدَاکَ عَلیٰ اَنُ تُشُرِکَ بِیُ مَالَیُسَلَکَ بِہٖ عِلُمٌ فَلَا تُطِعُہُمَاوَصَاحِبُھُمَا فِیُ الدُّنُیَا مَعُرُوُفاً وَّاتَّبِعُ سَبِیلَ مَنُ اَنَابَ اِلَیَّ ثُمَّ اِلَیَّ مَرُجِعُکُمُ فَاُنَبِّئُکُم بِمَاکُنُتُم تَعُمَلُونَ۔یَابُنَیَّ اِنَّھَا اِنُتَکُ مِثُقَالَ حَبَّۃٍ مِّنُ خَرُدَلٍ فَتَکُنُ فِیُ صََخُرَۃٍ اَوُ فِی السَّمٰوَاتِ اَوُ فِی الُاَرُضِ یَأتِ بِھَا اللّٰہُ اِنَّ اللّٰہَ لَطِیفٌ خَبِیُرٌ۔یَابُنَیَّ اَقِمِ الصَّلَاۃَ وَأمُرُ بِالمَعُرُوفِ وَانُہَ عَنِ المُنُکَرِ وَاصُبِرُ عَلیٰ مَا اَصَابَکَ اِنَّ ذَالِکَ مِنُ عَزُمِ الاُمُورِ۔ وَلَا تُصَعِّرُ خَدَّکَ لِلنَّاسِ وَلَا تَمُشِ فِیُ الاَرُضِ مَرَحاً اِنَّ اللّٰہَ لَایُحِبُّ کُلَّ مُخُتَالٍ فَخُوُرٍ۔وَاقُصِدُ فِیُمَشُیِکَ وَاغُضُضُ مِنُ صَوُتِکَ اِنَّ اَنُکَرَ الُاَصُوَاتِ لَصَوُتُ الحَمِیُرِ	(آیات ۱۳۔۱۹)
	’’اور جب لقمان نے اپنے بیٹے کو نصیحت کرتے ہوئے کہا کہ اے بیٹا! (کسی کو)اللہ کا شریک نہ ٹھہرانا، اس میں کوئی شک نہیں کہ شرک بڑے ہی ظلم کی بات ہے۔اور ہم نے انسان کو اس کے ماں باپ کے حق میں تاکید کی (کہ وہ اپنے ماں باپ کے ساتھ حسنِ سلوک کرے)۔ اس کی ماں نے تھک تھک کرا س کو پیٹ میں رکھا، اور دو برس تک اسے دودھ پلاتی رہی۔(اس لیے)ہمارا شکر گزار رہ، اور اپنے والدین کا بھی۔ آخر کار ہماری ہی طرف تم سب کو لوٹ کرآنا ہے۔(اے مخاطب!)اگر تیرے ماں باپ تجھے اس بات پر مجبور کریں کہ تو ہمارے ساتھ کسی کو شریک ٹھہرائے، جس کی تیرے پاس کوئی دلیل نہیں، تو (اس معاملے میں)ان کا کہا نہ ماننا۔ (مگر ہاں !)دنیا میں ان کے ساتھ سعادت مندی کے ساتھ رہ، اور ان لوگوں کے طریقے پر چل، جو ہر بات میں ہماری طرف رجوع کرتے ہیں اور ہماراحکم بجالاتے ہیں۔ پھر آخر کا رتم سب کو ہماری طرف ہی لوٹ کر آنا ہے۔پھر میں تمہیں تمہارے اعمال کے متعلق بتادوں گا۔  بیٹا! اگر کوئی چیز رائی کے دانہ کے برابر ہو پھر وہ کسی پتھر یا آسمانوں میں یا زمین میں ہو، تو اس کو بھی اللہ تعالیٰ لاحاضر کرے گا۔بے شک اللہ تعالیٰ بڑا باریک بین اور باخبر ہے۔بیٹا!نماز قائم کراور (لوگوں کو)اچھے کاموں (کے کرنے) کی نصیحت کیا کراور برے کاموں سے منع کر، اور تجھ پر جیسی پڑے، اس پر صبر کر، بے شک یہ (بڑی)ہمت کے کام   ہیں۔ اور لوگوں سے بے رخی نہ کر اور زمین پر اِترا کر نہ چل، (کیونکہ)اللہ کسی اِترانے والے شیخی خورے کوپسندنہیں کرتا۔اور اپنی رفتار میں میانہ روی (اختیار) کراور نیچی کر اپنی آواز، کیونکہ آوازوں میں سب سے بری آواز گدھوں کی آواز ہے۔‘‘
	اور سورۃ الفرقان میں اللہ تعالیٰ کا ارشاد ہے :
	وَعِبَادُ الرَّحُمٰنِ الَّذِینَ یَمُشُونَ عَلَی الاَرُضِ ھَوُناًوَّاِذَاخَاطَبَھُمُ الجَاھِلُوُنَ قَالُوُاسَلَاماً۔وَالَّذِینَ یَبِیُتُوُنَ لِرَبِّھِمُ سُجَّداً وَّقِیَاماً۔ وَالَّذِینَ یَقُولُوُنَ رَبَّنَا اصُرِفُ عَنَّا عَذَابَ جَھَنَّمَ اِنَّھَا عَذَابَھَا کَانَ غَرَاماً۔اِنَّھَا سَآئَ تُ مُسُتَقَرّاً وَّمُقَاماً۔وَالَّذِیُنَ اِذَا اَنُفَقُوُا لَمُ یُسُرِفُوُا وَلَمُ یَقُتُرُوُا وَکَانَ بَیُنَذَالِکَ قَوَاماً۔وَالَّذِیُنَ لَایَدُعُوُنَ مَعَ اللّٰہِ اِلَھاً آخَرَوَلَایَقُتُلُونَ النَّفُسَ الَّتِیُ حَرَّمَ اللّٰہُ اِلَّا بِالُحَقِّ وَلَایَزُنُونَ وَمَنُ یَّفُعَلُذَالِکَ یَلُقَ اَثَاماً۔یُضَاعَفُ لَہُ الُعَذَابُ یَومَ القِیَامَۃِ وَیَخُلُد فِیُہٖ مُھَاناً۔اِلَّا مَنُ تَابَ وَآمَنَ وَعَمِلَ عَمَلاً صَالِحاًفَاُولٰئِکَیُبَدِّلُ اللّٰہُ سَیِّئَا تِھِم حَسَنَاتٍ وَکَانَ اللّٰہُ غَفُوراًرَّحِیماً۔وَمَنُ تَابَ وَعَمِلَ صَالِحاًفَاِنَّہُ یَتُوبُ اِلَی اللّٰہِ مَتَاباً۔وَالَّذِینََ لایَشُھَدُوُنَ الزُّورَ وَاِذَامَرُّوا بِالَّلغُوِ مَرُّواکِرَاماً۔وَالَّذِیُنَ اِذَ اذُکِّرُوا بِآیَاتِ رَبِّھِمُ لَمُ یَخِرُّوا عَلَیُھَا صُمّاً وَّعُمُیَاناً۔وَالَّذِیُنَ یَقُوُلُونَ رَبَّنَا ھَبُ لَنَا مِنُ اَزُوَاجِنَا وَذُرِّیّٰتِنَا قُرَّۃَ اَعُیُنٍ وَّاجُعَلُنَا لِلمُتَّقِینَ اِمَاماً۔اُولٰئِکَیُجُزَوُنَ الغُرُفَۃَ بِمَا صَبَرُوا وَیُلَقَّوُنَ فِیُھَا تَحِیَّۃً وَّسَلَاماً۔خٰلِدِینَ فِیُھَا حَسُنَتُ مُسُتَقَرّاً وَّمُقَاماً
	’’رحمن کے (خاص)بندے تو وہ ہیں جو زمین پر فروتنی کے ساتھ چلیں اور جب جاہل ان سے (جہالت کی)باتیں کرنے لگیں تو (انہیں)سلام کریں (اور الگ ہو جائیں)۔ اور جو راتوں کو اپنے پروردگار کے آگے سجدے کریں اور (دست بدست)کھڑے رہیں ( یعنی نمازیں پڑھیں)۔اور جو دعائیں مانگا کریں کہ اے ہمارے پروردگار! عذابِ دوزخ کو ہم سے دور ہی رکھیں، کیونکہ دوزخ کا عذاب (بڑی بھاری)مصیبت ہے۔ وہ (تھوڑی دیر)ٹھہرنے اور  (ہمیشہ) رہنے کی بری جگہ ہے۔اور (اللہ کے خاص بندے وہ ہیں)جو خرچ کرنے لگیں تو فضول خرچی نہ کریں اور نہ بہت تنگی کریں، بلکہ ان کا خرچہ افراط و تفریط کے درمیان ایک سیدھی گزران ہے۔اور جو اللہ کے ساتھ (کسی)دوسرے معبود کو نہ پکاریں اور ناحق کسی کو  جان سے نہ ماریں کہ اس کو اللہ تعالیٰ نے حرام کر رکھا ہے، اور نہ زنا کے مرتکب ہوں۔ اور جو (شرک اور گناہ)مذکورہ بالا کرے گا، وہ (اپنے)گناہ کا خمیازہ بھگتے گا۔قیامت کے دن اسے دُہرا عذاب دیا جائے گا ( یعنی شرک کا الگ اور دوسرے گناہوں کا الگ)۔اور وہ ذلیل (و خوار) ہو کر اسی حال میں ہمیشہ رہے  گا۔ مگر جس نے توبہ کی اور ایمان لایا اور نیک عمل کیے، تو ایسے لوگوں کے گناہوں کو اللہ نیکیوں سے بدل دے گا۔اور اللہ بڑا بخشنے والا مہربان ہے۔اور جو شخص توبہ کرے اور اس کے بعد وہ نیک عمل (بھی)کرے، تو وہ حقیقت میں اللہ کی طرف رجوع کرتا ہے۔اور (اللہ کے خاص بندوں میں)وہ (بھی)ہیں جو جھوٹی گواہی نہ دیں اور جو (اتفاقاً)بیہودہ مشغلوں کے پاس ہو کر گزریں تو وضع داری کے ساتھ گزریں۔اور وہ لوگ کہ جب انہیں ان کے پروردگار کی آیات سنا سنا کر نصیحت کی جائے تو اندھے اور بہرے ہو کر ان پر نہ گر پڑیں۔اور جو دعائیں مانگتے ہیں کہ اے ہمارے پروردگار! ہمیں ہماری بیبیوں (کی طرف)سے اور ہماری اولاد (کی طرف)سے آنکھوں کی ٹھنڈک عنایت فرما اور ہمیں پرہیزگاروں کا پیشوا بنا۔یہی لوگ ہیں جن کو ان کے صبر کے بدلے (بہشت میں رہنے کے لیے) بالاخانے ملیں گے، اور وہاں دعا اور سلام کے ساتھ ان کا استقبال کیا جائے گا۔ (اور یہ لوگ)بہشت میں ہمیشہ ہمیشہ رہیں گے۔ (بہشت بھی)کیا ہی اچھی جگہ ہے، ٹھہرانے کے لیے اور ہمیشہ رہنے کے لیے۔‘‘	(آیات ۶۳۔۷۶)
	اور اللہ تعالیٰ نے سورۃ الاسراء میں ارشاد فرمایا:
	وَقَضیٰرَبُّکَ اَلَّاتَعُبُدُوا اِلَّا اِیَّاہُ وَبِالُوَالِدَیُنِ اِحُسَاناً اِمَّا یَبُلُغَنَّ عِنُدَکَ الکِبَرَ اَحَدُھُمَا اَوُکِلَاھُمَا فَلا تَقُل لَّھُمَا اُفٍّ وَّلَا تَنُھَرُھُمَا وَقُلُ لَّھُمَا قَوُلاً کَرِیُماً۔وَاخُفِضُ لَھُمَا جَنَاحَ الذُّلِّ مِنَ الرَّحُمَۃِ وَقُل رَّبِّ ارُحَمُہُمَا کَمَارَبَّیٰنِیُ صَغِیُراً۔رَبُّکُم اَعُلَمُ بِمَافِیُ نُفُوسِکُمُ اِنُ تَکُوُنُوا صَالِحِیُنَ فَاِنَّہُ کَانَ لِلاَوَّابِیُنَ غَفُوراً۔وَاٰتِ ذَی القُربیٰ حَقَّہُ وَالمِسُکِینَ وَابُنَ السَّبِیُلِ وَلَا تُبَذِّرتَبُذِیُراً۔اِنَّ المُبَذِّرِیُنَ کَانُوا اِخُوَانَ الشَّیٰطِیُنِ وَکَانَ الشَّیُطَانُ لِرَبِّہٖ کَفُوراً۔ وَاِمَّاتُعُرِضَنَّ عَنُھُمُ ابُتِغَآئَ رَحُمَۃٍ مِّنرَّبِّکَ تَرُجُوھَا فَقُل لَّھُمُ قَولاً مَّیُسُوراً۔وَلَا تَجُعَلُ یَدَکَمَغُلُولَۃً اِلیٰعُنُقِکَ وَلَا تَبسُطُھَا کُلَّ البَسُطِ فَتَقُعُدَ مَلُوماً مَّحسُوراً۔ اِنَّ رَبَّکَ یَبُسُطُ الرِّزُقَ لِمَن یَّشَآئُ وَیَقُدِرُ اِنَّہُ کَانَ بِعِبَادِہٖ خَبِیراً بَصِیُراً۔ وَلَا تَقُتُلُوا اَوُلَادَکُم خَشُیَۃَ اِملَاقٍ نَّحنُ نَرُزُقُھُم وَاِیَّاکُم اِنَّ قَتُلَھُم کَانَ خِطأً کَبِیُراً۔ وَلَا تَقُرَبُوالزِّنیٰ اِنَّہُ کَانَ فَاحِشَۃً وَّسَآئَ سَبِیلاً۔ وَلَا تَقُتُلُوالنَّفُسَ الَّتِی حَرَّمَ اللّٰہُ اِلَّابِالحَقِّ وَمَنُ قُتِلَ مَظُلُوماً فَقَدُجَعَلنَالِوَلِیِّہٖ سُلطَاناً فَلَا یُسرِفُ فِّی القَتُلِ اِنَّہُ کَانَ مَنُصُوراً۔وَلَا تَقُرَبُوا مَالَ الیَتِیمِ اِلَّا بِالَّتِی ھِیَ اَحُسَنُ حَتّیٰ یَبُلُغَ اَشُدَّہُ وَاَوُفُوا بِالعَھُدِ اِنَّ العَھُدَ کَانَ مَسُئُولاً۔ وَاَوُفُوالکَیُلَ اِذَا کِلُتُمُ  وَزِنُوا بِالقِسُطَاسِ المُسُتَقِیمِذَالِکَخَیُرٌ وَّاَحُسَنُ تَأوِیُلاً۔ وَلَا تَقُفُ مَالَیسَلَکَ بِہٖ عِلُمٌ اِنَّ السَّمُعَ وَالبَصَرَ وَالفُؤَادَ کُلُّ اُولٰئِکَکَانَ عَنہُ مَسُئُولاً۔ وَلَا تَمُشِ فِی الاَرُضِ مَرَحااًِنَّکَلَنُ تَخُرِقَ الاَرُضَ وَلَنُ تَبلُغَ الجِبَالَ طُولاً۔کُلُّ ذَالِکَکَانَ سَیِّئُہُ عِنُدَ رَبِّکَ مَکُرُوُھاً    
 	’’اور تمہارے پروردگار نے (قطعی)حکم دے دیا ہے کہ اس کے سوا کسی کی عبادت نہ کرو اور والدین کے ساتھ حسنِ سلوک سے پیش آؤ۔ (اے مخاطب!)اگر والدین میں ایک یا دونوں تیرے سامنے بڑھاپے کو پہنچیں تو ان کے آگے اف (ہوں) بھی نہ کرنا اور نہ انہیں جھڑکنا  اور ان سے (کچھ) کہنا (سننا ہو تو)ادب کے ساتھ کہنا (سننا)اور محبت سے خاکساری کا پہلوان کے آگے جھکائے رکھنا اور ان کے حق میں دعا کرتے رہنا کہ اے میرے پروردگار! جس طرح انہوں نے مجھ چھوٹے سے کو پالا ہے اور میرے حال پر رحم کرتے رہے ہیں، ( تو بھی)ان کے حال پر رحم فرما۔(لوگو!)تمہارے دل کی بات کو تمہارا پروردگار خوب جانتا ہے۔اگر تم (حقیقت میں) سعادت مند ہو تو وہ تمہیں معاف کر دے گا کیونکہ وہ توبہ کرنے والوں کی خطاؤں کو بخشنے والا ہے۔  اور رشتہ دار، غریب اور مسافر (ہر ایک)کو اس کا حق پہنچاتے رہو اور دولت کو بے جا مت اڑاؤ۔ کیونکہ دولت کو بے جا اڑانے والے شیطانوں کے بھائی ہیں اور شیطان اپنے پروردگار کا بڑا ہی ناشکرا ہے۔اور اگر تمہیں اپنے پروردگار کے فضل کے انتظار میں، جس کی تمہیں توقع ہو، ان (غرباء)سے منہ پھیرنا پڑے، تو نرمی سے انہیں سمجھا دو۔اور اپنا ہاتھ نہ تو اتنا سکیڑو کہ (گویا)گردن میں بندھا ہے اور نہ اس کو بالکل پھیلا دو۔ (ایسا کرو گے)تو تم ایسے بیٹھے رہ جاؤ گے کہ لوگ بھی تمہیں ملامت کریں گے اور تم تہی دست بھی ہو گے۔ (اے پیغمبر ﷺ!)تمہارا پروردگار جس کی روزی چاہتا ہے، فراخ کر دیتا ہے، اور جس کی روزی چاہتا ہے، نپی تلی کر دیتا ہے۔اور اپنے بندوں (کے حال)سے باخبر اور (ان کی ضرورتوں کو)دیکھنے والا ہے۔اور ( لوگو!)افلاس کے ڈر سے اپنی اولاد کو قتل نہ کرو۔انہیں اور تمہیں ہم ہی روزی دیتے ہیں اور اولاد کو جان سے مارنا بڑا بھاری گناہ ہے۔ اور زنا کے پاس (ہو کر بھی)نہ پھٹکنا، کیونکہ وہ بے حیائی ہے اور (بہت ہی)برا چلن ہے۔  اور کسی کو ناحق قتل کرنا اللہ نے حرام کر دیا ہے، اور جو شخص ظلم سے مارا جائے تو ہم نے اس کے والی (وارث)کو قاتل کا قصاص لینے کا اختیار دیا ہے، تو اسے چاہیے کہ خون (کا بدلہ لینے)میں زیادتی نہ کرے، کیونکہ اس کی مدد کر دی گئی ہے۔ اور یتیم کے مال کے پاس بھی نہ جانا، مگر جس طرح کہ (یتیم کے حق میں)بہتر ہو، جب تک کہ وہ پہنچے اپنی جوانی کو۔ اور عہد کو پورا کیا کرو، کیونکہ (قیامت میں) عہد کی باز پرس ہو گی۔اور جب ماپ کر دو تو پیمانے کو پورا بھر کر دیا کرو اور (تول کر دینا ہو تو) ڈنڈی سیدھی رکھ کر تولا کرو۔(معاملے کا)یہ بہتر (طریقہ)ہے اور (اس کا) انجام بھی اچھا ہے۔ اور (اے مخاطب!)جس بات کا تجھ کو علم (یقینی)نہیں اس کے پیچھے نہ ہو لیا کر، کیونکہ کان، آنکھ اور دل (ان سب)سے (قیامت کے دن)پوچھ گچھ ہونی ہے۔اور زمین میں اکڑ کر نہ چلا کر، کیونکہ اس سے تو زمین کو نہیں پھاڑ سکے گا اور نہ (تن کر چلنے سے)پہاڑوں کی لمبائی کو پہنچ سکے گا۔(اے پیغمبرﷺ!)ان سب باتوں میں جو بری ہیں، سب ہی تمہارے پروردگار کے نزدیک ناپسند   ہیں۔‘‘      (آیات ۲۳۔۳۸)
	پس ان تینوں سورتوں کی یہ آیات مختلف صفات کا ایک مکمل مجموعہ ہیں۔ان میں ایک مسلمان کی صورت نمایاں ہوتی ہے اور اس کی اسلامی شخصیت دوسروں سے ممتاز ہو کر نکھر کر سامنے آتی ہے، اور اس میں اس بات کا لحاظ رہے کہ یہ (صفات)اللہ تعالیٰ کے اوامر و نواہی ہیں۔ چاہے ان میں موجود احکامات کا تعلق عقیدے سے ہو، یا عبادات سے، معاملات سے ہو یا اخلاق سے۔چنانچہ اس بات کا بھی لحاظ رہے کہ یہ صرف اخلاقی صفات نہیں، بلکہ جس طرح یہ اخلاقیات پر مشتمل ہیں، بالکل اسی طرح یہ عقیدہ، عبادات اور معاملات پربھی مشتمل ہیں۔ یہی صفات ہیں جو اسلامی شخصیت کی تعمیر کرتی ہیں۔صرف اخلاق کسی شخص کو کامل اور اس کی شخصیت کو اسلامی نہیں بناتے۔پھر ان کا جو مقصد (غایت)ہے، وہ بھی روحانی اساس، یعنی اسلامی عقیدہ پر مبنی ہے۔ ان صفات سے متصف ہونا بھی اس عقیدے پر مبنی ہونا چاہیے۔اس لیے ایک مسلمان صدق (سچائی) کی صفت سے صرف صدق  (سچائی) کے لیے متصف نہیں ہوتا۔بلکہ اس لیے اس صفت کو اپنے اندر پیدا کرتا ہے کہ یہ اللہ کا حکم ہے، اگر چہ وہ سچ بولتے ہوئے اس کی اخلاقی قیمت بھی حاصل کرتا ہے۔ پس اخلاقی صفات سے متصف ہونا صرف ان صفات کی وجہ سے مقصود نہیں، بلکہ ان کے اوامر اللہ ہونے کی وجہ سے مقصود ہے۔
	اس لیے لازمی طور پر مسلمانوں کو ان صفات سے متصف ہونا چاہیے۔ان کو بجا لانا اطاعت اور فرمانبرداری کے جذبے سے ہو کیونکہ ان کا تعلق تقویٰ سے ہے۔ یہ صفات عبادات سے بطورِ نتائج پیدا ہوتی ہیں۔جیسے :
	اِنَّ الصَّلَاۃَ تَنُھیٰ عَنِ الفَحُشَاءِ وَالمُنُکَرِ 
	 ’’یقیناً نماز بے حیائی اور بری باتوں سے روکتی ہے۔، ، 
	 اس طرح معاملات میں بھی ان کی رعایت رکھنا ضروری ہے 
	 (اَلدِّینُ المُعَامِلَۃ)    ’’دین معاملات کا نام ہے۔ ‘‘  
	 یہی اللہ تعالیٰ کے مقرر کیے ہوئے اوامر و نواہی ہیں، اور یہ چیز (ان کا اوامر اللہ ہونا) ہی ان صفات کو ایک مسلمان کے اندر راسخ کر دیتی ہے اور ان کو عادتِ ثانیہ بنا دیتی ہے۔اس لیے اخلاق باقی نظام ہائے حیات کا حصہ ہیں، اگر یہ مستقل صفات ہیں۔ یہ صفات ایک مسلمان کو صالح بنانے کی ضمانت دیتی ہیں۔کیونکہ اخلاقی صفات سے متصف ہونے کا مطلب ہے کہ اللہ تعالیٰ کے اوامر کو پورا کرنا اور نواہی سے اجتناب کرنا۔ان سے متصف ہونے کا ہر گز یہ مقصد نہیں کہ یہ فائدہ یا نقصان پہنچاتے ہیں۔اور یہی وہ چیز ہے، جو دائمی طور پر اخلاقِ حسنہ سے متصف کر سکتی ہے اور یہی چیز ایک مسلمان کو نفاذ کے لیے کسی راہ میں ثابت قدم کر سکتی ہے اور اس وجہ ہی سے مسلمان منفعت کے ساتھ گردش نہیں کرتا رہے گا۔کیونکہ مسلمان ان اعمال کی انجام دہی سے منفعت کا قصد نہیں کرتا، بلکہ اس سے تو بچنا چاہیے۔کیونکہ ان اعمال کی انجام دہی کا مقصد اخلاقی قیمت ہے، نہ کہ مادی یا انسانی یا روحانی قیمت۔ بلکہ ان قیمتوں کا اس دائرے میں عمل دخل نہیں ہونا چاہیے، تاکہ اس طرح اس فریضہ کی ادائیگی اور ان صفات کو اپنانے میں کوئی خلل پیدا نہ ہو سکے۔اور جس چیز کی طرف تنبیہ نہایت ضروری ہے وہ یہ ہے کہ اخلاق کے سلسلے میں مادی قیمت سے دور رہنا چاہیے اور اس چیز سے بچنا چاہیے کہ ان کی ادائیگی کسی نفع اور فائدے کے لیے بالکل نہ ہو، کیونکہ یہ انتہائی خطرناک بات ہے۔
	خلاصہ کلام یہ ہے کہ اخلاق معاشرے کو بنانے والی چیز نہیں، بلکہ یہ فرد کی تعمیر کرنے والی چیز ہیں۔اس لیے معاشرے کی اصلاح کبھی بھی اخلاق کے ذریعے نہیں ہو گی۔ بلکہ معاشرے کی اصلاح صرف اسلامی افکار و احساسات اور اسلامی نظام ہائے حیات کے نفاذ سے ہو گی۔ فرد کو بھی صرف اخلاق نہیں بناتے، بلکہ اخلاق کے ساتھ عقائد، عبادات اور معاملات بھی لازمی ہیں۔اس لیے وہ شخص مسلمان نہیں جس کے اخلاق تو بڑے اچھے ہیں لیکن عقائد غیر اسلامی ہیں۔بلکہ وہ کافر ہے اور کفر سے بڑا گناہ کیا ہو سکتا ہے ؟  اسی طرح وہ شخص جس کے اخلاق تو بڑے اچھے ہیں، لیکن عبادات اور معاملات میں وہ احکامِ شرعیہ کا لحاظ نہیں رکھتا، اسے بھی خوش اخلاق نہیں کہہ سکتے، معلوم ہوا کہ ایک فرد کو بنانے کے لیے عقیدہ، عبادات، معاملات اور اخلاق سب لازمی ہیں۔یہ شرعاً جائز نہیں کہ اخلاق کی طرف خوب توجہ دی جائے اور باقی صفات کو چھوڑ دیا جائے، بلکہ کسی چیز کو نظر انداز کرنا جائز نہیں۔سب سے قبل جس چیز کے بارے میں اطمینان کر لینا چاہیے، وہ عقیدہ ہے۔ اخلاق کے اندر بھی بنیادی چیز یہ ہے کہ یہ اسلامی عقیدے پر مبنی ہوں، اور مؤمن ان کو اللہ تعالیٰ کے اوامر و نواہی سمجھ کر اپنائے۔  
٭٭٭

ان پیج سے تبدیلی، پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ اور  کتابیں ڈاٹ آئی فاسٹ نیٹ ڈاٹ کام  کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com


