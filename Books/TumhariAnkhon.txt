

تمہاری آنکھوں نے جو کہی تھی 


احمد راہی






غم حیات میں کوئی کمی نہیں آئی
نظر فریب تھی تیری جمال آرائی

وہ داستاں جو تری دلکشی نے چھیڑی تھی
ہزار بار مری سادگی نے دہرائی

تری وفا ، تری مجبوریاں ، بجا، لیکن
یہ سوزش غم ہجراں ، یہ سرد تنہائی

فسانے عام سہی ، مری چشم حیراں کے
تماشا بنتے رہے  ہیں یہاں تماشائی

کسی کے حسن تمنا کا پاس  ہے ورنہ
مجھے خیال جہاں  ہے نہ خوف رسوائی

کہیں یہ اپنی محبت کی انتہا تو نہیں
بہت دنوں سے تری یاد بھی نہیں آئی
**



    طویل راتوں کی خامشی میں مری فغاں تھک کے سو گئی  ہے
    تمہاری آنکھوں نے جو کہی تھی وہ داستاں تھک کے سو گئی  ہے

    مرے خیالوں میں آج بھی خوب عہد رفتہ کے جاگتے  ہیں
    تمہارے پہلو میں خواہش یاد پاستاں تھک کے سو گئی  ہے

    گلہ نہیں تجھ سے زندگی کے وہ نظریے ہی بدل گئے  ہیں
    مری وفا ، وہ ترے تغافل کی نوحہ خواں تھک سو گئی  ہے

    سحر کی امید اب کسے  ہے ،سحر کی امید ہو بھی کیسے
    کہ زیست امید و نا امیدی کے درمیاں تھک کے سو گئی  ہے

    نہ جانے کس ادھیڑ بن میں الجھ گیا ہوں کہ مجھ کو راہی
    خبر نہیں کچھ ، وہ آرزوئے سکوں کہاں تھک کے سو گئی  ہے 
**


کوئی بتلائے کہ کیا  ہیں یارو
 ہم بگولے کہ  ہوا  ہیں یارو

تنگ  ہے وسعت صحرائے جنوں
ولولے دل کے سوا  ہیں یارو

سرد و بے رنگ  ہے ذرہ ذرہ
گرمیِ رنگ صدا  ہیں یارو

شبنمستان گل نغمہ میں
نکہت صبح وفا  ہیں یارو

جلنے والوں کے جگر  ہیں دل  ہیں
کھلنے والوں کی ادا  ہیں یارو

جن کے قدموں سے  ہیں گلزار یہ دشت
 ہم و ہی آبلہ پا  ہیں یارو
**



کبھی حیات کا غم  ہے ، کبھی ترا غم  ہے
 ہر ایک رنگ میں ناکامیوں کا ماتم  ہے

خیال تھا ترے پہلو میں کچھ سکون ہو گا
مگر یہاں بھی وہی اضطراب پیہم  ہے

مرے حبیب مری مسکراہٹوں پہ نہ جا
خدا گواہ ، مجھے آج بھی ترا غم  ہے

سحر سے رشتۂ امید باندھنے والے
چراغ زیست کی لو شام ہی سے مدھم  ہے

یہ کس مقام پہ لے آئی زندگی راہی
قدم قدم پہ جہاں بے بسی کا عالم  ہے
**


کوئی حسرت بھی نہیں ، کوئی تمنا بھی نہیں
دل وہ آنسو جو کسی آنکھ سے چھلکا بھی نہیں

روٹھ کر بیٹھ گئی ہمت دشوار پسند
راہ میں اب کوئی جلتا  ہوا صحرا بھی نہیں

آگے کچھ لوگ ہمیں دیکھ کے  ہنس دیتے تھے
اب یہ عالم  ہے کہ کوئی دیکھنے والا بھی نہیں

درد وہ آگ کہ بجھتی نہیں جلتی بھی نہیں
یاد وہ زخم کہ بھرتا نہیں ، رستا بھی نہیں

باد باں کھول کے بیٹھے  ہیں سفینوں والے
پار اترنے کے لیے ہلکا سا جھونکا بھی نہیں
**


گردش جام نہیں ، گردش ایام تو  ہے
سعی ناکام سہی ، پھر بھی کوئی کام تو  ہے

دل کی بے تابی کا آخر کہیں انجام تو  ہے
میری قسمت میں نہیں ، دہر میں آرام تو  ہے

مائل لطف و کرم حسن دلآرام تو  ہے
میری خاطر نہ سہی ، کوئی سر بام تو  ہے

تو نہیں میرا مسیحا ، میرا قاتل ہی سہی
مجھ سے وابستہ کسی طور ترا نام تو  ہے

حلقہ موج میں ایک اور سفینہ آیا
ساحل بحر پر کہرام کا ہنگام تو  ہے

تنگ دستو ، تہی دامانو ، کرو شکر خدا
مئے گلفام نہیں  ہے ، شفق شام تو  ہے
**


   عام  ہے کوچہ و بازار میں سرکار کی بات
    اب سر راہ بھی  ہوتی  ہے ، سردار کی بات

    ہم جو کرتے  ہیں کہیں مصر کے بازار کی بات
    لوگ پا لیتے  ہیں یوسف کے خریدار کی بات

    مدتوں لب پہ ر ہی نرگس بیمار کی بات
    کیجیئے اہل چمن ، اب خلش خار کی بات

    غنچے دل تنگ ، ہوا بند ، نشیمن ویراں
    باعث مرگ  ہے مرے لیے غم خوار کی بات

    بوئے گل لے کے صبا کنج قفس تک پہنچی
    لاکھ پردوں میں بھی پھیلی شب گلزار کی بات

    زندگی درد میں ڈوبی  ہوئی لے  ہے راہی
    ایسے عالم میں کسے یاد ر ہے پیار کی بات 
**



قصرِ سحر میں ہوں کہ کسی شب کدے میں ہوں
آشوبِ زندگی! میں عجب مخمصے میں ہوں

کیوں جرم بے گناہی پہ دیتا ہے قید سخت
فردِ عمل تو دیکھ‘ میں کس قاعدے میں ہوں

تو میرے خال و خد کبھی پہچان کے تو دیکھ
آئینہ ساز! میں بھی ترے آئینے میں ہوں

اتنا نہ حد سے بڑھ کہ تجھے دُکھ ہو بعد میں
میں عاقبت شناس ہوں اور حوصلے میں ہوں

کچھ تو بتا اے ذہن حقیقت شناس دہر
حلقہ بگوش وہم میں کس سلسلے میں ہوں

وہ شورشیں تو دکھ کی لحد میں اُتر گئیں
زندہ اگرچہ چشم یقیں دیکھنے میں ہوں

چاہے میں تیرے دکھ کی تلافی نہ کر سکوں
لیکن شریکِ غم تو ترے سانحے میں ہوں

آنکھوں میں رَت جگوں کی تھکن ہی انڈیل دے
تشنہ خلش نہ رکھ کہ ترے میکدے میں ہوں

کن لغزشوں پہ منظر عبرت نظر ہوا
سنگِ رہ تماشہ، یہ کس سلسلے میں ہوں

احمد یہ اور بات تھکن سے ہے چور جسم
مصروف خاکِ خوابِ سکوں چھاننے میں ہوں
**




دل کے سنسان جزیروں کی خبر لائے گا
درد پہلو سے جدا ہو کے کہاں جائے گا

کون ہوتا ہے کسی کا شبِ تنہائی میں
غمِ فرقت ہی غمِ عشق کو بہلائے گا

چاند کے پہلو میں دَم سادھ کے روتی ہے کرن
آج تاروں کا فسوں خاک نظر آئے گا

راکھ میں آگ بھی ہے غمِ محرومی کی
راکھ ہو کر بھی یہ شعلہ ہمیں سلگائے گا

وقت خاموش ہے روٹھے ہوئے یاروں کی طرح
کون لَو دیتے ہوئے زخموں کو سہلائے گا


دھوپ کو دیکھ کے اس جسم پہ پڑتی ہے چمک
چھاؤں دیکھیں گے تو اس زلف کا دھیان آئے گا

زندگی! چل کہ ذرا موت کا دم خم دیکھیں
ورنہ یہ جذبہ لحَد تک ہمیں لے جائے گا

٭٭٭


دل پہ جب درد کی افتاد پڑی ہوتی ہے
دوستو! وہ تو قیامت کی گھڑی ہوتی ہے

جس طرف جائیں ، جہاں جائیں بھری دنیا میں
راستہ روکے تری یاد کھڑی ہوتی ہے

جس نے مَر مَر کے گزاری ہو ، یہ اس سے پوچھو
ہجر کی رات بھلا کتنی کڑی ہوتی ہے

ہنستے ہونٹوں سے بھی جھڑتے ہیں فسانے غم کے
خشک آنکھوں میں بھی ساون کی جھڑی ہوتی ہے

جب کوئی شخص ، کہیں ذکرِ وفا کرتا ہے
دل کو اے دوستو! تکلیف بڑی ہوتی ہے

اس طرح بیٹھے ہیں وہ آج مری محفل میں
جس طرح شیشے میں تصویر جڑی ہوتی ہے

٭٭٭


تشکر: اردو ورلڈ ڈاٹ کام اور فرخ منظور


پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ داٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org,  http://kitaben.ifastnet.com,  http://kutub.250free.com 

