

تحریرِ نو


شمارہ جون ۲۰۰۹





اداریہ 
ظہیر انصاری

کسی زبان میں لفظ کی اہمیت ہے کہ اس کے معنی کی یا اس کے حسنِ استعمال کی یا اس سے جو مراد لیتے ہیں اس کی،  یہ انحصار کرتا ہے کہ ادیب و شاعر یا مصنف اور مقرر کی منشا کیا ہے اور وہ کس تناظر میں اپنی بات لکھ رہا ہے یا کہہ رہا ہے۔ لیکن اردو اس معاملے میں بہت کٹھور ثابت ہو رہی ہے۔ اس کے خود ساختہ محافظوں نے اس کے دامن کو تنگ کر کے رکھ دیا ہے۔ الفاظ سازی اور اصطلاح سازی کا عمل تقریباً ایک صدی سے رک سا گیا ہے۔ اس میں کوئی تجربہ نہیں ، کوئی  experimentنہیں۔اس barrierکو توڑنے کی کوئی ہمت نہیں کرتا اور کبھی کبھار کوئی ایسا کرتا بھی ہے تو اس کی دھڑ پکڑ شروع ہو جاتی ہے۔ اسے لعن طعن کیا جاتا ہے۔ اسے ذلیل و خوار بھی کیا جاتا ہے۔ اس کی زبان دانی کے مرثیے پڑھے جاتے ہیں اور اس کی ایسی خبر لی جاتی ہے کہ بے چارہ اجتہاد کی دوبارہ ہمت کیا کرتا گوشہ نشین ہو جاتا ہے اور یہ سب کچھ بہ بانگِ دہل ہوتا ہے ، جیسے سب کے سب بُش کے ہمراہ ہو گئے ہوں۔
گذشتہ دنوں انگریزی اخبارات نے اس خبر کو اپنے صفحۂ اول پر شہ سرخیوں میں جگہ دی کہ انگریزی زبان میں شامل ہونے والا وہ کون سا خوش نصیب لفظ ہو گا جسے دس لاکھواں (one millionth)مقام حاصل ہو گا۔ اس دوڑ میں ہندوستان سے بھی تین الفاظ مثلاً جے ہو، سَلَم ڈاگ اور چڈی تھے۔ اس کے علاوہ دوسرے ملکوں سے بھی تقریباً ۷۲ اور الفاظ تھے مثلاً defriend,sexting,bangster,alcopos,octomom
,web 2.0,OKوغیرہ۔ایسا ہر سال ہی ہوتا ہے اور دنیا بھر کی زبانوں سے سیکڑوں نئے  الفاظ اور اصطلاحات انگریزی میں شامل کئے جا تے ہیں اور یہ کام ٹیکساس (امریکہ) کی گلوبل لینگویج مونیٹر نامی ادارہ انجام دیتا ہے۔
شیکسپئر کے زمانے میں انگریزی بولنے والے تقریباً ۲۰لاکھ لوگ تھے اور انگریزی کے الفاظ ایک لاکھ سے بھی کم تھے جس میں لگ بھگ ۱۷ سو الفاظ تو خود شیکسپئر نے گڑھے تھے۔جب کہ آج پوری دنیا میں ۱۵۳ کروڑ لوگ انگریزی بولتے ہیں اور روزانہ تقریباً ۱۵ الفاظ کے اوسط سے نئے الفاظ یا محاورے لغت میں شامل ہو رہے ہیں۔ایسا اس لئے ممکن ہو سکا کہ انگریزی کو پَھلنا ،  پھُولنا  اور پھیلنا ہے جبھی تو امریکہ کے سابق صدر تھامس جیفرسن کے نام تقریباً دو سو الفاظ معنون ہیں جو انھوں نے ایجاد کئے۔یہاں تک کہ جارج بُش جونیئر نے بھی مٹھی بھر الفاظ گڑھے اور یہ سلسلہ اوبامہ کے یہاں بھی جاری ہے جب کہ خود ان کا نام اوبامانیہ(Obamania)اس کی مثال بنا ہوا ہے۔ کیا اردو کے محافظین کے نام بھی اس طرح کی ایجادات معنون ہیں۔ ہمارے ملک کے سربراہان تو نئے الفاظ جوڑنے سے رہے کیوں کہ اردو تو کیا یہ تو ہندی میں بھی تقریر نہیں کرتے۔ہم اپنے نام نہاد محافظین اردو سے ہی اس کی توقع کر سکتے ہیں۔
 یہ انگریزی زبان کی وسعت قلبی ہے جو نئے الفاظ اور محاورے  اپنے یہاں شامل کرتی رہتی ہے اور ایک اردو زبان ہے جہاں الفاظ متروک ہوتے رہتے ہیں۔ ایسا نہیں کہ انگریزی میں الفاظ مترو ک نہیں ہوتے لیکن اس سے کئی گنا زیادہ جوڑ لئے جاتے ہیں جس سے لفظیات کا حجم بڑھتا ہی جاتا ہے۔ اردو کی وسعت قلبی اور فراخ دلی کا دعویٰ کرتے ہم نہیں تھکتے لیکن عملاً ایسا نہیں ہے۔ اگر آپ نے اردو میں ’بوال‘ اور ’ نپٹنا‘ استعمال کر دیا تو واقعتاً بوال مچ جائے گا اور محافظین اردو لٹھ لے کر دوڑ پڑیں گے کہ ہمارے یہاں تو اس کا بدل وبال اور نمٹنا ہے تو پھر آپ بوال اور نپٹنا کیوں استعمال کریں جب کہ وہ بھول جاتے ہیں کہ انگریزی والوں نے مارکیٹ رہتے ہوئے بھی بازار کو اپنا یا ہے اور پَیْنٹِی رہتے ہوئے بھی چڈی کو شامل کر لیں گے۔ یہ اور بات کچھ لوگ ذاتی طور پر اردو کے فروغ اور ارتقا میں تن من دھن سے اگر لگے بھی ہیں تو ان کی پذیرائی نہیں ہوتی بلکہ الٹا ان پر چھینٹا کشی کی جاتی ہے۔ کیا اسی(۸۰) سال سے زائد عرصے سے نکلنے والا اردو کا واحد رسالہ ’شاعر‘ اس کا مستحق نہیں ہے کہ اسے Guinness Book Of Recordsمیں شامل کر وایا جائے اور اسے خاطر خواہ انعام و ا کرام سے نوازا جائے۔ اگر مدت کار دیکھی جائے تو ’شاعر‘ ریڈر ڈائجسٹ وغیرہ کے ہم پلہ ہے۔لیکن نہیں صاحب، زیادہ تر اردو والے ’ شاعر‘ کے پیچھے پڑے ہوئے ہیں۔ اسی طرح ایک تن تنہا شخص اپنی زندگی کا ۲۵ سال سے زائد کا عرصہ اردو انگریزی ڈکشنری ترتیب دینے میں لگا دیتا ہے لیکن لغت چھپنے کے بعد اردو والوں کی طرف سے کوئی endorsement(پذیرائی ) نہیں ملتا۔ یہ بے حسی ہے ، صرف اور صرف بے حسی۔ 
یہ بے حسی ہمیں لے ڈوبے گی۔ اب بھی وقت ہے کہ ہم دنیا میں رونما ہونے والی تبدیلیوں پر غور و فکر کریں۔ اچھائیوں کو اپنا لیں اور دنیا کے شانہ بہ شانہ چل کر ہی اپنے حال سنوار سکتے ہیں۔   
٭٭٭ 


سیاست
ٹیر رازم: مذہبی،  تاریخی اور سیاسی پس منظر
(گذشتہ سے پیوستہ)
حسن کمال

 اسامہ بن لادن ایک ماڈرن بلکہ رنگین ماضی کے مالک تھے ، لبنان میں اُن کی طالبعلمی کا زمانہ گرل فرینڈ ، کلب اور بار کا ویسا ہی رنگین افسانہ تھی ، جیسا رئیسوں کے بگڑے دل شاہزا دے ہر دور میں لکھتے رہے ہیں۔ لیکن پھروہ مذہب کی طرف مائل ہو گئے۔ اُن کی زندگی کا مقصد سعودی عرب کے شاہی خاندان کے اقتدار کو ختم کرنا بن گیا۔ اسامہ بن لادن ایک ارب پتی خاندان کے فرد بلکہ خود بھی ارب بلکہ کھرب پتی بزنس مین تھے۔ افغانستان میں اُن کی آمد کی وجہ سوڈان میں اُن کی تخریبی کاروائیوں کی پاداش میں حکومت سوڈان اور حکومت امریکہ کے مابین ایک خفیہ معاملہ فہمی کا نتیجہ تھی۔ اسامہ بن لادن اگر سوڈان نہ چھوڑتے تو  یہ طے تھاکہ حکومت سوڈان انہیں کسی نہ کسی طرح ہمیشہ کے لئے راہ سے ہٹا دیتی۔شروع شروع میں اسامہ بن لادن کی حیثیت افغانستان میں صرف حالات کے ایک تماش بین جیسی تھی ، لیکن وقت کے گزرنے کے ساتھ انہیں افغانستان ساری دنیا میں اسلامی جہاد کا گہوارہ اور طالبان اس کے مجاہد نظر آنے لگے۔
      اُن کے پاس بے پناہ دولت تھی۔ انہوں نے عالمی جہاد کے لئے ساری دنیا سے مجاہد اکٹھا کرنے کا فیصلہ کیا۔ چنانچہ دیکھتے ہی دیکھتے یمن ، سعودی عرب ، خلیجی ممالک ، تیونس ، سوڈان،  الجیریا ، چیچنیا ، ازبکستان ، تاجکستان ، انڈونیشیا اور ملیشیا سے ’’مجاہد‘‘ افغانستان خصوصاً قندہار میں جمع ہونے لگے۔ ابتدا میں پشتو افغانوں ،  طالبان اور ان نو وارد مجاہدین میں کچھ معاملات میں شدید اختلافات دیکھے گئے۔ افغانوں کا ایک پرانا روا ج تھا۔جب اُن کے کسی ساتھی لشکری کی موت واقع ہوتی تھی تو افغان اس کی قبر بنا کر اسے رنگین پتھروں سے ڈھک کر اس پر ایک چھوٹی سی ہری جھنڈی لگا دیتے تھے۔ عرب ممالک سے آئے ہوئے کٹر وہابیوں نے اس پر سخت اعتراض کیا اور اسے بت پرستی کی ایک شکل قرار دیا۔ افغان اسے ترک کرنے کو تیار نہیں تھے۔ دوسرا اختلاف خود کش دستوں کے قیام پر ہوا۔ یہ اختلاف بہت شدید تھا اور شاید آج بھی قائم ہے۔پشتو افغان کسی بھی حال میں خودکش دستوں میں شامل ہونے کو تیار نہیں تھے۔ وہ خود کشی کو حرام موت سمجھتے تھے ، جو ایک حقیقت ہے۔
     لیکن جلد ہی اسامہ بن لادن کو ملا عمر کی شکل میں ایک نہایت وفادار اور پکا دوست مل گیا۔ ملا عمر ایک بہت دلچسپ شخصیت کے مالک ہیں۔اُن کی شخصیت کو پر اسرار بھی کہا جا سکتا ہے۔ وہ قندہار کے قریب ایک گاؤں کی مسجد میں امام تھے۔ ’ملحد کمیونسٹوں ‘ کے خلاف جہاد کے جذبے نے انہیں امامت چھوڑ کر بندوق اٹھانے پر مجبور کر دیا اور جلد ہی اُن کے جوش و جذبہ نے انہیں ’مجاہدین‘ کی صف میں بہت مقبول بنا دیا۔ کہا جاتا ہے کہ ایک جھڑپ میں اُن کے چہرے پر آنکھ کے قریب گولی لگ گئی۔ اس سلسلہ میں دو کہانیاں ہیں۔ ایک کے مطابق انہوں نے ایک چاقو لے کر زخم کو اس طرح کھرچا کہ گولی کے ساتھ ساتھ اُن کی آنکھ بھی باہر آ گئی۔ دوسری کہانی یہ ہے کہ انہیں زخمی ہونے کے بعد پشاور لے جایا گیا ، جہاں اُن کا آپریشن ہوا۔ اُن کی ایک آنکھ بہر حال ضائع ہو گئی۔ اس کے بعد انہوں نے غیرملکیوں سے ملنا جلنا چھوڑ دیا۔ وجہ یہ بتائی کہ ایک سچے مسلمان کا عیسائیوں ،  یہودیوں اور غیر مسلموں کے سامنے آنا اور اُن سے گفتگو کرنا اسلامی شریعت کے خلاف ہے۔ یہ شریعت اُن کے اپنے ذہن کی اختراع تھی ، ورنہ یہ بات عام طور پر جانی جاتی ہے کہ اللہ کے رسول ؐ نے نہ کبھی اپنے بدترین دشمنوں پر بات چیت کے دروازے بند کئے ، نہ اُن سے ملنا جلنا ترک کیا۔ کم از کم اُن سے تو ہر گز نہیں ، جنہوں نے اُن سے ملاقات کی خواہش ظاہر کی۔ کچھ لوگوں کا خیال تھا کہ یک چشم ہو جانے کے بعد وہ ایک طرح کے احساس کم تری میں مبتلا ہو گئے تھے اور یہ شریعت اسی احساس کم تری کا نتیجہ تھی۔ ملا عمر کے بارے میں یہ بات سارے قندہار میں مشہور تھی کہ انہیں اپنے خوابوں میں جو بھی نظر آتا ہے وہ سچ ثابت ہوتا ہے۔ چنانچہ انہوں نے ایک بار لوگوں کو بتا یا کہ کل رات اُن کے خواب میں خود اللہ تعالیٰ انسانی شکل میں ظاہر ہوئے اور اُن سے کہا ’’اٹھو اے عمر اور مومنین کی قیادت کرو‘‘۔ اسی کے بعد انہوں نے مومنین کی قیادت شروع کر دی۔ ایک دن بعد نماز جمعہ انہوں نے قندھار کی احمد شاہ درانی مسجد میں رکھی ہوئی ایک قبا نکالی ، جس کے بارے میں مشہور تھا کہ یہ رسول اللہؐ ؐ کی قبائے مبارک ہے۔ انہوں نے یہ قبا نمازیوں کو دکھا کر زیب تن کی اور اعلان کیا کہ وہ آج سے ’امیر المومنین‘ کہلائیں گے۔ یہ سب واقعات عرب انٹلی جینس سمیت کئی اور ایجنسیوں کے آفیشئیل ریکارڈس میں موجود ہیں۔
    ملا عمر کے بارے میں یہ بھی مشہور تھا کہ وہ ہر عرب کو،  خصوصاً ہر سعودی کو، انتہائی احترام کی نظروں سے دیکھتے تھے ، کیونکہ اُن کے نزدیک سعودیوں کا تعلق اس مقدس سر زمین سے ہے ، جہاں پیغمبر اسلام نے جنم لیا تھا۔ اسی سوچ نے انہیں اسامہ بن لادن کا مرید بنا دیا تھا۔ اسامہ بن لادن نے پہلے افغانوں کے دل جیتنے کے لئے قندہار میں کئی تعمیراتی کام بھی کئے۔ وہاں گھروں اور اسپتالوں کی تعمیر کی۔ شروع میں حامد کرزئی ،  عبداللہ عبداللہ اور معمر  لیڈر برہان الدین ربانی سب کے سب طالبان میں شامل تھے۔ایسا نہیں تھا کہ امریکی لیڈر اور سی، آئی، اے ملا عمر اور دوسرے طالبان لیڈروں کی سرگرمیوں اور اُن کی مذہبی انتہا پسندیوں سے واقف نہ رہے ہوں۔ اسامہ بن لادن کی موجودگی انہیں اکثر پریشان کرتی تھی اور اس تعلق سے ایران کی حکومت نے بھی انہیں کئی بار آگاہ کیا ، لیکن روس اور کمیونزم کی اندھی دشمنی میں امریکہ اور سی ، آئی ، نے نہ صرف ان سرگرمیوں کو نظر انداز کیا ، بلکہ مجاہدین اور اُن کے جذبۂ جہاد کو خوب سراہا اور اس کو جی بھر کے Glorifyبھی کیا۔روسی افواج کے خلاف کاروائی کے لئے امریکہ نے افغانستان میں دولت کی ریل پیل کر دی۔ یہ پیسہ طالبان کے لئے پاکستانی آئی، ایس ، آئی کی معرفت آتا تھا۔ہر خفیہ ایجنسی کو ملنے والی رقم کی طرح اس رقم کا بھی کوئی آڈٹ سسٹم نہیں تھا۔ اُدھر روسی اقتدار میں ایک اہم تبدیلی ہوئی ،  وہاں برزنیف کو صدر کے عہدے سے ہٹانے کے لئے خانہ جنگی کی سی کیفیت پیدا ہو گئی آخر کا برزنیف کی جگہ گربچوف کو روس کا صدر بنایا گیا۔ گربچوف کو احساس تھا کہ افغانستان میں روسی افواج کے خلاف مزاحمت اور اس مزاحمت کو کچلنے کے اخراجات کا بڑھتا ہوا بوجھ روسی معیشت کو اور بھی ناتواں کر دے گا۔ انہوں نے اعلان کر دیا کہ روسی فوجیں افغانستان سے واپس بلا لی جائیں گی۔ لیکن پاکستانی آئی ،  ایس، آئی نے سی، آئی ، کو اور سی ،  آئی ، اے نے حکومت امریکہ کو یہی بتایا کہ روس کے لئے افغانستان سے فوجیں واپس بلانا اعتراف شکست کے مترادف ہو گا ، اس لئے روس ہرگز فوجیں واپس نہیں بلائے گا اور یہ کہ گربچوف کا اعلان محض جنگی حکمت عملی کا حصہ ہے۔ گربچوف نے امریکہ کو بہتیرا یقین دلانا چاہا کہ وہ فوجوں کی واپسی کے تعلق سے سنجیدہ ہیں اور یہ بھی بتایا کہ روسی فوجوں کی واپسی کے بعد افغانستان میں شدید خانہ جنگی چھڑجائے گی، اس لئے امریکہ یہ کوشش کرے کہ افغانستان میں کم از کم ایک مضبوط عبوری سرکار بنا دے ، جس میں تمام افغانی قبائل کی نمائندگی ہو۔ لیکن امریکہ پر کوئی اثر نہیں ہوا۔ آخر روسی فوجوں کا انخلا ء شروع ہو گیا۔ امریکہ کو اب جا کر گربچوف کی خلوص نیت پر اعتبار آیا۔لیکن اب بھی کسی عبوری سرکار کے قیام کے بجائے امریکیوں نے کمیونزم اور روس کی شکست اور اپنی فتح کا جشن منانا شروع کر دیا۔ اس سے بھی زیادہ افسوسناک بات یہ تھی کہ روسیوں کی واپسی کے فوراً بعد سی، آئی ، اے اور امریکہ کے دوسرے سیکیورٹی اداروں نے بھی اپنا بوریا بستر سمیٹ کر امریکہ واپس جانا شروع کر دیا۔ اسی کے ساتھ گربچوف نے جو کہا تھا ، اس کی حقیقت سامنے آنے لگی۔ افغانستان خانہ جنگی اور طوائف الملوکی کے سیلاب میں ڈوب گیا۔ یکے بعد دیگرے کئی واقعات ہوئے۔ نجیب کو شارع عام پر تختۂ دار پر لٹکا دیا گیا۔ ’شیر پنج شیر‘ احمد شاہ مسعود کو پریس رپورٹروں کے بھیس میں دو عرب خود کش بمباروں نے ہلا ک کر دیا۔ ربانی سرکار اپنے ہی بوجھ تلے چرمرا گئی اور حکمت یار ایران فرار ہو گئے۔ قبائلی سرداروں کی بن آئی۔ افغانستان میں لوٹ مار، بے ایمانی اور رشوت خوری کا بازار گرم ہو گیا۔ اس موقع پر طالبان نے پہلی اور شاید آخری بار ذمہ داری کا ثبوت دیتے ہوئے اس قتل و غارت گری کو بند کرایا اور افغانستان میں طالبان کی حکومت قائم ہو گئی۔ سعودی عرب ، پاکستان اور متحدہ عرب امارات نے طالبان کی حکومت کو تسلیم بھی کر لیا۔ لیکن باقی دنیا اب بھی طالبان کو شک کی نگاہوں سے دیکھتی رہی۔ 
    امریکیوں کی واپسی کے بعد طالبان کے لئے آمدنی کے تمام ذرائع بھی ختم ہو گئے۔ یہیں سے اسامہ بن لادن کا اصل رول شروع ہوا۔ جیسا کہ پہلے عرض کیا گیا ، اسامہ بن لادن کو یقین تھا کہ وہ دنیا خصوصاً عرب ممالک میں جس ’’عالمی جہاد‘‘ کاخواب دیکھ رہے تھے ، افغانستان ہی اس عالمی جہاد کا گہوارہ بن سکتا ہے۔ طالبان کی اکثریت کی تعلیم صرف پشاور اور دوسرے پاکستانی شہروں کے مدارس تک محدود تھی اور وہ شدت سے دین دار بھی تھے۔ اسامہ بن لادن کے لئے طالبان کی فکری اور تعلیمی سطح کی یہ نمی اُن کے اپنے منصوبہ کے لئے بہت زرخیز زمین کی حیثیت رکھتی تھی۔ دوسری طرف یہ بھی ایک حقیقت تھی کہ امریکہ کے منظر عام سے ہٹ جانے اور امریکی ایڈمنسٹریشن اور سی، آئی ، اے کی جہاد اور مجاہدین میں دلچسپی ختم ہو جانے کے بعد افغانستان، خصوصاً طالبان ،  کے لئے مالی امداد کے تمام سوتے سوکھ چکے تھے۔ افغانستان میں باز آبادکاری یا افغانستان کی تعمیر اب امریکی ایجنڈے کا حصہ نہیں رہی تھی۔ طالبان کو حکومت چلانے کے لئے بھی ایک کثیر رقم درکار تھی۔ یہ رقم پاکستان سے ملنے کا تو سوال ہی نہیں تھا کہ خود پاکستان کے معاشی ذرائع نہایت محدود تھے۔ یہ رقم یا اس کا کچھ حصہ انہیں سعودی عرب سے ضرور مل سکتا تھا ، لیکن سعودی عرب طالبان کے مذہبی رویہ کو تو برداشت کر سکتا تھا ،  اسامہ بن لادن کو کسی بھی حال میں برداشت کرنے کو تیار نہیں تھا اور اُس کی وجہ بتانے کی ضرورت نہیں۔ طالبان اس رقم کے لئے یا تو افغانستان میں افیون کی بے پناہ کاشت کا سہارا لے سکتے تھے یا پھر اسامہ بن لادن اور اُن کی دولت کا۔ یہ صورت حال اسامہ بن لادن کو بہت راس آ رہی تھی۔ چنانچہ انہوں نے طالبان ، خصوصاً ملا عمر کی پوری مدد کرنے کی ٹھان لی۔ اسامہ بن لادن کے پاس یوں بھی دنیا بھر سے جہاد میں شامل ہونے والے ’مجاہدین‘ آ رہے تھے۔ اُن میں کچھ نہایت معصوم عناصر تھے ، جن کے لئے اسامہ بن لادن کی شخصیت اور اُن کا فلسفہ اپنے اندر بہت کشش رکھتا تھا۔ لیکن اسی کے ساتھ مجاہدین کے بھیس میں وہ عناصر بھی آ گئے ، جویا تو روزگار کی تلاش میں تھے یا جنہیں افیون اور ہتھیاروں کی اسمگلنگ افغانستان کی طرف کھینچ رہی تھی۔بہر کیف اسامہ بن لادن نے اب اپنا ’’اسلامی جہاد ‘‘ پوری شدت سے شروع کر دیا اور دنیا کو یہ پیغام بھی دیا کہ وہ امریکہ اور سعودی اشتراک کو ختم کر کے دم لیں گے۔ سعودی عرب میں کئی دہشت گردی کے واقعات ہوئے۔ سعودی عرب نے اسامہ بن لادن کو ’ناپسندیدہ شخصیت‘ قرار دیا۔ افغانستان کے اندر بھی شدت پسندی نے ایک نیا رخ لے لیا۔ اچانک ملا عمر کی طالبان  حکومت نے حکم جاری کیا کہ افغانستان میں صدیوں سے ایستادہ گوتم بدھ کے مجسمے کو مسمار کر دیا جائے۔ ساری دنیا میں کھلبلی مچ گئی۔امریکہ اور کئی دوسرے ممالک نے سعودی عرب پر دباؤ ڈالا کہ و ہ کسی طرح اس بد نما حادثہ کو وقوع پذیر ہونے سے روکے۔ شاہ فہد نے اپنے انٹلی جنس چیف ترکی الفیصل کو کئی علما ء کے ہمراہ ملا عمر سے بات کرنے کے لئے بھیجا۔ کہا جاتا ہے کہ ترکی الفیصل اور علما ء نے ملا عمر کو سمجھایا کہ دوسروں کی عبادت گا ہوں کی حفاطت اور عزت کرنا قرآنی احکامات کے تحت ہر مسلمان پر لازم ہے۔ ترکی الفیصل نے بتایا کہ یہ مجسمے صدیوں سے موجود ہیں اور اس طرف سے مسلمانوں ، مسلم تاجروں اور علماء کرام کے کئی لشکر اور قافلے گزرتے رہے ہیں ،  لیکن کسی نے اِن مجسموں کو توڑنے کی بات نہیں سوچی۔ مبینہ طو پر ملا عمر نے جواب دیا کہ ’’عین ممکن ہے کہ اُن کے پاس اتنا مضبوط بت توڑنے کے سامان نہ رہے ہوں ‘‘  اس پر کچھ علماء نے کہا کہ مصر میں آج بھی ابولہول کے مجسمے موجود ہیں اور کسی زمانے میں اِن کی عبادت بھی ہوتی تھی ، لیکن مصریوں نے انہیں مسمار نہیں کیا۔ گوتم بدھ کا یہ مجسمہ بس یونہی ایستادہ ہے ، افغانستان میں اس کی پوجا نہیں ہوتی۔ لیکن ملا عمر کا جواب تھا ’’اگر یہ بت نہ توڑا تو عمر روز حشر اللہ کے سامنے کیا منھ لے کر جائے گا‘‘۔ غرض کہ ہر اپیل رائگاں گئی اور ایک دن یہ حادثہ وقوع پذیر ہو ہی گیا۔ اسی کے ساتھ طالبان کے رخ میں مزید شدت پیدا ہوتی چلی گئی۔اسامہ بن لادن کی القاعدہ نے ساری دنیا کو نشانے پر رکھ لیا۔جگہ جگہ بم دھماکے روز مرہ کا معمول بن گئے۔افغانستان کے اندر اور برا حال تھا۔ لڑکیوں کی تعلیم پر قدغن لگا دی گئی۔ انہیں ملازمتوں سے نکال دیا گیا۔ طالبان نے ایک 47 نکاتی پروگرام کا اعلان کیا ، جس کے تحت خواتین کو ملازمت کے بجائے زکوٰۃ پر زندہ رہنے کی ترغیب دی گئی۔ یہ بھی حکم دیا گیا کہ اگر کوئی تنہا افغان خاتون کسی ٹیکسی کو رکنے کا اشارہ کرے تو ٹیکسی نہ روکی جائے اور یہ کہ اگر کوئی افغان عورت دریا کے کنارے کپڑے دھوتی نظر آئے تو اسے عزت سے اس کے گھر پہونچا دیا جائے ،  لیکن اس کے شوہر کی جم کر پٹائی کی جائے۔ عین ممکن ہے کہ اِن میں سے چند باتوں سے خود اسامہ بن لادن کو اختلاف رہا ہو ، کیونکہ وہ خود اعلیٰ تعلیم یافتہ فرد تھے ، انہوں نے امریکن یونیورسٹی سے سِول انجینئیرنگ کی ڈگری لے رکھی تھی۔ لیکن شاید وہ ملا عمر کو کسی کام کے لئے اس لئے بھی نہیں ٹوکنا چاہتے تھے کہ سوڈان سے ملک بدر کئے جانے کے بعد اور بے اندازہ دولت کے مالک ہونے کے باوجود اب افغانستان کے علاوہ دنیا میں اُن کے لئے کہیں بھی جائے امان نہیں تھی۔ اُن کے خاندان نے اُن سے ترک تعلق کا اعلان کر دیا تھا۔ ملا عمر اور طالبان ہی اب اُن کا نیا خاندان تھے۔
     اسامہ بن لادن کا فلسفۂ جہاد روز اول ہی سے مولانا روم کے اس شعر کی تفسیر تھا کہ ’’خشت اوّل چوں نہد معمار کج۔ تا ثریّا می رود دیوار کج‘‘ ( کاریگر مزدور اگر بنیاد کی پہلی اینٹ ٹیڑھی رکھ دی، پھر وہ دیوار آسمان تک بھی اٹھائی گئی تو ٹیڑھی ہی گئی )۔ جہاد کا اعلان کوئی ایک فرد یا ایک گروہ نہیں کر سکتا، خواہ وہ علماء کا ہی گروہ کیوں نہ ہو۔ جہاد کے اعلان کا حق صرف خلیفۂ وقت اور اس کی عدم موجودگی ریاست یا حکومت کو حاصل ہے جو ایک مجلس شوریٰ کے مشورہ کے بعد ہی کیا جا سکتا ہے۔ جہاد کے اعلان سے پہلے ، اُس فریق کو ، جس کے خلاف جہاد کا اعلان ہوا ہے ،  دعوت یا وارننگ دینا لازمی ہے۔ اور سب سے اہم بات یہ ہے کہ جہاد کے نتیجے میں ہونے والے قتال یا جنگ میں ایک معصوم کو بھی قتل کرنا ، تمام انسانیت کو قتل کرنے کے برابر ہے۔ یہی نہیں کسی بھی حال میں عورتوں ، بچوں ، ضعیفوں اور بیماروں کو نشانہ بنانا گناہ کبیرہ ہے۔لیکن ہم نے دیکھا کہ ا سکولوں ، مسجدوں ، اسپتالوں حد یہ کہ جنازے کے جلوسوں کو بھی کسی وارننگ کے بغیر اچانک حملوں کا نشانہ بنایا جاتا رہا۔اسامہ بن لادن کے فلسفہ جہاد اور اس کے نتیجے میں ہونے والے تشدد کا ایک خاص پہلو یہ بھی ہے کہ اس تشدد میں ہلاک ہونے والوں میں نہ صرف معصوم غیر مسلم بلکہ معصوم مسلمانوں کی تعداد بہت زیادہ تھی۔اگر یورپ کے کچھ ممالک اور امریکہ میں دہشت گردی کے نتیجے میں ایسے غیرمسلم مارے گئے ، جن سے کسی کی کوئی دشمنی نہیں تھی تو مصر، سعودی عرب اور پاکستان میں مارے جانے والے افراد کی اکثریت کلمہ گو مسلمان مردوں ،  عورتوں اور بچوں کی تھی۔ ملا عمر کے علاوہ اسامہ بن لادن کو ایک مصری ڈاکٹر ایمن الظواہری کی مدد بھی حاصل ہو گئی ، جو مصر میں قید و بند کی صعوبتیں جھیلنے کے بعد اسامہ بن لادن کے ساتھ آ گیا تھا اور رفتہ رفتہ اسے القاعدہ میں دوسرے نمبر کی پوزیشن حاصل ہو گئی۔اب القاعدہ کی کاروائیوں میں اور شدت پیدا ہو گئی۔ اسامہ بن لادن اور القاعدہ کی تخریبی سرگرمیوں کا نقطۂ عروج 11 9/کا تاریخی سانحہ تھا۔ اس سنگین تخریب کاری نے ساری دنیا کو دہلا دیا۔ اس تخریب کاری میں حصہ لینے والے نوجوانوں میں سعودی عرب اور مصر کے نوجوان ملوث تھے ، جنہیں پیسہ اور تربیت القاعدہ نے فراہم کی تھی۔ بش نے اس حادثہ کے جواب میں اسامہ بن لادن کو ختم کرنے کی نیت سے پوری قوت سے افغانستان پر حملہ کر دیا۔ اس حملہ کے نتیجہ میں پاکستان کو طوعاً و کرہاً امریکہ کا ساتھ دینا پڑا اور صورت حال الجھتی چلی گئی۔ القاعدہ کی کاروائیاں کشمیر میں بھی شروع ہو گئیں اور ایسا لگنے لگا کہ ساری دنیا القاعدہ کی زد میں آ چکی ہے۔امریکہ اس وقت سے آج تک اسامہ بن لادن کو تلاش کر رہا ہے اور دنیا دہشت گردی سے پناہ تلاش کر رہی ہے۔المیہ یہ تھا کہ معصوم اور بے گناہ خلقت دہشت گردانہ کاروائیوں اور اس کے جواب میں کی جانے والی ریاستی یا فوجی کاروائیوں دونوں کے نشانے پر تھی۔اسامہ بن لادن نے ایک اور سنگین غلطی یہ کی کہ اگر واقعی انہیں سعودی عرب میں شاہی اقتدار ختم کرنا ہی تھا تو اس کے لئے انہیں سعودی عرب میں رہ کر ہی جدو جہد کرنا چاہئے تھی اور وَتواصو باِلحقّ ، وتواصو باِلصّبر کی آزمائش سے گزرنا چاہئے تھا۔ اگر مہاتما گاندھی اور نیلسن منڈیلا اُن کے رول ماڈل نہیں بھی بن سکتے تھے تو لیبیا کے عمر مختار تو بہر حال بن سکتے تھے۔
    عراق پر امریکی حملہ نے اس وبا کو، جسے عالمی دہشت گردی کہا جاتا ہے ، ایک نئی شکل دے دی اور کچھ عناصر کے لئے تو جواز مہیا کر دیا۔ افغانستان پر امریکی حملہ کا تو بہر حال ایک جواز تھا کہ 9/11 کے واقع میں افغانستان بالواسطہ یا بلا واسطہ شریک تھا ، کیونکہ اب تک افغانستان کو القاعدہ کے صدر دفتر جیسی حیثیت حاصل ہو گئی تھی۔
 لیکن عراق پر حملہ بالکل  بلا جواز تھا۔ اسامہ بن لادن صدام حسین کو نہ صرف نا مسلماں بلکہ دشمن اسلام سمجھتے تھے۔ وہ کئی بار کھلے عام صدام حسین کی مذمت کر چکے تھے۔ یہ حملہ، جو اسرائیلی خفیہ ایجنسی کی فراہم کردہ ایک جھوٹی رپورٹ کی بناء پر کیا گیا تھا ، دنیا بھر میں نہ صرف مسلمانوں بلکہ ہر مذہب کے ماننے والے معقولیت پسندوں کی شدید تنقید کا نشانہ بنا اور انتہا پسندوں کے لئے اپنی  کاروائیوں کو پھیلانے اور بڑھانے کا بہانہ بن گیا۔ سمجھانے والے یہ سمجھانے میں کامیاب ہو گئے کہ جو کچھ ہو رہا ہے وہ در اصل صلیبی جنگوں کا احیاء اور تہذیبوں کے تصادم کا نتیجہ ہے اور یہ کہ عیسائیت اور یہودیت اسلام  کے خلاف صف آرا ہیں۔ یہ محض ایک مفروضہ تھا ، لیکن اس نے مسلمانوں کے جذباتی حلقوں میں اشتعال پھیلانے میں بہت اہم کردار ادا کیا۔ ہم دیکھتے ہیں کہ ہندوستان میں بھی اسی طرح انتہا پسندوں نے ایک فرضی مسلمان دشمن کھڑا کر ہندوتو کی حفاظت کے لئے ’ابھی نو بھارت‘ اور جن جاگرن منچ اور ایک ہندو راشٹر یا آریہ ورت کی تشکیل کا بہانہ ڈھونڈھ نکالا ہے۔ پاکستانی طالبان نے دہشت گردی کو خواتین کے حقوق کی پامالی اور انہیں تعلیم سے دور بلکہ محروم رکھنے کا ذریعہ بنا لیا ہے۔پاکستانی طالبان یہ سب اسلام اور شریعت کی حفاظت کے نام پر کر رہے ہیں ، حالانکہ اسلام کی معمولی شد بد رکھنے والا بھی جانتا ہے کہ ان باتوں سے اسلام کا کوئی تعلق نہیں۔ شروع میں عرض کیا گیا تھا کہ دہشت گرد اور دہشت گردی وہ اصطلاحیں ہیں ، جن کی تشریح کا انحصار اس بات پر ہے کہ اس مسئلہ کی طرف کس کا کیا رویہ ہے ،  جس مسئلہ کے لئے یہ سمجھا جاتا ہے کہ دہشت گردی نے اسی کی کوکھ سے جنم لیا ہے ، اگر کسی کو وہ مسئلہ جائز نظر آئے گا تو اسے وہ دہشت گردی بھی جائز نظر آئے گی اور جسے اس مسئلہ سے اتفاق نہیں ہو گا ، اسے وہ دہشت گردی صرف دہشت گردی معلوم ہو گی۔لیکن کوئی کسی بھی طرح سوچتا ہو ، معصوموں اور بے گنا ہوں کے قتل کی اجازت کوئی دین نہیں دیتا۔ 
    میں جانتا ہوں کہ یہ مضمون تشنہ ہے اور اس میں دہشت گردی کا مکمل طور پر احاطہ نہیں ہو سکا۔ لیکن مجھے یہ بھی یقین ہے کہ آپ جیسے با شعور خواتین و حضرات واقف ہوں گے کہ موضوع اتنا وسیع و بسیط ہے کہ اس کے لئے ایک مقالہ نہیں ایک کتاب درکار ہے۔لیکن اگر عالمی دہشت گردی کے موضوع کو دو جملوں میں سمیٹنے کی کوشش کی جائے تو پہلا جملہ اس کے سوا اور کچھ نہیں ہو سکتا کہ اسے روز مرہ کی بول چال کا حصہ بنانے میں جو کردار اسامہ بن لادن نے ادا کیا ہے ، وہی اسرائیل کے صہیونیوں اور جارج وا کر بش نے بھی ادا کیا ہے۔ اور دوسرا جملہ اس کے سوا کچھ اور نہیں کہ جو مسائل عالمی دہشت گردی کا سبب یا بہانہ  بن رہے ہیں ، انہیں قالین کے نیچے چھپانے کی کوشش کی جاتی رہی ہے ، اگر ان مسائل کو حل کرنے کی کوشش کی جائے تو مسئلہ کے براہ راست شکار اور مسئلہ کی آڑ میں اپنے ناجائز مقاصد کی تکمیل کے خواہاں عناصر کی آسانی سے شناخت ہو سکے گی۔(ختم شد) 
٭٭٭



بیواؤں کا شہر
مارک ہیئرالڈ
  __________ترجمہ : محمد خالد حسین
افغانستان میں امریکی فوج کا طرز عمل بالکل ویسا ہی ہے جیسا طالبان کا، فرق صرف اتنا ہے کہ طالبان کی کاروائیوں کو مغربی میڈیا زیادہ کوریج دیتا ہے۔ کابل میں ،  جسے بیواؤں کا دارالحکومت کہا جاتا ہے۔تقریباً 50.000 خواتین ویران گھروں میں وحشت ناک حالات میں زندگیاں گذار رہی ہیں۔ اس ضمن میں ۱۶! سالہ سیما کا کہنا ہے کہ ’’ ہمارے لئے افغانستان میں کچھ بھی نہیں بدلا ‘‘ سیما کے والد اکتوبر ۲۰۰۱ء میں امریکی فوج کی بمباری میں ہلاک ہو گئے تھے۔ نیشنل پبلک ریڈیو نیٹ ورک کے ایک پروگرام میں گفتگو کرتے ہوئے مقامی صحافی نے کہا کہ افغانستان کے ابتر حالات نے بیرونی طاقتوں کو دعوت دی کہ وہ ان کی مشکلات کم کریں لیکن ان طاقتوں کی بربریت نے  ’’ انسانی حقوق ‘‘ کے مسئلے کو جنم دے دیا ہے ، حالاں کہ وہ دیگر صحافیوں سے مختلف ہیں۔ وہ افغانستان میں بیرونی مداخلت کو سامراجیت تصور نہیں کرتیں اور جنگ کرنے والوں کے لئے تو سخت موقف رکھتی ہیں لیکن اس تباہی اور ہلاکتوں پر اکثر خاموش نظر آتی ہیں جو نیٹو اور امریکی فورسز کی کاروائیوں کے باعث افغانستان میں ہوئی ہیں۔ اس طرح وہ لوگ، جو امریکی فوج اور نیٹو فورسز کی کاروائیوں کی وجہ سے ہونے والی تباہی اور ہلاکتوں کو فوکس کرتے ہیں یا اس کے خلاف آوا ز اٹھانا چاہتے ہیں تو انھیں گرفتار کر لیا جاتا ہے یا پھر نظر انداز کر دیے جاتے ہیں۔فرق صرف اتنا ہے کہ طالبان کی کاروائیوں کو مغربی میڈیا خوب اجاگر کرتا ہے جب کہ امریکی فوج اور نیٹو فورسز کی قتلِ عام کی خبریں دبا دی جاتی ہیں یا پھر وہ میڈیا کے گھن چکر کی نذر ہو جاتی ہیں۔ در اصل امریکی میڈیا حقائق کو دنیا سے چھپا رہا ہے۔ کتنے امریکی اس بات سے واقف ہوں گے کہ امریکی فورسز نے مبینہ طالبان جنگجوؤں کی لاشیں تک جلا دی تھیں۔کیا ایک آسٹریلین رپورٹر،  اسٹیفین ڈوپونٹ نے واقعے کی فوٹیج ریکارڈ نہیں کی تھی ؟ لیکن اس انسانیت سوز کاروائی اور اس نوعیت کے دیگر واقعات کا کوئی نوٹس نہیں لیتا۔ مذکورہ واقعہ صوبہ قندھار کے ضلع ولی کوٹ کے نواحی گاؤں گون باز میں یکم اکتوبر ۲۰۰۵ء میں پیش آیا۔ امریکی فوج نے گاؤں پر حملہ کیا۔حملے میں دو طالبان جنگجو اور ایک امریکی فوجی ہلاک ہوا۔امریکی فورسز کی ایک بریگیڈئیر نے پہاڑ پر قبلہ رو ہو کے طالبان جنگوؤں کی لاشوں کو امریکی فوج کے ایک بریگیڈئیر کے حکم پر آگ لگا دی۔ اس موقع پر مذکورہ بریگیڈئیر نے اسلام کے خلاف مغلظات بھی بکیں۔ مسلمان مردوں کو جلاتے نہیں دفناتے ہیں۔ جنیوا کنونشن میں بھی یہ بات واضح کی گئی ہے کہ دشمن کی لاشیں یا تو با عزت طریقے سے دفن کی جائیں یا ان کے حوالے کر دی جائیں۔اس کے بعد امریکی فوج کے نفسیاتی امور کی یونٹ نے  گاؤں والوں کو ان کی مقامی زبان میں لعنت ملامت کرنا شروع کر دی ’’ تم لوگوں نے اپنے جنگجوؤں کو جلنے کے لئے چھوڑ دیا۔ تم لوگوں میں اتنی ہمت نہیں کہ ان کی لاشوں کو واپس لے جا سکو۔ یہ اس بات کا ثبوت ہے کہ تم سب بزدل ہو۔تم حملہ کرتے ہو اور عورتوں کی طرح بھاگ جاتے ہو۔ آؤ اور بزدلوں کی طرح نہیں بلکہ مردوں کی طرح مقابلہ کرو‘‘ اس واقعے کی جاری شدہ ویڈیو میں واضح طور پر دکھایا گیا ہے کہ امریکی فوجی کی گاڑی پر لاؤڈ اسپیکر نصب کر کے گاؤں والوں کو طعنے دیے جا رہے ہیں اور زمین پر پڑی لاشوں میں آگ لگی ہوئی ہے ، جب کہ پانچ امریکی فوجی ٹیلے کے پاس کھڑے ہو کر یہ منظر دیکھ رہے ہیں۔
زمینی حقائق بالکل واضح ہیں۔امریکی اور نیٹو فورسز ہر ایک سپاہی کی ہلاکت کے بدلے میں تین سے چار گنا افغان شہریوں کو قتل کر دیتے ہیں۔ اس بات سے کوئی انکار نہیں کر سکتا کہ طالبان افغان فوج،  قابض فورسز اور افغان شہریوں کو نشانہ بنا رہے ہیں البتہ طالبان جو ہتھیار استعمال کرتے ہیں ، وہ نہایت سستے اور تقریباً غیر مؤثر ہیں۔ مائیک ڈیوس نے اس بات کو بہت عمدگی سے بیان کیا تھا کہ ’’ خود کش کار سوار غریبوں کی ائیر فورس ہے۔‘‘ دفاعی تجزیہ نگار اور میڈیا بھی اس بات پر مسلسل زور دے رہا ہے کہ قابض فورسز خطرناک اور مہنگے ہتھیاروں کے استعمال میں کمی لائیں تاکہ بڑے پیمانے پر افغان شہریوں کو ہلاکتوں سے بچایا جا سکے۔جیسے عام شہریو ں کو اس بات کا یقین دلانا ضروری ہے کہ سیکورٹی فورسز حادثاتی طور پر مقامی باشندوں کو نشانہ بناتی ہیں اور فورسز کے پاس جو ہتھیار ہیں وہ مقامی لوگوں کو تباہی سے بچانے کے لئے ہیں نا کہ انھیں نقصان پہنچانے کے لئے ، اس ضمن میں میڈیا اور انسانی حقوق کی تنظیمیں اگر ایسا کوئی ثبوت سامنے لائیں ، جس سے امریکی دعوؤں کی تردید ہوتی ہو ، تو اسے کسی بھی طرح غلط قرار دیا جاتا ہے یا پھر انھیں گرفتار کر کے ثبوت ہی ختم کر دیا جاتا ہے۔اس حوالے سے دفاعی تجزیہ نگار جو شوا فوشٹ کا کہنا ہے کہ افغانستان میں ہر روز بڑی تعداد میں بمباری ہو رہی ہے لیکن میڈیا صرف ان بم دھماکوں کی رپورٹ پیش کرتا ہے جو کسی غیر ملکی فوج یا ادارے پر ہوتے ہیں۔
جب کبھی میدان جنگ میں امریکی اور نیٹو فورسز کو ناکامی کا سامنا ہوتا ہے تو پروپیگنڈے کے ذریعے یہ تاثر دیا جاتا ہے کہ طالبان کی تنظیم نو شروع ہو چکی ہے تاکہ امریکی اور نیٹو فورسز کی شکست پر پردہ ڈالا جا سکے۔
گذشتہ چند ماہ کے دوران افغان صدر حامد کرزئی، اقوام متحدہ اور امریکی اخبار نیویارک ٹائمز سمیت بہت سے لوگوں نے  اس بات پر زور دیا کہ امریکی اور نیٹو فورسز بے گناہ افغان باشندوں کا قتلِ عام بند کر دیں۔فورسز فضائی حملوں کے بجائے زمینی حملوں کے ذریعے طالبان کے ٹھکانوں کو نشانہ بنائیں کیوں کہ فضائی حملوں میں بے گناہ شہریوں کی ہلاکت کا خدشہ زیادہ ہوتا ہے۔امریکی فورسز کے اعداد و شمار کے مطابق جون ۲۰۰۸ء میں فضائی حملوں کی تعداد میں نمایاں کمی ہوئی ہے۔ اسی دوران زمینی لڑائی امریکی فورسز کے لئے زیادہ نقصان دہ ثابت ہوئی۔ جون تا اکتوبر ۲۰۰۸ء کے درمیان ۹۶ امریکی زمینی لڑائی میں ہلاک ہوئے جب کہ ۲۰۰۷ء میں یہ تعداد ۵۱ تھی۔۔ جنوری ۲۰۰۸ء میں یہ تعداد ۲۴ تک پہنچ گئی ، جس کے باعث غیر ملکی فوجیوں کو شدید تنقید کا سامنا کرنا پڑا۔
 طالبان نے جنگ میں بھی کامیابی کے لئے ایک منفرد لائحۂ عمل اختیار کر رکھا ہے۔ وہ افغان اور غیر ملکی فوج کو غیر متوازن کر نے کے لئے منتخب مقامات مثلاً ا سکول اور اسپتالوں پر حملے کرتے ہیں۔ اس کے علاوہ امریکی اور نیٹو فورسز کو شکست دینے کے لئے خود کش بمبار ایک کامیاب اور سستا ہتھیار ہے۔ اسی طرح غیر ملکی افواج کی اندھا دھند کاروائیوں میں عام شہریوں کی ہلاکت بھی جلتی پر تیل کا کام کرتی ہے۔ عام شہریوں میں امریکہ مخالف جذبات بھڑکتے جا رہے ہیں۔ یہ نفرت ہی ان کے اندر یہ تحریک پیدا کرتی ہے کہ وہ امریکی فورسز کے خلاف جہاد کریں۔پھر نیٹو اور امریکی فورسز کی دہشت گردی اس نفرت کی آگ کو مزید ہوا دیتی ہے۔ فوجی فضائی حملے ،  دروازے توڑ کر گھر میں داخل ہونا ،  پوچھ گچھ کے دوران تشدد،  عورتوں کی تلاشی اور خود کش حملوں جیسے اقدامات سے لوگوں کی زندگی اجیرن ہو گئی ہے۔ اندھا دھند بمباری سے ہزاروں افراد معذور ہو گئے ہیں۔ عورتیں بیوہ اور بڑے پیمانے پر املاک تباہ و برباد ہو چکی ہیں۔ امریکی حکام کے مطابق صوبہ خوست میں طبی اور دیگر سہولتوں کی فراہمی کے لئے تعمیراتی ٹیم نے ۲۰۰۱ء سے ۲۰۰۹ء تک کئی کلو میٹر طویل پکی سڑک تعمیر کی۔۲۷ مراکز صحت قائم کئے اور ۴۸ ا سکول کھولے گئے مگر پر تشدد واقعات اور مزاحمت میں کوئی کمی نہیں آئی۔مقامی حکام کے مطابق ۲۰۰۴ء میں ۱۸ اور ۲۰۰۸ء میں ۱۹۶ حملے کئے۔ یعنی مزاحمت میں ہر سال اضافہ ہو رہا ہے۔ اس حوالے سے قبائلی رہنما رضا نواز قاضی کہتے ہیں ’’ آج اس خطے کے لوگ امریکیوں کو سخت نا پسند کرتے ہیں ، جب کہ انھیں لوگوں نے ۲۰۰۱ء میں امریکی فوج کو خوش آمدید کہا تھا۔‘‘ ایک اور قبائلی رہنما نے بتایا کہ امریکی حملوں کا نشانہ بننے والوں میں ۹۰ فیصد لوگ بے گناہ شہری ہیں۔ بین الاقوامی ادارے میں کام کرنے والے  افغان باشندوں کا کہنا ہے امریکی فوج کی جانب سے رات کے اوقات میں چھاپے مارنا اور مردوں کے سامنے ان کی عورتوں کی تلاشی لینا ایک خود دار پٹھان کے لئے کسی صورت قابل برداشت نہیں۔
پختون روایات کے مطابق کسی غیر محرم کا بلا اجازت گھر میں داخل ہونا اور عورتوں کی تلاشی لینا ایک ایسا جرم ہے جس کی سزا موت ہے۔ چاہے وہ امریکی فوجی ہی کیوں نہ ہوں۔صوبہ خوست میں امریکی فوج کے ترجمان پٹیرک سیبر نے انتہائی وثوق کے ساتھ یہ بات کہی کہ رات کو چھاپے مارنا بے حد کار آمد ثابت ہوتا ہے کیوں کہ رات کو دشمن اپنے گھروں میں ہوتا ہے۔ رات گئے حملے ، خواہ وہ فضائی ہوں یا زمینی ، عام شہریوں کی ہلاکتوں میں اضافے کا باعث بنتے ہیں۔ خاص طور پر عورتوں اور بچوں کی ہلاکتیں زیادہ ہوتی ہیں۔
افغانستان انڈی پنڈنٹ ہیومن رائٹس کمیشن(AIHRC)کی جاری کردہ حالیہ رپورٹ کے مطابق ’’ افغان شہریوں کی مزاحمت کا سبب امریکی فوج کے چھاپے ہیں۔ بسا اوقات ان چھاپوں میں بے گناہ افراد کو قتل کر دیا  جاتا ہے  اور خوف زدہ لوگ شکایات بھی درج نہیں کراتے۔ جولائی ۲۰۰۸ء میں ننگر ہار کے علاقے میں شادی کی تقریب پر فضائی حملے نے سب کچھ تباہ کر دیا۔دولہا اور دلہن کے والد کو وہ واقعہ آج بھی یاد ہے۔ ایسا ہی ایک واقعہ ۹! مئی ۲۰۰۸ء کو افغان وکٹم میموریل پروجیکٹ میں بھی پیش آیا۔
 مقامی لوگوں کے مطابق ۹! مئی کی شام امریکی آپریشن کے نتیجے میں تین شہری ہلاک ہوئے۔ امریکی فوج نے عبد الملک کے گھر پر حملہ کر کے اسے قتل کر دیا۔ ساتھ ہی عبد الملک کے دو ملازمین کو بھی ان کے گھروں میں قتل کر دیا گیا۔ اس کاروائی میں چار افراد شدید  زخمی ہوئے  اور سات افراد کو امریکی فوجی اغواء کر کے ساتھ لے گئے۔ ایک مزاحمت کار رضوان خان نے بین الاقوامی خبر رساں ایجنسی کو بتایا کہ ’’ امریکیوں نے جن شہریوں کو قتل کیا وہ میرے پڑوسی تھے  اور مجھے معلوم ہے کہ ان کا طالبان سے کوئی تعلق نہیں تھا۔‘‘ 
شن وارث ضلع کے قبائلی چیف ، ملک سہیل نے کہا کہ امریکی فوج کے آدھی رات کو مارے گئے ایک چھاپے میں سات لوگ لا پتہ ہو گئے۔یہ ہلاک اور زخمی ہونے والے ایک خاندان کے افراد تھے۔ امریکی حکام کا موقف ہے کہ ان کے دستے صرف ان افغان جنگجوؤں کو قتل کرتے ہیں جو امریکی فوجوں پر حملہ کرتے ہیں۔ اس حوالے سے انٹر نیشنل سیکورٹی اسسٹینس فورس (ISAF)کے ترجمان جنرل کارلوس برانکو کا کہنا ہے کہ ’’ اگر آپریشن میں 0.1 فیصد بھی بے گناہ شہریوں کو نقصان پہنچنے کا خدشہ ہوتا ہے تو ہم آپریشن ملتوی کر دیتے ہیں۔‘‘گذشتہ ماہ کابل میں ہزاروں مظاہرین نے عام شہریوں کی ہلاکتوں کے خلاف مظاہرہ کرتے ہوئے سڑک بند کر دی۔
 مظاہرین نے مرنے والوں کی تصاویر اٹھا رکھی تھیں۔ اوبامہ مردہ باد اور  کرزئی مردہ باد کے نعرے لگائے۔ افغان پولیس نے مظاہرین پر گولیاں چلائیں جس کے نتیجے میں چار افراد ہلاک ہو گئے۔بگرام جیل اور امریکی بیسیز میں ملزمین کے ساتھ زیادتی کے واقعات معمول بن چکے تھے۔ستمبر ۲۰۰۸ء کو امریکی اسپیشل فورس کے ایک سپاہی کو بے گناہ افغان شہری کو قتل کرنے اور اس کے کان کاٹنے کے واقعے میں ملوث قرار دیا گیا تھا۔ اکتوبر ۲۰۰۷ء کو امریکی فورسز کو اطلاع ملی کہ دو طالبان رہنما توپ کے علاقے میں چھپے ہوئے ہیں۔۔ فورسز نے افغان دستوں کے ساتھ آدھی رات کو گاؤں پر چھاپہ مارا۔ عینی شاہدین نے انسٹی ٹیوٹ فار واراینڈ پیس رپورٹنگ کو بتایا کہ فوجی گاؤں کے تمام گھروں کے دروازوں کو توڑ کر اندر داخل ہو گئے اور وہاں موجود تمام افراد کو گولیوں سے چھلنی کر دیا ، جن میں عورتیں اور بچے بھی تھے۔ایک گھر میں فوجیوں نے دو بھائیوں کے گلے کاٹ دیئے۔ اس حوالے سے انسانی حقوق کے سر گرم کار کن پروفیسر فلپ آلسٹن لکھتے ہیں ’’ امریکی اہلکار مطلوبہ سرکش جنگجوؤں کے لئے آدھی رات کو چھاپے مارتے ہیں۔ اب تک چھاپوں کے نتیجہ میں صرف ۲۰۰۸ء میں ۲۰۰ افغان شہری مارے گئے ہیں۔ ان فورسز کے ساتھ جو مقامی فورسز کام کرتی ہیں وہ افغان حکومت کے ماتحت نہیں ، اس لئے افغان حکومت ان سے پوچھ گچھ بھی نہیں کر سکتی۔ آلسٹن مزید لکھتے ہیں کہ یہ بات بالکل نا قابل فہم ہے کہ امریکی افغان فورسز آپریشن تو کریں ،  تباہی و بربادی تو پھیلائیں مگر ذمہ داری بھی قبول نہ کریں۔امریکہ اور نیٹو فورسز کی بمباری کے باعث افغانستان کی ایک بڑی آبادی معذور ہو چکی ہے۔ ۷ اکتوبر کو شام چار بج کر ۲۰ منٹ پر جلا آباد میں امریکی فضائی حملے میں متعدد افراد ہلاک و زخمی ہو گئے۔ اگلے دن بین الاقوامی خبر رساں ایجنسی نے ایک سولہ سالہ لڑکے کا انٹرویو شائع کیا جو کہ جلا آباد میں آئس کریم فروخت کرتا تھا اور اس حملے میں زخمی ہو گیا تھا۔ لڑکے نے مزید بتایا کہ ’’ اس حملے نے میری ایک ٹانگ اور دو انگلیاں چھین لیں۔ وہاں اور بھی کئی لوگ زخمی تھے ، کچھ  لوگ بد حواسی کے عالم میں ادھر ادھر بھاگ رہے تھے۔‘‘ لڑکے کا نام اسداللہ ہے ، بعد ازاں اسے علاج کے لئے سرحد پار کر کے پشاور لایا گیا۔ اسداللہ اپنی ٹانگ اور انگلیوں کا بدلہ لینا چاہتا ہے۔ کہتا ہے کہ ’’ میری دعا ہے کہ اللہ ان کے گھروں ،  گاؤں اور شہروں کو تباہ کر دے۔‘‘
ایک عام اندازے کے مطابق ۳۰ سال کے مسلسل جنگ کے نتیجہ میں افغانستان میں اس وقت 1.5 ملین بیوہ عورتیں ایک ایسے معاشرے میں زندگی گذار ہی ہیں جہاں بیوہ ہونا بد بختی کی علامت سمجھا جاتا ہے۔اور معاشرتی تحفظ کا کوئی وجود نظر نہیں آتا۔سٹی یونیورسٹی نیو یارک میں قانون کی پروفیسر ڈیبو ڈاز یلنگ نے ( IRIN)(Integrated Regional Information Network)کو بتایا کہ ’’ افغانستان میں بیوہ عورتوں کی اوسط عمر ۳۰ سال سے ۳۵ سال کے درمیان ہے اور یہ عورتیں لکھ پڑھ بھی نہیں سکتی ہیں۔۹۰ فیصد سے زائد افغان بیوہ عورتوں کے چار سے زائد بچے ہیں۔ اپنا اور اپنے بچوں کا پیٹ پالنے کے لئے یہ قالین بنتی، کپڑے سیتی ، بھیک مانگتی ہیں ، جب کہ بعض عورتیں عصمت فروشی پر بھی مجبور ہیں۔ شہری علاقوں میں بیوہ عورتوں کا گاؤں کی بہ نسبت ملازمت کے بہتر مواقع حاصل ہیں۔ ماہرین کے مطابق شہر میں ایک بیوہ عورت مہینے میں اوسطاً سولہ ڈالر تک کما لیتی ہے۔ اسی سلسلے میں مقامی رضا کار شرمین چینوائے کا کہنا ہے ’’ جنگ کے نتیجے میں ہونے والی بیوہ عورتیں ، اپنے شوہروں کی تصویر اٹھائے حکومتی اداروں کے باہر اس امید پر کھڑی رہتی ہیں کہ شائد حکومت ان کے لئے کچھ کرے گی۔‘‘
اسی طرح ایک اور رضاکار اکلانی کا کہنا ہے کہ ’’ یہ بیوہ عورتیں حکومت کی اولین ترجیح ہونی چاہئیں۔ یہ عورتیں تعلیم یافتہ نہیں اور نہ ہی کوئی ہنر جانتی ہیں یہ اپنی اور اپنے خاندان کی کفالت نہیں کر سکتیں۔اگر امریکہ نے ہماری عورتوں کو آزادی دینے کے لئے حملہ کیا تھا تو اس میں بری طرح ناکام ہو چکا ہے۔امریکہ اور نیٹو کی بمباری اور زمینی حملوں ، خصوصاً آدھی رات کو کئے جانے والے حملوں سے بیوہ عورتوں کی شرح میں اضافہ ہو رہا ہے۔ مثلاً گل ایک بیوہ عورت ہے۔۲۰۰۱ء میں امریکہ بمباری کے نتیجہ میں اس کا شوہر ہلاک ہو گیا۔ گل ہر صبح کابل کی گلیوں میں بھیک مانگتی ہے۔ جس دن اس کی قسمت اچھی ہوتی ہے ، وہ ۵۰ افغانی روپے تک جمع کر لیتی ہے جو صر ف ڈبل روٹی کے دو ٹکڑے خریدنے کے لئے کافی ہے۔ کابل میں ، جسے دنیا میں بیواؤں کا دار الحکومت کہا جا تا ہے۔ گل کی طرح کی 50.000بیوہ خواتین رہتی ہیں۔ ان میں بہت سی خستہ حال عمارتوں میں وحشت ناک حالات میں زندگیاں گذار رہی ہیں۔ کابل کے جنوبی علاقے میں گل اور اس کی دو بیٹیاں زیبا اور سیما تباہ شدہ بلڈنگ کے ایک کمرے میں رہائش پذیر ہیں۔ اس فلیٹ میں پانی گرم کرنے کا کوئی سسٹم موجود نہیں ،  جب کہ سردیوں میں یہاں درجۂ حرارت -17cتک گر جاتا ہے گل کی بچیوں کو ا سکول جانے کا بہت شوق ہے لیکن اس کے پاس اتنے پیسے نہیں کہ وہ ا سکول کا خرچ برداشت کر سکیں ،  ۱۴ سالہ زیبا کہتی ہے کہ ’’ جب میں پڑھتی ہوں تو مجھے بہت خوشی ہوتی ہے۔ میری خواہش ہے کہ میں بھی ا سکول جا سکوں  اور بڑی ہو کر ٹیچر بنوں۔‘‘ ۱۶ سالہ سیما افغان حکومت کے کھوکھلے وعدوں سے  عاجز آ چکی ہے۔ وہ کہتی ہے کہ ’’ مجھے نہیں لگتا کہ ہماری زندگی اب بہتر ہو سکے گی۔ میری ماں بھیک مانگتی ہے حکومت کو ہماری کوئی پرواہ نہیں ، اس نے ہمارے لئے کچھ بھی نہیں کیا۔ نئے افغانستان میں ہمارے لئے کچھ بھی نہیں بدلا۔ ایسی ہی کہانی ماہ گل کی بھی ہے۔’’ ماہ گل کا شوہر اور بیٹا دسمبر ۲۰۰۱ء کو امریکی بمباری کے نتیجے میں ہلاک ہو گیا۔ ایک امریکی گولے نے ماہ گل کے شوہر اور بیٹے کی جان لے لی۔ ماہ گل بڑی مشکل سے روزی روٹی کماتی ہے  اس کا سولہ سالہ لڑکا ملازمت کی تلاش میں سر گرداں ہے۔ ماہ گل اپنے بھاری بھرکم برقعے میں مویشیوں کا چارہ جمع کر کے گھر لے جاتی ہے تاکہ اپنے سات بچوں کا پیٹ بھر سکے۔ماہ گل کہتی ہے کہ ’’ مجھے پتہ ہے کہ یہ جانوروں کا چارہ ہے لیکن میرے پاس اس کے علاوہ کچھ نہیں جو میں اپنے بچوں کو کھلا سکوں۔ ماہ گل کو یاد نہیں کہ آخری بار کب اس نے اچھے چاول  اور دال پیٹ بھر کھائی تھی۔‘‘ ہر صبح افغان حکومت کے پلاننگ ڈپارٹمنٹ  کے باہر ہزاروں بیوہ عورتیں مستقبل کے خواب سجائے جمع ہوتی ہیں اور مایوس لوٹ جاتی ہیں۔‘‘کون کس کے ساتھ دہشت گردی کر رہا ہے ؟ جواب واضح ہے۔ نیٹو اور امریکی فورسز کی شدید گولہ باری نے بہت سے گھر اجاڑ دئیے ، فصلیں تباہ کر دیں اور مویشی ہلاک کر دئیے۔
 اس ضمن میں نیٹو اور امریکی فورسز کی دہشت گردانہ کار روائیوں کا صرف ایک حصہ بیان کیا گیا ہے۔ مکمل حقائق جاننے کے لئے ان عوامل کا مشاہدہ بھی ضروری ہے جن کا عموماً افغان جنگ سے متعلق رپورٹس میں تذکرہ تک نہیں ہوتا۔ بہر حا ل ان سر سری حقائق سے آپ کو یہ جاننے میں مدد ملے گی کہ افغانستان میں کون کس کے ساتھ دہشت گردی کر رہا ہے۔
 
٭٭٭ 


ادب
بجنور کے راستے ........
ندا فاضلی

ہندوستان میں یوپی ادب و تہذیب کے لحاظ سے بہت امیر ریاست ہے۔اس کے ہر چھوٹے بڑے علاقے میں ماضی کی وہ تاریخ خوابیدہ ہے جس کو جانے بغیر نہ ملک کی سیاست کو جانا جا سکتا ہے اور نہ اس کی تہذیبی وسعت کو پہچانا جا سکتا ہے۔ راہی معصوم رضا نے اسے اپنی ایک نظم میں باون بیٹوں ، بیٹیوں کی ماں کی تشبیہہ سے یاد کیا ہے۔۵۲ بستیوں کی اس لمبی چوڑی اس آبادی میں کئی صدیوں کا تہذیبی تسلسل کتابوں میں محفوظ ہے۔ان کتابوں میں بیسویں صدی میں نوبل انعام یافتہ رابندر ناتھ ٹیگور کی گیتانجلی ،  ٹیگور کے گیتوں کا مجموعہ جن کا پہلا ترجمہ (نیاز فتح پوری نے بنگالی سے اردو میں کیا تھا) بھلے ہی نہ ہو لیکن کبیر داس کی گرنتھا ولی ضرور ہے جس سے گرو دیو متاثر ہی نہیں تھے ، اس کے اثرات سے گیتانجلی کی تعمیر بھی کی تھی۔ کبیر اور ٹیگور کی رشتہ ادبی دنیا کا ایک معجزہ ہے ان میں اب حرف شناسی سے دور تھا (کبیر آنکھوں دیکھی کو موضوع بناتے تھے )دوسرا کئی علوم سے پر نور تھا لیکن جو اپنے آپ کو ان پڑھ کہتا تھا اس کا استاد تھا جس کو نوبل کمیٹی نے بڑا گیانی سمجھ کر نوبل انعام سے نوازا تھا۔ کبیر داس نے علم والوں پر طنز کرتے ہوئے لکھا تھا :
پوتھی پڑھ پڑھ جگ موا، پنڈت بھیا نہ کوئے 
ڈھائی اکشر پریم کے ،  پڑھے سو پنڈ ت ہوئے 
ٹیگور نے صوفیانہ محبت کی یہ عبارت کبیر کے ہی ڈھائی اکشر سے سیکھی تھی۔ اسی ریاست کے ایک شہر میں کچھ دن پہلے جانے کا اتفاق ہوا تھا۔ شہر نما اس تنگ گلیوں اور گھنے محلوں کی بستی بجنور میں مشاعرہ تھا۔مشاعرہ سے پہلے بستی میں ادھر ادھر گھمایا گیا ، میں باتوں میں محو تھا آنکھیں سننے والوں کے چہروں پر تھیں اور زمین پر چل رہے تھے پاؤں۔راستہ یوپی کے بیشتر علاقوں کی طرح مجنوں کے ریگستان کی طرح تھا۔اچانک ایک پتھر نے ٹھوکر لگائی اور چلتے ہوئے قدموں سے میرا نام دریافت کیا۔ پیروں میں زبان اور کان نہیں تھے ، وہ خاموش رہے۔اس خاموشی پر پتھر صاحب خفا ہو گئے ، میں لڑکھڑایا تو ساتھ والے نے سہارا دیا اور مسکراتے ہوئے کہا !حضور میرؔ کے ایک قطعہ کا مصرعہ ہے۔’ میں بھی کبھو کسی کا سر  پر غرور تھا‘ یہ بجنور ہے ،  یہاں کا ہر ذرہ قابلِ غور ہے۔ اس پتھر کی ناراضگی پر مجھے اپنی ہی ایک غزل کاشعر یاد آ گیا:
پتھروں کی زباں بھی ہوتی ہے دل ہوتے ہیں 
اپنے گھر کے در و دیوار سجا کر دیکھو
سر سید احمد خاں کے ساتھی شبلی نعمانی نے پیغمبر اسلام حضرت محمدﷺ کی سوانح کی پہلی جلد (سیرۃ النبی) میں لکھا ہے۔ اس کتاب کے چوتھے ایڈیشن میں ایک حدیث کے حوالے سے تحریر ہے۔ حضرت محمد ﷺ نے ملک شام کے سفر میں ایک پتھر کو دیکھ کر فرمایا تھا : میں اس پتھر کو پہچانتا ہوں۔ یہ نبوت سے پہلے مجھے سلام کیا کرتا تھا ، بجنور کے راستے کے پتھر نے مجھ سے بھی بات کرنی چاہی تھی لیکن میں ٹھہرا ایک عام آدمی۔ اس کی بولی نہیں سمجھ پایا اور اس نے میری بے توجہی سے ناراض ہو کر مجھے ٹھوکر ماردی۔خیر میں نے اس پتھر کو معاف کر  دیا  کیوں کہ وہ اس شہر کا تھا جہاں کبھی مرزا غالب کے مشہور پرستارو نقاد عبد الرحمن بجنوری رہتے تھے۔غالب نہایت خوش فکر شاعر تھے۔ان کی حیات میں انھیں مولانا فضلِ حق جیسے با شعور مداح ملے۔ غالب کے کلام کے انتخاب میں مولانا کی رائے نے اہم رول ادا کیا تھا۔ بعد حیات حالی پانی پتی جیسے نقاد نصیب ہوئے ، جن کی تحریروں نے غالب کی عظمت کا پہلا تعارف اردو دنیا کو دیا۔ حالی کے بعد اور بھی کئی نام ہیں لیکن غالب کے مداحوں میں عبد الرحمن بجنوری کے ایک جملے کو جو شہرت ملی اس کی دوسری مثال نہیں ملتی۔ان کا جملہ ہے ہندوستان میں دو ہی اہم کتابیں ہیں ایک وید مقدس اور دوسری دیوان غالب۔ پتہ نہیں بجنوری کو ویدوں کے موضوعات یا ان کی گنتی کا علم تھا یا نہیں لیکن ایک دیوانِ غالب کا چار ویدوں سے مقابلہ کرنا اور وہ بھی موضوعی فرق کے باوجود درست نہیں لگتا پھر بھی یہ جملہ بجنور کے ایک قلم کار کی قلم سے نکلا تھا اور پوری دنیا میں مشہور بھی ہوا تھا۔ اس شہر کے ساتھ دو اور نام یاد آتے ہیں  ان میں ایک نشتر خانقاہی اور دوسرے ہندی کے غزل کار دیشینت کمار ہیں۔ نشتر خانقاہی پرکاش پنڈت کے بعد اردو کے ترقی پسند رسالہ شا ہ راہ کے مدیر رہے تھے۔ اس رسالہ سے مدیر کی حیثیت سے  ساحر لدھیانوی وابستہ رہ چکے تھے۔ دشنیت نام کے دیدار پہلی بار عظیم کلاسیکی،  ڈرامہ نگار کالی داس کے ڈرامے شکنتلا میں ہوئے ایک آسمانی رقاصہ اور عبارت میں محو ایک رشی کے ملاپ سے شکنتلا کا جنم ہوتا ہے جو ماں کے آسمان میں واپس جانے شکن نامی پنچھی کی حفاظت میں پروان چڑھی۔
جب وہ جوان ہوئی تو ایک راجہ دشنیت کی نظر میں آئی۔ دونوں ایک دوسرے کے قریب آئے اور رخصت ہوتے وقت راجہ یاد داشت کے لئے شکنتلا کو ایک انگوٹھی دے گیا۔ یہ انگوٹھی اس کی انگلی سے پھسل کر ایک مچھلی کے پیٹ میں چلی گئی اور شکنتلا کے پاس راجہ کو ماضی کے رشتے کو یاد دلانے کا کوئی سہارا نہیں رہا۔ زندگی کے سفر میں انگوٹھی کے کھونے اور پانے کے ارد گرد پوری کہانی گھومتی ہے۔ اجین کے راجہ دشنیت کے صدیوں بعد بجنور نے ایک اور دشنیت کو جنم دیا۔ اس بار وہ راجہ نہیں تھے ، عام آدمی تھے۔دشنیت کمار کے ایک بھائی ، ممبئی میں بابری مسجد کے انہدام کے فسادات میں ایک بیکری پر گولیاں داغنے کے جرم میں مجرم ٹھہرائے گئے۔ لیکن دشنیت  کمار ترقی پسند تھے۔ ان کے ساتھ نہ راجہ کا ادھیکار تھا نہ انگوٹھی کا کردار تھا۔ وہ صرف عام آدمی کے دکھ درد کا غزل کار تھا۔ بیسویں صدی کے دشنیت کمار کو کالی داس کی وراثت سے بہت کچھ چھوڑنا پڑا۔ اس نئے جنم میں وہ آدم زاد تھے ، عام جیون ان کا سماج تھا ، عام آدمی کی اپنے حقوق کی لڑائی ان کا رواج تھا ، عام آدمی کی طرح ان کے موضوعات بھی صاف پانی، چلنے والی سڑکیں ،  رہنے والے مکان اور پیٹ بھرنے کا اناج تھا۔مسلمانوں کی بیکری پر مثبت انداز نہیں تھا۔ اس عام آدمی کا روپ ان کی غزلوں میں کچھ اس طرح ہے :
ہو گئی ہے پیر پربت سی پگھلنی چاہئے 
اب ہمالہ سے کوئی گنگا نکلنی چاہئے 
اک نمائش میں ملا وہ چیتھڑے پہنے ہوئے 
میں نے پوچھا کون، تو وہ بولا ہندوستان ہوں 
یہاں تک آتے آتے سوکھ جاتی ہیں کئی ندیاں 
ہمیں معلوم ہے پانی کہاں ٹھہرا ہوا ہو گا
کہاں تو طے تھا چراغاں پر ایک گھر کے لئے 
کہاں چراغ میسر نہیں نگر کے لئے 
یہ سارے شعر ان غزلوں کے ہیں جو ان کی ہندی غزلوں کے مجموعے ’’ سائے میں دھوپ‘‘ میں ہیں۔یہ کتاب ان کے جیون (پیدائش ۱۹۳۳ء ، رحلت ۱۹۷۵ء ) کی آخری کتاب ہے۔ان غزلوں تک آتے آتے وہ ہندی میں نئی کویتا ، ڈرامے اور کئی ہندی ڈرامے لکھ چکے تھے۔ان کتابوں میں ایک کنٹھ دشپائی ، سوریہ کا سواگت، آوازوں کے گھیرے ،  جلتے ہوئے ہیں کا بسنت،  چھوٹے چھوٹے سوال اور کئی دو وسری نثر و نظم کی کتابیں شائع ہو چکی تھیں۔ مخدوم محی الدین نے ایک انٹرویو میں کہا تھا : شاعر کو غزل عمر کے کم سے کم چالیس سا ل پورے کر کے شروع کرنی چاہئے۔ مخدوم نے اشاروں میں صنف غزل کے لئے بہت اہم بات کہی ہے۔ اس میں وہ شاعر کی مشاقی،  فن اور زندگی کے تجربوں کی کشادگی پر اصرار کرتے ہیں۔ غزل خیال بھی ہے اور آتش کے لفظوں میں مرقع سازی کا کمال بھی ہے۔جس زمانے میں دشنیت نے غزل کی سمت رجوع کیا اس وقت بھوپال میں کیف بھوپالی،  تاج بھوپالی، اختر سید خان،  باسط بھوپالی وغیرہم کی غزلوں کی دھوم تھی۔ ہندی میں دشنیت کی غزل کے کمال میں ان شعراء کے ترقی پسند خیال اور لفظوں کے برتاؤ کے جمال سے انکار نہیں کیا جا سکتا۔ غزل دشنیت سے پہلے بھی ہندی میں لکھی جاتی رہی ہے۔ بھارتیندو ہریش چندرسا کے نام سے غزل لکھتے تھے۔ شمشیر بہادر سنگھ بھی غزل لکھتے تھے۔ ترلوچن شاستری کی بھی یہی صنف تھی بلبیر سنگھ بھی اسٹیج سے غزلیں سناتے تھے رنگ کا ایک ایک شعر کافی مشہور ہے : 
رنگ کے رنگ تو دنیا نے بہت دیکھے مگر 
کیا کبھی آپ نے بلبیر سے باتیں کی ہیں 
لیکن جو شہرت دشنیت کی غزل کو ملی وہ ہندی میں کسی دوسرے شاعر کو نہیں ملی۔ اس کی ایک وجہ ہے۔نرالاؔ کے بعد ہندی شاعری عوام سے کٹ کراگیے ؔ کے ڈرائینگ روم کی زینت بن رہی تھی۔ سننے والے اور سنانے والوں کے درمیان جو طبقہ تھا وہ درمیانی طبقہ تھا۔ اس میں وہ آدمی جو کبیر داس،  ناگارجن اور دھومل کے لفظوں میں ہندوستان کی تین چوتھائی سے زیادہ آبادی کی نمائندگی کرتے تھے  نظر نہیں آتا تھا۔ دشنیت نے ہندی فیشن یافتہ شاعری سے الگ ہٹ کر اپنی غزلوں کا رشتہ بھوپال کی اردو غزل سے جوڑا۔ زبان کے لحاظ سے بھی اور موضوعات کے لحاظ سے بھی۔دشنیت کی غزل ان کے عہد کی نئی نسل کے غصہ اور احتجاج سے تعمیر ہوئی ہے اور یہی درد مندی ان کی مقبولیت کا راز ہے۔ ان میں اردو غزل کی کاری گری تو نہیں ہے مگر ہندی میں یہ اپنے مزاج سے مختلف بھی ہیں اور اردو ہندی کے تنازعہ کو عوام کی سطح پر سلجھاتی محسوس ہوتی ہیں :
جئیں تو اپنے بغیچوں میں گل مہر کے لئے 
مریں تو غیر کی گلیوں میں گل مہر کے لئے 
 
٭٭٭




مولانا ابو الکلام آزاد ۔ ترجمان القرآن کے اسلوب کا جمالیاتی معیار 
پروفیسر شکیل الرحمن 

 ترجمان القرآن، کا اسلوب نئے اردو کلچر کا عطا کیا ہوا وہ روشن اسلوب ہے جو صرف شعور و احساس کو متاثر ہی نہیں کرتا بلکہ بصیرت بھی عطا کرتا رہتا ہے۔ مولانا ابوالکلام آزاد کی اپنی بصیرت نے اس اسلوب کو خلق کیا ہے جس کے لہجہ و انداز اور طریقِ استدلال سے مفاہیم و اقدار کی وحدت کا احساس ملتا رہتا ہے۔ اس اسلوب میں شخصیت کو اس لئے زیادہ محسوس کرتے ہیں کہ قرآن حکیم شخص کا تجزیہ بن گیا ہے ____تجربہ، جو نگاہ و وجدان ، بصیرت اور انبساط کا سرچشمہ ہے۔ قرآن پاک کے اٹھارہ پاروں کا ترجمہ قرآنی   مفاہیم کے جوہر کو جس طرح نمایاں کرتا ہے اس سے اندازہ ہوتا کہ مطالعہ کس طرح آزادانہ طور پر انہماک اور شوق سے کیا گیا ہے ، مختلف موضوعات اور مواد اور سادہ اور پیچیدہ مسائل کو سمجھنے میں ’’ وژن‘‘ کا کارنامہ بھی کم اہم نہیں ہے ، یہ مولانا ابو الکلام آزاد کے ’’ وژن‘‘ ہی کا کرشمہ ہے کہ مفسرین کی بہت سی باتوں سے گریز کر کے جانے کتنی سچائیوں تک پہنچنے کی کامیاب کوشش ملتی ہے۔
جذبات کے اظہار میں توازن ہے۔ استعاروں کی گرہیں کھولی گئی ہیں۔ قرآن مجید کی پاکیزہ خوشبوؤں سے قاری کے احساس و شعور اور اس کے پورے وجود کو معطر کرنے کا جو اسلوب مولانا نے خلق کیا ہے وہ ان کی پچھلی تحریروں کے اسالیب سے مختلف تو ہے ہی ،  تسویہ، مطابقت اور ہم آہنگی harmonyبھی ایک منفرد خوبصورت نمونہ ہے۔ مختلف موضوعات کی تشریح اور قرآنی مفاہیم کے گوشوں کو اجاگر کرتے ہوئے آہنگ قرآن کو اس طرح جذب کیا گیا ہے کہ اکثر اس کا اثر تشریح کے آہنگ پر ہوا جس سے اسلوب کی دلکشی اور دل آویزی اور بڑھ گئی ہے۔ ہم جسے حکیمانہ احساس کہتے ہیں وہ اسی آہنگ کی دین ہے۔’’ ترجمان القرآن‘‘ کے اسلوب میں موضوع اور ہیئت کی مطابقت اور ہم آہنگی راحت بھی بخشتی ہے اور مسرت بھی،  شاد بھی کرتی ہے اور انسانیت کے تئیں بیدار بھی کرتی ہے۔
یہ کتنی بڑی بات ہے کہ قاری اس اسلوب کے خالق کی طرح سوچنے اور محسوس کرنے لگتا ہے ، اس کے حواس بیدار ہونے لگتے ہیں ،  تخلیقِ کائنات اور تخلیقِ آدم ، خالق اور مخلوق اور تخلیقی جمالیاتی عوامل سب کو سمجھنے کے لئے ایک نظر مل جاتی ہے۔یہ اسلوب جو ابلاغ کا اپنا حسن رکھتا ہے ___تزکیۂ نفس بھی کرتا ہے اور ایک معروضی (Objective)زاویۂ نگاہ بھی عطا کرتا ہے۔ جملوں کی تعدیل یا۔’سی مٹری‘ (Symmetry)اور عبارتوں کے داخلی آہنگ نے ’ ترجمان القرآن‘ کے اسلوب میں بڑی مطابقت اور ہم آہنگی یا ہارمونی  (harmony) پیدا کی ہے۔
=’ترجمان القرآن‘ مولانا ابو الکلام آزاد کے اسلوب کی دو جہتیں واضح ہیں۔ پہلی جہت وہ ہے جو جلد اول کے بے مثال مقدمے میں ہے نیز دونوں جلدوں کے وضاحتی بیانات میں ہے اور دوسری جہت تفسیروں میں !دونوں کی اپنی اپنی خصوصیات ہیں لیکن مفاہیم اور اقدار کی وحدت کے شعور نے دونوں میں ایک باطنی رشتہ قائم کر دیا ہے۔ ایک ہی شخصیت ہے ،  اردو کا صاحبِ اسلوب فنکار ہے جو قرآن اور آہنگ قرآن کی قدر و قیمت جانتا ہے اور شارح اور مفسر کی حیثیت سے اپنی بصیرت میں ایسی روشنی پیدا کر نا چاہتا ہے کہ جس سے وہ قرآن فہمی کو آسان بنا سکے۔اور بعض ایسے گوشے بھی اجاگر کر سکے جو اب تک مفسرین سے پوشیدہ تھے۔ ایک جہت یہ بھی ہے :
=’’ یہ بات یاد رکھنی چاہئے کہ دنیا میں جو چیز جتنی زیادہ حقیقت سے قریب  ہوتی ہے اتنی ہی زیادہ سہل اور دلنشیں بھی ہوتی ہے ، اور خود فطرت کا یہ حال ہے کہ کسی گوشے میں بھی الجھی ہوئی نہیں ہے ، الجھاؤ جس قدر بھی پیدا ہوتا ہے بناوٹ اور تکلف سے پیدا ہوتا ہے ، پس جو بات سچی اور حقیقی ہو گی  ضروری ہے کہ سیدھی سادی اور دلنشیں بھی ہو۔ دل نشینی کی انتہا یہ ہے کہ جب کبھی کوئی ایسی بات تمہارے سامنے آ جائے تو ذہن کو کسی طرح کی اجنبیت محسوس نہ ہو ، وہ اس طرح قبول کرے گویا پیشتر سے سمجھی بوجھی ہوئی ہے ‘‘
...........اس سے زیادہ سہل اور دلنشین اسلوب بیان کیا ہو سکتا ہے ؟سات چھوٹے چھوٹے بول ہیں ، ہر بول چار پانچ لفظوں سے زیادہ کا نہیں ، ہر لفظ مات اور دلنشیں معانی کا نگینہ ہے جو اس انگوٹھی میں جڑ دیا گیا ہے۔‘‘(ترجمان القرآن جلد اول ص۔ ۲۷۔ ۲۸، سورۂ فاتحہ کا اسلوب بیان)
=رَبُّ الْعَا لَمِیْن میں خدا کی عالمگیر ربوبیت کا اعتراف ہے جو ہر فردِ جماعت،  ہر ملک، ہر گوشۂ وجود کے لئے ہے اور اسی لئے یہ اعتراف ان تمام تنگ نظریوں کا خاتمہ کر دیتا ہے جو دنیا کی مختلف قوموں اور نسلوں میں ہو گئی تھیں اور ہر قوم اپنی جگہ سمجھنے لگی تھی کہ خدا کی برکتیں اور سعادتیں صرف اسی کے لئے ہیں۔کسی دوسری قوم کا ان میں حصہ نہیں !‘‘ (ترجمان القرآن جلد اول ص ۲۹) 
=’’ ربوبیت اور رحمت کے بعد مٰلک یوم الدین کے وصف نے یہ حقیقت بھی آشکار کر دی کہ اگر کائنات میں صفات رحمت و جمال کے ساتھ قہر و جلال بھی اپنی نمود رکھتی ہیں تو یہ اس لئے نہیں کہ پروردگار عالم  میں غضب و انتقام ہے بلکہ اس لئے ہے کہ  وہ عادل ہے اور اس کی حکمت نے ہر چیز کے لئے اس کا ایک خاصہ اور نتیجہ مقرر کر دیا ہے۔عدل منافی رحمت نہیں بلکہ عین رحمت ہے !( ایضاً) 
 تفسیر سورۂ فاتحہ کا فکر انگیز اور معنی خیز مقدمہ ایک مظہر ہے جو ایک ’ فینو سینا‘ خلق کر دیتا ہے ، فکر و نظر اور اسلوب کی ہم آہنگی نے حکیمانہ احساس کو حد درجہ محسوس بنا دیا ہے۔ عبارتیں سادگی کے حسن کو لئے پرکار ہیں۔  
 موضوع اور ہیئت کی وحدت نے اس اسلوب کو زیادہ مؤثر اور جاذب نظر بنا دیا ہے۔ پورے مقدمے کا بغور مطالعہ کیا جائے تو اس لوب کی اس جہت کی کئی سطحیں نمایاں ہوں گی۔ مصنف کی ، منظم شخصیت ، اس کا رجحان، ذہن ، عقل و فہم، دانشوری کی صحت اور اصابت اور پوری مذہبی اور تمدنی وراثت ____ان سطحوں پر ان کی پہچان ہو جاتی ہے۔ ان سب کی وجہ سے انتہائی گہرائی میں ایک برقی سطح پیدا ہو گئی ہے کہ جس کا گہرا رشتہ کلچر یا ثقافت سے ہے۔ایسے اسلوب میں مولانا ابوالکلام آزاد کی شخصیت ایک مظہر کی ہو گئی ہے۔
دوسری جہت یہ ہے۔
=’’ ان لوگوں کی مثال ایسی ہے جیسے ایک آدمی (رات کی تاریکی میں بھٹک رہا تھا ) اُس نے ( روشنی کے لئے ) آگ سُلگائی لیکن جب ( آگ سلگ گئی اور اس کے شعلوں سے ) آس پاس روشن ہو گیا تو قدرت الٰہی سے ایسا ہوا کہ (اچانک شعلے بجھ گئے اور ) روشنی جاتی رہی ، نتیجہ یہ نکلا کہ روشنی کے بعد پھر اندھیرا چھا گیا ،  اور آنکھیں اندھی ہو کر رہ گئیں کہ کچھ سجھائی نہیں دیتا ، بہرے ، گونگے اندھے ہو کر رہ گئے پس ( جن لوگوں کی محرومی شقاوت کا یہ حال ہے ) وہ کبھی اپنی گم گشتگی سے لوٹ نہیں سکتے۔‘‘
تفسیر!از البقرہ)
=’’ اور (پھر غور کرو وہ واقعہ) جب ابراہیم ؑ اس کے پروردگار نے چند باتوں میں آزمایا تھا اور وہ ان میں پورا اترا تھا ، جب ایسا ہوا تو خدا نے فرمایا اے ابراہیم !میں تجھے انسانوں کے لئے امام بنانے والا ہوں ( یعنی دنیا کی آنے والی قومیں تیری دعوت قبول کریں گی اور تیرے نقشِ قدم پر چلیں گی ) ابراہیم ؑ نے عرض کیا جو لوگ میری نسل میں سے ہوں گے ان کی نسبت کیا حکم ہے ؟  ارشاد ہوا جو ظلم و معصیت کی راہ اختیار کریں تو ان کا میرے اس عہد میں کوئی حصہ نہیں ‘‘
 تفسیر !از البقرہ) 
مولانا واضح تفسیر و تشریح کے ساتھ مختلف مقامات پر تشریح و وضاحت بھی کرتے جاتے ہیں ، قرآن فہمی کو آسان بنانے اور دل و دماغ میں اتارنے کے لئے مولانا کے اسلوب کی یہ جہت نمایاں ہوئی ہے۔ اسلوب کی اس دوسری جہت میں جو توانائی اور آہنگ ہے وہ قرآن مجید کی عبارتوں کی برقی کیفیت توانائی اور آہنگ سے گہرا رشتہ رکھتی ہے۔ تشریح اور وضاحت میں مولانا کے مزاج اور رجحان نے تفسیر کو تاویلات و توجہات سے بچائے رکھا ہے اور اس کا اثر اسلوب پر بھی ہوا ہے ، سادگی کا حسن پیدا ہوتا گیا ہے۔ اگر صرف فقہی اور کلامی بحثوں میں پڑ  جاتے تو   اندازِ گفتار دوسرا ہوتا اور ایسی شیرینی اور دلآویزی پیدا نہ ہوتی۔ عربی زبان کے نکات اور رموز کو بخوبی سمجھتے تھے ، عربی محاوروں کے مفاہیم اور طریقۂ استعمال سے واقف تھے ، تفسیر اور تشریح میں انھوں نے اپنی فکر و نظر سے کام لیتے ہوئے جانے کتنی اسرائیلی روایات کو الگ کر دیا ہے۔ ان کے ’’ وژن‘‘ نے دانشوری کی اس سطح پر روشنی عطا کی کہ جہاں عقل اور وجدان دونوں کے متحرک ہی نے ایسے اسلوب کو جان پرور بنایا ہے جو اردو ادب میں اپنی مثال آپ ہے۔
=مولانا ابوالکلام آزاد نے ’’ اصول ترجمہ و تفسیر‘‘  کے تحت جو کچھ لکھا ہے اس سے بہت سی باتوں کی وضاحت ہو جاتی ہے۔ مولانا نے اپنے مطالعہ سے اس بات کو بخوبی سمجھ لیا تھا کہ پچھلی تفسیروں اور تشریحوں سے قرآن مجید کو سمجھنے میں دشواریاں بھی پیدا ہوئی ہیں ، قرآن مجید کی حقیقت نگاہوں سے پوشیدہ ہوتی گئی ہے اور اس کے مطالعہ و فہم کا عمدہ معیار قائم نہ ہو سکا ہے۔ فرماتے ہیں۔
=’’ صدیوں سے اس طرح کے اسباب و موثرات نشو و نما پاتے رہے ہیں جن کی وجہ سے بتدریج قرآن کی حقیقت نگاہوں سے مستور ہوتی گئی اور رفتہ رفتہ  اس کے مطالعہ و فہم کا ایک نہایت پست معیار قائم ہو گیا ، یہ پستی صرف معانی و مطالب ہی میں نہیں ہوئی بلکہ ہر چیز میں ہوئی ، حتیٰ کہ اس کی زبان، اس کے الفاظ،  اس کی تراکیب اور اس کی بلاغت کے لئے بھی نظر و فہم کی کوئی بلند جگہ باقی نہیں رہی !
(ترجمان القرآن جلد اول ص۔ ۹)
یہی وجہ ہے کہ مولانا نے قرآن فہمی کو آسان بنانے کی ہر ممکنہ کوشش کی اور بلند پایہ شارح اور مفسر کی حیثیت سے قرآن مجید کی حقیقت کو واضح کرنا چاہا۔کوشش کی کہ فکر و نظر کی نئی راہی کھلیں۔ مولانا کو اس حقیقت کا علم تھا کہ قرآن مجید سچائیوں کے تئیں بیدار کر کے اعتماد اور یقین پیدا کرنا چاہتا ہے  یہی وجہ ہے کہ انھوں نے مختلف اقوال اور تاویل و توجیہ میں ذہن کو الجھایا نہیں بلکہ چاہا کہ قرآن کی عمومیت کے تئیں بیدار پیدا ہو لہٰذا اس کے مطابق اسلوب تراشا، ایسا اسلوب یا ایسا نیا تازہ آزاد اسلوب جو کلامِ الٰہی کی تعلیمات کی آزاد فضا کے مطابق ہو۔
مولانا نے قرآں حکیم کے اسلوبِ بیان پر اپنے خیالات کا اظہار کرتے ہوئے فرمایا ہے۔
=’’ قرآن حکیم اپنی وضع،  اپنے اسلوب، اپنے اندازِ بیاں ، اپنے طریقِ خطاب اپنے طریقِ استدلال ، غرضیکہ اپنی ہر بات میں ہامرے وضعی اور صناعی طریقوں کا پابند نہیں ہے اور نہ اسے پابند ہونا چاہئے ، وہ اپنی ہر بات میں اپنا بے میل فطری طریقہ رکھتا ہے اور یہی وہ بنیادی امتیاز ہے جو انبیاء کرام  (علیہم السلام) کے طریقِ ہدایت کو علم و حکمت کے وصفی طریقوں سے ممتاز کر دیتا ہے۔
(ترجمان القرآن ص۔۱۰)
آگے فرماتے ہیں۔
=’’ قرآن جب نازل ہوا تو اس کے مخاطبوں کا پہلا گروہ بھی ایسا ہی تھا ، تمدن کے وضعی اور صناعی سانچوں میں ابھی اس کا دماغ نہیں ڈھلا تھا ، فطرت کی سیدھی سادی فکری حالت پر قانع تھا ، نتیجہ یہ نکلا کہ قرآن اپنی شکل و معنی میں جیسا واقع ہوا تھا ٹھیک ٹھیک ویسا ہی اس کے دلوں میں اتر گیا اور اسے قرآن کے فہم و معرفت میں کسی طرح کی دشواری محسوس نہیں ہوئی ، صحابۂ کرام پہلی مرتبہ قرآن کی کوئی آیت یا سورت سنتے تھے اور سنتے ہی اس کی حقیقت پا لیتے تھے۔(ایضاً ص۔۱۰)
 یہی وجہ ہے کہ مولانا نے یہ چاہا کہ قرآن پا ک کو ٹھیک ٹھیک سمجھ لینے کے لئے سادہ، دلکش اور دلنشیں اسلوب اختیار کیا جائے ، زبان مشکل نہ ہو ، مولانا یقیناً کامیاب رہے اور اس کی وجہ سے اردو ادب کو ایک روشن اسلوب بھی ملا جو مقدمہ تفسیر ، تفسیر البیان اور ترجمان القرآن،  میں اپنی ان دو جہتوں کو محسوس بناتا ہے کہ جن کا ذکر کیا گیا ہے۔لفظوں اور عبارتوں کے تعلق سے وہ اتنے محتاط اور چوکنے تھے کہ مشکل لفظوں کو سہل اور آسان لفظوں سے بدلتے رہے ہیں۔تحریر کیا ہے۔
=’’ یہ حقیقت پیشِ نظر رہے کہ ترجمان القرآن کے نوٹ تشریح و وضاحت کا ایک مزید درجہ ہیں ورنہ قرآن کا صاف صاف مطلب سمجھ لینے کے لئے متن کا ترجمہ پوری طرح کفایت کرتا ہے۔ میں نے تجربے کے لئے سورہ بقرہ کا مجرد ترجمہ ایک پندرہ برس کے لڑکے کو دیا جو اردو کی آسان کتابیں روانی کے ساتھ پڑھ لیتا تھا پھر ہر موقع پر سوالات کر کے جانچا ، جہاں تک مطلب سمجھ لینے کا تعلق ہے وہ ایک مقام پر بھی نہ اٹکا اور تمام سوالوں کا جواب دیتا گیا ، پھر ایک دوسرے شخص پر تجربہ کیا جس نے بڑی عمر میں لکھنا پڑھنا سیکھا ہے اور ابھی اس کی استعداد اس لئے زیادہ نہیں کہ اردو کے تعلیمی رسائل بہ آسانی پڑھ لیتا تھا۔ یہ تین جگی تین فارسی لفظوں پر اٹکا ، لیکن مطلب سمجھنے میں اسے بھی کوئی رکاوٹ پیش نہ آئی۔ میں نے وہ الفاظ بدل کر نسبتاً زیادہ سہل الفاظ رکھ دیئے !‘‘
(ترجمان القرآن حصہ اول ص۔ ۱۷)
بہتر قرآن فہمی کے لئے اسلوبِ بیان کے تئیں ان کا جو محتاط رویہ تھا اس سے ایک طرف قرآن مجید کو ’’ ٹھیک ٹھاک ‘‘سمجھ لینے میں مدد ملی اور دوسری طرف اردو ادب کو ایک منفرد اسلوب ملا۔’’ ترجمان القرآن ‘‘کے اسلوب  کے متعلق مولانا نے فرمایا ہے۔
=’’اس کی ترتیب سے مقصود یہ ہے کہ مطالب قرآنی کے  فہم و تدبر کے لئے ایک ایسی کتاب تیار ہو جائے جس میں کتب تفسیر کی سی تفصیلات تو نہ ہوں لیکن وہ سب کچھ ہو جو قرآن کو ٹھیک ٹھاک سمجھ لینے کے لئے ضروری ہے ‘‘ اس غرض سے جو اسلوب  اختیار کیا گیا ہے امید ہے کہ اہلِ نظر اس کی موزونیت بہ یک نظر محسوس کر لیں گے۔ پہلے کوشش اس کی ہے کہ قرآن کا ترجمہ اردو میں اس طرح مرتب ہو جائے کہ اپنی وضاحت میں کسی دوسری چیز کا محتاج نہ رہے۔ اپنی تشریحات خود اپنے ساتھ رکھتا ہو ، پھر جا بجا نوٹوں کا اضافہ کیا ہے جو سورۃ کے مطالب کی رفتار کے ساتھ ساتھ برابر چلے جاتے ہیں اور جہاں کہیں ضرورت دیکھتے ہیں مزید رہنمائی کے لئے نمودار ہو جاتے ہیں ، یہ قدم قدم پر مطالب کی تفسیر کرتے ہیں۔ اجمال کو تفضیل کا رنگ دیتے ہیں ، ،  قاصد و وجوہ سے پردے اٹھاتے ہیں ، دلائل و شواہد کو روشنی میں لاتے ہیں ، احکام و نواہی کو مرتب و منضبط کرتے ہیں اور زیادہ سے زیادہ مختصر لفظوں میں زیادہ سے زیادہ معانی و معارف کا سرمایہ فراہم کرتے جاتے ہیں _____
(ترجمان القرآن ص ۱۷)
=’’زیادہ سے زیادہ مختصر لفظوں میں زیادہ سے زیادہ معانی و معارف کا سرمایہ ‘‘ مولانا کے اس اسلوب کی ایک امتیازی خصوصیت ہے۔
مولانا فرماتے ہیں کہ قرآن کی صحتِ فہم کے لئے عربی لغت و ادب کا صحیح ذوق شرطِ اول ہے۔ چوں کہ یہ ذوق کمزور پڑتا گیا اس لئے مطالب میں بے شمار الجھاؤ پڑ گئے ، عربی زبان کے محاورات و مدلولات کا ذوقِ سلیم باقی نہ رہا۔ ترجمان القرآن کا مطالعہ کرتے ہوئے جہاں مولانا کے علم اور ان کے عربی لغت و ادب اور محاورات و مدلولات کے صحیح ذوق کا پتہ چلتا ہے وہاں اردو کلچر اور اردو زبان کی توانائی اور برقی کیفیتوں کا کرشمہ ہے کہ قرآن کا جلا ل و جمال  مولانا کی قرآن فہمی کے ساتھ اس سانچے میں ڈھل گیا :،  
=اردو زبان کے تعلق سے یہ بات بہت اہم ہے کہ قرآن پاک کے فطری اسلوبوں سے آشنا ایک شخصیت نے اسے منتخب کیا اور تشریح و تعبیر اور ترجمان میں اس زبان کی وجہ سے کوئی الجھاؤ پیدا ہوا  اور نہ کسی سطح پر مایوسی ہوئی۔ مولانا کا ایک بڑا مقصد پورا ہوا اس لئے کہ انھیں علم تھا کہ جوں جوں وضعیت کا ذوق بڑھا ہے قرآن کے فطری اسلوبوں سے طبیعتیں نا آشنا ہوتی گئی ہیں اور پھر وہ وقت آ گیا کہ قرآن  کی ہر بات وضعی اور صناعی طریقوں سے سانچوں میں ڈھالی جانے لگی ، چوں کہ ان سانچوں میں ڈھل جانا مشکل تھا اس لئے مختلف قسم کے الجھاؤ پیدا ہونے لگے۔
مولانا ایسے اسلوب کے خواہشمند تھے کہ جس میں سادگی کا حسن بھی ہو حسن کا جلال و جمال بھی اور اردو زبان نے ان کی ایسی مدد کی کہ ایک جانب قرآن کی تفسیروں کی تاریخ میں ایک تاریخی کارنامہ انجام پایا اور دوسری جانب اردو کی روح اور اس کے جوہر کی قدر و قیمت کا اندازہ ہوا۔ اردو زبان کی مدد سے مولانا نے قرآن پاک کا طریقِ استدلال نمایاں کیا،  اپنی زبان اور اپنے اسلوب کا رشتہ قرآن کی بلاغت سے قائم کیا ، وضاحت کی ایک ایسی تکنیک وضع کی جو اپنی تشریحات خود اپنے ساتھ لئے رہی ، قرآن مجید کے عربی اسلوب کا تناسب اور اس کی ہم آہنگی اپنی مثال آپ ہے ، یہ اسلوب ’’ سی مٹری‘‘ (Symmetry)اور ہارمونی(Harmony)کا ایک اعلیٰ اور افضل جمالیاتی معیار قائم کرتا ہے ، مولانا کی ذات اور شخصیت ،  ان کے علم اور مطالعے اور ان کی فکر و نظر اور وژن نے اردو زبان کی سحر انگیزی سے جو کام لیا ہے اور عربی زبان میں موضوع اور ہیئت کے پیشِ نظر اردو اسلوب میں جو ’’ سی مٹری‘‘ اور ’’ ہارمونی‘‘ پیدا کی ہے وہ ایک غیر معمولی کارنامہ ہے۔ اردو الفاظ مضمون کی انسیت اور موقع و محل کے لحاظ سے جمالی اور جلالی صفات کے آئینہ دار بنتے ہیں اور صوتی تاثر عطا کرتے جاتے ہیں ساتھ معنی و مفہوم کی بلاغت کو محسوس بناتے جاتے ہیں۔ مشرقی اسلوبیات کی تاریخ میں ان باتوں کی وجہ سے اردو زبان اور مولانا کے اسلوبِ بیان دونوں کو ممتاز درجہ حاصل ہوتا ہے۔
مولانا ابوالکلام آزاد کے اسلوب کی پہلی جہت فصاحت بلاغت اور سحر انگیزی کی عمدہ مثال ہے ، یہ اسلوب دل و ذہن میں اتر کر بصیرت عطا کرتا ہے ، ایسی حکیمانہ احساس ہے کہ جس سے موجود بصیرت تیز اور تیز تر ہو جاتی ہے  ،  حقیقتوں کو واضح کرنے کے لئے  لہجۂ خطاب اور اندازِ گفتار دونوں کا رنگ انتہائی پر کشش ہے ، قرآن جو شخص کا تجربہ بنا ہے جمالیاتی انبساط کا سر چشمہ محسوس ہوتا ہے ، اپنے منتخب کئے ہوئے مواد پر مولانا کی زبردست گرفت ہے ، اپنے حاصل شدہ اور منتخب شدہ مواد کا استعمال آزادانہ طور پر کرتے ہیں تاکہ قرآنِ حکیم کے جوہر تیزی سے سامنے آتے جائیں کہیں بھی یہ محسوس نہ ہو کہ کوئی بات پوشیدہ رکھی جا رہی ہے ، مولانا کے اسلوب کی اپنی جہت نے ’’ فنکار نثر نگار‘‘ کے جمالیاتی احساس و شعور کے تعلق سے بھی بیدار کیا ہے اور ایک ایسی جمالیاتی سطح کا احساس بخشا ہے کہ جو اس اسلوب کی بنیادی سطح ہے ، اکثر مقامات پر انکشافات کا معجزہ اپنی آب و تاب سے متاثر کر تا ہے۔
=’’تفسیر سورہ فاتحہ‘‘ کے مقدمے کا اسلوب تجزیہ چاہتا ہے ‘‘ اس کی کئی سطحیں ہیں ، غور کیا جائے تو ایک سطح پر’’ اپنی شخصیت‘‘ کا احساس ملے گا یعنی فنکار نثر نگار ، اپنی شخصیت سے واقف ہے۔ لہٰذا اسے معلوم ہے کہ خود اپنی ذات سے گفتگو کرتے ہوئے لوگوں سے مخاطب ہونے کے لئے  کس سطح تک جاتا ہے۔
فلسفیانہ ، تاریخی اور نفسیاتی موضوعات و مسائل لئے وہ ایسی سطح سے اٹھتا ہے۔
 دوسری سطح وہ ہے کہ جہاں وہ دوسروں تک اپنی باتیں پہنچاتا ہے ، فلسفیانہ،  تاریخی اور نفسیاتی موضوعات اور مسائل کے ساتھ اخلاقی  اور کسی حد تک سماجی اور ثقافتی موضوعات و مسائل بھی موجود ہوتے ہیں کہ جن پر وہ اظہار خیال کرتا ہے۔
تیسری سطح وہ کہ جہاں انتہائی شعور اور زاویۂ نگاہ کو محسوس بناتے ہوئے پوری کائنات کے حسن و جمال پر گفتگو کرتا ہے اور فلسفیانہ اور ما بعد الطبعیاتی مسائل لئے خود  ان کی روشنی میں زندگی کے مقاصد پر اظہارِ خیال کرتا ہے۔
مولانا نے فرمایا ’’ ہر کتاب اور تعلیم کے کچھ مرکزی مقاصد ہوتے ہیں اور اس کی تمام تفصیلات اس کے گرد گردش کرتی ہیں ،  جب تک یہ مراکز سمجھ میں نہ آئیں دائرے کی کوئی بات سمجھ میں نہیں آ سکتی۔‘‘ جو تین بنیادی موضوعات ’ ترجمان القرآن‘ کے محور میں وہ ہیں ’ تصور الٰہی‘ وحدتِ ادیان‘ اور مذہبی گٹ بندی کی مخالفت۔ مولانا نے دین و مذہب کی بنیاد پر الگ جماعت بندی کی مخالفت کی۔ خدا اور مخلوق کے رشتوں پر جو بحث کی اور ربوبیت ، رحمت ، اور انصاف کے اصولوں کے تئیں جس طرح بیدار کیا  ا س سے انسانیت اور انسانی رشتوں کا ایک ہمہ گیر تصور سامنے آتا ہے۔ بنیادی تصور یا یوں کہئے کہ ترجمان القرآن ، کا بنیادی رس یہ ہے کہ کوئی انسان ہو، کسی نسل و قوم سے ہو، کسی نام سے پکارا جاتا ہو، لیکن اگر خدا پر سچا ایمان رکھتا ہے اور اس کے اعمال بھی نیک ہیں تو دینِ الٰہی پر چلنے والا ہے اور اس کے لئے نجات ہے۔‘‘ ( ترجمان القرآن )  مولانا فرماتے ہیں۔
=’’ خدا کے ٹھہرائے ہوئے دین کی حقیقت تو یہ تھی کہ نوع انسانی پر خدا پرستی اور نیک عمل کی راہ کھولنا تھا ، یعنی خدا کے اس قانون کا اعلان کرنا تھا  کہ دنیا  کی ہر چیز کی طرح انسانی افکار و اعمال کے بھی خواص و نتائج ہیں ،  اچھے فکر و عمل کا بدلا اچھا ہے ، برے فکر و عمل کا بدلا برا ہے ،  لیکن لوگوں نے یہ حقیقت فراموش کر دی اور دین و مذہب کو نسلوں ، قوموں ، ملکوں اور طرح طرح کی رسموں اور رواجوں کا ایک جتھہ بنا لیا۔ نتیجہ یہ نکلا کہ اب انسان کی نجات و سعادت کی راہ یہ نہیں سمجھی جاتی کہ کس کا اعتقاد اور عمل کیسا ہے بلکہ سارا دار و مدار اس پر آ کے ٹھہر گیا ہے کہ کون کس جتھے اور گروہ بندی میں داخل ہے۔اگر ایک آدمی کسی خاص مذہبی گروہ بندی میں داخل ہے تو یہ یقین کیا جاتا ہے کہ وہ نجات یافتہ ہے اور دین کی سچائی اسے مل گئی ، اگر داخل نہیں ہے تو یقین کیا جاتا ہے کہ نجات کا دروازہ اس پر بند ہو گیا  اور دین کی سچائی میں اس کا کوئی حصہ نہیں ، گویا دین کی سچائی، آخرت کی نجات اور حق و باطل کا معیار تمام تر گروہ بندی اور گروہ پرستی ہو گئی ،  اعتقاد اور عمل کوئی چیز نہیں ہے پھر باوجودیکہ تمام مذاہب کا مقصود اصل ایک ہی ہے اور سب ایک ہی پروردگار عالم کی پرستش کرنے کے مدعی ہیں  لیکن ہر گز وہ یقین کرتا ہے کہ دین کی سچائی صرف اسی کے حصے میں آئی ہے  باقی تمام نوع انسانی ا س سے محروم ہے چنانچہ ہر مذہب کا پیرو دوسرے مذہب کے خلاف نفرت و تعصب کی تعلیم دیتا ہے اور دنیا میں خدا پرستی اور دینداری کی راہ سر تا سر بغض و عداوت   نفرت و توحش اور قتل و خوں ریزی کی راہ بن گئی ہے۔‘‘ ( ترجمان القرآن ص ۱۹۲)
 اس بنیادی تصور کی وجہ سے جو اسلوب خلق ہوا ہے وہ قاری کے شعور سے رشتہ قائم کر لیتا ہے۔ تصور کا نیا پن اظہار کی جس آزادی کا متلاشی تھا وہ آزادی جیسے اسے مل گئی ہو،  مولانا نے بڑی آزادی سے گفتگو کی ہے اور اس کا سلسلہ قائم رکھا ہے۔ یہ اسلوب مولانا کی شخصیت، ان کے بنیادی امتیازی رجحان اور زاویۂ نگاہ اور بر صغیر کی تمدنی اور ثقافتی ورثے کے محسوس بناتا ہے۔کلامِ پاک کی آیتوں نے مولانا نے اس تصور بڑی تقویت بخشی ہے۔ قرآن کہتا ہے : 
(وَما کَانَ النّاسُ اِلّا اُمَّۃً واحِدَۃ ًفاْختلَفُوْاط وَلولَا کَلِمَۃُ سَبَقَتْ مِن رَّبِّکَ لَقُضِیَ بیْنَہُم فِیمَا فیہِ یَخْتَلِفُوْنَ  ۱۰:۱۹)
اور ابتداء میں تمام انسانوں کا ایک ہی گروہ تھا۔(الگ الگ گروہوں میں متفرق نہ تھے ) پھر ایسا ہوا کہ وہ باہم دگر مختلف ہو گئے اور اگر اس بارے میں تمہارے پروردگار نے پہلے سے ایک فیصلہ نہ کر دیا ہوتا ( یعنی یہ کہ انسانوں میں اختلاف ہو گا اور مختلف راہیں لوگ اختیار کریں گے ) تو جن باتوں میں لوگ اختلاف کرتے ہیں ان کا ( یہیں دنیا میں ) فیصلہ کر دیا جاتا!
(ترجمان القرآن ص۱۸۱)
مولانا اس کے پیش نظر جمیعت بشی کی ابتدائی وحدت  اور اختلاف اور ہدایت وحی کے ظہور پر اظہارِ خیال کرتے ہیں تو اسلوب، مفہوم اور قدر کی وحدت کی علامت بن جاتا ہے ، سنجیدگی کا حسن دل و ذہن کو متاثر کرنے لگتی ہے کچھ اس طرح کی بصیرت تیز ہو جاتی ہے ، تشریح اور وضاحت کا آہنگ بھی توجہ طلب ہے۔فرماتے ہیں۔
=’’ وہ (قرآن) کہتا ہے ابتداء میں انسانی جمیعت کا یہ حال تھا کہ لوگ قدرتی زندگی بسر کرتے تھے ان میں نہ تو کسی طرح کا باہمی اختلاف تھا نہ کسی طرح کی مخاصمت ، سب کی زندگی ایک ہی طرح کی تھی اور سب اپنی قدرتی یگانگت پر قانع تھے ، پھر ایسا ہوا کہ نسلِ انسانی کی کثرت اور ضروریاتِ معیشت کی وسعت سے طرح طرح کے اختلافات پید ا ہو گئے  اور اختلافات نے تفرقہ و انقطاع اور ظلم و فساد کی صورت اختیار کر لی۔ ہر گروہ دوسرے گروہ سے نفرت کرنے لگا  اور ہر زبردست زیر دست کے حقوق پامال کر نے لگا ، جب یہ صورت حال پیدا ہوئی تو ضروری ہوا کہ نوع انسانی کی ہدایت اور عدل و صداقت کے قیام کے لئے وحی الٰہی کی روشنی نمودار ہو ،  چنانچہ یہ روشنی نمودار ہوئی اور خدا کے رسولوں کی دعوت و تبلیغ کا سلسلہ قائم ہو گیا۔وہ ان تمام رہنماؤں کو جن کے ذریعے  اس ہدایت کا سلسلہ قائم ہوا  ’’ رسول‘‘ کے نام سے تعبیر کرنا ہے کیوں کہ وہ خدا کی سچائی کا پیغام پہنچانے والے تھے اور رسول کے معنی پیغام پہنچانے والے کے ہیں۔‘‘(ترجمان القرآن ص۱۸۱) 
 انسانیت اور انسان کے ہمہ گیر رشتوں پر مولانا نے بہت صاف اور واضح گفتگو کی ہے ، انھوں نے کہا ہے کہ ’’ ہدایت کبھی کسی خاص ملک و قوم یا عہد کے لئے مخصوص نہ تھی بلکہ تمام نوع انسانی کے لئے تھی ، چنانچہ ہر زمانے اور ہر ملک میں یکساں طور پر اس کا ظہور ہوا۔‘‘ ہدایت ہمیشہ ایک ہی رہی اور وہ ایمان اور عمل صالح  کی دعوت کے سوا کچھ نہ تھی ‘‘ مولانا جب جب اس کی وضاحت کرتے ہیں  اسلوب میں جذبے کی چمک دمک محسوس ہوتی ہے اور لفظوں میں اور عبارتوں کا آہنگ متاثر کرنے لگتا ہے۔ لفظوں کی موزونیت اور عبارتوں کی ہم آہنگی سے تاثیر بڑھ گئی ہے۔ملاحظہ فرمائیے۔
=’’فطرت الٰہی کی راہ کائنات ہستی کے ہر گوشہ میں ایک ہی ہے ، وہ نہ تو ایک سے زیادہ ہو سکتی ہے نہ باہم دگر مختلف۔ پس ضروری تھا کہ یہ ہدایت بھی اول دن سے ایک ہی ہوتی اور ایک ہی طرح پر تمام انسانوں کو مخاطب کرتی ، چنانچہ قرآن کہتا ہے  خدا کے جتنے پیغامبر پیدا ہوئے خواہ وہ کسی زمانے اور کسی گوشے میں ہوئے ہوں  سب کی راہ ایک ہی تھی اور سب خدا کے ایک ہی عالم گیر قانونِ سعادت کی تعلیم دینے والے تھے ، یہ عالم گیر قانونِ سعادت کیا ہے ؟ ایمان اور عمل صالح کا قانون ہے  یعنی ایک پروردگار عالم کی پرستش کرنی اور نیک عمل کی زندگی بسر کرنی ، اس کے علاوہ اور اس کے خلاف جو کچھ بھی دین کے نام سے کہا جاتا ہے دینِ حقیقی کی تعلیم نہیں ہے۔‘‘
(ترجمان القرآن ص۱۸۳)
=مولانا ابوالکلام آزاد ایک عمدہ جمالیاتی شعور رکھتے تھے ، قرآنِ حکیم کے نظامِ جلا و جمال نے اسے اور بھی بالیدہ بنا دیا۔ جمالیاتی فکر و نظر اور کائنات کے تعلق سے ایک وسیع زاویۂ نگاہ نے  اسلوبِ بیان کو بھی شدت سے متاثر کیا ہے ،  ’ ترجمان القرآن‘ کا جمالیاتی اسلوب منفرد خصوصیتوں کا حامل ہے۔ احساسِ جمال کی شدت سے اسلوب میں جوش ولولہ ،  تیزی اور بہاؤ پیدا ہوا ہے ، رومان پرور فضاؤں کی تشکیل ہوئی ہے ، کہیں بلند پہاڑوں کے جگر کو چاک کر کے تیزی سے گرتے آبشاروں  کی سی کیفیت پیدا ہو گئی ہے۔ اندازِ بیاں کا حسن قاری کے احساس اور جذبے کو گرفت میں لے لیتا ہے۔
چند مثالیں پیش کی جاتی ہیں۔
=’’ چیونٹی اپنے بل میں رینگ رہی ہے ، کیڑے مکوڑے کوڑے کرکٹ میں ملے ہوئے ہیں ، مچھلیاں دریا میں تیر رہی ہیں ،  پرند ہوا میں اڑ رہے ہیں ، پھول باغ میں کھل رہے ہیں ، ہاتھی جنگل میں دوڑ رہا ہے اور ستارے فضا میں گردش کر رہے ہیں لیکن فطرت کے پاس سب کے لئے یکساں طور پر پرورش کی گود اور نگرانی کی آنکھ ہے اور کوئی نہیں جو فیضانِ ربوبیت سے محروم ہو۔‘‘ 
(ترجمان القرآن ص۳۶)
=’’ اگر سمندر میں طوفان نہ اٹھتے تو میدانوں کی زندگی و شادابی کے لئے ایک قطرۂ بارش میسر نہ آتا۔ اگر بادل کی گرج اور بجلی کی کڑک نہ ہوتی تو بارانِ رحمت کا فیضان بھی نہ ہوتا، اگر آتش فشاں پہاڑوں کی چوٹیاں نہ پھٹتی تو زمین کے اندر کا کھولتا ہوا مادہ اس کرہ کی تمام سطح پارہ پارہ کر دیتا۔‘‘
(ترجمان القرآن ص۶۹۔۷۰)
=’’ فطرت کے افادۂ و فیضان کی سب سے بڑی بخشائش اس کا عالم گیر حسن و جمال ہے۔ فطرت صرف بناتی اور سنوارتی ہی نہیں بلکہ اس طرح بناتی اور سنوارتی ہے کہ اس کے ہر بناؤ میں حسن و زیبائی کا جلوہ اور اس کے ہر ظہور میں نظر افروزی کی نمود پیدا ہو گئی۔ کائنات ہستی کو اس کی مجموعی حیثیت میں دیکھو یا اس کے ایک ایک گوشۂ خلقت پر نظر ڈالو ، اس کا کوئی رخ نہیں کہ جس پر حسن و رعنائی نے ایک نقابِ زیبائش نہ ڈال دی ہو۔ ستاروں کا نظام اور ان کی سیرِ گردش ، سورج کی روشنی اور اس کی بو قلمونی، چاند کی گردش اور اس کا اتار چڑھاؤ،  فضا و آسمان کی وسعت اور اس کی نیرنگیاں ، بارش کا سماں اور اس کے تغیرات ، سمندر کا منظر اور دریاؤں کی روائی،  پہاڑوں کی بلندیاں اور وادیوں کا نشیب، حیوانات کے اجسام اور ان کا تنوع،  نباتات کی صورت آرائیاں اور باغو چمن کی رعنائیاں ، پھولوں کی عطر بیزی اور پرندوں کی نغمہ سنجی، صبح کا چہرۂ خنداں اور شام لا جلوہ محبوب  ، غرض کہ تمام تماشا گاہِ ہستی حسن کی نمائش اور نظر افروزی کی جلوہ گاہ ہے اور ایسا معلوم ہو تا ہے گویا اس پردۂ ہستی کے پیچھے حسن افروزی و جلوہ آرائی کی کوئی قوت کام کر رہی ہے جو چاہتی ہے کہ جو کچھ بھی ظہور میں آئے حسن و زیبائش کے ساتھ ظہور میں اور کار خانۂ ہستی کا ہر گوشہ نگاہ کے لئے نشاط، سامعہ کے لئے سرور اور روح کے لئے بہشت راحت و سکون بن جائے۔
(جمال فطرت۔ترجمان القرآن ص۷)
 مولانا کا یہ عقیدہ ہے کہ کائناتِ ہستی کا مایہ خمیر ہی حسن و زیبائی ہے۔’’ فطرت نے جس طرح اس کے بناؤ کے لئے مادّی عناصر پیدا کئے اسی طرح اس کی خوبروئی و رعنائی کے لئے معنوی عناصر کا بھی رنگ و روغن آراستہ کر دیا ، رنگ ، خوشبو اور نغمہ حسن و رعنائی کے وہ اجزاء ہیں جن سے مشاطۂ فطرت چہرۂ وجود کی آرائش کر رہی ہے۔‘‘
=’’ جس طرح تمہارے آلاتِ موسیقی    کے پروں میں زیر و بم کے تمام آہنگ موجود ہوتے ہیں اسی طرح سازِ فطرت کے تاروں میں میں بھی اتار چڑھاؤ کے تمام آہنگ موجود ہیں ، اس میں ہلکے ہلکے سُر بھی ہیں جو بلند سے بلند اور بھاری سے بھاری صدائیں پیدا کرتے ہیں ، ان تمام سروں کے ملنے سے جو کیفیت پیدا ہوتی ہے وہی موسیقی کی علامت ہے کیوں کہ دنیا کی تمام چیزوں کی طرح موسیقی کی حقیقت بھی مختلف اجزاء کے امتزاج و تالیف سے  پیدا ہوتی ہے ، یہ نہیں ہو سکتا کہ کسی ایک ہی سر سے نغمے کی علامت پیدا ہو جائے۔‘‘
(ترجمان القرآن ص ۱۷)
مولنا کا یہ عقیدہ کہ کائنات ہستی کا مایۂ خمیری حسن و زیبائی ہے۔ قرآن حکیم ہی کے نظامِ جمال کی دین ہے۔ دیکھئے قرآن کیا کہتا ہے :
=’’ اور تمہاری صورتیں بنائیں تو کیا ہی حسین صورتیں بنائیں ! ( وَصوَّرَکم فاَحسنَ صُوَرَکُمْ۔۶۴۔۳)
بقیہ: مولانا ابوالکلام آزاد
=’’ اس نے ہر شے کو پیدا کیا اور اس میں مناسبت و ہم آہنگی حد کمال تک پیدا کی۔‘‘
اَلَّذِیْ خَلَقَ فَسَوّٰی   ۸۷۔۲)’’ اس نے جو چیز بنائی حسین بنائی !‘‘
(الَّذیْ اَحسَنَ کُلَّ شَیئِ خَلَقَہ ۲۔۳۔۷)
=’’ بلاشبہ ہم نے انسان کی فطرت کو بہت ہی حسین بنایا ہے۔‘‘
(وَلَقَدْ خَلقْنا الانسانَ فِی اَحسنِ تَقْویم ۹۵۔۴)
=اور تمہارے چوپاؤں میں جب شام کے وقت چراگاہ سے واپس لاتے ہو اور صبح کو لے جاتے ہو،  ،  جمال ہے (۱۶۔۶)
=’’ اللہ آسمانوں اور زمینوں کا نور ہے۔‘‘
( اَللہُ نورُالسَّمٰوٰتِ وَالارْضِ،  ۲۴۱۔۳۵)
=’’ اور (پھر دیکھو) تمہارے پروردگار نے شہد کی مکھی کی طبیعت میں یہ بات ڈال دی کہ پہاڑوں میں اور درختوں میں اور ان تینوں میں جو اس غرض سے بلند کر دی جاتی ہیں اپنے لئے گھر بنائے ، پھر پر طرح کے پھولوں سے رس چوسے ،  پھر اپنے پروردگار کے ٹھہرائے ہوئے طریقوں پر کامل فرماں برداری کے ساتھ گامزن ہو ..........‘‘ کیا کبھی ان لوگوں نے آسمان کی طرف نظر اٹھا کر دیکھا نہیں کہ کس طرح ہم نے اسے بنایا ہے اور کس طرح اس کے منظر میں خوشنمائی پیدا کر دی ہے اور پھر یہ کہ کہیں بھی اس میں شگاف نہیں اور اسی طرح زمین کو دیکھو کہ کس طرح اسے ہم نے فرش کی طرح پھیلا دیا اور پہاڑوں کے لنگر ڈال دیئے  اور پھر کس طرح قسم قسم کے خوبصورت نباتات اگا دیں (۵۰:۶۔۸)
قرآن پاک نے کائنات اور فطرتِ کائنات کے حسن کا ذکر طرح طرح سے کیا ہے ، کائنات انسان کی مکمل ہم آہنگی کے حسن کو سمجھایا ہے۔ حسن کے متحرک اور آہنگ کو محسوس بنایا ہے۔حسنِ قلب اور حسنِ مشاہدہ کی اہمیت سمجھائی ہے۔ کائنات کے نگار خانے کے طلسم کے تئیں بیدار کیا ہے۔ جمالِ کائنات کی موزونیت اور بو قلمونی سمجھائی ہے ، کہا ہے :
=’’ اور ہم نے آسمان میں برج بنائے اور دیکھنے والوں کے لئے اس میں خوشنمائی پیدا کر دی۔‘‘
ظاہر ہے کہ مولانا کے وجدان نے قرآن پاک کے نظام جمال سے گہرا رشتہ قائم کیا ہے اور صرف یہی نہیں بلکہ یہ نظامِ جمال ان کا تجربہ بھی بنا ہے۔
اردو نثر میں ’ترجمان القرآن‘ کے پیشِ نظر مولانا کا ایک بڑا کارنامہ یہ ہے کہ انھوں نے اس نثر کو سبلائم(sublime)کا حسن اور جادو بخشا!
’سبلائم ‘ ان کی شخصیت میں ودیعت تھا کہ جو ’ترجمان القرآن‘ میں جمال کے سر کا تاج بن گیا !اور قرآن حکیم کی آواز اور اس کا آہنگ تو خود ہی سبلائم کے اعلیٰ ترین اور افضل ترین معیار کو پیش کرتا ہے !! 
 
٭٭٭ 



صوفیہ کی شعری بصیرت میں شری کرشن 
شمیم طارق

[’’صوفیہ کی شعری بصیرت میں شری کرشن‘‘ محقق اور شاعر جناب شمیم طارق کی تازہ ترین تصنیف ہے جو ایجوکیشنل پبلشنگ ہاؤس دہلی نے شائع کی ہے۔راقم الحروف نے قلم اٹھایا تھا اس کتاب پر تبصرہ لکھنے کے لئے مگر تبصرہ لکھتے ہوئے احساس ہوا کہ نہایت اہم اور حساس موضوع پر لکھی ہوئی کتاب پر تبصرہ لکھنے کے لئے بھی کئی ملکوں کی تہذیبی تاریخوں ، بزرگوں کی سوانحی تذکروں ،  روحانی فلسفوں ،  شعری روایتوں اور تصوف اور بھکتی کی لسانی صورتوں سے واقفیت ضروری ہے۔اس حقیقت کا بھی احساس ہوا کہ کسی کتاب پر تبصرہ کا اصل مقصد اس کتاب کا تعارف کرانا ہے اور جس کتاب کو پروفیسر گوپی چند نارنگ نے سنگ میل علمی کتاب قرار دیا ہو اس کا تعارف خود مصنف سے بہتر کون کرا سکتا ہے ؟ لہٰذا شمیم طارق کی کتاب’’ صوفیہ کی شعری بصیرت میں شری کرشن ‘‘ کا تعارف خو د مصنف کے لفظوں میں یہاں پیش کیا جا رہا ہے۔تمہید اور تعارف کے عنوان سے یہ تعارف کتاب میں شامل ہے۔(مدیر)]
عہد وسطیٰ کے ہندوستان میں معاشرتی یک جہتی کو فروغ دینے کے لئے عربی فارسی پر عبور رکھنے کے باوجود  ہندوستانی اور علاقائی زبانوں کو استعمال کرنے والے صوفیہ کی تعداد بہت زیادہ ہے۔ ایسے صوفیہ کی تعداد بھی کم نہیں ہے جنھوں نے نہ صرف ہندوستان کی بولیاں سیکھیں بلکہ ان میں اہم تصانیف بھی یاد گار چھوڑیں۔ مولوی عبد الحق نے فریدالدین گنج شکر (۱۲۶۵ء) حمید الدین ناگوری ۱۲۷۴ء) اور بو علی قلندر( ۱۳۲۳ء)جیسے مشہور صوفیہ کے ملفوظات میں ہندوستانی زبان کے فقروں اور ابیات کی نشان دہی کرتے ہوئے نتیجہ اخذ کیا ہے کہ بزرگانِ دین کے گھروں تک میں بول چال کی زبان اردو یعنی ہندوستانی تھی۔جن صوفیوں کو انھوں نے صاحبِ تصنیف صوفی تسلیم کیا ہے ان میں پہلے صوفی شمس العشاق شاہ میراں جی (۱۴۹۶ء) ہیں یعنی صوفیہ کے حلقے میں تصنیف و تالیف کا سلسلہ پندرھویں صدی عیسوی میں شروع ہو چکا تھا۔ ان میں بعض کو شہرت و مقبولیت نصیب ہوئی ، بعض کا ذکر تذکروں اور ادبی تاریخوں تک محدود  ہے اور بعض کے حالات تذکروں میں بھی نہیں ملتے۔شاہ محمد کاظم قلندر (۱۸۰۶۔۱۷۴۵ء) اور شاہ تراب علی قلندر ( ۱۸۵۸۔۱۷۶۸ء) کے حالات اور کلام تذکروں اور ادبی تاریخوں میں ملتے ہیں۔ صوفیہ کے حلقے اور اودھ کے علاقے میں بھی وہ بہت معروف ہیں مگر ادبی حلقوں میں انھیں وہ شہرت و مقبولیت نہیں حاصل ہوئی  جو ان کا حق تھا۔ان کے کلام کی شعری لسانی خوبیوں اور اسلوبِ حیات کی ان حقیقتوں پر بھی توجہ نہیں دی گئی جو ہر آن باور کراتی رہی ہے کہ
=    انسان کی مذہبی فکر اپنے ملک و ماحول اور ذہن و تہذیب سے بیگانہ نہیں رہتی اور 
=    انسان چاہے کسی بھی طبقے ، فرقے اور مذہب سے تعلق رکھتا ہو ، انسان ہونے کی حیثیت سے ’’ ا کرام‘‘ کا مستحق ہے۔
صوفیہ کے ’’ ا کرام انسانیت‘‘ اور ’’وحدتِ انسانیت‘‘ کے تصور اور ملکی روح سے ہم رشتہ ان کے روحانی اور خانقاہی نظام کو دیکھنے اور محسوس کرنے سے ذہن میں یہ سوال پیدا ہوا کہ لَا اِلٰہَ اِلّا اللہ پر یقین و ایمان رکھنے والے ان دونوں شاعروں کے نظریۂ حیات میں وطن، برادرانِ وطن اور برادرانِ وطن کی محبوب مذہبی شخصیتوں کا کیا مقام ہے ؟ اس سوال کو جلا ملی شعر و ادب میں آفاقیت اور مقامیت کی کشاکش، مذہب میں عقیدہ و عقیدت کے ٹکراؤ اور روحانی زندگی میں تسلیم شدہ نظریوں اور باطنی تجربوں کے تضاد سے پیدا ہونے والی کیفیت سے تعلق رکھنے والے مباحث سے۔یہ مباحث شعر و ادب اور مذہب کے اہم مباحث ہیں اور ان کے نتیجے میں اب عام طور سے تسلیم کیا جانے لگا ہے کہ 
=    ادب کی صورت گری میں بعض آفاقی اصولوں کی کار فرمائی اپنی جگہ لیکن اس کی تخصیص مقامی اصولوں ، روایتوں اور تہذیبی رویوں کی ہی رہین منت ہوتی ہے اور  
=     عقیدے کی مضبوط گانٹھ کے باوجود مذہب جب Popular Form اختیار کرتا ہے  یا مخلوط معاشرے میں جب اس کا سابقہ بہت سے مذاہب سے پڑتا ہے تو وہ مقامی اثرات سے محفوظ نہیں رہ پاتا۔یوں بھی اپنی مٹی سے ہم رشتگی کا احساس، فطرت کا گراں قدر عطیہ ہے اور ہندوستانی مسلمان  فطرت کے اس گراں قدر عطیے سے محروم نہیں ہیں۔
صوفیہ کی تعلیمات میں خاص طور سے ملکی روح اور روایت کی رعایت رکھی گئی ہے۔ ان کی تعلیمات کے زیر اثر زندگی کا کوئی ایسا شعبہ نہیں ہے جس میں مسلمانوں نے ملک و ماحول اور مٹی سے اپنی ہم رشتگی کا ثبوت نہ دیا ہو۔ ہندوستان میں عرب مسلمانوں کی حکومت اور اسلامی تہذیبی اثرات کا آغاز آٹھویں صدی عیسوی کی ابتداء میں سندھ پر عربوں کے حملے سے ہوا۔تہذیبی اعتبار سے اس کے اثرات  یقیناً بہت محدود تھے مگر بعض مؤرخوں کا یہ کہنا درست نہیں ہے کہ یہ ایک بے معنی اور بے اثر فتح(A Triumph without Result)تھی۔
 بارہویں صدی کے اواخر میں بیرونی حملوں کا ایک نیا دور شروع ہوا، جس میں وسط ایشیا ئی ترکی قبیلے پیش پیش تھے اور جس کے نتیجے میں دہلی سلطنت کا قیام عمل میں آیا۔ پہلے شمالی ہندوستان میں اور پھر جنوبی ہندوستان میں ترک اور مغل مسلم شاہی خاندانوں نے حکومت کی جڑیں مضبوط کیں۔ ہندوستان میں مسلمانوں کا یہ نیا حکمراں طبقہ اپنے مذہبی معمولات اور معاشرے کی تنظیم کے اعتبار سے دوسروں ملکوں کے مسلم حکمرانوں سے بہت حد تک مختلف تھا۔ دوسری جانب ہندوستان کی اپنی ایک قدیم اور ترقی یافتہ تہذیب پہلے ہی سے موجود تھی جس میں ’’رد ‘‘پر  ’’ قبول‘‘ کو فوقیت حاصل تھی۔ اس لئے سیاسی سطح پر ہونے والے ٹکراؤ کے با وجود متعدد دیگر سطحوں پر باہمی اثر پذیری کا عمل جاری رہا۔ باہر سے آئے مسلمان مقامی تہذیب کے بہت سارے  پہلوؤں سے نہ صرف متاثر ہوئے بلکہ اس کے مداح بن گئے۔ اس کا ثبوت اس دور کے مصنفین اور مؤرخین کی تحریروں ، صوفیہ کے ملفوظات و مکتوبات،  ادب و فن اور طرزِ تعمیر کے نمونوں میں ملتا ہے۔
 اسلامی معاشرہ اور تہذیب علمی نوعیت کی ہے۔ اس کی سیاسی تنظیم، یعنی خلافت بھی عالمگیر تھی۔بعد میں جب اس کی سیاسی وحدت کا شیرازہ منتشر ہو گیا تب بھی الگ الگ شاہی خاندانوں پر کئی سلطنتوں کی بنیاد قائم رہی۔ قومیت کے نظریے پر نہیں جس کی ابتداء انیسویں صدی میں مغربی یورپی مفکرین نے کی تھی اس لئے ان سلطنتوں کے مزاج و فکر میں ہم آہنگی نہیں پیدا ہوئی۔آج بھی جب دنیا کے زیادہ تر ممالک قومی ریاست کے طور پر وجود میں آئے ہیں دنیا کا سیاسی نقشہ مکمل طور پر قومی سرحدوں کے مطابق نہیں ہے۔ بعض ممالک میں نسلی، مذہبی اور لسانی اقلیتیں سیاسی علیٰحدگی کا دعویٰ کر ہی ہیں۔ لیکن زیادہ تر ممالک ایسے ہیں جہاں مختلف معاشرے اور مذاہب کے ماننے والے مل جل کر زندگی گذار رہے ہیں۔ ایسے معاشروں کو Popular Societiesکہتے ہیں۔ ہندوستان میں بھی ایسا ہی معاشرہ ہے۔
باہمی تہذیبی اثرات کے عمل کے متعلق  پہلے اکثر ماہرین سماجیات کا خیال تھا کہ یہ عمل بہت حد تک یکطرفہ ہوتا ہے اور قومی ترقی یافتہ معاشرہ کمزور ترقی پذیر معاشرہ کو متاثر کرتا ہے۔ یہ لوگ Diffusionیعنی پھیلاؤ اور نفوذ کے نظریے کے قائل تھے۔ مگر اب اس رجحان میں تبدیلی آ چکی ہے  اور اس بات پر زور دیا جا رہا ہے کہ اثر پذیری کا یہ عمل لازمی طور پر یکطرفہ نہیں ہوتا۔عہد وسطیٰ کے ہندوستان کی بعض تصانیف میں پوشاک و خوراک اور رہن سہن کے طریقوں ، فن و ادب اور طرزِ تعمیر کے نمونوں میں یہ عمل بہت واضح ہے۔
امیر خسرو نے ہندوستان اور ہندوستانیوں کی تعریف میں اپنی تخلیقی صلاحیتوں کا مظاہرہ کیا ہے۔ دیگر صوفیہ بھی اپنی مجلسوں میں گفتگو کے دوران اور تخلیقات میں اس بات پر زور دیتے رہے ہیں کہ مقامی رسم و رواج اور طور طریقوں کو قبول کرنے میں کوئی مذہبی قباحت محسوس نہیں کی جانی چاہئے۔
 اس عہد کی طرزِ تعمیر کے لئے ہند۔ اسلامی طرز  Indo Islamic Architectureکی اصطلاح سے یہ بات ظاہر ہوتی ہے کہ یہ طرز مقامی اور بیرونی اثرات کا ایک متناسب اور حسین امتزاج ہے۔ اسلامی فن تعمیر کی خاص باتوں مثلاً گنبدوں ، محرابوں اور میناروں کی تعمیر  اور ہندوستانی فن نقاشی ، پتھروں ، اینٹوں اور چونے کی پلاسٹر کی کی ہوئی سطحوں پر پھول پتیوں ، اقلیدی شکلوں اور جالیوں کے بکثرت استعمال سے ہند اسلامی طرزِ تعمیر کے نمونوں کو آج بھی پہچانا جا سکتا ہے۔
 اردو زبان اور ہندوستانی سنگیت کا ارتقاء بھی باہمی اثرات کے اس عمل کا جیتا جاگتا نمونہ ہے۔ جس سے ایک عالَم آج بھی فیضیاب اور لطف اندو ز ہو رہا ہے۔
زندگی کے دوسرے شعبوں کے مقابلے  تصوف اور شاعری میں مسلمانوں کی ملکی ذہن و تہذیب سے وابستگی کا رنگ بہت چوکھا ہے۔ صوفیہ ہندوستان کی علاقائی زبانوں سے واقف تھے۔ با با فرید گنج شکر ؒ اپنے مریدوں کو پنجابی زبان میں ذکر کی تلقین کیا کرتے تھے۔ اِتّھے توں ، اُتھے توں ، توں ہی توں (یہاں بھی تو ہے وہاں بھی تو ہے ، تو ہی تو ہے یعنی تیرے سوا کوئی نہیں ہے ) 
حضرت سید محمد حسین گیسو دراز کے ملفوظات ’’ جوامع الکلم‘‘ سے معلوم ہوتا ہے کہ انھوں نے سنسکرت زبان سے واقفیت حاصل کر لی تھی اور شیخ محمد غوث گوالیاری  نے صوفیہ کے اعمال و مجاہدات میں یو گا سے پوار فائدہ اٹھایا تھا۔ ان کی کتاب ’’ بحر الحیات‘‘ اصل میں سنسکرت کتاب ’’ امرت کنڈ‘‘ کا ترجمہ ہے۔ خواجہ شاہ عبد الہادی امروہوی ویدانت ، جیوتش اور یوگ کا نہ صرف علم رکھتے تھے بلکہ ان موضوعات پر انھوں نے کتابیں بھی لکھی تھیں۔ اس سے ظاہر ہوتا ہے کہ ہندوستانی صوفیہ کا روحانی نظام ہندوستان میں پہلے سے موجود روحانی نظام کی آمیزش سے خالی نہیں ہے۔
صوفیہ کے ملفوظات میں ہندی اور سنسکرت کے الفاظ ہی نہیں ، دوہے بھی شامل ہیں۔ ان کی خانقاہوں میں ہندوستان کی مقامی بولیوں اور اردو ہندی زبانوں کا کلام بھی گایا جا تا تھا۔ دیگر رسوم کی ادائیگی میں مقامی مزاج و ماحول کی روح کارگر ہوتی تھی۔
ہندوستان کی شعری روایت تو  تمام کی تمام ہندوستانی عقائد ، تصورات اور تلمیحات سے عبارت ہے۔ مسلمان شاعروں نے بھی چاہے انھوں نے علاقائی بولیوں میں شاعری کی ہو یا ان بولیوں میں جو اردو ہندی کی پیشرو تھیں ہندوستانی اساطیر و مذہب ، رسوم و توہمات ، ہادیان مذہب ، اہم روحانی شخصیات ، میلوں ٹھیلوں ، لباس، تفریحی مشاغل ، قدرتی ماحول و مناظر اور معاش و معاشرت میں سے کسی کو بھی نظر انداز نہیں کیا ہے۔ اس میں کھانے پینے کی اشیاء ، افسانوی کرداروں اور ہندوستان کے پرندوں اور جانوروں کا بھی ذکر ہے۔امیر خسرو کی مثنوی  ’’ نہ سپہر‘‘ ۱۳۱۸ء میں لکھی گئی تھی اور اگر چہ یہ اس وقت کے سلطان قطب الدین مبارک کی تعریف میں ہے مگر اس کا سب سے اہم حصہ وہ ہے جس میں ہندوستان اور اس کے تمدن کی فضیلت بیان کی گئی ہے۔ تصوف کے زیر اثر لکھی جا نے والی پریم کتھاؤں ، عشقیہ مثنویوں ، مذہبی اور نیم تاریخی حکایتوں اور لوک گیتوں میں تو ہندوستانی ذہن و تہذیب کی پوری روح سمائی ہوئی ہے۔ متصوفانہ شاعری بھی ملکی روح اور قومی خصائص کے اثرات سے خالی نہیں ہے۔ تصوف اور بھکتی کی مشترکہ شعری روایت نے بھی شاعری اور مقامی ذہن و تہذیب کی ہم رشتگی کو پختگی اور رنگا رنگی سے ہم کنار کیا ہے۔
ہندو اساطیر و عقائد اور ہادیان مذاہب بھی ان کی توجہ کا مرکز رہے ہیں۔شری رام، شری کرشن، گوتم بدھ اور با با نانک کو مسلمان شاعروں اور ادیبوں نے نہ صرف منظوم و منثور خراجِ عقیدت پیش کیا ہے بلکہ ان کے حوالے سے بہت سی باتیں ان کے شعر و ادب اور معاشرتی رسوم میں بھی راہ پاتی رہی ہیں۔
شری کرشن کی شخصیت بھی، جو ہندوستانی ذہن و تہذیب میں محبت کی کلید کی حیثیت رکھتی ہے ، مسلمانوں کو محبوب رہی ہے۔ عالموں اور صوفیوں میں کئی برگزیدہ شخصیتوں کی شعری اور نثری کتابوں میں شری کرشن کی شخصیت سے محبت کے بہت خوبصورت حوالے موجود ہیں۔ان کا قدیم ترین ذکر برہان الدین جانم کے کلام میں ملتا ہے جو صوفی بھی تھے اور شاعر بھی۔ان کا زمانہ سولہویں صدی عیسوی کا ہے۔ اٹھارہویں صدی عیسوی کے شاہ تراب چشتی کے کلام میں بھی شری کرشن کا ذکر آیا ہے ، لیکن شری کرشن کی ذات اور ان کے متعلقات کو اپنی شعری بصیرت میں جذب کر لینے کی جو خوبصورت مثالیں شاہ محمد کاظم قلندر کاکوروی اور شاہ تراب علی قلندر نے اپنے کلام میں پیش کی ہیں وہ کسی اور کے کلام میں نہیں ملتیں۔مقدمہ شعر و شاعری کے مصنف مولانا حالی کے معاصر محسن کاکوروی (م ۱۹۰۵ء) جنھوں نے اپنے نعتیہ قصیدے ’’ مدیح خیر المرسلین‘‘ ( سال تصنیف ۱۸۷۶ء) کی تشبیب میں ہندوؤں کی مذہبی رسوم ، معتقدات اور مذہبی مقامات سے تعلق رکھنے والی لفظیات کو بڑی خوبصورتی سے استعمال کیا ہے ، شاہ محمد کاظم قلندر کے حقیقی بھائی میر محمد قلندر کے پڑپوتے تھے۔ شاہ محمد کاظم قلندر تو خوش الحانی میں یگانۂ آفاق تھے  ہی اور ان کا علم موسیقی بھی وہبی تھا ، میر محمد قلندر بھی اس درجہ با کمال اور صاحبِ حال تھے کہ بے تکلف بعض پرندوں کی بولیاں سمجھتے تھے۔ اس لئے گھر کے ماحول اور بزرگوں کی تربیت میں محسن کاکوروی کا ایک خاص رنگ  شاعری میں جو ہندوستانیت سے عبارت ہے ، رنگ جانا باعثِ تعجب نہیں ہے۔ ان کے شہرۂ آفاق قصیدے کی ابتداء ہی کاشی و گنگا جل سے ہوتی ہے :
سمت کاشی سے چلا جانبِ متھرا بادل
برق کے کاندھے پہ لاتی ہے صبا گنگا جل 
 اس تشبیب پر اعتراض کیا گیا تھا کہ نعتیہ قصیدے کی تشبیب میں متھرا، گوکل،  کنہیا اور ان کی گوپیوں کا ذکر مناسب نہیں ہے۔ اس اعتراض کا جواب امیر مینائی نے  قصیدے کے دیباچے میں اور محسن نے اسی زمین میں ایک نظم لکھ کر دے دیا تھا کہ تشبیب کے لئے کسی موضوع کی تخصیص نہیں ہے لیکن اصل جواب وقت نے دیا۔ معترضین کا نام مٹ چکا ہے مگر نعتیہ قصیدہ صوفیوں اور ادیبوں کے حلقوں میں آج بھی مقبول ہے۔
 موجودہ ہندی ادب کے ’’ بھکتی کال‘‘ کے شاعروں میں سور داس، میرا بائی، رسکھان........... جیسے کئی شاعروں کو بڑی اہمیت حاصل ہے جو کرشن بھکت شاعر یا سکن بھکتی کی اس شاخ کے نمائندہ شاعر کہے جاتے ہیں جن کے ’’ اشٹ دیوتا‘‘ شری کرشن ہیں۔ محمد کاظم قلندر اور شاہ تراب علی قلندر نے اگر چہ شری کرشن کو 
=      کرشن بھکت شاعروں کی طرح انسانی جسم میں معبود نہیں تسلیم کیا ہے اور 
=      انھوں نے جو کچھ لکھا ہے اردو رسم خط میں لکھا ہے 
        اس کے باوجود ان دونوں با کمال شاعروں اور صاحبِ دل صوفیوں کا بھکتی کال کے کرشن بھکت شاعروں میں نہ شامل کیا جانا حیرت کا باعث ہے کیوں کہ انھوں نے شاعری میں جو زبان استعمال کی ہے وہ برج بھاشا ہے۔ مقامات بھی وہی ہیں جن کے حوالے سور داس کے کلام میں ملتے ہیں اور مجموعی شعری لسانی محاسن کے اعتبار سے بھی ان کی شاعری اسی شعری روایت کا حصہ ہے جس کی صورت گری بھکتی کال کے کرشن بھکت شاعروں نے کی ہے۔ ان کا امتیاز صرف یہ ہے کہ انھوں نے شری کرشن کو شخص یا شخص میں الوہی قوت کے بجائے علامت کے طور پر پیش کیا ہے۔ شری کرشن سے ان کی مراد حقیقت مطلقہ ہے ’’ گوپی‘‘ اور ’’ گوپیاں ‘‘ جیسے الفاظ بصورت تانیث حقیقتِ حق کے متجلی ہونے کے معنی میں استعمال ہوئے ہیں اور متھرا، برندا بن......جیسے الفاظ کو بھی جو مقامات کے لئے استعمال ہوتے ہیں انھوں نے ایک نئے معنی میں استعمال کیا ہے۔ ان لفظوں سے ان کی مراد قلب ہے جو عرش اللہ ہے۔ کرشن کی علامتی حیثیت سے محبت کے ساتھ لفظوں کی معنوی توسیع کا یہ عمل شاہ محمد کاظم قلندر اور شاہ تراب علی قلندر کی شاعری کی شناخت ہے۔ انھوں نے استعارہ آمیز زبان اور مجازی اندازِ بیان میں یعنی کرشن، گوپی، متھرا، گوکل .......جیسے لفظوں کے استعمال سے  حسن و عشق کے ازلی معاملۂ راز و نیاز کی صورت گری کرنے کی کوشش کی ہے۔ اس مجازی اندازِ بیان کا مقصد یہ باور کرانا ہے کہ ازل میں حسن حقیقی نے اَلسْتُ بِرَبِّکُمْ کا سوال کر کے روحوں سے قَالُواْ بَلیٰ کا وعدہ لیا تھا کہ وہ اس کو رب مانتی رہیں گی۔  اس کے بعد اس نے تشبیہ سے تنزیہہ کی طرف رخ کیا اور روحیں اس کے فراق میں تڑپنے لگیں ، ہنگامۂ عالم کی اصل وجہ یہی ہے کہ حسن حقیقی ہر شے میں جلوہ گری کر کے بھی نگاہِ ظاہر سے روپوش ہے۔ان صاحبان دل صوفیوں اور قادر الکلام شاعروں نے اپنی شاعری میں تخلیقِ کائنات کا اسلامی فلسفہ بیان کیا ہے مگر ’’ کرشن لیلا‘‘ یا معاملۂ حسن و عشق کے اس ہندوستانی رنگ میں جس سے اس ملک کا بچہ بچہ واقف ہے ، اس رنگِ شاعری میں بھکتی کال کی پوری شعری روایت ، ہندوستانی موسم،  تہوار، جشن اور معاشرے کی مکمل تصویر موجود ہے احساس البتہ اسلامی ہے۔ اس کو نہ تو ہندوستان میں تصوف اور بھکتی کے حقیقی مفہوم کو سمجھے بغیر۔ تصوف اور بھکتی کا پس منظر چوں کہ دو الگ الگ مذہب ہے اور ان مذہبوں میں خدا کا تصور جدا گانہ ہے اور شاہ محمد کاظم قلندر اور شاہ تراب علی قلندر کے بھکتی رنگِ اشعار خدائے واحد سے والہانہ محبت کی کیفیت سے سرشار ہیں۔ اس لئے دونوں مذہبوں میں خدا کے تصور اور خدا پرستی کے لئے استعمال ہونے والی اصطلاحات کو سمجھنا بھی ضروری ہے۔ شاہ محمد کاظم قلندر اور شاہ تراب علی قلندر کی شعری بصیرت نے جو ان کے عقیدہ و عقیدت سے عبارت ہے ، ہندوستانی ذہن و تہذیب اور بھکتی کال کی شعری روایت میں ڈھل کر جس نئی شعری روایت کو جنم دیا ہے وہ کثرت میں وحدت کا نظارہ کراتی ہندوستانی تہذیب کا خوبصورت حوالہ بن گئی ہے۔ اس کی مثال اسلام کے سابقے سے پہلے کی ہندوستانی تہذیب اور سنسکرت کی شعری روایت میں ملتی ہے اور نہ فارسی کی شعری روایت کی آمیزش سے پروان چڑھنے والی شعری روایت میں۔ایران کی متصوفانہ شعری روایت میں بھی اس کی کوئی مثال موجود نہیں ہے۔ اس لئے ان دونوں شاعروں کی شعری بصیرت میں شری کرشن کی علامتی حیثیت کے مطالعے کو نو ابواب میں تقسیم کر کے تصوف اور بھکتی کی شعری روایت ، وحدۃ الوجود وحدۃ الشہود اور ویدانتی وحدانیت ، تصوف و بھکتی میں مماثلت و مغائرت اور ہندوستانی تہذیب کے مختلف ادوار اور مظاہر کا تفصیلی مطالعہ کیا گیا ہے تاکہ دونوں قلندر حضرات کی شاعری کا حقیقی پس منظر واضح ہو جائے۔ اس مطالعے سے ہندوستانی ذہن و تہذیب کے ساتھ ہندوستانی شعری روایات میں مسلمانوں کی دلچسپی اور ہم رشتگی کا پورا منظر نامہ واضح ہو جاتا ہے۔  
٭٭٭





طارق چھتاری کی کہانی نیم پلیٹ کا تجزیہ

رتن سنگھ

 کیدار ناتھ کو چالیس سال پہلے گذر گئی اپنی دھرم پتنی کا نام یاد نہیں آ رہا۔اس نام کو یاد کرنی کی کوشش میں وہ اپنا نام بھی بھول جاتے ہیں اور کہانی کے اختتام میں جب انھیں اپنا نام یاد آ جاتا ہے تو انھیں احساس ہوتا ہے جیسے انھوں نے اپنے آپ کو پا لیا ہو۔
اپنے عشق کے سفر میں ہیر کہتی ہے۔
’’ رانجھا رانجھا کر دی نی میں آپ رانجھا ہوئی۔
سدوّ نی مینو ں دھیدو رانجھا، ہیر نہ آکھو کوئی ‘‘
 یعنی رانجھا رانجھا کرتی میں خود رانجھا ہو گئی ہوں۔ اے لوگو اب مجھے رانجھا کہہ کر پکارو۔ کوئی مجھے ہیر نہ کہے۔ یہاں دنیاوی عشق ، حقیقی عشق کی منزلوں کو چھوتا ہوا معلوم ہوتا ہے۔
اپنے آپ سے اپنے آپ تک پہنچنے کا یہ سفر گو عشقِ حقیقی سے بظاہر مختلف ہے ، لیکن تلاش ویسی ہی ہے۔ کیدار ناتھ بھی دنیا جہان سے بے خبر اپنی اس شریک حیات تک پہنچنا چاہتا ہے ، جس کے ساتھ اس نے صرف تین سال ہی زندگی کی ہے۔ آج اس کی یاد آئی تو نام یاد نہ آنے کی وجہ سے وہ بے قراری محسوس کر رہا ہے۔ اسے نیند نہیں آ رہی۔
’’ پچھتر سالہ کیدار ناتھ کے ماتھے کی بے شمار جھریاں بوڑھی ہتھیلی کے نیچے دب کر پھڑپھڑانے لگیں ‘‘ اور جب لاکھ کوشش کے باوجود انھیں بیوی کے نام کا پہلا حرف تک یاد نہیں آتا تو وہ خود کو مجرم سا محسوس کرتے ہوئے ’’ دونوں ہاتھوں میں چھڑی کو پکڑ کر  سر کے قریب لائے جیسے اس کے ہتھے سے اپنا سر پھوڑ لینا چاہتے ہوں ‘‘
محبو ب الٰہی کو پانے کے لئے لوگ چلہ کرتے ہیں ، کٹھور قسم کی تپسیا کرتے ہیں۔کیدار ناتھ بھی یہی کر رہے ہیں۔
بیوی کے نام کو بھول جانے کا مطلب ہے ،  اپنے آپ کو بھول جانا۔اپنے آپ کو کھو دینا اور انسان جیتے جی اپنے آپ کو کیسے بھول سکتا ہے ، اپنے آپ کو کیسے کھو سکتا ہے۔ ایسے میں وہ محسوس کرتے ہیں جیسے ان کے ہاتھ سے زندگی کا دامن چھوٹا جا رہا ہو۔وہ اس دکھائی نہ دینے والے سہارے کو پکڑنا چاہتے ہیں۔ اس کوشش میں انھیں یاد آتا ہے۔
’’ سرلا کی ماں ‘‘ 
لیکن بیٹی کی ماں کا کوئی نام تو تھا نہ۔
وہی یاد نہیں آ رہا___اور جب یہ نام انھیں ہاتھ نہیں لگتا تو اسے یاد کرنے کے لئے وہ بیوی کے ساتھ گزارے ہوئے لمحوں کو واپس بلاتے ہیں۔
لیکن یہ لمحے بھی کیدار ناتھ کو کچھ نہیں بتا پاتے۔
’’ کیا نام بتایا تھا اس نے کچھ یاد نہیں آ رہا انھیں ‘‘
ایسے ہزاروں لمحے انھوں نے دوبارہ جی لئے۔ ایک ایک سے پوچھا ،  بتاؤ۔اس کا نام بتاؤ۔لیکن کوئی ان کی مدد نہیں کر پا رہا۔
’ وہی عشق حقیقی والی بات۔ مولیٰ تمہارے ہزاروں نام۔
لیکن تمہیں کس نام سے پکاروں کہ اپنا اپنا سا لگے۔کہ تو ہر ا ہو جائے ، کہ کہیں تم میں سما جاؤں اور نیلوی کی آنکھوں کے سامنے ہزاروں منظر گھوم جاتے ہیں ، لیکن ان مناظر میں غیوب کی صورت کیسی ہے ؟ اسے کچھ سمجھ میں نہیں آتا اور پھر وہ اس کی تلاش میں نکل پڑتا ہے۔
کیدار ناتھ بھی بیوی کے نام کی تلاش میں گھر سے نکل پڑتے ہیں۔
 چلتے چلتے کیلاش نگر پہنچ گئے۔ وہ اپنے دوست کی کوٹھی کے سامنے ٹھٹھک جاتے ہیں۔ اس کا نام تو ست پرکاش شر ما تھا۔ اور نیم پلیٹ پر رام پرکاش ..............
’’ اچھا تو باپ کے نام کی پلیٹ اٹھا کر ........بیٹے نے ..........
 اور وہ سوچتے ہیں۔’’ سب کچھ مٹ چکا ہے۔‘‘ 
 جہاں سب کچھ مٹ چکا ہے وہاں انھیں اپنی بیوی کا نام کہاں مل سکتا ہے ؟
پھر وہ چلتے چلتے اپنی بیٹی کے گھر پہنچ جاتے ہیں اور امید کرتے ہیں کہ سرلا کو اپنی ماں کا نام یاد ہو گا ____یاد ہو نا چاہئے۔ پچھتر سال کی عمر میں انھیں اپنی ماں کا نام یاد ہے۔
لیکن وہاں بھی ان کے ہاتھ مایوسی ہی لگتی ہے۔ یہی شش و پنج کہ پوچھیں کہ نہ پوچھیں۔ بیٹی اور داماد کیا سوچیں گے۔ہنسیں گے۔ میں مذاق کا موضوع بن جاؤں گا ان کے لئے۔
 اور جب وہ بیٹی کے گھر سے بھی خالی ہاتھ لوٹتے ہیں تو انھیں لگتا ہے کہ جیسے ساری دنیا بدل چکی ہے۔ سڑکیں ، پارک،  پارکوں کے نام اور نہ جانے کیا کیا اور کا اور ہو گیا ہے۔یہ ماحول،  وہ بدلی ہو ئی دنیا ہے جو ان سے بہت آگے بڑھ گئی ہے۔ اپنے بڑھاپے کی وجہ سے وہ کہیں پیچھے چھوٹ گئے ہیں۔
انھیں لگتا ہے جیسے زندگی انھیں پیچھے چھوڑ کر بہت آگے بڑھ گئی ہے۔
اور جب وہ اپنے پاس کسی کو نہیں پاتے تو ایسے میں بد حواس ہو کر  انھیں اپنا نام بھی بھول جاتا ہے۔
کہاں تو بیوی کا نام بھولے ہوئے تھے۔
کہاں اب وہ خود کو بھی بھول گئے ہیں۔
اور جب انھیں اپنا نام یاد آ جاتا ہے۔
 تو اس رات وہ بہت گہری اور سکون کی نیند سو جاتے ہیں۔
اس کہانی کو اگر سر سری نظر سے دیکھیں گے تو ایسا لگتا ہے کہ ایک بوڑھا یاد داشت کم ہو جانے کی وجہ سے اپنی بیوی کا بھولا ہوا نام یاد کرتے کرتے خود اپنا نام بھی بھول بیٹھا ہے اور جب اسے اپنا نام یاد آ جاتا ہے تو وہ محسوس کرتا ہے جیسے اسے سب کچھ یاد آ گیا ہو۔
لیکن اگر سادگی سے کہی ہوئی اِس کہانی کی گہرائی میں اتریں گے تو زندگی کی اٹل سچائی آشکار ہونے لگتی ہے کہ چار دن کی زندگی پھر اندھیری رات ہے۔ ایسے میں مجھے ساحر لدھیانوی کی وہ شہرہ آفاق نظم یاد آ رہی ہے :۔
میں پل دو پل کا شاعر ہوں پل دو پل میری کہانی ہے 
پل دو پل میری ہستی ہے پل دو پل میری جوانی ہے 
 ایسے میں بڑھاپے کی منزل تک پہنچ کر کیدار ناتھ کو احساس ہو رہا ہے کہ اس کی پل دو پل کی زندگی کا دیا بجھنے والا ہے۔ اس کے بعد کیا زندگی کے گھر میں کہیں ان کے نام کی تختی لگی رہے گی یا ست پرکاش شرما کی نیم پلیٹ کی طرح ، ان کے آنکھیں موندتے ہی بدل دی جائے گی۔جب وہ خود ہی اپنی شریک حیات کا نام بھول رہے ہیں ، تو وہ دوسروں سے یہ امید کیسے کریں کہ ان کا نام.......
جس آدمی کی پل دو پل کی ہستی مٹنے کی کگار پر پہنچ چکی ہو ، جو کھلی آنکھوں سے دیکھ رہا ہے کہ ماضی کے اندھیرے میں سب کچھ گم ہوتا جا رہا ہے ، ایسے میں اپنے نام کو اپنی حد تک یاد رکھنے کی سٹپٹاہٹ کا مرکزی خیال اس کہانی کو اہم بنا رہا ہے۔
 اس کہانی سے قطعِ نظر آپ کو ایک بات بتا دوں۔ مجھے لگتا ہے طارق چھتاری نے اپنے بچپن کی معصومیت کو وقت کے حوادث سے بچا کر رکھا ہے۔ میں جب بھی ان سے ملا ہوں اس معصومیت کو ان کے چہرے پر ہمیشہ دمکتے دیکھا ہے۔ آج کے مکر و فریب،  چھل کپٹ اور خود غرضی کی دنیا میں بچپن کی معصومیت کو بچائے رکھنا ان کا ایک ایسا وصف ہے جو ایسے اچھوتے موضوع پر ایسی خوبصورت کہانی میں اجاگر ہو گیا ہے۔
 خدا کرے کہ وہ اس وصف کو بر قرار ر رکھتے ہوئے اردو افسانوی ادب کو اسی طرح ہی نہیں اس سے بہتر طور پر مالا مال کرتے رہیں۔

٭٭٭


ساجد رشید کا فنّی رویہ   ‘‘کٹے ہوئے تار‘‘ کے حوالے سے 

محمد اسلم پرویز 

ساجد رشید کا تعلق۱۹۷۰؁ء کے بعد آنے والی افسانہ نگاروں کی اس نسل سے ہے جنھوں نے جدیدیت کے شب خونی حملے سے اپنے قلم کو آلودہ کرنے کے بجائے اپنے فن کو اس روایت سے جوڑنے کی کوشش کی جس کے آمین پریم چند، منٹو ،  بیدی اور عصمت تھے۔ان افسانہ نگاروں کی پیش روی کرنے والوں میں سلام بن رزاق بھی تھے تو ساجد رشید ۱۹۷۰؁ء کی اسی نسل کے آخری صف کے سپاہی تھے مگر جلد ہی ہم عصر افسانہ نگاروں میں ساجد رشید نے اپنی ایک الگ پہچان بنا لی۔ساجد رشید اپنے ہم عصروں میں ان معنوں میں مختلف نظر آتے ہیں کہ ان کے یہاں طبقاتی، معاشرتی اور نفسیاتی بصیرت زیادہ گہری ہے اور انہیں اپنے ماحول کا زیادہ سچا ادراک ہے جس کے بوتے پر خارجی زندگی سے انہوں نے ایسی کہانیاں اور کردار منتخب کئے جو بالکل سامنے کے ہونے کے باوجود بے حد پیچیدہ اور complexe ہیں۔ساجد رشید نے اپنے مختلف افسانوں میں ان کرداروں کے اندرون چلنے والے کروکشیتر کو فنکارانہ صفائی کے ساتھ پیش کیا۔
ساجد رشید کے افسانوں کے مطالعہ کا ایک ذریعہ یہ بھی ہے یا ہو سکتا ہے کہ ان کے افسانوں میں سانس لینے والے نسوانی کرداروں کی خارجی اور باطنی زندگی کے کارڈیوگرام کا جائزہ لیا جائے۔میرے خیال میں ساجد رشید کے افسانوں کا سفر محض زندگی کی سچائیوں کو افسانوی میڈیم سے پیش کر دینے کی کوشش سے عبارت نہیں ہے بلکہ ہمارے آس پاس بکھری زندگی میں اس عورت کی کشمکش کی بھی کہانی ہے جو پیروں کے نیچے مسلسل سرکتی ہوئی زمین پر پھسلتی، ڈگمگاتی، سنبھلتی اور پیروں کو دوبارہ جمانے کی کوشش میں مصروف ہے۔ساجد نے اس عورت کی خارجی باطنی کشمکش اس کی جذباتی بے سر و سامانی کو اپنے مختلف افسانوں میں کہیں تیز روشنی میں تو کہیں تاریکی میں رکھ کر منور کیا ہے۔مجھے لگتا ہے اگر سلام بن رزاق نے اپنے افسانوں میں گھر کی عورت کو portray  کیا ہے تو عورت کے گھر کی تلاش سا جد رشید کا فنکارانہ سروکار رہا ہے۔گھر کی عورت اور عورت کا گھر دونوں equation میں نہ صرف سلام اور ساجد کے سماجی متعلقات اور عورت کو دیکھنے کے ان کے رویے مضمر ہیں بلکہ یہ ان کے فنی رویے کی بھی نشاندہی کرتے ہیں۔
۔۔’’کٹے ہوئے تار ‘‘ان کے اسی فنی روئیے کا ترجمہ کرنے والا ایک مختصر سا افسانہ ہے .......
’’کٹے ہوئے تار‘‘ یہ افسانہ ساجد رشید کے پہلے افسانوی مجموعہ ’’ریت گھڑی‘‘ میں شامل اور لگ بھگ ۲۰ سال پہلے لکھا گیا افسانہ ہے لیکن اس میں کہیں بھی باسی پن نہیں جھلکتا بلکہ یہ آج بھی اتنا ہی relevant ہے جتنا شاید اس وقت تھا جب لکھا گیا تھا اس کا ابتدائی حصہ ایک بنگلہ افسانے سے میل ضرور کھاتا ہے مگر آگے چل کر دونوں افسانے اپنی منزل خود تلاشتے اور تراشتے ہیں۔دلچسپ پیرائے میں لکھا گیا ساجد رشید کا یہ افسانہ جس تجربے سے ہمیں روشناس کراتا ہے وہ بہت ہی ہولناک اور اندوہ ناک ہے۔ہمارے معاشرے میں چاروں طرف بکھری ہوئی سچائیوں میں سے ایک سفاک اور فحش سچائی یہ ہے کہ یہاں ایسے بھی ماں باپ ہیں جو اپنی بیٹی کی شادی محض اس وجہ سے نہیں کرواتے یا کروانا چاہتے کہ وہ لڑکی ان کی اور ان کے خاندان کی اکلوتی کفیل ہوتی ہے۔اس مسئلے کو ساجد رشید کے ہم عصر افسانہ نگار م.ناگ نے ’’گھوڑسوار‘‘ نامی افسانے میں اپنے منفرد انداز میں پیش کیا ہے۔’’کٹے ہوئے تار‘‘ رشتوں میں در آئی اسی بے حسی ار خود غرضی کو دوسرے زاویے سے دیکھنے کی کوشش ہے۔
افسانہ بہت ہی سہج ہے مگر افسانے کا narrative سہج اور سرل نہیں ہے۔ساجد رشید نے افسانے کو بیان کرنے کے لئے افسانہ نگاری کے فنی لوازم یعنی پلاٹ، کردار نگاری، نفسیاتی ژرف بینی، فضا بندی اور خود کلامی کا استعمال اور التزام اس فنکارانہ چابکدستی سے کیا ہے جس نے افسانے کو one dimensional  ہونے سے محفوظ رکھا ہے۔افسانے کی ابتداء لڑکی پر ہونے والے ریپ اور سڑک پر اچانک پھوٹ پڑنے والے دنگے سے ہوتی ہے جسے افسانہ نگار نے inter-cut تکنیک کے ذریعے بیان کیا ہے یوں دونوں ماجراؤں میں relevance کھوجنے کی خلاقانہ کوشش کی ہے۔ 
سانڈ جیسے آدمی نے اسے زمین پر ایسے گرایا جیسے ذبح کیے جانے والے جانور کو گرایا جاتا ہے۔ باہر سڑک پر پھر دو چار بوتلیں گر کر ٹوٹیں ،  شور اٹھا اور پھر دو فائر ہوئے ...........
کانچ کے ٹکڑوں اور اینٹ پتھروں سے اٹی سڑک پر کسی کے بھاگتے ہوئے پیروں میں کرچی چبھی، خون ابل پڑا... درد کی شدت سے لڑکی نے اپنے نچلے ہونٹ کو دانتوں میں دبا لیا اور دور تک سڑک خون کے دھبّے سے داغدار ہو گئی۔
ساجد نے story telling کی اس سلیقہ مندی  سے مختلف حسی اور بصر ی پیکر ابھارے ہیں جن کے سبب پورا منظر جیسے کاغذ پر جاگ اٹھا ہے۔لیکن محض افسانے کی تکنیک اور افسانہ نگار کی سلیقہ مندی کو افسانے کی خوبی قرار دینا شاید زیادہ صحیح نہیں ہو گا۔ساجد کے بیشتر افسانوں میں مواد اور تکنیک اس طرح ایک دوسرے میں پیوست ہیں کہ انہیں الگ کر کے دیکھا ہی نہیں جا سکتا۔ ساجد اپنے افسانوں میں تکنیک کو اہمیت ضرور دیتے ہیں مگر انہیں مواد پر کبھی فوقیت حاصل نہیں رہی۔ ’’کٹے ہوئے تار ‘‘ سے لیکر ’’ایک مردہ سر کی حکایت ‘‘ تک ساجد رشید کے مختلف افسانوں میں جو چیز ہمیں متاثر کرتی ہے وہ ظاہر ہے افسانے کی تکنیک نہیں بلکہ وہ مواد ہے جو افسانوی ڈئزائین میں پوری طرح مربوط ہو گیا ہے۔’’کٹے ہوئے تار‘‘ میں افسانہ نگار نے فنکارانہ سلیقہ مندی سے ایک عورت کے ساتھ ہونے والی وقوعی واردات کو آخر میں اجتماعی تجربے میں اور تجربے کی وحدت کو زندگی کی وحدت میں بدل دیا ہے۔پہلی نظر میں تو یہی معلوم پڑتا ہے کہ افسانہ نگار ایک لڑکی کے ساتھ ہونے والے دوہرے ظلم کی کہانی بیان کر رہا ہے مگر اصل میں اس لڑکی کے ساتھ ہونے والے وقوعہ کے وسیلے سے ساجد رشید نے متوسط طبقے کی ان لڑکیوں کی آتم کتھا تحریر کرنے کی کوشش کی ہے جو اپنے گھر اور خاندان کی کفالت کرنے کا واحد ذریعہ ہیں اور خود ان ہی کے استحصال کا نشانہ بھی۔
اس افسانے کی کہانی سیدھی سادی ، کردار دیکھے بھالے اور ان سے جڑی ہوئی گھٹناؤں میں بھی کوئی ندرت نہیں ...اور تو اور جو بات افسانہ نگار اس افسانے کے توسط سے کہی جا رہی ہے وہ بھی ہماری روز مرہ کی زندگی کا حصہ ہے۔کسی اب نارمل ، پے چیدہ  یا perverted  کردار یا کرداروں کی داستان بھی نہیں ہے۔
’’نخلستان میں کھلنے والی کھڑکی ‘‘کی طرح اس افسانے کا موضوع بھی بلاتکار نہیں ہے۔زنا بالجبر....بلکہ افسانہ نگار نے اسے ایک device کے طور پر استعمال کیا ہے۔اگر’’ نخلستان میں کھلنے والی کھڑکی‘‘  زنا بالجبر کے نفسیاتی سروکار کی کہانی ہے تو’’ کٹے ہوئے تار‘‘ معاشی اور معاشرتی جبر کی۔  یہ معاشرتی جبر اور انسانی رشتوں میں موجود کھانچوں کو بیان کرنے اور جھوٹے بھلاؤں ، رشتوں اور خیالی سہاروں میں زندگی کی معنویت تلاش کرنے والی working woman کی کہانی ہے جو ہماری آپ کی next door neighbour بھی ہو سکتی ہے۔شاید اسی لئے افسانہ نگار نے اسے کوئی نام نہ دے کر ایک بے چہرہ بھیڑ کا حصہ ہی رہنے دیا ہے۔
باپ کی موت کے بعد وہ بے نام لڑکی اپنی خاندان کے لئے ایک فرماں بردار ، ذمہ دار اور خدمت گزار کماؤ پوت کا رول انجام دیتی رہی۔اس نے اپنے جسم میں کبھی جوان خواہشوں اور جوان احساسات کو جاگنے نہیں دیا اور کبھی وہ جاگے بھی ہوں گے تو شاید احساسِ ذمہ داری کے کارن اس نے انہیں اسی صفائی ڈھک دیا ہو گا جیسے اکثر آئینے میں بالوں کے چمکتے تاروں کو وہ کالے بالوں کے نیچے برش سے وہ دبا دیا کرتی تھی۔
 ستم یہ نہیں کہ اپنے گھر اور خاندان کی کفالت کرتے کرتے وہ ایک لڑکی سے human robot میں بدل گئی تھی ستم یہ بھی نہیں کہ ایک انسانی وجود سے مشینی کل پرزے میں بدل جانے کا خود اسے یا اس کے گھر والوں کو احساس نہیں تھا ستم ظریفی تو یہ تھی کہ دونوں فریق اس معاشی اور معاشرتی جبر کو قبول کر چکے تھے اور اپنی تمام تر نا آسودگیوں او پریشانیوں کے باوجود خوش تھے۔ساجد رشید نے ایک جگہ اس کی طرف ہلکا سا اشارہ بھی کیا ہے 
اس نے شاید خود کو محسوس ہی نہیں ہونے دیا تھا کہ اس کے اپنے جسم کے اندر چلنے والی برقی لہریں بھی کوئی لائن مانگ رہی ہیں۔ اکثر یوں بھی ہوتا کہ ماں اسے پکارتی اور اس کے منہ سے بے ساختہ نکل جاتا۔ ’’یس سر۔‘‘ تب ماں اسے عجیب نظروں سے دیکھ کر خاموش رہ جاتی۔ شاید خاموشی ہی ان کے درمیان کا سمجھوتہ تھی۔
یہاں تک تو سب ٹھیک تھا مگر اس بظاہر خاموش اور پُر سکون سطح پر طوفان اس وقت پیدا ہوتا ہے جب ایک دن دفتر سے لوٹتے ہوئے وہ ایک ہنگامے میں پھنس جانے کے سبب ایک دوکان میں پناہ لے لیتی ہے اور دوکان کا مالک موقع کا فائدہ اٹھا کر اس کا ریپ کر دیتا ہے۔
جیسا کہ میں نے پہلے کہا کہ ساجد رشید نے زنا بالجبر کے واقعہ کو اس افسانے میں محض ایک device کے طور پر استعمال کیا ہے۔شاید اسی لئے دونوں فریق کے جسم و روح پر اس واقعہ نے کیا اثرات ڈالے اس کے ذکر سے افسانوی بیانیہ محروم ہے یہی نہیں ریپ ہونے کے بعد افسانہ جس روش پر آگے بڑھتا ہے وہ اس بے نام لڑکی کے حوالے سے پچھلے واقعات کے بجائے آنے والی سچویشن کو بیان کرتا ہے۔حیرت ہوتی ہے کہ وہ لڑکی اپنے اندرون اس شخص کے تئیں جس نے اس کی متاعِ بے بہا یعنی عصمت پر ڈاکہ ڈالا کوئی نفرت یا حقارت محسوس نہیں کرتی ....کم سے کم اس کا ذکر افسانے میں نہیں ہے۔یہی نہیں افسانہ نگار نے اس دوکاندار کی سائیکی، اس کے نفسیاتی و جنسی انتشار کو بھی کھوجنے کی کوشش نہیں کی بلکہ لڑکی کا ریپ کرنے کے بعد وہ افسانوی منظر نامے سے غائب ہو گیا۔کیوں ...؟ یہ ’’کٹے ہوئے تار ‘‘ کے فنی سروکار ہے ہی نہیں۔ ابتداء کا زنا بالجبر والا واقعہ اصل میں افسانے کی محض ایک فنی ضرورت ہے جسے افسانہ نگار نے بہت ہی سہجتا سے بیان کر دیا ہے اور اس شخص کو ایک افسانوی کردار سے ایک ایسی قوت کے استعارے میں تبدیل کر دیا ہے جو اپنی پناہ میں آنے والی کسی بھی مجبور و بے بس کا استعمال و استحصال بے دریغ اور بنا کسی guilt conscious کے ساتھ کرتا ہے  شاید اسی لئے .......
ننگے جسم کو ڈھیلا چھوڑ کر اس نے درد سے نجات پانا چاہا مگر بوتلیں اب بھی سڑک پر گر کر اس کے دماغ میں چھناکے پیدا کر کے پورے جسم میں کرچیاں چبھو رہی تھیں۔ مرد بڑے اطمینان سے شیشے کے اونچے کاؤنٹر پر دونوں بازوؤں پر سر رکھ کر خراٹے بھر رہا تھا۔ اس نے اپنے اندر اُمنڈ آنے والے درد کو آنکھوں ہی میں سمیٹ لیا اور گھر کے خیال سے لرز اٹھی تھی۔  
ایک ایسے شخص کا جو نہ تو جنسی مریض ہے اور نہ ہی کوئی professional rapist ، اس کا ایک لڑکی سے ریپ کرنے کے بعد اس طرح اطمینان سے سو جانا اور اس لڑکی کا  اپنے جسم اور روح پر مسلط کی جانے والی اس بربریت پر غصہ اور humiliation سے زیادہ اپنے اعصاب و حواس پریہ خوف ،  اندیشہ اور وسوسہ طاری کر لینا کہ گھر والوں کو کیا کہے ؟ اصل میں معاشرتی گراف میں عورت کے status کی بہت ہی بلیغ نشاندہی کرتا ہے۔ایک آزاد ،  جمہوری ، جدید، روشن خیال اور سائنٹفک عہد میں جیتے ہوئے بھی عورت ، مردانہ سماج کے پاور گیم کا مہرہ ہی ہے۔ریپ کئے جانے کے بعد اپنے جسم اور روح پر ہونے والی بربریت کے بجائے لڑکی کا اپنے گھر والوں کے تئیں فکر مند ہونا اصل میں اسیirony کو طشت از بام کرتا ہے اور ہمیں بتاتا ہے کہ معاشرتی زندگی کے چوکھٹے میں دنیا کی آدھی آبادی نے دوسری نصف آبادی کو کیا مقام دیا ہے۔
اسے اپنے لٹنے سے زیادہ گھر والوں کی پریشانی کا احساس تکلیف دینے لگا...  میرے گھر نہ پہنچنے پر وہ کتنا پریشان ہوں گے۔ کیا کیا ہو گا ان لوگوں نے ؟ رات کھانے پر جب چھوٹا بھائی آیا ہو گا اور اسے جب اس کی غیر حاضری کا پتہ چلا ہو گا تو وہ رمی کھیلنے نہیں گیا ہو گا۔ کھانا کسی نے بھی نہیں کھایا ہو گا۔ وہ سب پولیس اسٹیشن اس کی گمشدگی کی رپورٹ درج کرانے گئے ہوں گے۔ دادی نے تو رو رو کر بُرا حال کر لیا ہو گا اور ماں ...  ماں کی تو آدھی جان ہی نکل گئی ہو گی۔ شاید پھر اسے بے ہوشی کا دورہ پڑ گیا ہو۔ ماں کو ویسے بھی تولو بلڈ پریشر ہے کہیں اسے کچھ....... 
ایک طرح سے دیکھا جائے تو اپنے پر ہونے والے بلاتکار کو اس لڑکی نے قبول کر لیا ہے کہ ظاہر ہے اس کے سوا کوئی option اس کے پاس نہیں تھا مگر جو سوال اس کے سامنے منہ پھاڑے کھڑا تھا کہ اب وہ کیا کرے ؟پچھلی رات ہونے والے حادثہ کی بات گھر اور خاندان والوں کو بتا کر وہ نہ تو ان کی نفرت اور حقارت مول لے سکتی تھی ار نہ ہی رات بھر گھر سے غائب رہنے کا کوئی جواز اس کے پاس تھا۔خوف وسوسے میں لپٹی اپنے ہی شہپروں میں محبوس اور مفلوج  لڑکی کی داخلی کیفیات کو ساجد رشید نے خود کلامی کے pattern میں بیان کیا ہے جو کہیں کہیں loud thinking کا روپ دھارن کر لیتی ہے۔یہ خود کلامی اصل میں افسانے کے وحدتِ  تاثر کو بڑھانے کا ایک فنکارانہ حیلہ ہے جسے ساجد نے سنبھل کر لکھنے کی کوشش کی ہے لیکن یہی وہ حصہ ہے جہاں tight rope walking   پر رواں افسانہ لڑکھڑاتا اور ڈگمگاتا محسوس ہوتا ہے۔میرے خیال میں یہ حصہ معمولی سی editing کا متقاضی ہے کیونکہ یہی وہ وہ حصہ ہے جو سچویشن کے تناؤ کو کم ہی نہیں کرتا بلکہ اس میں کردار اور افسانہ نگار دونوں گڈمڈ ہوتے ہوئے دکھائی پڑتے ہیں۔خود کلامی کے اس ٹکڑے میں افسانہ نگار فنکارانہ معروضیت کو بروئے کار لاتے ہوئے کچھ باتوں کو ان کہا چھوڑ دیتا تو بہتر تھا۔
اور گزشتہ کئی برسوں سے کسی دفتر میں ٹیلی فون آپریٹر کا کام کرنے والی لڑکی رات بھر گھر سے غائب رہنے کے بعد دھڑکتے دل اور بے ترتیب سانسوں کے ساتھ جب وہ اپنے گھر پہونچتی ہے تب اسے گھر کا نقشہ کچھ الگ ہی ملتا ہے جو افسانے کا اہم ترین موڑ ہے۔نیم تاریک چھت والے کمرے میں کوئی تبدیلی نہیں تھی اور نہ ہی گھر کے لوگوں میں کوئی بدلاؤ تھا....اپنے گھر والوں خاص طور پر چھوٹے بھائی کی بے عملی، آوارگی و اوباشی کے باوجود اسے  یقین تھا کہ وہ رات بھر پولس اسٹیشن اور اسپتالوں میں دوڑ رہا ہو گا مگر شراب کے نشے میں دھت دیکھ کر رشتوں کی plating جیسے اترنے لگتی ہیں اور تب اسے حاشیے پر پھینکے جانے کا احساس ہوتا ہے ..یہ سرد مہری یا apathy ایک گھونسے کی طرح اس کے دل پر پڑتی ہے اور سارا منظر جیسے منجمد ہو جاتا ہے۔
 ’’ساری سر لائن از انگیج۔‘‘
صبر کی ساری حدیں ٹوٹ گئیں۔ وہ آنسو جو اب تک نہ جانے کہاں رُکا پڑا تھا ضبط کے مضبوط باندھ سے ٹکرایا۔ باندھ کی دیواریں روئی کے گالے کی طرح فضا میں بکھر گئیں اور وہ بلک بلک کر رونے لگی۔‘‘
جس virtual reality میں وہ جی رہی تھی اس بھرم تو ٹوٹ چکا تھا۔زندگی کے لینڈ ا سکیپ پر وہ جن محاوروں اور رشتوں کے سہارے جی رہی تھی اب وہ تو بنا مورتی کے مندر بن چکے تھے جن میں اب صرف زہریلے سانپوں کا بسیرا ہوتا ہے۔ساجد اپنے افسانے میں اسی irony کو پیش کرنا چاہتے تھے۔’’کٹے ہوئے تار‘‘ یہ محض ایک بار کسی ہنگامے کے سبب پھنسی ہوئی اور فریم میں مسکراتے بھگوان کے سامنے بلاتکار ہونے یا کئے جانے والی ایک بے بس اور لاچار لڑکی کی کہانی نہیں یہ ہر اس لڑکی کی کہانی ہے جو معاشرتی جبر کے سبب مسلسل اور غیر محسوس طریقے سے اپنے ہی گھر کی چھت کے نیچے rape ہو رہی ہے۔ان لوگوں کے ذریعے جن کی گردن میں مقدس رشتوں کی تختیاں ٹنگی ہیں۔اور نام نہاد مہذب معاشرے کے خوبصورت ما سک کے نیچے موجود مکروہ چہرے سے ہمیں متعارف کرواتی ہے۔
ساجد رشید کے افسانوی لینڈ ا سکیپ بہت صاف، واضح اور شفاف ہوتے ہیں۔ان میں زبان کا کوئی خصوصی رنگ یا اسلوب کا کوئی متعین کردار نہیں ہوتا۔زبان ساجد کے یہاں محض ایک vehicle ہے ....ترسیل کا ذریعہ...ان کی فنکارانہ کوشش اسلوب کو افسانے میں پروسنے کی نہیں بلکہ کرداروں کے وسیلے سے واقعہ کو اور واقعے کے حوالے سے کرداروں کو ان کے تمام تر پیچ و خم کے ساتھ افسانوی فریم ورک میں دوبارہ زندہ کرنے کی ہوتی ہے اور اس کے لئے ساجد اپنے افسانوں میں علامتوں ، استعاروں اشاروں اور تشبیہات کا بامعنی اور بلیغ استعمال کرتے ہیں۔
’’کٹے ہوئے تار میں بھی جو تشبیہات اور استعارے ساجد نے استعمال کئے ہیں وہ بھی چمکیلی گوٹا کناری کی طرح اوپر سے ٹنکی ہوئی نہیں بلکہ افسانوی ساخت کا ایک اٹوٹ حصہ بن کر ابھرتی ہیں مثلاً دوسرے دن ریگزین کے وینیٹی بیگ میں پیاز کے پنیا جانے اور مہکنے کے ذکر سے ساجد نے اس لڑکی کی ذہنی کیفیت ہی بیان نہیں کی بلکہ قاری کو اس کے حسی تجربے اور جذباتی نظام میں بھی شریک کر لیا ہے۔ساجد کے افسانوی اسلوب کی ایک خوبی یہ ہے کہ بعض اوقات وہ ایک آدھ جملے میں وہ بات کہہ جاتے ہیں جو کئی صفحات پر بھاری ہے مثلاً اچانک سڑک پر بھگدڑ مچ جاتی ہے 
 دفعتاً اس کی نگاہ ایک دوکان پر پڑی جس کا ادھیڑ عمر کا شخص جس نے قمیض اور پاجامہ پہن رکھا تھا ، شٹر گرا کر بند کرنے جا رہا تھا۔ وہ کانپتے ہوئے پیروں سے لپک کر دوکان میں گھس گئی اور ایک الماری سے سر کی پشت ٹیک کر لمبی لمبی سانسیں لینے لگی۔ حواس جب درست ہوئے تو اس نے دیکھا کہ سامنے دیوار پر دروپدی جی اور بھگوان کرشن فریم میں مسکرا رہے ہیں۔ اسے لگا جیسے بھگوان کرشن اسے تحفظ کا یقین دلا رہے ہیں۔ شردھا سے اس کا من بھر آیا۔اس نے ممنونیت بھری نظروں سے دوکاندار کو دیکھا ،  جسے اس کے لباس کی وجہ سے مسلمان سمجھ کر خوفزدہ تھی....
مرکزی واقعہ کے پس منظر میں لڑکی کا پہلے دوکاندار کو مسلمان سمجھ کر خوف زدہ ہونا اور بعد میں اپنا ہم مذہب جان کر ممنونیت بھری نظر سے اسے دیکھنا ایک فروعی اطلاع معلوم ہوتی ہے لیکن یہی وہ نکتہ ہے جہاں افسانہ نگار ہمیں یہ بتانے کی کوشش کر رہا ہے کہ ہوس کی طرح مذہب بھی اندھا ہوتا ہے۔دیکھا جائے تو اس کا افسانے کے بنیادی event سے  براہ راست کوئی تعلق نہیں ہونے کے باوجود یہ بات افسانے سے جڑ جاتی ہے ...جڑ ہی نہیں جاتی بلکہ اسے ایک نیا ڈائمینشن عطا کر دیتی ہے اسے مزید ثروت مند کرتی ہے۔یہی نہیں ’’ کٹے ہوئے تار ‘‘میں ایسے کئی فقرے اور آبدار ٹکڑے ہیں جو افسانے کو محض ایک واقعہ تک محدود یا مخصوص رکھنے کے بجائے اسے نئی بلندیاں اور گہرائیاں عطا کرتے ہیں۔چھت پر ٹنگے پنکھے کا سر میں گھومنا ،  دیوار پر فریم میں بھگوان کا مُسکرانا،  کمرے کے بے رحم سناٹے کا اس کے اندر اتر جانا ،  دروپدی اور دوشاسن، ’’ساری سر لائن از انگیج۔‘‘ کا بار بار استعمال .....یہ اور دوسری بہت سی تفاصیل جو ساجد نے اپنے اس افسانے میں پیش کی ہیں ایک سوچی سمجھی ڈئزائین کا حصہ ہیں مگر یہ ڈئزائین سطح پر تیرتی نہیں۔
رشتوں کے مقدس پردے کے پیچھے رشتوں کا استحصال ہماری روز مرہ کی زندگی کا جز بن کر اپنی اہمیت ہی کھو چکا ہے ساجد رشید اس سچائی کو افسانے کی اس بے نام لڑکی کے ذریعے فوکس کرنے کی کوشش کی ہے ....رشتوں کے چمکتے ظروف پر سے ملمع اتر جانے کے بعد وہ لڑکی زندگی کے  نئے اور سفاک حقایق کے ساتھ اپنے equation  کس طرح بٹھاتی ہے ؟ کیا رشتوں کے مقدس شکنجے سے وہ خود کو آزاد کر پاتی ہے یا اس غیر انسانی صورتحال سے سمجھوتا کر لیتی ہے ؟ اس بارے میں افسانہ یا افسانہ نگار نے نہ کوئی جواب دیا ہے اور نہ ہی کوئی جواب دینے کی کوشش کی ہے۔اس نے تو ہمیں صرف اتنا بتایا ہے کہ رشتوں کی جس چھت اور چھاتے کے نیچے وہ محفوظ تھی یا خود کو محفوظ سمجھ رہی تھی اب وہ غائب ہو چکی ہے۔
میرے خیال میں ساجد رشید نے جس موڑ  پر’’ کٹے ہوئے تار ‘‘افسانہ ختم کیا ہے وہیں سے رشتوں کی ایک نئی پہچان کی شروعات ہونی ہے  اور شاید یہی وہ موڑ ہے جہاں سے مرئی رشتوں اور غیر مرئی بندھنوں میں جکڑی ہوئی عورت کو ایک نیا باب لکھنا ہے۔ایک نیا  ادھیائے .. .. ظاہر ہے حالات کو سمجھنا ہی اس کو قبول کرنا بھی ہے اور اس سے آزاد ہونا بھی ہے۔

٭٭٭



لسانیات
اردو ہے جس کا نام
چھٹی قسط
شعور اعظمی

پچھلے صفحات میں لکھا جا چکا ہے کہ بہت سے لسانی گروہ اپنے علاقے کی سمتوں سے منسوب کئے گئے۔ چونکہ ہندوستان میں بولی جانے والی ہر زبان کو ہندی کہا جاتا تھا اس لئے مشرقی ہندی اور مغربی ہندی کی اصطلاحیں ملتی ہیں ،  ان سے مراد موجودہ دور کی ہندی زبان نہیں ہے۔ اس اصطلاحی مغالطہ کا فائدہ اٹھا ہندی والوں نے اس زمرے میں آنے والی زبانوں کو ہندی کی ذیلی بولیوں میں شامل کر دیا ہے۔ انشا ؔ کی تحریروں کو کھڑی بولی کی تصنیف قرار دیا ہے۔اردو کے ناقدین خسرو کو گنوانے والے ہیں۔ تحقیق کی آندھی میں خسروؔ کا کلام اڑتا جا رہا ہے۔کبیر ؔو رحیم تو جا ہی چکے۔(۱) مغربی گرو ہ میں ،  کھڑی بولی، برج بھاشا،  قنوجی، بندیل کھنڈی ،  بانگرو شامل ہیں (ب)مشرقی گروہ میں ، اَوَدھی، بگھیلی،  چھتیس گڑھی اور بھوج پوری شامل ہیں۔  
  (۱) کھڑی بولی۔۔۔ اس کے بارے میں پچھلے صفحات میں لکھا جا چکا ہے۔ اس کے چار اہم خصوصیات ہیں۔(۱) اس میں  رانا کا تلفظ رانڑاں ہوتا ہے۔ جانا کا جانڑاں   (۲)چھوٹا کا تلفظ چھوٹّا،  ماموں [مامّوں ] یعنی کہ مشدد لہجہ۔(۳)عربی فارسی الفاظ کی آمیزش (۴) افعال کا استعمال اردو کیطرح۔
(۲) بِرَج بھاشا۔۔۔ اس کی ابتدا شور سینی پراکرت سے ہوئی۔ برج کے معنیٰ گوالوں کی زمین کے ہیں۔گنگا اور سرسوتی کے بیچ دوآبے کا نام برج تھا،  اسی نسبت سے وہاں کے لوگوں کی زبان  برج بھاشا کہلائی۔کرشن بھکتی کے سبب  اس کا پھیلاؤ بہت دور تک ہوا۔ ڈاکٹر اودے نرائن تواری کے مطابق’’ اگر متھرا کو مرکز مان لیا جائے تو یہ  زبان جنوب میں [آگرہ ،  بھرت پور کے بیشتر علاقے ،  دھول پور،  کرولی اور گوالیار کے مغربی علاقے  جے پور کے مشرقی علاقے ] تک پھیلی ہے۔شمال میں [گوڑگاؤں کا مشرقی علاقہ،  بلند شہر،  علی گڑھ، ایٹہ ،  مین پوری،  بدایوں ،  بریلی،  نینی تال  وغیرہ  تک پھیلی ہے۔ بھُکسا،  ڈانگی،  جادَو باٹی اور انتر ویدی  اس کی  ذیلی بولیاں ہیں۔اس کے خصوصیات مندرجہ ذیل ہیں۔
(۱)اس میں ،  آیا   کی جگہ آیو بولتے ہیں [ گیا،  گیو]۔[چلا،  چلیو]،  [لینا،  لیو]  
[تماشا،  تماشو]، [میرا،  میرو]،  [ہُوا ، بھیو]
(!!)سکھی کی جمع  سَکھِے ن۔[ لوگ ، لوگن]۔[نین ، نینن] وغیرہ
(!!!) اس میں۔ڑ۔ کی جگہ پرَ۔ر۔ کی آواز ہوتی ہے۔
(!!!!)کھڑی بولی کے بر خلاف  رانا  اور  رانڑاں دونوں انداز کے تلفظ ہیں۔  
(۳) قنوجی۔۔۔ یہ پنچالی پرا کرت سے نکلی چاروں طرف سے ،  کُمایونی،  برج،  اودھی اور بندیلی سے گھری ہوئی ہے۔اس پر ان چاروں زبانوں کے اثرات ہیں مگر برج بھاشا کا اثر اتنا گہرا ہے کہ اسے برج کی ذیلی بولی کہنا نا مناسب نہ ہو گا۔فرق صرف لہجے کا ہے۔کانپور ،  شاہجہاں پور،  ہردوئی اور پیلی بھیت اس کے علاقے ہیں۔
(۴) بندیل کھنڈی ،  یا، بندیلی۔۔۔  اسے بھی برج کی ذیلی بولی کہنا ہی مناسب ہو گا یہاں بھی فرق صرف لہجے کا ہے۔
یہ جھانسی،  جالون،  ہمیرپور،  گوالیار،  بھوپال،  اُرچھاٹیکم گڑھ،  ہوشنگ آباد،  دتیا،  چرکھاری،  دموہ،  بالاگھاٹ اور چھِندواڑا،  کی زبان ہے لہجے کے فرق سے پواری،  راٹھوری،  کھٹولا اور بنافری وغیرہ شاخیں ہیں۔
(۵) بانگرو،  یا،  ہریانوی۔۔۔ ہریانہ عہد ماضی میں بانگر دیش تھا اس لئے اسے بانگرو بھی کہتے ہیں۔جاٹوں کی کثیر آبادی کی وجہ سے اس کو[ جاٹو‘] بھی کہتے ہیں۔لفظوں کے تلفظ میں مشدد آوازوں کی کثرت ہے بالکل کھڑی بولی کی طرح۔ یہ زبان جنگ کے میدانوں [ کروک شیتر،  پانی پت] کی زبان ہے اس لئے کرخت بھی ہے۔
مشرقی گروہ
(۱) اودھی،  یا، کوشلی۔۔۔  تلسی داس نے اودھ کو ایودھیا کے معنیٰ میں استعمال کیا ہے چونکہ عہد قدیم میں ایودھیا کوشل راجیہ کا حصہ تھا اس لئے اس علاقے کی زبان کو کوشلی بھی کہا گیا۔اچاریہ شُکل اس کی ابتدا ،  ناگر اپبھرنش  سے مانتے ہیں تو رام بابو سکسینہ  عالم تذبذب میں اس کی ابتدا ’اردھ ماگدھی ] سے مانتے ہیں۔نام سے تو یہی ظاہر ہوتا ہے کہ یہ اودھ(لکھیم پور،  بہرائچ ،  گونڈا، لکھنؤ،  سیتاپور،  بارہ بنکی،  اناؤ،  فیض آباد،  سلطانپور،  پرتاپ گڑھ ،  رائے بریلی) وغیرہ تک محدود ہے لیکن یہ اودھ کے باہر،  جونپور ،  مرزا پور، فتح پور ،  الٰہ آباد کے بہت سے علاقوں میں بولی جاتی ہے تلسی داس اس کے مشہور شاعر ہیں۔یہ بھی بھکتی تحریک کے تحت برج بھاشا کے شانہ بہ شانہ چلی لیکن برج کی مٹھاس کا مقابلہ نہ کرسکی پھر بھی رام کے تمام بھکتوں تک پہنچی ملک محمد جائسی کی پدماوت نے اسے شہرت دوام عطا کی۔
اس کی دو اہم ذیلی بولیاں ہیں (!)بَگھیلی (۲) چھتیس گڑھی۔ اس کی خصوصیت یہ ہے کہ اس میں الفاظ کئی طرح سے اپنی شکلیں بدلتے ہیں۔
(۱)  [بیٹا ،  بِٹوا،  بٹونا]  (۲) ہے ،  کے عوض،  با بھی بولتے ہیں۔
(۳)[کَہِت ہے کَہَت ہے ، کَہَب[L:4 R:236]کہتا ہوں ،  کہتا ہے ،  کہوں گا]
(ب)بھوج پور ی۔۔۔ کبیر داس اس زبان کے سب سے مشہور شاعر ہیں اس زبان میں گیت لکھے گئے ،  دوہے کہے گئے ،  فلمیں بنائی گییں پھر بھی یہ ادبی زبان کا درجہ نہ پا سکی۔یہ زبان بہار کے شا ہ آ باد،  چمپارن،  سارن کے ساتھ ہی ساتھ اتر پردیش کے بنارس،  جونپور ،  مرزا پور،  غازی پور،  گورکھ پور، اعظم گڑھ بستی ،  دیوریا اور بلیا وغیرہ میں بولی جاتی ہے۔کجلی نامی صنف نظم اس سے مخصوص ہے۔
وجہِ تسمیہ اور غلط فہمی
ڈاکٹر ستیندر سنگھ لکھتے ہیں کہ عہد قدیم میں راجہ بھوج کے ورثا نے مالوے سے کوچ کر کے بھوج پور کو آباد کیا اور اسے دارالسلطنت بنایا اسطرح ایک بڑے علاقے کا نام بھوج پور پڑ گیا اور وہاں کی زبان بھوج پوری کہلانے لگی۔اب وہ بھوج پور نہیں رہا لیکن شاہاباد کے ضلع میں چھُٹکا اور بڑکا بھوج پور نامی دو گاؤں آج بھی ہیں۔٭ یہاں غلط فہمی یہ ہے کہ انٹرنٹ سے حاصل کردہ معلومات کے مطابق راجہ بھوج سے منسوب بھوج پور بھوپال سے اٹھائیس کلو میٹر کے فاصلے پر واقع ہے۔بہار والا بھوج پور ضلع بن چکا ہے  یا تو وجہ تسمیہ غلط ہے یا ڈاکٹر گریرسن ، ڈاکٹر سنیتی کمار،  اودے نرائن تیواری اور ڈاکٹر بھولا ناتھ کا اسے بہاری زبان قرار دینا غلط ہے  اس زبان کے بولنے والوں کو اس سے عشق فتنہ سامانی ہے۔ ممبئی ،  کلکتہ ،  دہلی کا کیا ذکر لندن ،  امریکا اور فرانس میں رہنے والے یہاں کے highly qualified لوگ  بے تکلف دوستوں اور رشتہ داروں کے درمیان مزے لے  لیکر یہ زبان بولتے ہیں۔ یہ زبان آج بھی مقبول ترین عوامی زبان ہے۔
 بہاری بولیاں 
اس کے تحت دو بولیاں ہیں (۱) مَے تھِلی (۲) مگہی یہ لسانی گروہ ماگدھی پرا کرت سے نکلا۔ان زبانوں میں صرف لہجے کا فرق ہے۔
(۱) مے  تھِلی۔۔۔ یہ بہار کے شمالی علاقے کی زبان ہے۔ کہا جا سکتا ہے کہ یہ بھوج پوری کی علاقائی تقسیم ہے۔
٭ کھڑی بولی ، برج بھاشا اور بھوج پوری کی چند خصوصیتیں  اس لئے لکھ دیں کہ قارئین  مجھ سے متفق ہو سکیں کہ اردو  ان میں سے کسی ایک زبان کی نکھری ہوئی شکل نہیں ہے۔ مختلف علاقوں میں اس کا تخلیقی عمل جاری رہا۔ 
ڈِنگل
راجستھان  اور ا سکے آس پاس کی زبان جس میں ادب تخلیق ہوا اسے ڈنگل کہا گیا لیکن بول چال کی زبان راجستھانی کہلائی۔  ملاحظہ فرمائیں ہندی ساہتیہ کا اتہاس مرتبہ ڈاکٹر بیکنٹھ رائے کے حوالے سے  اس کی تفصیل۔
(۱)ڈاکٹر ٹیسی ٹری کے مطابق اس کا مطلب ہے بے قاعدہ، گنوار
٭جس  زبان میں ادب تخلیق ہو وہ بے قاعدہ نہیں ہو سکتی(شعورؔ)
(۲)پرشوتم سوامی فرماتے ہیں کہ یہ ڈِم(ڈمرو کی آواز) اور گل (گلا،  حلق) سے مرکب ہے کثرت استعمال نے ڈِم کو ڈِن کر دیا۔
٭سوامی جی نے صرف دعویٰ کیا ہے دلیل نہیں دی ہے۔ہم تو یہی جانتے ہیں کہ ’دمرو باجے ڈَم ڈَم۔۔۔  بندر ناچے چھم چھم 
ہو سکتا ہے کہ کسی ڈمرو سے ڈِم ڈِم کی آواز بھی نکلی ہو۔(شعورؔ)
(۳)چندر دھر شرما گُلیری اور شیام سندر داس اسے مہملکہتے ہیں 
(۴)ہری پرشاد شاستری کہتے ہیں پہلے اس کا نام ڈَنگل تھا،  بعد میں اسے پِنگل کا ہم قافیہ ڈِنگل کر دیا گیا۔
٭تاریخی اعتبار سے ڈَنگل کا قافیہ،  پَنگل ہونا چاہئے تھا(شعو رؔ)
(۵)موتی لال میناریا کہتے ہیں کہ یہ۔۔ڈینگل‘‘ بمعنی مبالغہ آمیز،   ڈینگ والی بات،  سے ماخوذ ہے۔(ڈینگ۔گَل یعنی بات)
٭یہی قرینِ قیاس ہے ورنہ نئے نام کی ضرورت نہ تھی(شعورؔ)
پِنگل
ہندی میں علم عروض کو بھی پنگل کہتے ہیں۔ لیکن یہاں اس سے مراد  u.p(اتر پردیش )کے مغربی علاقے کی زبان ہے۔
(۱)اچاریہ رام چندر شکل اسے برج اور دنگل کا آمیزہ کہتے ہیں۔
(۲) پنڈت بنسی دھر ودیا لنکار لکھتے ہیں کہ اسی کو برج بھاشا بھی کہتے ہیں (ادبیات ہندی  مطبوعہ خدا بخش لائبریری ص۷۲)۔
اَوہَٹ
جدید ہند آریائی زبانوں اور اپبھرنشوں کے بیچ  کی ایک کڑی اوہٹ ہے۔یہ سبھی مانتے ہیں کہ اردو بھی ایک جدید ہند آریائی زبان ہے اس لئے قرین قیاس ہے کہ اردو کی جڑیں بھی اسی میں کہیں پیوست ہوں ،  کیونکہ زبانیں پہلے وجود میں آتی ہیں برسوں اور صدیوں بعد ان کا نام پڑتا ہے۔ اچاریہ رام چندر شکل،  اودے ناراین تواری، ستیندر سنگھ اور ریچا سنگھ وغیرہ نے اس کا تذکرہ سرسری کیاہیمگرڈاکٹر اجیت اگروال نے تفصیل فراہم کی ہے ،  انکی تالیف ’’ہندی بھاشا اتیت سے آج تک‘‘ کے چند اقتباسات ملاحظہ فرمائیں۔صفحہ نمبر ۲۵’’یہ اپبھرنش اور جدید زبانوں کے بیچ کی ایک کڑی ہے۔اس کا وجود  پہلی صدی عیسوی میں ہوا۔یہ ایک حقیقت ہے کہ بارہویں صدی عیسوی تک  اپبھرنشوں نے بھی ادبی زبان کی شکل اختیار کر لی تھی اس لئے ممکن ہے کہ اس کے متوازی ایک عوامی زبان وجود میں آئی ہو جسے اوہٹ کہا گیا ہو۔
٭۱۲ویں صدی کے ادباء اور شعراء نے اپنی زبان کو اوہٹ کہا ہے۔ ان میں جوتیشور ٹھا کر(ورن رتنا کر)،  ٹیکا کار بنسی دھر(پرا کرت پنگلم) عبدالرحمٰن( سندیش را سک)اور ودیا پتی(کرتی لتا)کے نام شامل ہیں۔یہ ایک طرف اپبھرنش سے ملتی ہے دوسری طرف  پرانی ہندی ،  بنگلہ اور میتھلی سے۔
ان کی تین قسمیں ہیں۔
(۱)مغربی  اوہٹ (۲)مدھیہ دیشی (۳) مشرقی اوہٹ
چند مقامی تبدیلیوں کے علاوہ ان میں کوئی فرق نہیں (یعنی کہ یہ سب ایک قدر مشترک کی حامل تھیں ،  اردو میں تقریباً سبھی زبانوں کے الفاظ کی موجودگی ایسے ہی کسی ماخذ کی متقاضی ہے۔شعورؔ)
 کی  آوازیں بھی ملتی ہیں جو اپبھرنش میں نہیں تھیں۔ 
(۲) =۔۔۔ r سے بدل گیا۔ اس طرح متر کا میت ہو گیا۔
(۳)کاریہ۔۔۔  کاج اور ،  چر’م۔۔۔  چام
(۴) لاج۔۔۔  لجا،  اور ،  بھوک۔۔۔  بھُکشا
قواعدی خصوصیات۔۔۔  فاعل،  مفعول اور فعل والی ترتیب ،  اوہٹ ہی چلی۔(۲)ضمائر کے استعمال،  تذکیر و تانیث اور وحدت و کثرت کے اصول بھی عہد حاضر سے ملتے  جلتے ہیں۔
ذخیرۂ الفاظ۔۔۔ قدیم ذخیرۂ الفاظ میں  عربی فارسی اور ترکی کے الفاظ بھی شامل ہوئے۔‘‘(اجیت اگروال کے حوالے ختم ہوئے )
اس تمام جستجو میں یہ بات واضح نظر آئی کہ اگر موجودہ ہندی کے علمبرداروں کا بس چلتا تو حضرت آدمؐ کی زبان کو بھی وہ ہندی کا قدیم روپ  یا، پراچین شیلی قرار دے دیتے۔
ڈاکٹر دھیریندر  ورما صاحب  اپنے کتابچے ’’ گرامین ہندی‘‘ میں اردو کو، کھڑی بولی کا ادبی روپ قرار دیتے ہیں اور کھڑی بولی کو  ہندی کی ذیلی بولی شمار کرتے ہیں ،۔
ان کے کتابچے کی ایک خصوصیت یہ ہے کہ اس میں  اودھی،  مگدھی برج بھاشا،  بھوج پوری،  کھڑی بولی،  ہندوستانی، اردو اور آدھُنِک ہندی(میں نے یہ  لفظ اس لئے  استعمال کیا کہ ان لوگوں کی نظر میں تو ہر زبان ہندی ہی کا پراچین رو پ ہے۔شعورؔ)
موصوف صفحہ ۱۰ پر انیسویں سطر میں لکھتے ہیں ’’  تاریخی اعتبار سے اردو ادب پہلے وجود میں آیا ہندی ادب  اس کے بعد‘‘۔ اردو ،  اور ہندی کی مثالیں دینے کے بعد  ’’ ہندوستانی ‘‘ کے عنوان سے جو عبارت  انھوں نے لکھی ہے وہ پیش خدمت ہے۔
ص ۶۳( میں نے  رسم الخط بدلا ہے الفاظ انھیں کے ہیں۔شعورؔ)
’’۱۸۵۷ کے غدر میں  خاص کر کے سپاہی لوگ شریک ہوئے تھے۔کہیں کہیں جیسے اودھ میں عام لوگ بھی شریک ہوئے تھے۔ انھیں ڈر اس بات کا تھا کہ انگریزی سرکار ان کی جاتی(ذات) ناش کرنے کی کوشش کر رہی ہے۔ان کا مقصد یہ کبھی نہ تھا کہ انگریزوں سے اس ملک کو جیت لیویں اور اپنی ریاست قائم کریں۔پھر ان کو ناخوش اور بے چین دیکھ کر دلی کے بادشاہ،  نانا صاحب،  اودھ کی بیگم، رانی لکشمی بائی آدی(وغیرہ) اپنا اپنا مطلب حاصل کرنے کے لئے ان کے مکھیا بن گئے۔اگر یہ لوگ سپاہیوں کی مدد نہ کرتے تو ممکن تھا کہ بلویٰ اتنا زور نہ باندھتا۔اب سپاہیوں کے جو لوگ مربی و مکھیا بن کر لڑے تھے ان کی اُور تھوڑی دیر کے لئے نظر پھیرو۔ ان کی ہار ہونے کی خاص وجہ یہ تھی کہ ان میں میل نہیں تھا۔ وے سب کے سب خود غرض تھے اور اپنا مطلب سادھنے کی  کوشش کر رہے تھے۔ دیش کے لئے یا دیش کی بھلائی کرنے کے لئے وے (وہ) نہیں لڑتے تھے ادھر بہادر شاہ ،  اکبر کے ایسا  زبردست سمراٹ  بننا چاہتا تھا،  ادھر نانا صاحب باجی راؤ کی برابری کرنا چاہتا تھا۔پھر اودھ کی بیگم اور جھانسی کی رانی سوتنتر(آزاد) ہونا چاہتی تھیں۔‘‘
٭ مجھے اس کے مندرجات سے اتفاق  نہیں میں نے صرف ہندوستانی کی مثال پیش کرنے کے لئے یہ عبارت نقل کی  تا کہ یہ  ثابت ہو سکے کہ ہندوستانی کے تسلسل کا نام اردو ہے۔ ہندی تو سیاسی مصلحتوں کی بنیاد پر اردو کے مقابلے میں سنسکرت کی بے جا آمیزش سے تیار کی گئی۔ 
اردو دیسی ہے یا بدیسی
کسی ز بان کی زاد بوم کا تعین ا سکے ذخیرۂ الفاظ سے ہوتا  ہے باوجودیکہ اردو لفظ ، ترکی زبان کا ہے ،  اردو میں ترکی زبان کے الفاظ بہت کم ہیں اور جو ہیں ان میں زیادہ تر فوجی اصطلاحیں ہیں ،  کچھ گھریلو سامان ،  اشیائے خورد و نوش ، ملبوسات کے نام  اور کچھ ا لقابات وغیرہ شامل ہیں مثلاً توپ،  توپچی،  چاقو،  چمچہ،  قاب قورمہ ،  قیمہ،  خاتون،  خان ،  خانم ،  بیگ، بیگم،  بی بی ،  آغا وغیرہ۔
 عربی و فارسی الفاظ کی تعداد، کل سرمایۂ الفاظ کا۲۰ فی صدی ہے۔بہت کم عربی الفاظ ایسے ہیں جو براہ راست اردو میں داخل ہوئے ،  زیادہ تر وہ الفاظ ہیں جن کی تفریس ہو چکی      انگریزی ا لفاظ کی مدا خلتوں کا صحیح اندازہ دشوار ہے کیونکہ یہ سلسلہ روز افزوں ہے۔اس سائنسی ترقی کے دور میں  رکنے والا بھی نہیں 
 ہندوستانی الفاظ  اردو کے  سرمایہ کا۷۵ فی صدی ہیں۔ان کی۳ قسمیں ہیں۔تتسم ،  تدبھو۔اور ۔ دیسی تسم (تَ  تْ سَم)۔۔۔ بمعنی بعینہٖ،  اصلی صورت  میں ،  اُس سا۔
حافظ محمود شیرانی سے لے کر مرزا خلیل احمد بیگ تک ہر ماہر لسانیات نے ،  اس سے مراد سنسکرت کے وہ الفاظ لئے ہیں جو بغیر کسی تبدیلی کے اردو میں مستعمل ہیں۔اردو کے دکنی دور میں ان الفاظ کا زیادہ استعمال ہوا کیونکہ صوفیہ کرام کو فلسفۂ اسلام سمجھانے کے لئے  انھیں الفاظ کا سہارا لینا پڑا ہو گا جو ویدِک فلسفے میں مستعمل رہے ہونگے مثلاً پوجا،  گیان،  اپکار ،  سنسار وغیرہ۔شری رام شرما جی نے  ایسے الفاظ کی ایک طویل فہرست ’’دکھنی ہندی کا وکاس‘‘ نامی کتاب میں دی ہے۔ 
تَد بَھو۔۔۔ سنسکرت کے وہ الفاظ جو بدلی ہوئی شکل میں پراکرتوں اپ بھرنشوں اور اوہٹوں کے ذریعے داخل ہوئے۔ان میں زیادہ تر کے صرف املے تبدیل کئے گئے۔ڈاکٹر دِویندر جین نے اپنی کتاب ’’ہندی شبدوں کی وکاس کتھا‘‘ میں سیکڑوں مثالیں پیش کی ہیں مثلاًسنسکرت میں وَریاترا،  پرا کرت میں وریات،  اپبھرنش میں ورْآت،  ہندی(ہندوستانی)میں بَرات بن گیا۔
اردو میں شادی کے تعلق سے یہی لفظ مستعمل ہے۔فارسی کا ضرب المثل مصرع ہے ’’برات عاشقاں بر شاخ آہو‘‘یہاں برات کے معنی گلو خلاصی یا چھٹکارا پانے کے ہیں۔ 
قدیم کتب میں انکا ذکر مہند معنوی و صوری کے عنوان سے ہے۔  
 اسی طرح ،  ہست۔۔۔ ہتھ۔۔۔  ہاتھ۔  کیِٹَک۔۔۔ کِیڈا۔۔۔  کیڑا دیسی الفاظ۔۔۔  ’’جن الفاظ کے مآخذ کا سنسکرت اور پرا کرت میں سراغ نہیں ملتا انھیں دیسی الفاظ کے نام سے یاد کیا جاتا ہے ،  جان بیمز کا خیال ہے کہ ایسے الفاظ ہندوستان کی قدیم زبانوں سے دخیل  الفاظ کے طور پر آئے ہیں۔ سنیتی کمار چٹر جی  کے  مطابق  ایسے الفاظ ما قبل ہند آریائی زبانوں مثلاً دراویدی اور آسٹرک وغیرہ سے آئے ہیں ،  اسی لئے  آریائی زبانوں میں ان کے مآخذ کا سراغ نہیں ملتا۔یہ الفاظ در اصل ان زبانوں کے ہیں جو آریوں کی آمد سے قبل اس خطۂ ارض میں بولی جاتی تھیں تتسم اور تدبھو الفاظ کے شانہ بہ شانہ اردو میں دیسی الفاظ بھی کافی تعداد میں استعمال ہوتے رہے ہیں آج بھی ان کا استعمال اسی طرح برقرار ہے ،  مثلاً پیٹ ،  کٹورا،  کٹار،  ڈھول ،  گھونٹ ،  جھاڑ،  گھاٹ وغیرہ‘‘ بحوالہ،  اردو کی لسانی تشکیل،  مرزا خلیل احمد بیگ۔ 
قدیم تحریروں میں ایسے الفاظ کو مستثنیات میں شمار کیا گیا ہے۔
(جاری)

٭٭٭


انٹرویو 
توضیحات و تشریحات:ایک انٹرویو میلان کندیرا کے ساتھ
لوئیس اوپنہیم
انگریزی سے ترجمہ: ظہیر انصاری
لوئیس اوپنھیم (Lois Oppenhim): اس ملاقات سے فائدہ اٹھاتے ہوئے آپ سے میں کئی کم و زائد ٹھوس نکات کی وضاحت چا ہوں گا۔ سب سے پہلے یہ کہ اپنی کتاب ’’ دی آرٹ آف دی نال‘‘ میں آپ نے واضح طور پر ’’انٹرویو‘‘ کی ہی مذمت کر ڈالی ہے جس کا طرز ہمیشہ سے روایتی رہا ہے اور آپ نے اس فیصلے کو پر زور انداز میں دہرایا ہے کہ جب تک حقِ اشاعت Copy Rightکی ضمانت نہ ہو آپ آئندہ کوئی انٹرویو نہیں دیں گے۔ میں صحافیوں کے تئیں آپ کی جھنجھلاہٹ کو سمجھ سکتا ہوں کہ وہ اپنی بے پروائی اور بے توجہی سے پیچیدگی پیدا کر دیتے ہیں۔ میں آپ کے اس امتیاز کی بھی ستائش کرتا ہوں جو آپ نے مکالمے اور انٹرویو کے درمیان کہے۔’مکالمہ____فریق کے درمیان با ہمی اور مشترکہ افکار کی لین دین کا معاملہ ہے۔ جب کہ انٹرویو کے دوران وہی پسندیدہ سوالات پوچھے جاتے ہیں جو انٹرویو کرنے والے کے مفاد میں ہوتے ہیں اور وہی جوابات چھاپے جاتے ہیں جن سے ان کے مقصد کی تکمیل ہوتی ہے اور بسا اوقات وہ اس سیاق و سباق ہی سے مختلف ہوتے ہیں جس سے پہلی بار انھیں (interviewer) تحریک ملی ہوتی ہے۔لیکن پھر بھی مجھے لگتا ہے کہ آپ انٹرویو نہ دے کر کسی نہ کسی طرح قاری کو اس سے محروم کر رہے ہیں۔
میلان کندیرا(Milan Kundera): انٹریوز جس طرح سے کہ چھپ کر آتے ہیں وہ انٹرویو دینے والے کے کہے ہوئے لفظوں کی محض نقل ہوتے ہیں۔ اگر آپ کے الفاظ ہر کس و ناکس حتیٰ کہ ادب کے اساتذہ اور نقادوں کے ذریعے بھی کوٹ نہ کئے جائیں  تو یہ کوئی سنجیدہ مسئلہ نہیں ہو گا۔ لیکن جیسا کہ تمام قطعیت مشابہت سے ختم ہو جاتی ہے ، ایک بار ایک انٹرویو میں مجھے ان غلطیوں سے وابستہ کر دیا گیا جو میری تھیں ہی نہیں اور ان خیالات کو میرے اپنے خیالات بتایا گیا جن کا اظہار میں نے کیا ہی نہیں تھا۔میں نے اس کے خلاف احتجاج کیا تو مجھے جواب ملا کہ آپ ہی کے کوٹ کئے گئے جملوں کو رکھا گیا ہے۔ اس سے میں نے سیکھا کہ ایک مصنف کے الفاظ جب کسی صحافی کے ذریعے کوٹ کئے جاتے ہیں تو وہ اس کی دسترس سے نکل جاتے ہیں۔وہ اپنے ہی کہے ہوئے الفاظ کی حقِ ملکیت سے محروم ہو جاتا ہے۔ تاہم اس کا حل بہت آسان ہے۔ اور میں امید کرتا ہوں کہ آپ بھی اس سے راضی ہوں گے کہ ہم ملے ، ہم نے تفصیل سے بات چیت کی ، ہم ان موضوعات پر متفق ہوئے۔آپ نے سوال نامہ تیار کیا اور میں نے جوابات۔۔ اور آخر میں ، حق اشاعت بھی جوڑ دیا جائے تو بہتر ہے۔ اس سے سب کچھ صحیح اور صاف ہو گا۔
لوئیس: یہ بالکل معقول بات ہے۔ در اصل حق اشاعت Copy Rightسے تحریر کے تحفظ کی ضمانت مل جاتی ہے۔آپ نے مرکزی یورپ کے بارے میں بہت مباحث انگیز کئے ہیں۔ آپ کا زیادہ تر فکشن چیکو سلواکیہ سے متعلق ہے جب کہ آپ کے خالص علمی کام ’’دی آرٹ آف دی ناول‘‘ میں مرکزی یورپ بہت اہم ہے۔کیا آپ مرکزی یورپ کے اس تصور اور اس کے اصل پیمانے کو واضح کرنے کی زحمت کریں گے ؟
میلان: غیر معمولی طور پر وسیع اور پھیلے ہوئے اس مسئلے کے تئیں اختصار سے   کام لیتے ہوئے ہم صرف ناول کی حد تک بات کریں گے۔ وہاں [یورپ میں ]چار اہم ناول نگار ہوئے ہیں کافکا، بروچ، موسل اور گامبرو وگز۔ میں ان سب کو مرکزی یورپ کے عظیم ناول نگاروں کا جوہر کہتا ہوں۔ ناول کی تاریخ میں ،  میں ’ پروست‘ [Proust]کے بعد کسی کو زیادہ اہمیت کا حامل نہیں سمجھتا۔ انھیں سمجھے بغیر جدید ناول کو اچھی طرح نہیں سمجھا جا سکتا۔ مختصراً ، یہ ناول نگار جدیدیے ہیں اور کہا جاتا ہے کہ نئے فارم کی تلاش نے انھیں برانگیختہ کیا ، باوجود اس کے ، اسی دور میں یہ پوری طرح Grade Avant-آئیڈیا لوجی [ترقی، انقلاب وغیرہ میں ] سے محروم ہیں۔یہ ریڈکل تعطل کی ضرورت پر کبھی بات نہیں کرتے۔یہ ناول کے رسمی امکانات کو بھی قبول نہیں کرتے۔ وہ صرف ناول کو بنیادی طور پر پھیلانا چاہتے ہیں۔
 اس سے ناول کے ماضی سے ایک الگ نسبت پیدا ہوتی ہے۔’’ روایت‘‘ کے لئے ان قلم کاروں میں کوئی تحقیر نہیں ہے بلکہ روایتِ دیگر کا انتخاب ہے۔وہ انیسویں صدی کے ناول سے مسحور ہو گئے۔ میں اس دور کو ناول کی تاریخ کا ’’ نصف اول‘‘ [First Half ]کہتا ہوں۔یہ دور اور اس کی جمالیات دونوں انیسویں صدی کے دوران تقریباً بھلا ئے جا چکے ہیں اس ’’ نصف اول‘‘ کے تغافل نے ناول کو اس کی ماہیت سے محروم کر دیا۔ اور اس کے رول کو بالکل محدود کر دیا۔ اسے میں ناول کا مراقبہ کہتا ہوں۔ میں نام نہاد فلسفیانہ ناول کے بارے میں نہیں سوچ رہا ہوں جس کا مطلب ناول کی ماتحتی اور خیالات کی توضیح و تشریح ہے۔ اس طرح کا اخلاقی ناول ایک ایسا ناول ہے جسے میں پسند نہیں کرتا۔ موسل اور بروچ کی منشا بالکل مختلف ہے ، یہ فلسفہ کے بارے میں نہیں کہتا بلکہ اس کے برعکس اس علاقے کو اپنے ماتحت کر لیتا ہے جسے فلسفے نے اپنے پاس رکھا تھا۔ کچھ ما بعد الطبعیاتی مسائل ہیں جیسے انسانی وجود کا مسئلہ جسے فلسفے نے کبھی نہیں جانا کہ اسے کیسے اخذ کیا جائے اور جسے صرف ناول ہی اپنے احاطے میں لا سکتا ہے۔ ایسا کہا گیا ہے کہ یہ ناول نگار خصوصاً ___بروچ اور موسل نے ناول کو ایک انتہائی شعری اور انٹلیکچول ترکیب سے رو شناس کرایا  اور اسے تہذیبی جامعیت میں ما قبل نمایاں جگہ عطا کی۔
 یہ ناول نگار امریکہ میں نسبتاً کم معروف ہیں۔ جسے میں ہمیشہ انٹلیکچول ا سکینڈل گردانتا ہوں۔ در اصل یہ ایک جمالیاتی کج فہمی کا معاملہ ہے۔ امریکی ناول کی خاص روایت سے متعلق غور کرتے ہوئے اس بات کو بہ آسانی سمجھا جا سکتا ہے۔ پہلے پہل امریکہ، یورپی ناول کی تاریخ کے نصف اول سے خود کو نہیں بچا سکا۔دوسری بار، ٹھیک اسی دور میں جب عظیم مرکزی یورپی فلم کار اپنی شاہ کار تخلیق خلق کر رہے تھے ، امریکہ کے پاس خود اس کے ایسے عظیم قلم کار موجود تھے جو پوری دنیا کے ادب کو متاثر کر رہے تھے۔ ان میں ہیمنگوئے ، فا کنراور ڈاس پاسوس قابلِ ذکر ہیں۔لیکن موسل کی جمالیات سے ان کی جمالیات بالکل مختلف تھی۔
لوئیس: کیا ان قلم کاروں نے آپ کو متاثر کیا ہے ؟
میلان: متاثر؟ اور مجھے ، نہیں۔ یہ تو کچھ اور ہی ہے۔ میں اسی جمالیاتی سائبان کے نیچے ہوں جہاں پر یہ ہیں۔ میں اس سائبان کے نیچے نہیں ،  جہاں پر پروست اور جوئس ہیں۔ اور وہاں بھی نہیں جہاں ہیمنگوئے ہیں [باوجود ان کی تمام چاہت کے ]۔ یہ قلم کار جن کے متعلق میں کہہ رہا ہوں وہ ایک دوسرے سے بھی متاثر نہیں ہیں۔ وہ ایک دوسرے کو پسند بھی نہیں کرتے۔بروچ موسل کا نکتہ چیں ہے۔ موسل بروچ کا ناقد ہے۔گامبرو وکز،  کافکا کو نہیں بھاتا۔اور اس نے موسل اور بروچ کے بارے میں بھی کچھ نہیں کہا  اور یہ تینوں بھی اسے نہیں سمجھتے۔ ممکن ہے اگر انھیں یہ پتہ چل جائے کہ میں نے انھیں ایک گروپ میں رکھ دیا ہے تو مجھ سے خفا ہو جائیں۔
لوئیس: سلافی Slavicدنیا کی سلافی تہذیب کو مرکزی یورپ سے متعلق کرنے کا آپ کا نظریہ کیا ہے ؟
میلان:  بیشک سلافی زبانوں کے درمیان ایک اتحاد ہے۔لیکن سلافی تہذیبوں میں یکسانیت نہیں ہے اور سلافی ادب بھی ایک نہیں ہے۔ اگر میری کتابیں محض سلافی سیاق میں ہوتیں تو میں خود کو پہچان نہیں پاتا۔ یہ ایک مصنوعی اور باطل سیا ق ہے۔ مرکزی یورپی سیاق جو لسانی طور پر جرمن۔ سلافی۔ہنگارین ہے میری کتابوں کے لئے صحیح پس منظرہے لیکن باوجود اس کے یہ تناظر ناول کے معنی اور اقدار کو اجاگر کر سکتے ہیں جو یورپی ناول کے سیاق ہیں۔
لوئیس: آپ نے بارہا یورپی ناول کا تذکرہ کیا ہے۔ اس کا مطلب یہ تو نہیں کہ امریکی ناول عموماً کم اہم ہیں ؟
میلان: آپ نے درست فرمایا۔ در اصل اس کے لئے میں صحیح اصطلاح نہیں ڈھونڈ پا رہا ہوں۔ اگر میں کہتا ہوں کہ ______مغربی ناول_____تو ایسا کہا جائے گا کہ میں روسی ناول کو نظر انداز کر رہا ہوں۔ اگر میں کہتا ہوں کہ ____عالمی ناول_____تو اس سچائی کو چھپا رہا ہوں کہ جس ناول کے بارے میں بات کر رہا ہوں وہ تاریخی طور پر یورپ سے وابستہ ہے۔ اسی لئے میں ’’ یورپی ناول‘‘ کہتا ہوں۔لیکن میں اس ضابطے کو سمجھتا ہوں۔ جغرافیائی اصطلاح کے طور پر نہیں بلکہ روحانی اصطلاح کے طور پر جو امریکہ اور اسرائیل میں رائج ہے۔ جسے میں ’’یورپی ناول‘‘ کہتا ہوں اس کی تاریخ سروینٹس [Cervantes]سے فا کنر تک جاتی ہے۔
لوئیس: ان قلم کاروں میں جنھیں آپ نے پیش کیا ہے ، جو ناول کے ارتقا سے جڑے ہیں اور ناول کی تاریخ میں بڑی اہمیت کے حامل ہیں۔ ان میں کوئی خاتون کا نام شامل نہیں ہے۔ آپ مجھے ٹوک سکتے ہیں اگر میں غلط کہہ رہا ہوں۔ کیا آپ اس کی وضاحت کریں گے کہ آپ کے مضامین اور انٹرویوز میں خواتین قلم کاروں کا کوئی ذکر نہیں ہے ؟
میلان: یہ ناول کی صنف کا ذکر ہے نہ کہ اس کے قلم کاروں کی صنف کا جو ہمارے اندر دلچسپی پیدا کرتے ہیں۔ تمام بڑے اور سچے ناول ذو معنی ہوتے ہیں۔ اسی لئے کہا جاتا ہے کہ ناول دنیا کے تمام زن و شو کے نظریۂ فکر کا احاطہ کرتا ہے۔ قلم کاروں کی جنس ان کا ایک طبعی،  حیوانی اور نجی معاملہ ہے۔
لوئیس: آپ کے تمام ناول واضح طور پر آپ کے چیک تجربات [Czech Experience] کے مظہر ہیں مجھے تعجب ہے کہ ایک دیگر سماجی تاریخی مثلاً فرانسیسی [اور ایسا سمجھا جائے آپ اس گھر میں ہیں جو پیرس میں ہے ]سیاق سے آپ اس طرح کا فکشن خلق کرنے کا خود کو اہل سمجھتے ہیں ؟
میلان: اس پر ہم غور کریں گے۔ تھوڑے لمحے کے لئے صرف اتنا ہی کہوں گا کہ ۴۵ برس کی عمر تک چیکو سلواکیہ میں رہا۔ بطور قلم کار میرا کیرئیر تیس ۳۰ سال کی عمر سے شروع ہوا۔ میں ایسا کہہ سکتا ہوں کہ میری تخلیقی زندگی کا بڑا حصہ فرانس میں گزرا ( اور گزرے گا) میں زیادہ سے زیادہ فرانس سے جڑا ہوں۔
لوئیس: آپ کی کتاب ’’ دی آرٹ آف دی ناول‘‘ یقیناً ایک دلکش Personal Testimony[شخصی شہادت یا گواہی]ہے۔ میرے خیال میں اس کتاب میں بصارت کے علاوہ بھی ایک کشش اور ہے جو جمالیاتی تجربے کو عالم گیری احاطے میں پیش کرتی ہے یہ بات بھی غور کرنے کی ہے کہ کتاب ناول کی بھر پور پرسنل نظریہ پیش کرتی ہے۔
میلان: یہ صرف نظریہ ہی نہیں ہے۔ یہ ایک Practitionerکا اعتراف نامہ بھی ہے۔ذاتی طور پر میں آرٹ کے پریکٹشنز کو سننا زیادہ پسند کرتا ہوں  اس کتاب کے عنوان کے لئے میرے امریکی ایڈیٹر ،  آرون آشر‘ نے کتاب کے آخری حصے سے ایک عنوانلینے کے لئے سجھایا تھا :’’Man thinks, God Laughs‘‘۔ میں آج محسوس کرتا ہوں کہ یہ عنوان زیادہ اچھا رہتا۔ لیکن میں نے اسی عنوان’’ دی آرٹ آف دی ناول‘‘ کو رکھا جس کی وجہ ذاتی اور تقریباً جذباتی تھی۔جب میں ۲۷ یا۲۸ برس کا تھا میں نے چیک ناول نگار’’Vancura Vladislav‘‘ ولادسلو وینکورا پر ایک کتاب لکھی تھی، جس کا میں بہت زیادہ لحاظ کرتا تھا۔ اس کتاب کا عنوان ’’ دی آرٹ آف دی ناول‘‘ تھا۔ وہ کتاب کبھی لائقِ اعتناتھی [اس کے لئے وینکورا کا شکریہ] لیکن نا پختہ اور نا تمام تھی جسے دوبارہ جاری نہیں کیا گیا۔ اور میں چاہتا تھا کہ کم از کم اس عنوان کو ماضی کی ایک یاد گار کی طرح زندہ رکھوں۔
لوئیس: آخر میں ، کیا آپ اپنی فکر میں ادب [ وہ ادب جس کا رشتہ دنیا سے ہو، کلچر سے ہو اور فرد سے ہو] کے تئیں کوئی تبدیلی محسوس کرتے ہیں ؟ کیا آپ کی اپنی جمالیات کے ارتقا میں کچھ اہم مرحلے بھی آئے ہیں ؟
میلان: جب تک میں تیس ۳۰ سال کا تھا میں نے بہت سی چیزیں لکھیں ____میوزک اور سب سے بڑھ کر شاعری بھی کی اور ڈرامے بھی لکھے۔ میں اپنی آرزو، اپنے اسلوب اور خود کی تلاش کے لئے مختلف سمتوں میں کام کرتا رہا۔ اپنی پہلی کہانی Laughable Loveسے ہی میں نے خود کو پا لیا تھا جو میں نے ۱۹۵۹ء میں لکھی۔ اس طرح میں ایک نثر نگار بن گیا اور ایک ناول نگار بھی۔اس کے علاوہ اور میں کچھ نہیں ہوں۔ تب سے میری جمالیات نے ہیئت نہیں بدلی۔
٭٭٭



میرا تخلیقی سفر
سلام بن رزاق

پچا س پچپن برس کا عرصہ بیت گیا۔وہ ر۱ت ڈراؤنے خو۱ب کی طرح آج بھی میری یاد داشت کا حصہ ہے۔ میری عمر کا چھے سات برس کی رہی ہو گی۔ بمبئی سے چند کوس کے فاصلے پر پنو یل کے ایک چھوٹے سے مکان کے چھوٹے سے کمرے میں میری ماں اپنی زندگی کی آخری گھڑیاں گِن رہی تھی۔ خاندان کی چار پانچ خواتین کے ساتھ محلے کی چند عورتیں بھی اُس کے سِرہانے بیٹھی اُس کے حلق میں پانی کے قطرے ٹپکا رہی تھیں۔میر ی ماں کی سانسیں تیز تیز چل رہی تھیں۔ اور رہ رہ کر گلے سے خر خر کی آوازیں نکل رہی تھیں۔ وہ تو مُجھے بہت بعد میں معلوم ہوا کہ اس کیفیت کو ’عالم سکرات‘ کہتے ہیں۔میں کمرے کے ایک کونے میں بیٹھا گھبرایا گھبرایا سا یہ سب دیکھ رہا تھا۔ میری سمجھ میں کُچھ نہیں آ رہا تھا۔کہ اچانک میری ماں کو کیا ہو گیا ہے۔وقت گُزرتا جا رہا تھا۔عورتوں کی دبی دبی سرگوشیاں مکھیوں کی بھنبھنا ہٹ کی طرح جاری تھیں۔پتا نہیں کب میری آنکھ لگ گئی اور میں وہیں کمرے کے ایک کونے میں لڑکھڑا کر سو گیا۔نہ جانے میں کتنی دیر تک سوتا رہا اچانک عورتوں کے چیخنے چلانے سے میری آنکھ کھل گئی۔گھر میں کہرام مچا ہوا تھا۔سب کے ساتھ میں بھی رونے لگ گیا۔میری ماں مر چکی تھی۔کسی نے مجھے ماں کے سرہانے لے جا کر بٹھا دیا۔اور میرے ہاتھ میں ’بی بی مریم‘ کے قصے کی کتاب پکڑا دی۔ماں کی میت کے سرہانے بیٹھ کر میں بی بی مریم کا قصّہ پڑھنے لگا۔قصّے کے آخر میں ننّھے حضرت عیسیٰ اپنی ماں کی وفات پر اُن کے قدموں میں بیٹھ کر زار و قطار روتے ہیں۔ خُدا کے حُکم سے حضرت جبریل اُنہیں تسّلی دینے آسمان سے زمیں پر اُترتے ہیں۔پتا نہیں اُس قصّے میں اور میری ماں کی موت میں کیسی مماثلت تھی کہ میں اُس منظر کو آج تک بھُلا نہیں پایا۔      
میر ی ماں اُس محّلے میں اکیلی خاتون تھیں جو حرف آشنا تھیں۔محّلے کی عورتیں ہر جمعرات کو ہمارے گھر میں اکھٹا ہوتیں اور میری ماں گیارہویں اور محرم کی مجلسوں کے علاوہ نور نامہ، عہد نامہ،  بی بی مریم کا قصّہ دائی حلیمہ کا قصہ،  جناب سّیدہ کی کہانی جیسی کتابیں پڑھ کر سُنایا کرتی تھیں۔میں بھی ماں کے پہلو سے لگ کر وہ قصّے سُنا کر تا تھا۔ قصّے سُنتے سُنتے قصّے پڑھنے کا چسکا پڑ۱۔جو کتاب ہاتھ لگتی پڑھ ڈالتا اور بعد میں نمک مرچ لگا کر دوستوں کو سُنایا کرتا۔اُنھیں بھی خُوب مزا آتا۔ اُس زمانے میں تفریح کے ذرائع مختلف تھے۔ گلی ڈنڈا ٬ کرکٹ اور کبڈی جیسے کھیلو ں کے ساتھ پاس کے جنگلوں باغو ں میں بھٹکنا ٬ کیریاں اور جامن توڑنا ٬ پھندا لگا کر گرگٹ پکڑنا ٬ چھڑی سے مچھلی کا شکار کرنا تالاب یا ندی میں نہانا بھینسوں کی پیٹھ پر سواری کرنا اور گدھے کی دُم میں کنستر باندھنا ہم دوستوں کے دلچسپ مشاغل تھے۔ اُن مشاغل میں اب میری قصہ گوئی کا بھی اضافہ ہو گیا تھا۔ مُجھے کہا نیا ں پڑھنے اور قصّے سُنانے کا شوق تو تھاہی۔ پنجم ششم تک آتے آتے تک بندی کا چسکا بھی پڑ گیا۔مجھے  یاد ہے ایک بار کسی شرارت پر ہمارے ٹیچر نے تمام لڑکوں کو کلاس سے باہر نکال دیا۔ ہم ایک گھنٹے تک دھوپ میں کلاس سے باہر کھڑے رہے۔اس دوران میں نے ٹوٹا پھُو ٹا منظوم معافی نامہ لکھ لیا۔ سب لڑکوں نے اُس پر دستخط کیے اور وہ معافی نا مہ لے کر ٹیچر کی خدمت میں حاضر ہوئے۔ظاہر ہے معافی نامہ پڑھ کر ٹیچر کی ساری خفگی جاتی رہی اور اُنھوں نے چند نصیحتوں کے بعد ہمیں کلاس میں بیٹھنے کی اجازت دے دی۔ اُس معافی نامے کا اثر یہ ہوا کہ میں اچانک پوری کلاس کا ہیرو بن گیا اور ٹیچر بطور خاص مُجھ پر مہربان ہو گئے۔ اُس کے بعد وہ اکثر کبھی یومِ آزادی یا یومِ جمہوریت پر تو کبھی کسی مہمان کی آمد پر مُجھ سے اِستقبالیہ گیت لکھواتے اور مہمان سے بڑے فخریہ انداز میں میرا تعارف کرواتے۔ ہفتم جماعت تک وہ میرے اُستاد تھے۔ ہفتم جماعت میں ،  میں پورے ضلع میں اوّل نمبر سے کامیاب ہوا۔مجھے سرکار سے ا سکالر شپ تفویض ہوئی جو مہینہ دو روپے کے حساب سے تین برس تک ملتی رہی۔میری کامیابی پر ہمارے ٹیچر میرے گھر آئے اور میرے ابّا کو مبارکباد دی۔ابّا نے کسی خاص گرم جوشی کا مظاہرہ نہیں کیا۔اُنہیں پڑھنے پڑھانے سے کوئی دلچسپی نہیں تھی۔
وہ صرف اپنی ذات میں مست رہنے والے شخص تھے۔میرا سکول جانا یا نا جانا اُن کے لیے کوئی معنی نہیں رکھتا تھا۔ایک دفعہ تو وہ کسی بات پر خفا ہو کر میرا ا سکول چھُڑانے اور مُجھے کسی سوڈا فیکٹری میں مزدوری کرانے کے در پے ہو گئے۔ ہمارے رشتے کی ایک خاتون نے اُنہیں سمجھا بجھا کر اُن کا غُصہ فرد کیا۔ اگرچہ وہ خاتون مُجھے ایک آنکھ نہیں بھاتی تھیں مگر اُن کا یہ ا احسان میں کبھی نہیں بھول سکتا۔
ہفتم کامیاب ہونے کے بعد ثانوی تعلیم کے لیے پنویل میں کوئی اُردو میڈیم ہائی ا سکول نہیں تھا۔ مجبور اً مجھے اور میرے چند ساتھیوں کو مراٹھی  میڈیم لینا پڑا۔ مراٹھی ا سکول میں داخل ہونے کے بعد حالات یکسر بدل گئے۔ مراٹھی سے ہماری تھوڑی بہت واقفیت ضرور تھی مگر ہم اُردو میڈیم کی سی خود اعتمادی اور مہارت مراٹھی میڈیم میں پیدا نہیں کر سکے۔ بس کسی طرح سالانہ امتحان میں کامیاب ہو جاتے تھے۔ نصابی کتابوں سے قطع نظر مُجھے یہیں مراٹھی ادب سے خاص طور پر مراٹھی فکشن سے دلچسپی پیدا ہوئی۔اور میں نے وی۔۔۔۔۔.سی کھانڈیکر کی ایک کہانی آئی یعنی ’ماں ‘کا ترجمہ کر ڈالا۔ یہ کہانی ہمارے نویں جماعت کے نصاب میں شامِل تھی۔ بعد میں وہ روز نامہ اِنقلاب۔‘کے ہفتہ وار ی ادبی صفحے میں شائع ہوئی تھی جِسے اصغری بیگم سحر ایڈٹ کیا کرتی تھیں۔ یہ میری فکشن میں پہلی تحریر تھی۔ محرم کی مجلسوں میں مولوی صاحب کے وعظ سے پہلے بچّے اور نوجوان نعتیں یا مرثیے پڑھا کرتے تھے۔ میں نے اُس زمانے میں کُچھ مرثیے بھی لکھّے جو دین دُنیا ،اور آستانہ جیسے مذہبی پرچوں میں شائع ہوئے۔ کُچھ نظمیں ہماری زبان میں بھی شائع ہوئیں جِسے اُس وقت آل احمد سرور صاحب ایڈٹ کیا کرتے تھے۔ میں اُن نظموں  کی اشاعت پر بہتا خوش ہوتا تھا۔مگر اس چھوٹے سے قصبے میں میری کاوشوں کی داد دینے والا کوئی نہیں تھا۔نہ گھر میں نہ باہر___پنویل میں قوالیاں تو خوب ہوتی تھیں مگر مشاعروں کا کوئی رواج نہیں تھا۔ میں اور میرے دو ایک ساتھی ٹرکوں پر  لدے بوروں پر بیٹھ کر بمبئی کے رنگ بھون یا صابو صدیق گراؤنڈ میں انڈو پاک مشاعرے سننے آیا کرتے تھے۔ ترقی پسند شعراء میں سردار جعفری، ساحر لدھیانوی،  مجروح سلطان پوری ہمارے ہیرو ہوا کرتے تھے۔ جب فکشن پڑھنے کا شوق ہوا تو کرشن چندر آئیڈیل بن گئے۔
 اگر چہ مفلسی اور ناداری سایے کی طرح ساتھ ساتھ چل رہے تھیں۔ تاہم میں اب عمر کے اس مرحلے میں تھا جب دل کے زخم بھی پھولوں کی طرح مہکنے لگتے ہیں  اور آنسو موتیوں میں ڈھل جاتے ہیں۔ گریباں کے چاک سے خورشید طلوع ہوتا ہے اور راتوں کی پر اسرار تنہائی میں پازیب کی جھنکار سنائی دینے لگتی ہے۔
 وہ لڑکی دو چار مکان چھوڑ کر میرے پڑوس میں ہی رہتی تھی۔ برسوں سے اسے ا سکول آتے جاتے یا دوسری لڑکیوں کے ساتھ ا کّڑبکّڑ،  پھُگڑییا آنکھ مچولی کھیلتے دیکھتا رہتا تھا۔ایک دن باہر برسات ہو رہی تھی اور میں  انی کھولی کی کھڑکی میں رم جھم رم جھم بارش کا لطف لے رہا تھا کہ اچانک وہ نظر آ گئی۔ سر سے پاؤں تک پانی میں شرابور ، بالوں سے پانی کے قطرے ٹپک رہے تھے اور کپڑے بھیگ کر بدن سے چپک گئے تھے۔تب اچانک میں نے محسوس کیا کہ یہ تو وہ لڑکی نہیں ہے جسے روز بستہ لے کر ا سکول آتے جاتے میں دیکھا کرتا تھا۔ وہ اچانک بڑی ہو گئی تھی۔ اس دن کے بعد سے ہر لمحہ خیال کے افق پر ایک دھنک سی تنی رہتی۔
اگر چہ پنویل میں ادبی ماحول نہیں تھا پھر یہ لکھنے کی لت مجھے کیوں اور کیسے پڑی  اس کا کوئی تسلی بخش جوا ب میرے پاس نہیں ہے البتہ اس سلسلے  میں ایک چینی کہاوت ضرور یاد آتی ہے۔’’پرندے اس لئے نہیں گاتے کہ ان کے پاس گانے کے لئے کوئی جواز ہے۔ پرندے اس لئے گاتے ہیں کہ ان کے گیت ہیں ‘‘۔شاید مین بھی اس لئے لکھتا ہوں کہ میرے پاس لکھنے کے لئے کچھ ہے۔
پڑھنے کا شوق جاری تھا مگر پنویل میں نہ کوئی کتب خانہ تھا نہ میری اتنی استعداد تھی کہ کتابیں خرید کے پڑھ سکتا۔ بس مانگے تانگے سے اپنے مطالعے کی پیاس بجھا تا رہا۔ داستان امیر حمزہ ، الف لیلٰی ، طوطا مینا ، حاتم طائی ،باغ و بہار، تاریخ اسلام ، مولانا عبدالحلیم شر ر ، نسیم حجازی کے تاریخی ناول ،  ابن صفی کے جاسوسی ناول غرض جو کتاب جس سے مل جاتی پڑھ ڈالتا۔ نثری داستانوں اور ناولو ں کو پڑھتے پڑھتے میرے اندر بھی نثرمیں کُچھ لکھنے کی خواہش جاگی۔ لہٰذاتک بندی کے ساتھ ہی افسانے کی طرف راغب ہوا۔
 غالبًا ۱۹۶۲؁ میں پہلا افسانہ ’رین کوٹ ‘ کے نام سے لکھّا جو ماہنامہ شاعر میں شائع ہوا۔ پھر اس کے بعد حا لات کُچھ ایسے پیدا ہوئے کہ چھے سات برس تک قلم و قرطاس کا رشتہ منقطع رہا۔ وہ بھیگی بھیگی سی لڑکی کہیں اور بیاہ دی گئی۔ وجہ یہ تھی کہ وہ کوکنی برادری سے تعلق رکھتی تھی اور میں کوکن میں پیدا ہونے کے باوجود کوکنی نہیں تھا۔ میرے والد آندھرا پردیش سے ہجرت کر کے یہاں آئے تھے۔ اُس زمانے میں کوکن برادری کی لڑکی کیسی غیر گھرانے میں بیا ہی نہیں جاتی تھی۔ اُس پھانس کی کسک کو میں آج بھی محسوس کرتا ہوں۔ داغستانی شاعر رسول حمزہ کے مطابق ’’ جو تیر جسم میں گھُسے وہ تو نکالا جا سکتا ہے لیکن جو دل میں ترازو ہو جائے اُس کا کیا کیا جائے ‘‘ میرا یک  افسانہ ’سراب زدہ ‘ اُسی پس منظر میں لکھّا گیا ہے۔ ایس۔.ایس . سی کامیاب ہونے کے بعد فوراً پیشۂ تدریس سے وابستہ ہو گیا۔ پنویل سے قریب تلوجہ نامی گاؤں میں دو برس تک ملازمت کی۔ بعد ازاں بمبئی کے ایک ٹرنینگ کالج سے ڈِپلوما کیا۔ بمبئی میونسپل کارپو ریشن میں ٹیچر کی حیثیت سے تقّرر ہوا اور پھر میں بمبئی ہی کا ہو کر رہ گیا۔ غم دوراں کے ہنگاموں میں غمِ جاناں  پس منظر میں چلا گیا اب پنویل ماضی کے اُفق پر محض ایک ٹمٹماتا ستارہ ہے۔ اسی دوران میری شادی ہو گئی اور میں گرہست آشرم میں داخل ہو گیا۔ نو بیاہتا بیوی اور چھوٹے بھائی کے ساتھ بمبئی کے مضافات کُرلا میں ٹین کی ایک کھولی کرائے پرلے کر رہنے لگا۔میرے افسانے انجام کا ر ،  باہم، بیعت، ایک تکونی کہانی، ہدف، بنارسی  ساڑی اور ایسے کئی افسانوں کے کرداروں سے میں اسی جھُگی جھوپڑی میں روبرو ہوا۔گھریلو ذمّے داریوں کے ساتھ ساتھ خامہ فرسائی کا شوق جاری رہا۔مگر اب شعر گوئی کی جگہ دھیرے دھیرے افسانہ نگار ی نے لے لی تھی۔ شاید غمِ ذات کے جذبے پر غمِ حیات کا احساس غالب آ رہا تھا۔ 
میں ۶۸۔۔۔۔۔- ۱۹۶۷؁میں نیا نیا بمبئی آیا تھا۔ یہاں میرا کوئی شناسا نہیں تھا۔ انجمن ترقی اُردو ہند کے حوالے سے مکتبہ جامعہ پر شاہد (شاہد علی خا ن ) سے ملاقات ہوئی۔ وہاں ہر سنیچر کی شام کو بمبئی کی بیشتر ادبی شخصیتیں اکٹھا ہوتی تھیں یوں وہاں گاہے ما ہے جناب علی سردار جعفری ، اختر الایمان ، ساحر لدھیانوی ، ظ.انصاری اور جاں نثار اختر جیسے نامور ادیب اور شاعر بھی آ جاتے تھے مگر جناب باقر مہدی ،، ندا فاضلی، یوسف ناظم ،محمود سروش ، فضیل جعفری ، انور خان۔ مرزا عزیز جاوید ، محمود چھاپرا، عنایت اختر، زکریا شریف۔  ابوبکر مرچنٹ وغیرہ اُس محفل کے مستقل شر کا تھے۔ اس وقت تک میری کُچھ کہانیاں شاعر ‘کتاب‘ شمع‘  بلٹز وغیرہ میں چھپ چُکی تھیں اور لوگ باگ میرے نام سے واقف ہو چُکے تھے۔ 
اُس زمانے میں ہر سنیچر کو مکتبہ جامعہ کی محفل میں شریک ہو نا میرا معمول بن گیا تھا۔ میں چو کہ نو آموز تھا اور نو وارد بھی اس لیے مکتبہ کے ایک گوشے میں بیٹھا خاموشی سے سب کی باتے سنتا رہتا۔ وہاں ہونے والی گفتگو اس اعتبار سے بہت اہم ہوا کر تی تھی۔ کہ اُس گفتگو میں نہ صرف ادب کی سمت و رفتار کا پتا چلتا تھا بلکہ عالمی ادب کا منظر نامہ بھی زیر بحث آ جایا کرتا تھا۔ باقر صاحب کی ادبی موشگافیوں کے علاوہ اُن کے بُلند قہقہے ، ند افاضلی کے چٹکلے،، یوسف ناظم کے پُر مزاح فقرے ،فضیل جعفری کی ناقدانہ رائے زنی، درمیان میں محمود چھا پرا کی بے تکلفانہ جُملے بازی سے پوری محفل زعفران زار بنی رہتی تھی۔ ان سب پر مستزاد شاہد علی خان کے مسکراہٹیں بکھیرتے دھواں دھار کش  ___  آج جبکہ اس قسم کی محفلیں عنقا ہو چکی ہیں تو احساس ہوتا ہے۔ کہ نوجوانوں کی ذ ہنی تربیت کے لیے ایسی محفلوں کی کتنی اہمیت ہوتی ہے۔ ۱۹۷۰؁ء تک آتے آتے ترقی پسند تحریک رو بہ زوال ہو چکی تھی اور جدیدیت نے ایک طاقتور رجحان کی شکل میں اپنا سکّہ جما لیا تھا۔ اس عہد میں ہئیتی اور معنیاتی سطح پر کافی تجربے کیے گئے۔ اِن تجربوں کی کی روشنی میں افسانے نے مختلف جہتوں میں سفر کیا ،نئی نئی زمینیں دریافت کی گئیں۔ مگر آگے چل کر ان تجربوں کی روح میں اُترنے کی بجائے اُن کی ایسی اندھا دھند تقلید کی گئی کہ افسانہ معنی کے اعتبار سے تو چیستاں بن گیا اور ہیئت کے لحاظ ایک ایسی ٹکسال جس میں افسانے سکّوں کی طرح ڈھل کر نکلنے لگے۔ یک رنگ ،یک خیال اور یک سُرے۔ اس طرح افسانہ محض الفاظ کا مکٹر جال بن کر رہ گیا جس میں معنی کو کھوجنا گھاس میں سوئی تلاش کرنے کے مترادف تھا۔ 
۱۹۷۰ء  کے بعد کے لکھنے والوں کے سامنے سب سے بڑا مسئلہ اپنی شناخت کا تھا۔لہٰذا اُنہوں نے ترقی پسندوں کی واشگاف مقصدیت اور جدید یوں کی تنہائی کے کرب والی مریضانہ ذہنیت سے احتراز برتتے ہوئے دونوں کے مثبت عناصر سے کسب فیض کیا اور اپنی ایک علاحدہ شناخت قائم کر نے کی کوشش کی۔
میرا افسانہ بھی معاصر افسانے کا ہم رکاب ہے۔ اُسی زمانے میں ، میں نے ہندی میں بھی لکھنا شروع کر دیا تھا۔ ہندی میں میری کہانیاں ‘ کہانی ‘نئی کہانیاں ‘ دھرم ُیگ اور کہانی کا ر جیسے پرچوں میں شائع ہوتی تھیں۔ ہندی کے پرچوں میں آج بھی میری کہانیاں چھپتی رہتی ہیں۔ لہٰذا ہندی والوں کے حلقے میں مُجھے کبھی مغائرت کا احساس نہیں ہوا۔
۰۱۹۷۷؁ء  میں میرا افسانوی مجموعہ ‘ ننگی دوپہر کا سپاہی ‘ چھپا جس کا قارئین اور ناقدین دونوں نے خوش دلی سے استقبال کیا____  رسالوں میں حوصلہ افزا تبصرے چھپے۔ توصیفی خطوط موصول ہوئے ____    میں بظاہر خوش تھا ____   اندر سے ایک عجیب انجانا سا خوف مُجھے گھیرے ہوئے تھا  ____مُجھے محسوس ہوا کہ میں لمبی پد یاترا پر نکلا ہوں۔ جس کا کوئی انت نہیں ____  دادو تحسین کے نعروں سے فضا گونج رہی ہے مگر سرپر دھوپ کی چادر بھی تنی ہے۔ گلے میں پھول مالائیں ہیں مگر تلوؤں میں چھالے پڑے ہیں۔ اور آگے راستہ پُر خار ہے۔ پیچھے مُڑ کر دیکھنے کا سوال نہیں تھا ____  اگر میں ایسا کرتا تو کسی جادو کے زور سے پتھر کا ہو جاتا۔ اس خوف میں چلتا رہا____  اور آج بھی متواتر چل رہا ہوں۔ میرا سفر جاری ہے ____  میں اس سفر میں لمحہ لمحہ ٹوٹتا ہوں ،ریزہ ریزہ بکھرتا ہوں۔ افسانہ لکھنا میرے نزدیک اپنے اِسی کِرچی کِرچی وجود کو سمیٹنے کا نام ہے۔ جس کے وسیلے سے میں اپنے آپ کو ماحول کی جبریت سے آزاد کرتا رہتا ہوں۔ میرا افسانہ دراصل میری نجات کا ذریعہ ہے ____  کہتے ہیں ____  سیپی کے سینے میں جب کوئی ذرّہ گڑ جاتا ہے تو وہ اُس کے اندر ٹیس پیدا کرنے لگتا ہے۔ سیپی اس کی کسک کو کم کرنے کے لئے اپنے اندر ایک قسم کا لعاب پیدا کرتی ہے۔ اور لعاب کو اُس پھنسے ہوئے ذرّے کے گرد لپیٹتی رہتی ہے۔ رفتہ رفتہ ذرّے پر لعاب کی تہہ جمنے لگتی ہے۔ پھر ایک وقت ایسا آتا ہے کہ وہ ذرّہ لعاب سے مل کر موتی بن جاتا ہے۔ افسانہ لکھنا بھی دراصل اپنے اندر پھنسے کسی خیال ہی کی کسک ہے جو افسانہ نگار کے جگر میں گڑ تے گڑتے بالآخر افسانے کی شکل اختیار کر لیتی ہے۔
اکثر کوئی خیال ، کوئی واقعہ ،کوئی کردار اچانک میرے سامنے آ کھڑا ہوتا ہے اور کسی بیتال کی طرح میرا تعاقب کرتا ہے۔ تب میں حتی الامکان اس سے دامن بچاتا ہوں ، آنکھیں چُراتا ہوں ،منہ چھپاتا ہوں مگر میرا پیچھا نہیں چھوڑتا تاوقتیکہ میں اُسے کسی مؤکل کی طرح اپنے قابو میں کر کے الفاظ کی بوتل میں بند نہیں کر دیتا۔ 
میرا ہر افسانہ میرے ماحول کا زائیدہ ہے۔ میں اپنی ذات کے آئینے میں اپنے اطراف کے لوگوں کی حرکات و سکنات کا مشاہدہ کر تا رہتا ہوں۔ میرے بیشتر افسانوں کے کردار خود میری ذات سے کچھ اس طرح بر آمد ہوئے ہیں کہ اُنھیں یوں اچانک اپنے سامنے دیکھ کر میں حیران رہ گیا ہوں۔ اُن کی محبتیں ،اُن کی نفرتیں ، اُن کی شرافت ، ان کی کمینگی ُ ان کی سرکشی ُ اُن کی بزدلی ، ان کے سُکھ دُکھ ، غم و غصّہ ،سختی و نر می ،سب میرے ہی جذبہ احساس کے مُختلف عکس ہیں۔ اگر فلابیر مادام بواری ہے۔ منٹو کالی شلوار کا دلال ہے تو پھر میں بھی واسو ہوں ، ننگی دوپہر کا سپاہی ہوں ،بجوکا کی شالوں ہوں ، خصّی کا پرس رام ہوں ، کام دھینو کا مادھو ہوں ، اندیشہ کا رضی الدین ہوں۔ ، انجام کار کا راوی ہوں۔
میں ایک عام آدمی کا افسانہ نگار ہوں۔مگر یہ عام آدمی کمزور آدمی نہیں ہے۔میرے کردار وہ سخت جان افراد ہیں جو دن بھر میں بیسیوں دفعہ ٹوٹتے ہیں ، ٹوٹ کر بکھر تے ہیں۔ مگر دوسری صبح اپنے بستر سے صحیح و سالم اُٹھتے ہیں۔ وہ روز شکست کھاتے ہیں مگر زندگی جینے کا حوصلہ نہیں ہارتے۔ میرا افسانہ نعرہ نہیں چیخ ہے۔ بسا اوقات ایسی چیخ جو سینے میں گھُٹ کے رہ جاتی ہے۔ میرے کردار پکا سو کی عالمی شہرت یافتہ تصویر گویر نیکا، کے اُس گھوڑے کی مانند ہیں جو جاں کنی کے عالم میں چیخ رہا ہے۔ اُس کی دلخراش چیخ کو بظاہر ہم اپنے کانوں سے سُن نہیں پاتے البتہ اُس کی خوفناک مگر خاموش گونج ہمارے وجود میں ایک پُر شور طوفان کی سی کیفیت پیدا کر دیتی ہے۔ یہ وہ بدنصیب لوگ جنہیں حالات کے جبر نے اپنے چکر ویوہ میں جکڑ رکھا ہے۔ وہ اس چکر ویو ہ سے نکلنا چاہتے ہیں مگر ابھیمینو کی طرح چکر ویوہ کو توڑ کر اس سے باہر نکلنے کا منتر نہیں جانتے انھیں چکریوہ سے باہر نکلنے کا منتر صرف ارجن بتا سکتا ہے مگر میرے عہد میں کوئی ارجن نہیں صرف شکھنڈی ہیں میں باغیوں کی کہانیاں اس لیے نہیں لکھتا کہ میرے عہد میں کوئی باغی نہیں ہے۔ میں فاتحین اور نائکوں کے افسانے کیوں کر لکھّوں کہ میرے عہد میں ظلم کو بہادر ی ، مکاری کو دانائی ، کج روی کو راستی اور موقع پر ستی کو سیاست کا نام دیا گیا ہے۔ 
آج سے پچیس تیس برس پہلے معاشرے میں ادب کی اہمیت اور ضرورت ایک مسلّمہ حقیقت تھی۔ ہمارے شعراء کے اشعار اور ادیبوں کے افسانے گھر میں موضوع بحث ہوا کرتے تھے۔  اُن کے نام خاندانی نام کا حصّہ ہوتے تھے۔مگر آج صارفی معاشرہ، ماس میڈیا اور پاپولر کلچر نے ادب اور آرٹ کی صورت ہی بدل دی ہے۔ آج نئی نسل کی زبان پر فلموں کے ایکٹر ،مختلف کھیلوں کے کھلاڑی سیاست داں ، لطیفے باز، بھانڈ اور میراثیوں کے ناموں کا تذکرہ ہوتا ہے۔
لوگ ریڈیو پر یا ا سکیرین پر شاعر کا کلام سُنتے ہیں مگر داد سنگر کو دیتے ہیں۔ غزل کے شائقین میں بہت کم لوگوں کو معلوم ہو گا کہ۔’’ یہ دھُواں سا کہا ں سے اُٹھتا ہے ‘‘ غزل میر تقی میر کی ہے۔ ورنہ عام طور پر لوگ سمجھتے ہیں اِسے مہدی حسن نے گا یا ہے۔ لہٰذا یہ اُنھیں کی کاوش ہے۔
آج کا عہد پر فارمنس آرٹ کا عہد ہے۔ چھپے ہوئے افسانے پڑھنا اور اُن پر دماغ پاشی کرنا نئے معاشرے میں آوٹ ڈیٹیڈ چیز سمجھی جاتی ہے۔آج کہانی پڑھنے کی بجائے دیکھنے کی چیز ہو گئی ہے ۔ اس لیے آج کے معاشرے میں چھپی
ہوئی کہانی کی اہمیت کو مشکوک نظروں سے دیکھا جانے لگا ہے ۔تحر یری ادب کے سامنے سنیما .ٹی.وی  اور کمپیوٹر ایک چیلنج کی شکل میں موجود ہیں ۔ سائنس ‘ٹکنالوجی ‘انٹر نیٹ اور سٹیلائٹ کے اس دور میں سوال جو ذہن میں آتا ہے وہ یہ ہے کہ آج معاشرے کو افسانے کی ضرورت ہے بھی یا نہیں ____؟  ذرائع ابلاغ نے نئی نسل کے ذوق کو اس قدر پامال کر دیا ہے کہ صرف افسانہ ہی نہیں پورا ادب اُس کے نزدیک شوق فضول کے سوا کُچھ نہیں ۔
بہر حال صورت حال جو بھی ہو میں اتنا جانتا ہوں کہ معاشرے کو افسانے کی ضرورت ہو یا نہ ہو مگر افسانہ میری ضرورت یقیناً ہے ۔
منٹو کی موت پر کرشن چندر نے کہا تھا۔ وہ اُردو کا واحد شنکر ہے ۔ جس نے زندگی کے زہر کو گھول کر پی لیا ہے ۔ آج کے پینسٹھ برس پہلے ممکن ہے کرشن چندر نے ایسا محسوس کیا ہو کہ تنہا منٹو زندگی کے زہر کو گھول کر پی سکتا ہے ۔لیکن آج ساٹھ‘ پینسٹھ برس کے عرصے میں یہ معاشرہ ہزار گناہ زیادہ زہر آلود ہو گیا ہے ۔ ہمارے ارد گرد چپے چپے پر اس قدر زہر پھیلا ہے کہ منٹو تو کیا شنکر بھگوان بھی اس زمین پر آ جائے تو تنہا اس زہر کو نہیں پی سکتے ۔ لہٰذا معاشرے کا یہ زہر تھوڑ  ا تھوڑ  ا ہم سب کو پینا ہو گا ۔ یہ ہمارے لیے ایک چیلنج بھی ہے اور ہماری ذمہّ داری بھی۔ ایک افسانہ نگار کی حیثیت سے میرے سامنے بھی چیلنج مو جود ہے ۔ لہٰذا میں افسانے کیا لکھتا ہوں در اصل اپنے حصّے کا زہر پی کر اپنی ذمّہ داری سے عہدہ بر آ ہونے کی کوشش کرتا ہوں ۔علیٰ ہٰذا القیاس۔
***




    
افسانے 
نیم پلیٹ
طارق چھتاری
’’کیا نام تھا اس کا ؟ اُف بالکل یاد نہیں آ رہا ہے۔‘‘ کیدار ناتھ نے اپنے اوپر سے لحاف ہٹا کر پھینک دیا اور اٹھ کر بیٹھ گئے۔
’’ یہ کیا ہو گیا ہے مجھے ، ساری رات بیت گئی نیند ہی نہیں آ رہی ہے۔ ہو گا کچھ نام وام نہیں یاد آتا تو کیا کروں ، لیکن نام تو یاد آنا ہی چاہئے۔آخر وہ میری بیوی تھی ، میری دھرم پتنی۔‘‘انھوں نے پیشانی پہ ہاتھ رکھا۔پچھتر سالہ کیدار ناتھ کے ماتھے کی بے شمار جھریاں بوڑھی ہتھیلی کے نیچے دب کر پھڑپھڑنے لگیں۔
’’ سر لا کی ماں ..........’’ ا ن کے منھ سے بے ساختہ نکل پڑا۔
’’ وہ تو ٹھیک ہے مگر کچھ نام بھی تھا اس کا۔ کیا نام تھا؟ اس کے نام کا پہلا اکچھر ..........ہاں کچھ کچھ یاد آ رہا ہے ............‘‘ انھوں نے پیر پلنگ کے نیچے لٹکا دیے اور وہ لائٹ آن کرنے کے لئے دیوار میں لگے سوئچ کی طرف بڑھے۔
’’ اس کے نام کا پہلا اکچھر ..............’’کے ‘‘ نہیں نہیں۔ہاں ہاں یاد آ گیا۔‘‘
ان کا جھریوں سے بھرا پوپلا منھ مسکرانے کے لئے تیار ہو ہی رہا تھا کہ کھانسی کا ایک ٹھسکا لگا اور پھر بھول گئے کہ وہ اکچھر کیا تھا۔
کمرے میں چاروں طرف روشنی پھیل چکی تھی۔
’’ ڈھائی بجنے کو ہیں۔‘‘ ان کی نظر ٹائم پیس پر پڑ گئی۔
ٹائم پیس .............؟ ہاں ..............ٹا..............نہیں ،  پیس.....’’سا‘‘ ارے ہاں _____
’’ سا‘‘ ہی تو تھا اس کے نام کا پہلا اکچھر۔‘‘
’’ سا‘‘ ؟ نہیں یہ تو سرلا کی ماں۔آخر نام بھی تو کچھ تھا اس کا۔‘‘ کیدار ناتھ نے جھنجھلا کر سرہانے رکھی چھڑی کو اٹھایا ، گلے میں کس کے مفلر لپیٹا اور بار بار چھڑی کو فرش پر پٹخنے لگے۔ پھر دونوں ہاتھوں میں چھڑی کو جکڑ کر اس طرح سر کے قریب لائے جیسے اس کے ہتھے سے اپنا سر پھوڑ ڈالنا چاہتے ہوں۔
’’ تعجب ہے اپنی بیوی کا نام بھول گیا !اسے مرے ہوئے بھی تو چالیس برس گذر گئے ہیں۔تین سال کا عرصہ ہوتا ہی کتنا ہے۔صرف تین سال ہی تو اس کے ساتھ رہ پایا تھا میں۔‘‘
وہ خالی خالی نظروں سے کمرے کو گھور رہے ہیں۔پلنگ، میز، کرسی اور الماری، کتابیں ..........الماری کتابوں سے بھری پڑی ہو گی ، الماری کے پٹ بند ہیں۔ وہ پلنگ کی جانب بڑھے اور پھر الماری کی طرف مڑ گئے۔ دروازہ کھولا الماری خالی تھی ____نہ اس میں کتابیں تھیں اور نہ خانے۔‘‘ ارے اس میں تو پچھلی دیوار بھی نہیں ہے۔‘‘
وہ لرز گئے اور گھبرا کر ایک پاؤں اس کے اندر رکھ دیا پھر دوسرا پاؤں ، اب وہ دروازے کے باہر کھڑے تھے۔سب کچھ خالی تھا ، ان کے ذہن کی طرح ، وہ سمت بھول گئے تھے اور الماری کے بجائے باہر جانے والا دروازہ کھول بیٹھے تھے۔ باہر سڑک پر کہرا جما ہوا تھا۔ کھمبوں کے بلب مدھم دیوں کی طرح ٹمٹما رہے تھے۔ سنسان سڑک پر انھیں لگا کہ یکایک بھیڑ امڈ آئی ہے۔ چاروں طرف شور ہو رہا ہے۔ باجے کے شور سے کان پھٹے جا رہے ہیں۔دور کہرے میں چھپی ہوئی ڈولی ____سرخ جوڑا پہنے دلہن مسکرا رہی ہے۔
سڑک پر ایک پتھر کا ٹکڑا پڑا تھا ، انھیں ٹھوکر لگی اور وہ لڑکھڑا کر کھمبے سے جا ٹکرائے ، بہت زور سے دھکا دیا تھا محلے بھر کی لڑکیوں نے ، اور پھر دروازہ بند۔
’’ کیا نام ہے تمہارا ؟‘‘ نام معلوم ہوتے ہوئے بھی اس کا نام پوچھا تھا انھوں نے۔ وہ شرما گئی تھی اور گھٹنوں میں منھ چھپا لیا تھا۔ انھوں نے پھر پوچھا تو اس نے آہستہ سے اپنا نام بتایا۔
’’ کیا بتایا تھا اس نے ؟ اف بالکل یاد نہیں۔‘‘ اور وہ چھڑی کو زمین پر ٹیکتے ہوئے تیز تیز قدموں سے چل پڑے۔ انھیں کہاں جانا ہے ؟ پتہ نہیں۔پھر بھی وہ چلتے رہے اور اب اپنے گھر سے بہت دور نکل آئے تھے۔
یہ علاقہ کون سا ہے ؟ کیلاش نگر ؟ ہاں شاید وہی ہے۔ آگے دائیں طرف ان کے دوست شرما جی کی کوٹھی ہے۔ باہر گیٹ پر نیم پلیٹ لگی ہے۔’’ ست پرکاش شرما۔‘‘ وہ ان کے دفتر کے ساتھی تھے۔ گذرے ہوئے کئی برس ہو گئے۔
اچانک کیدار ناتھ ٹھٹھکے اور رک گئے۔’’ ارے یہی تو ہے شرما جی کی کوٹھی ، ہاں باکل یہی ہے۔ وہ وہاں لگی ہے ان کے نام کی پلیٹ۔‘‘ کیدار ناتھ کو کمرے کی دھندلی فضا میں ایک تختی نظر آئی۔
’’ شرما ..........‘‘ انھوں نے پڑھا۔ ’’ رام پرکاش شرما۔‘‘
’’رام پرکاش ...........؟.نہیں ان کا نام تو ست پرکاش تھا۔ پھر غور سے دیکھا۔
’’ رام پرکاش شرما (ایڈوکیٹ)۔‘‘ صاف صاف لکھا تھا۔
انھیں یاد آیا کہ ایک روز شرما جی نے کہا تھا۔’’ میرا بیٹا رام پرکاش ایڈوکیٹ ہو گیا ہے۔‘‘
’’ اچھا تو اپنے باپ کے نام کی پلیٹ اکھاڑ کر............‘‘ کھٹ سے کوئی چیز گری۔ انھیں لگا کہ ان کے ذہن سے کوئی چیز نکل کر قدموں میں آن گری ہے۔ وہ سہم گئے اور مجرم کی طرح گردن جھکا لی۔ یہ کسی کے نام کی پلیٹ تھی۔ مگر ایک حرف بھی صاف نہیں۔ سب کچھ مٹ چکا ہے۔ ان کے جسم میں سنسناہٹ سی ہونے لگی۔ لاغر ٹانگیں جو ابھی ابھی کانپ رہی تھیں ، پیاسے ہرن کی کلانچیں مارنے کو بے تاب ہو اٹھیں۔
 وہ بھاگ رہے ہیں۔ نہیں آہستہ آہستہ چل رہے ہیں۔ یا رینگ رہے ہیں یا پھر کھڑے کھڑے ہی ................یہ تو معلوم نہیں مگر وہ اپنے گھر سے کئی میل دور سرلا کے گھر کے بہت قریب آن پہنچے ہیں۔
سرلا سے اس  کی ماں کا نام پوچھ ہی لیں گے۔
سرلا کو اپنی ماں کا نام یاد ہو گا ؟ کیوں نہیں ...........کوئی ماں کا نام بھی بھولتا ہے کیا۔
’’ پاروتی دیوی.......‘‘ ان کی ماں کا نام پاروتی دیوی تھا۔ انھیں پچھتر سال کی عمر میں بھی اپنی ماں کا نام یاد ہے۔
’’ پاروتی دیوی کی جے ..................‘‘ بچپن میں وہ اپنے با با کے ساتھ بیٹھے پوجا کر رہے تھے۔’’ بابا ..............اماں کا نام بھی تو پاروتی دیوی ہے۔‘‘ ’’ ہاں بیٹے یہی پاروتی دیوی ہیں جن کے نام پر تمہاری ماں کا نام رکھا گیا ہے۔‘‘ اور اس روز سے وہ آج تک روزانہ پاروتی دیوی کی پوجا کرتے ہیں اور جے بولتے ہیں۔ ماں تو بھگوان کا روپ ہوتی ہے ، پھر بھلا سرلا کیسے اپنی ماں کا نام بھولی ہو گی۔ کیدار ناتھ کا دل اندر سے اتنا خوش ہو رہا تھا کہ ہاتھ پاؤں پھولنے لگے۔ رفتار میں دھیما پن آ گیا مگر وہ اپنے بوڑھے جسم کو ڈھکیلتے ہوئے آگے بڑھتے چلے جا رہے تھے ____!!
’’ بابو جی آج اتنے سویرے آپ ادھر.........؟ ‘‘ سرلا نے  کسی سوچ میں ڈوبے کیدار ناتھ کو چائے کی پیالی دیتے ہوئے پوچھا۔ بوڑھے آسمان کی گود سے نئے سورج کا گولا جھانک رہا ہے۔ کیدار ناتھ کے پنجوں کی انگلیاں سرد ہو کر سُن پڑچکی ہیں ، جیسے ان میں گوشت ہے ہی نہیں اور وہ اندر سے بالکل خالی ، بالکل کھوکھلی ہو چکی ہیں ، پرندے ان کے سر پر منڈلاتے منڈلاتے سرلا کے مکان کے اوپر جا بیٹھتے ہیں اور وہ سرلا کے مکان کے باہر کھڑے کھڑے تھک چکے ہیں۔’’ میں یہاں کھڑا ہوں۔ آتے جاتے لوگ دیکھ کر کیا سوچیں گے۔ اب تو دن چڑھے کافی دیر ہو گئی ہے۔ سرلا سو کر اٹھ گئی ہو گی۔ اندر چلنا چاہئے۔
نام کی پلیٹ اکھاڑ کر ...............’’ کھٹ سے کوئی چیز گری ، انھیں لگا کہ ان کے ذہن سے کوئی چیز نکل کو قدموں میں آن گری ہے۔دھندلے دھندلے حرف ابھرنے لگے اور ان کی آنکھوں میں اندھیرا چھا گیا۔ اندھیری رات..............کہرے سے بھری ہو ئی سرد رات ....................بے شمار کتوں کے بھونکنے کی آوازیں ، کئی آوارہ کتے ان کے پیچھے لگ گئے ہیں۔وہ کتوں سے بچنے کے لئے ملٹن پارک میں گھس جاتے ہیں۔ملٹن پارک؟ اب تو اس کا نام گاندھی پارک ہو گیا ہے۔ گاندھی پارک ہو یا ملٹن پارک ،  ہے تو یہ وہی پارک جہاں وہ شادی کے دو دن بعد اسے لے کر آئے تھے۔پارک کی بارہ دری ٹوٹ کر کھنڈر بن گئی ہے۔ ٹوٹی ہوئی بارہ دری کے پتھروں کے نیچے سے ہوتی ہوئی ان کی نظریں چالیس برس پرانی بارہ دری میں گھس جاتی ہیں۔’’ آؤ یہاں بیٹھو .........کتنی خوبصورت ہیں یہ محرابیں۔‘‘ وہ دونوں سنگ مر مر کے ستون سے کمر ٹکا کر بیٹھ جاتے ہیں اور پھر وہ دنیا سے بے خبر بہت دیر تک اس کے پاس بیٹھے رہے۔مہینوں ............برسوں .....................کہ اچانک ان کی بیٹی سر لا نے انھیں چونکا دیا۔
’’ بابو جی آپ چپ کیوں ہیں ؟ کیا سوچ رہے ہیں ؟
’’ کچھ نہیں بیٹی۔ میں سوچ رہا تھا آج اتنے سویرے ..............اصل میں ،  میں نے سوچا جو گیندر کے دفتر جانے سے پہلے ہی پہنچ جاؤں تو اچھا ہے۔‘‘
’’ بابو جی آج تو اتوار ہے۔‘‘
’’ اوہ ، ہاں آج تو اتوار ہے۔ کیا کروں بیٹی ریٹائر ہونے کے بعد دن تاریخ یاد ہی نہیں رہتے۔‘‘
وہ دل ہی دل میں سوچنے لگے۔’’ دن تاریخ کیا اب تو بہت کچھ یاد نہیں رہا۔‘‘
اتنے میں جو گیندر بھی آنکھیں ملتے ہوئے آئے اور کیدار ناتھ کو پرنام کر کے صوفے پر بیٹھ گئے۔
’’ با بو جی اتنے سویرے ؟ سب ٹھیک ہے نا۔‘‘
’’ میرے جلد ی آنے پر یہ لوگ اتنا زور کیوں دے رہے ہیں۔ ضرور میرے اچانک آنے سے یہ سب ڈسٹرب ہوئے ہوں گے۔ مجھے چلے جانا چاہئے ، ابھی............‘‘
کیدار ناتھ کو خاموش بیٹھا دیکھ کر سرلا بول پڑی۔’’ ارے بابو جی تو بھول ہی گئے تھے کہ آج اتوار ہے ؟؟؟؟؟؟؟؟
آج اتوار ہے اور میں اس طرح بغیر بتائے یہاں چلا آیا ہوں۔ ہو سکتا ہے ان دونوں کا کوئی پروگرام ہو۔ اب میری وجہ سے ............‘‘
’’ہفتے میں  چھٹی اک ایک ہی دن تو ملتا ہے ان لوگوں کو۔مگر میں بھی تو روز روز نہیں آتا ، گھر سے چل پڑا تھا ، بس چلتا رہا اور چلتے چلتے جب سرلا کے گھر کے قریب آ گیا تو سوچا، ملتا چلوں ،  کیا یہ لوگ آج میرے لئے اپنے پروگرام نہیں چھوڑ سکتے ؟‘‘
کیدار ناتھ کی آنکھوں میں آنسو چھلک آئے ہیں۔
’’ کمبخت بڑھاپے میں آنسو بھی کتنی جلدی نکل آتے ہیں۔‘‘ وہ آنسوؤں کو چھپانے کی کوشش کر رہے تھے کہ سرلا نے ان کی آنکھوں میں جھانک کر دیکھا۔’’ یہ اس طرح کیا دیکھ رہی ہے ؟ کہیں سب کچھ سمجھ تو نہیں گئی۔‘‘
’’ کیا سمجھے گی ؟ یہ کہ میں اپنی بیوی کا نام بھول گیا ہوں اور رات بھر جاگتا رہا ہوں یا یہ کہ میں رو رہا ہوں۔‘‘
’’ بیٹی آج مجھے جو گیندر سے کچھ کام تھا ...........‘‘
’’ بابو جی مجھ سے ؟‘‘ جو گیندر نے حیرت زدہ ہو کر پوچھا۔
’’ہاں یوں ہی ،  کوئی خاص بات نہیں تھی___‘‘ پھر وہ لان کی رف جھانکنے لگے۔
’’ آج بہت سردی ہے۔تمہارے لان میں تو سویرے ہی دھوپ آ جاتی ہے۔‘‘ سرلا نے لان کی طرف دیکھتے ہوئے کہا :
’’ہاں بابوجی ، ابھی تو دھوپ میں تیزی بھی نہیں آئی اور اوس بھی بہت ہے ،  پورا لان گیلا..........‘‘
وہ  کہہ رہی تھی کہ جو گیندر بیچ میں بول پڑے۔
’’ بابوجی ابھی کچھ کام کے سلسلے میں آپ کہہ رہے تھے ........‘‘
’’ کیا یہ لوگ چاہتے ہیں کہ میں جلدی سے کام بتا کر چلتا بنوں تاکہ ان کے پروگرام ڈسٹرب نہ ہوں۔‘‘ کیدار ناتھ کھانسنے لگے اور کافی دیر تک کھانستے رہے۔ وہ کھانس رہے تھے اور سوچتے جا رہے تھے کہ اب کیا کہوں کہ بغیر سوچے سمجھے ہی بول پڑے ___
’’ بیٹے تمہیں نام یاد رہتے ہیں ؟‘‘
’’ کیسے نام بابوجی؟ ویسے میں ہمیشہ نام یاد رکھنے میں کمزور رہا ہوں ، اسی لئے ہسٹری کے پرچے میں میرے نمبر بہت کم آتے تھے۔‘‘
’’ اب کیا پوچھوں ؟ کیا سرلا سے یہی سوال کروں ؟مگر یہ تو بڑی بے تکی بات ہو گی۔ اگر سرلا خود ہی بول پڑے کہ بابو جی مجھے نام یاد رہتے ہیں ، تو جلدی سے پوچھ لوں کہ بتاؤ تمہاری ماں کا کیا نام تھا ___‘‘
کیدار ناتھ نے حسرت بھری نظروں سے سرلا کی طرف دیکھا لیکن وہ خاموش بیٹھی رہی اور پھر اٹھ کر کچن کی طرف چل دی ___
سورج چڑھے کافی دیر ہو چکی تھی۔ دھوپ میں بھی تیزی آتی جا رہی تھی۔لان کی ہری گھاس پر جمے شبنم کے قطرے اپنا وجود کھو چکے تھے۔ کیدار ناتھ نے اپنے جسم پر چڑھے گرم کپڑوں کو اس طرح ٹٹولا  جیسے وہ ڈھونڈ رہے ہوں کہ کپڑوں کے اندر جسم ہے بھی یا نہیں۔
دوپہر کا کھانا تیار تھا۔ لیکن ابھی تک سرلا سے اس کی ماں کا نام پوچھنے کا موقع نہیں مل پایا تھا۔ سرلا صبح سے کھانا تیار کرنے میں لگی ہوئی تھی۔ کیدار ناتھ باہر دھوپ میں جا کر بیٹھتے تو کبھی اندر آ کر برآمدے میں ٹہلنے لگتے۔ کبھی جو گیندر سے ادھر اُدھر کی باتیں ہوتیں اور کبھی سرلا آتی تو اس تلاش میں رہتے کہ ذرا جو گیندر اٹھ کر جائیں اور وہ اکیلے میں سرلا سے اس کی ماں کا نام پوچھ لیں۔

’’اب دوپہر کے کھانے کا وقت ہو چکا ہے۔ کھانے پر بات میں بات نکلے گی ، تب تو پاچھ ہی لوں گا۔‘‘ انھوں نے سوچا اور مطمئن ہو گئے۔
کھانے کی میز سج چکی ہے۔ سرلا نے کئی طرح کی سبزیاں بنائی ہیں ___کھانا بہت لذیذ ہے۔ آج بہت دنوں بعد اپنی بیٹی کے ہاتھوں کا کھانا ملا ہے۔ نوکر کے ہاتھ کا کھاتے کھاتے ان کا دل بھر گیا تھا۔سرلا کی ماں کے ہاتھ کا ذائقہ تو اب انھیں یاد بھی نہیں۔ اس کا نام بھی تو یاد نہیں __ان کا جی چاہا کہ جلدی سے پوچھ لیں۔
’’ بیٹی تمہاری ماں کا کیا نام تھا۔‘‘
’’ ارے یہ کیا۔ اگر اس طرح وہ کوئی سوال کریں گے تو یہ دونوں کیا سوچیں گے۔ دونوں قہقہہ مار کر ہنس پڑیں گے _____‘‘ کیدار ناتھ خود پر قابو پانے کی کوشش کرنے لگے کہ کہیں بھول کر یہ سوال ان کے منھ سے نہ نکل پڑے ___‘‘ کس سے پوچھوں ؟ کمبخت خود ہی میرے ذہن میں آ جائے تو پوچھنا ہی کیوں پڑے ؟‘‘ انھوں نے بھویں سکوڑیں ، پیشانی پر بے شمار بل پڑگئے پھر آنکھیں بند کر لیں اور اپنے ذہن سے جھوجھنے لگے۔’’ آج سرلا کا بیٹا نظر نہیں آ رہا ہے شاید اسے اپنی نانی کا نام یاد ہو____باتوں باتوں میں اس سے تو پوچھ ہی لوں گا ___‘‘’’ سرلا آج تمہارا بیٹا ......؟‘‘
’’ہاں پتا جی میں تو بتانا بھول ہی گئی۔ بی۔ اے پاس کرنے کے بعد اس نے کمپٹیشن کی تیاری شروع کر دی تھی۔ کل سے اس کے امتحان ہیں۔ دو دن پہلے ہی دلی چلا گیا ہے ____‘‘ ’’ او.......اچھا............تو گھر پر نہیں ہے۔‘‘کیدار ناتھ ایک ٹھنڈی سانس لے کر پھر کھانے میں مصروف ہو گئے۔ کھانا ختم ہو گیا اور کیدار ناتھ کو اپنی بیوی کا نام یاد نہیں آیا۔ کھانے کے بعد چائے اور پھر دیکھتے ہی دیکھتے شام ہو گئی۔ کیدار ناتھ بغیر نام پوچھے ہی وہاں سے اٹھ پڑے۔ گھر لوٹنے کے لئے بس پکڑی۔اب ان کے جسم کی ساری رگیں ڈھیلی پڑ چکی تھیں۔ ہر ایک شخص کو دیکھ کر انھیں لگتا کہ اسے ضرور میری بیوی کا نام معلوم ہو گا۔ وہ ہر ایک سے پوچھنا چاہتے ہیں مگر کوئی شخص نہ تو ان کی طرف متوجہ ہوتا اور نہ ہی کچھ پوچھنے کے لئے ان کے ہونٹ کھلتے۔ سفر جاری رہا اور پھر اچانک ایک جھٹکے کے ساتھ بس رکی۔انھوں نے کھڑکی سے باہر جھانکا اور اترنے کے لئے سیٹ سے اٹھ کھڑے ہو گئے۔
کمرے میں چاروں طرف اندھیرا ہے۔ وہ بغیر روشنی کئے بستر پر ڈھیر ہو گئے۔ اندھیرا گہرا ہو تا جا رہا تھا ، کیدار ناتھ کو محسوس ہوا کہ دیواریں ان کی طرف کھسکتی چلی آ رہی ہیں۔ انھوں نے آنکھوں پر زور دے کر دیواروں کی طرف دیکھا تو ان کی آنکھوں میں جلن ہو نے لگی۔ پورے کمرے میں دھواں بھر گیا تھا۔’’ اٹھ کر لائٹ جلا دی جائے۔‘‘ انھوں نے سوچا۔ مگر روشنی میں تو انھیں نیند ہی نہیں آتی۔ اندھیرے میں بھی کب آتی ہے۔ اب ان کی آنکھیں شعلوں کی طرح دہکنے لگی تھیں۔ جسم سے بھی آگ نکلنے لگے گی۔آگ کی لپٹیں بہت تیز  ہو گئی ہیں ،  سرلا کی ماں کی چتا جل رہی ہے ، روشنی بہت تیز ہے او انھیں نیند نہیں آ رہی ہے۔تو پھر آنکھیں نیند سے بوجھل کیوں ہوتی جا رہی ہیں _____؟جگہ جگہ سے جسم گل گیا ہے۔ وہ جدھر کروٹ لیتے ہیں ادھر سے شدید درد کی لہر اٹھتی ہے۔ ان کے ہاتھ پیر بالکل ٹھنڈے ہوتے جا رہے تھے کہ اچانک ذہن سے کوئی چیز نکل کر پلنگ کے نیچے فرش پر جا پڑی۔کیدار ناتھ اٹھ کر بیٹھ گئے۔لائٹ جلائی اور الماری کھول کر تمام کتابیں فرش پر بکھیر دیں۔ایک ایک کر کے میز کی دراز کے تمام کاغذات نکال ڈالے اور پرانے بکس سے کچھ فائلیں نکالیں پھر دیوانوں کی طرح انھیں الٹ پلٹ کر دیکھنے لگے _____کسی کاغذ کو پڑھتے ،  کسی کو پھاڑ کر پھینک دیتے اور کسی کو تہہ کر کے رکھ لیتے۔’’کمبخت اس کی کوئی چٹھی بھی تو نہیں مل رہی ہے۔‘‘ اب کیدار ناتھ نے جھنجھلا کر کتابوں ، کاغذوں اور فائلوں کو نوچ کر پھینکنا شروع کر دیا ہے۔ دونوں ہاتھ بالکل شل ہو چکے ہیں۔ سانس رکنے لگی ہے۔ انھوں نے گھبرا کر گلے میں بندھے مفلر کا بل کھولنا چاہا کہ پتہ نہیں کیسے گرفت اور تنگ ہو گئی پھر ایک جھٹکے کے ساتھ مفلر کھینچ لیا اور بری طرح ہانپنے لگے۔’’ڈھونڈنے سے کوئی فائدہ نہیں _____یاد کرنا بھی بیکار ہے ، اب کچھ یاد نہیں آئے گا۔‘‘ اور وہ یاد کرنے لگے کہ ان کی بیوی کا کیا نام تھا۔
شانتی......................؟
نہیں _________
سروجنی________
نہیں ..............نہیں .......
سرشٹھا.............؟
اف یہ بھی نہیں ____
ہزاروں نام ان کے ذہن میں تیزی سے آنے لگے۔ پھر وہ بھول گئے کہ وہ کیا یاد کر رہے تھے۔
آج کون سا دن ہے ؟
اتوار_____
نہیں اتوار تو کل تھا۔
کل؟
اتوار تو اس دن تھا جب وہ سرلا کے گھر گئے تھے اور سرلا کے گھر گئے ہوئے اب صدیاں گذر چکی ہیں۔
 ان کی آنکھوں سے زرد روشنائی ٹپک کر پورے کمرے میں پھیل گئی ہے۔ کتابیں ، کاغذات اور فائلیں ____کچھ دھندلے دھندلے حروف نظر آئے۔
’’ شرما۔ہاں میرے دفتر کے ساتھی شرما۔‘‘
’’ پورا نام کیا تھا ان کا؟۔‘‘
’’ یہ بھی بھول گیا؟۔‘‘
’’ اور ان کے بیٹے کا؟۔‘‘
’’نہیں ، اب مجھے کچھ بھی یاد نہیں ہے۔‘‘
پارک_____
’’کون سا پارک‘‘؟
’’ہاں وہی  پارک جہاں وہ کھڑی مسکرا رہی ہے۔‘‘
’’ لیکن اب تو اس پارک کا نام بھی بدل گیا ہے۔‘‘
’’ کیا ہے اس کا نیا نام؟‘‘
’’ نیا ہی کیا اب تو پرانا بھی یاد نہیں۔ میں سب کچھ بھولتا جا رہا ہوں۔‘‘
’’ میری بیٹی ____‘‘
’’ اف اس کا نام بھی نہیں یاد آ رہا ہے۔‘‘
’’ اس کے شوہر کا نام ؟‘‘
’’ہے بھگوان مجھے کیا ہوتا جا رہا ہے۔ اب تو کچھ بھی یاد نہیں۔‘‘
کیا صرف بیوی کے نام کے لئے وہ اتنے پریشان ہیں۔
نہیں ، کوئی اور چیز بھی ہے جسے وہ بھول گئے ہیں۔
’’ کیا چیز ہے وہ؟‘‘
وہ نیم پلیٹ جو بار بار ان کے ذہن سے نکل کر گر پڑتی ہے ! کیا لکھا ہے اس میں ؟ کچھ دکھائی نہیں دیتا۔ سب کچھ مٹ چکا ہے _____
دیواریں ، چھت،  دروازے اور فرش ...................کچھ بھی نہیں ہے۔دور تک پھیلا ہوا ایک بہت بڑا میدان ہے۔زمین میں جگہ جگہ دراڑیں پڑ چکی ہیں۔ سور ج کا گولا پھیل کر اتنا بڑا ہو گیا ہے کہ پورا آسمان  اس کے پیچھے چھپ جاتا ہے۔ روشنی اتنی تیز ہے کہ کچھ دکھائی نہیں دیتا کہ اچانک اور کوئی بہت چھوٹی سی چیز نظر آئی۔
’’ کیا ہے وہ ؟‘‘
’’ کوئی انسان ہے جو اپنے چاروں طرف مڑ مڑ کر دیکھ رہا ہے۔ اس کے قریب کوئی بھی نہیں ، وہ تنہا ہے ، بالکل تنہا۔‘‘
’’ ارے وہ تو میری طرف بڑھ رہا ہے ، اور اب میری آنکھوں کے اتنا قریب آ گیا کہ اس کے پیچھے سارا میدان ، آسمان اور سورج کا پھیلا ہوا گولا بھی چھپ گیا ہے۔‘‘
’’ کون ہے یہ شخص؟‘‘
’’میں ؟‘‘اور ان کی آنکھوں کے سامنے خود ان کی اپنی ذات اندھیرا بن کے چھانے لگی۔
’’ مگر میں کون ہوں ؟کیا نام ہے میرا؟‘‘
’’ایں ...................اب تو میں اپنا نام بھی بھول گیا۔‘‘ وہ ماتھے پر ہاتھ رکھ کر زور سے چیخے اور بغیر ریڑھ کی ہڈی والے آدمی کی طرح دہرے ہوتے ہوتے اپنے آپ میں سمٹنے لگے۔ انھیں لگا وہ کئی گز زمین کے اندر دھنس گئے ہیں۔ ان کا دم گھٹ رہا ہے۔سر بری طرح چکرانے لگا اور آنکھوں میں نیلے پیلے بادل امڈ آئے۔ ہاتھ پاؤں سن پڑچکے ہیں  اور گلا رندھ گیا ہے ، جیسے کوئی بہت موٹی سی چیز اس میں اٹک گئی ہو۔ کانپتا ہوا ہاتھ انھوں نے گردن پر رکھ لیا اور کھنکھارنا چاہا مگر انھیں لگا کہ کھنکھارتے ہی ہچکی آ جائے گی  اور وہ مر جائیں گے۔
’’ نہیں ..........‘‘ وہ بہت زور سے چیخے۔ ان کے ہاتھ کی گرفت گلے پر خود بخود مضبوط ہو گئی تھی۔ دھندلے دھندلے حروف ابھرنے لگے۔
’’کے ................کے ..............‘‘ اف لگتا ہے دماغ کے پرخچے اڑ جائیں گے اور زبان کٹ کر دور جا گرے گی۔ انھوں نے غور سے دیکھا،  حرف کچھ کچھ صاف دکھائی دینے لگے تھے۔’’کیدا ا ا.................‘‘
اور پھر انھوں نے پڑھ لیا۔’’ کیدار ناتھ۔‘‘ وہ خوشی سے چیخ پڑے اور گلے پر ہاتھ کی گرفت ڈھیلی پڑ گئی۔ دل بہت زور سے دھڑکا،  پورے بدن میں گد گدی سی ہونے لگی اور وہ لڑکھڑاتے ہوئے پلنگ پر جا پڑے۔
’’ کیدار ناتھ، کیدار ناتھ____‘‘ وہ زور زور سے کہنے لگے جیسے اب انھیں سب کچھ یاد آ گیا ہو۔
اپنی بیٹی کا، دوست کا،  اس پارک کا اور اپنی بیوی کا نام ___ کیدار ناتھ !محسوس ہوا کہ ساری دنیا کا نام کیدار ناتھ ہے۔
پھر آہستہ سے اٹھے ، لائٹ بجھائی اور کیدار ناتھ، کیدار ناتھ کہتے ہوئے لحاف میں گھس گئے۔
صبح ہوئی تو انھوں نے خود کو بہت مطمئن محسوس کیا۔ رات بہت گہری اور سکون کی نیند آئی تھی۔!!
٭٭٭



کٹے ہوئے تار 
ساجد رشید

مرد کسی سانڈ کی طرح سر نیوڑھا کر  پھنکارتے ہوئے اس پر ٹوٹ پڑا۔
ہوا کو چیرتی ایک بوتل آئی اور سڑک پر گر کر پھناکے سے بکھر گئی۔
خود کو بچانے کی کوشش میں اس کا ونٹی بیگ گر پڑا۔ اس کی آنکھیں خوف، حیرت اور غصے سے پھیل گئیں۔وہ زمین پر بیٹھ کر بری طرح ہانپنے لگی۔ اس نے دیواروں پر دیکھا فریم میں بھگوان اور دیویاں کھڑے مسکرا رہے ہیں۔ ایک جگہ دروپدی جی کی ساری پلو دو ساشن کے ہاتھ میں تھا۔
سانڈ جیسے آدمی نے اسے زمین پر ایسے گرایا جیسے ذبح کئے جانے والے جانور کو گرایا جاتا ہے۔
باہر سڑک پر دو چار بوتلیں گر ٹوٹیں ،  شور اٹھا اور پھر دو فائر ہوئے۔
مرد نے ایک جھٹکے سے اس کی ساری کھینچ پھینکی پھر پیٹی کوٹ  اور بلاؤز کو ایسے اتارا جیسے قصائی مردہ جانور کی کھال کھینچتا ہے۔اس نے خوف اور ذلت کے احساس سے اپنے دونوں ہاتھوں سے ستر کو چھپانے کی ناکام کوشش میں غشی جیسی کیفیت میں حقارت سے دھندلے فریم کو دیکھا۔ دروپدی جی آنکھیں بند کئے ہاتھ جوڑے کھڑی ہیں اور کرشن جی کے آشیر واد سے ساری ختم نہیں ہو رہی ہے اور زمین پر ساری کا ڈھیر لگا ہوا ہے۔
خود کو کپڑوں سے آزاد کر کے مرد بڑے بڑے ڈہنوں والے  کسی بھاری بھرکم گدھ کی طرح اس پر چھا گیا......
کانچ کے ٹکڑوں اور اینٹ پتھروں سے اٹی سڑک پر کسی بھاگتے ہوئے پیروں میں کرچی چبھی، خون ابل پڑا   ... درد کی شدت سے لڑکی نے  اپنے نچلے ہونٹ کو دانتوں میں دبا لیا اور دور تک سڑک خون کے دھبے سے داغدار ہو گئی۔
 اس نے ادھ کھلی آنکھوں سے آس پاس نظریں دوڑائیں۔ شیشے کی الماریوں میں ٹالکم پاؤڈر کے ڈبے ، کافی کے ٹن، چائے کے پیکٹ، جام کی بوتلیں ،  مچھر کھٹمل کش دوائیں ، سینیٹری ٹاویل کے پیکٹ رکھے اور آرائشِ حسن کی اشیا  رکھی ہوئی تھیں۔ الماری کے اوپر دروپدی جی کی ساری اب تک ختم نہیں ہوئی تھی اور بھگوان کرشن کے چمتکار سے وہ اب تک محفوظ نہیں تھیں۔ اس نے لیٹے لیٹے خود پر نظر ڈالی جسم پر برا کے علاوہ اور کچھ نہیں تھا۔زیرِ ناف چنگاریاں چھوٹ رہی تھیں۔ اس نے آنکھیں موند لیں مگر چھت سے ٹنگا پنکھا اس کے سر میں گھوم رہا تھا۔

باس کے لئے وہ آخری کال تھی۔’’ ساری سر لائن از انگیج‘‘ اس نے وہی گھسا پٹا جملہ دہرایا تھا ، جسے وہ گذشتہ بارہ سالوں سے اس آفس میں اسی آپریٹنگ ٹیبل ر بیٹھ کر دہراتی رہی ہے۔ وہ اکثر سوچتی پینتیس سال لمبی اس زندگی میں وہ اپنی فیملی کے لئے ایک فرماں بردار ، ذمہ دار اور خدمت گذار کماؤ پوت رہی ہے۔ باپ کی نا گہانی موت کے بعد تعلیم ادھوری چھوڑ کر اس نے ٹیلی فون آپریٹنگ کورس کیا تھا۔ نوکری حاصل کی تھی اور فالج زدہ دادی ، کمزور ماں اور ایک آوارہ جوان بھائی کو اپنے نا تواں کندھوں پر لاد کر ڈھوتی رہی ہے۔ سولہ اور بیس سال کے نازک دور میں اٹھنے والا جوالا مکھی اس کے اندر جیسے کبھی جاگا ہی نہیں۔ اس نے اپنے جوان جسم، جوان خواہشوں اور جواں احساسات پر ماں ، دادی اور بھائی کی ضروریات کو ترجیح دی۔ اس نے آئینے میں بالوں میں چمکتے چاندی کے تاروں کو دیکھا اور انھیں بڑی صفائی سے کالے بالوں کے نیچے برش سے دبا دیا لیکن کبھی یہ خیال تک نہ آیا کہ اب کی بار جب وہ دادی کے لئے دوائیں اور ماں کے لئے ٹانک اور بھائی کے لئے جام لینے کیمسٹ کی دوکان پر جائے گی تو اپنے لئے ایک ہئیر ڈائی کی شیشی ضرور خریدے گی۔ وہ اپنے بارے میں کبھی نہ سوچ سکی کیوں کہ اسے ہر لمحہ یہ خوف لگا رہتا کہ کسی کی کال مس نہ ہو جائے۔ کسی کو لائن دینے میں غفلت نہ ہو جائے کہ فرم کو صرف اس کی وجہ سے لاکھوں کروڑوں کی بزنس سے محروم ہونا پڑے۔ اس کا دماغ دل کی طرف سے ملنے اشاروں کو کبھی نہیں پکڑ سکا  مگر.....بورڈ پر جلنے والی ننھی سی سرخ، ہری روشنی کے اشارے کو فوراً پکڑ لیتا اور اس کا ہاتھ مشینی انداز میں حرکت کرنے لگتا۔  دوسری جانب کے آواز پر اس کا منھ کسی کمپیوٹر کی طرح جملے اگلنے لگتا :
’’ گڈ مارننگ متّلس......یس.....ہولڈ آن پلیز!‘‘
متّلس.....گڈ نون.....سوری سر لائن از انگیج‘‘
 اس نے شائد خود کو محسوس ہی نہیں ہونے دیا تھا کہ اس کے اپنے جسم کے اندر چلنے والی برقی لہریں بھی کوئی لائن مانگ رہی ہیں۔ اکثر یوں بھی ہوتا کہ ماں اس کو پکارتی اور اس کے منھ سے بے ساختہ نکل جاتا ’’ یس سر‘‘ تب ماں اسے عجیب نظروں سے دیکھ کر خاموش رہ جاتی۔شاید خاموشی ہی ان کے درمیان سمجھوتہ تھی۔ ہاں کبھی کبھار رات کے گہرے اندھیرے میں خود میں سمٹی گھر کی دیواریں دھیرے دھیرے اس پر جھک آتیں اور اس کے ماتھے کی شکنیں پونچھ کر بوسہ لے کر پوچھتیں :
’’ سنڈریلا تم کہاں ہو ؟ سنڈریلا تم کہاں ہو ؟‘‘
’’ کبھی چل کر باہر کی دنیا بھی تو دیکھو میری سنڈریلا‘‘
 اور وہ گھبرا کر کروٹ بدل لیتی۔ کھڑکی پر پڑتی پہلی بارش کی پھواریں اس کی روح میں آ گ بھر دیتیں اور وہ تڑپ کر تکیے میں منھ چھپا لیتی۔ اندھیرے کو چیر کر چاند جب کھڑکی سے جھانک کر اپنی سنڈریلا کو دیکھتا تو اس کے بالوں میں چمکتے چاندی کے تاروں کو دیکھ کر دھیرے سے بادلوں میں چھپ جاتا اور سارے ماحول میں دم گھونٹ دینے والا اندھیرا بھر جاتا۔ چاند کی اس بے رخی سے اس کا سینہ جل اٹھتا اور وہ اٹھ کر فریج سے پانی کی بوتل نکال کر منھ سے لگاتی اور یخ بستہ پانی گٹ گٹ حلق سے نیچے اتار کر اس پیاس کو بجھانے کی کوشش کرتی جس کا تعلق پانی سے نہیں جسم اور جذبات سے ہوتا ہے۔ ادھر ماں دیواروں کی دراڑوں کو گھورتے گھورتے پتہ نہیں کب کی سو چکی ہوتی۔ دادی پوپلا منھ کھولے خراٹے لیتی رہتی اور کمرے کا بے رحم سنّاٹا دھیرے دھیرے اس کے من میں اتر جاتا.....

ریسیور کریڈل پر ڈال کر وینٹی بیگ کو کندھے پر لٹکا کر وہ آفس سے چل دی تھی۔ لوکل ٹرین سے اندھیری اسٹیشن پر  اتر کر اس نے سبزی کے ٹھیلے والے سے پیاز اور آلو خرید کر اپنے ریگزین کے وینٹی بیگ ہی میں بھر لیا تھا۔ اس کا یہ بیگ آرائشِ حسن کا سامان رکھنے کی بجائے گھر کی ضرورت کی اشیا رکھ کر لانے کے کام آتا تھا۔ آلو پیاز کا حساب لگاتے وہ  بس اسٹاپ کی طرف بڑھ رہی تھی کہ بھگڈر مچ گئی، شور اٹھا اور جیسے آسمان پھٹ پڑا اور سوڈاواٹر کی بوتلیں  برسنے لگیں۔سڑک پر کانچ کے ٹکڑے اور پتھروں کے روڑے بکھر گئے۔سڑک پر راہ گیر اندھا دھند دوڑنے لگے جیسے ان کے پیچھے کوئی پاگل سانڈ دوڑا چلا آ رہا ہو۔ دوکانیں بند ہونے لگیں اور دیکھتے ہی دیکھتے ایسا سنا ٹا چھا گیا  جیسے اس سڑک پر کبھی کسی آدم زاد نے قدم ہی نہ رکھا ہو۔ اب بوتلوں کے ساتھ تھر اور اینٹیں بھی برسنے لگی تھیں۔ ایک لمحے کے لئے تو وہ بے جان سی ہو کر رہ گئی۔ اس نے دنگوں کے بارے میں پڑھا اور سنا تھا  لیکن کسی دنگے میں گھر جانے کا یہ اس کا پہلا اتفاق تھا۔اس کے پیر بری طرح کانپ رہے تھے اور دل اتنی زور سے دھڑک رہا تھا کہ اسے صرف دل کی دھڑکن ہی سنائی دے رہی تھی۔دفعتاً اس کی نگاہ ایک دوکان پر پڑی جس کو ادھیڑ عمر کا شخص جس نے قمیص اور پاجامہ پہن رکھا تھا ، شٹر گرا کر بند کرنے جا رہا تھا۔ وہ کانپتے ہوئے پیروں سے لپک کر دوکان میں گھس گئی اور ایک الماری سے سر کی پشت ٹیک کر لمبی لمبی سانسیں لینے لگی۔حواس جب درست ہوئے تو اس نے دیکھا کہ سامنے دیوار پر دروپدی جی اور بھگوان کرشن فریم میں مسکرا رہے ہیں۔ اسے لگا جیسے بھگوان کرشن اسے تحفظ کا یقین دلا رہے ہیں۔ شردھا سے اس کا من بھر آیا۔ اس نے ممنونیت بھری نظروں سے دوکان دار کو دیکھا ، جسے اس کے لباس کی وجہ سے مسلمان سمجھ کر خوف زدہ تھی.....دوکان دار بہت غور سے اسے دیکھ رہا تھا۔

ننگے جسم کو ڈھیلا چھوڑ کر اس نے درد سے نجات پانا چاہا مگر بوتلیں اب بھی سڑک پر گر کر اس کے دماغ میں چھنا کے پیدا کر کے پورے جسم میں کرچیاں چبھو رہی تھیں۔ مرد بڑے اطمینان سے شیشے کے اونچے کاونٹر پر دونوں بازوؤں پر سر رکھ کر خراٹے بھر رہا تھا۔ اس نے اپنے اندر امڈ آنے والے درد کو آنکھوں ہی میں سمیٹ لیا اور گھر کے خیال سے لرز اٹھی تھی۔ دادی ماں اور بھائی کے چہرے اس کی آنکھوں میں گھومنے لگے۔اسے اپنی لٹنے سے زیادہ گھر والوں کی پریشانی کا احساس تکلیف دینے لگا........میرے گھر نہ پہنچنے پر وہ کتنا پریشان ہوں گے۔ کیا کیا ہو گا ان لوگوں نے ؟ رات کھانے پر جب چھوٹا بھائی آیا ہو گا اور اسے جب اس کی غیر حاضری کا پتہ چلا ہو گا تو وہ رمی کھیلنے نہیں گیا ہو گا۔ کھانا کسی نے بھی نہیں کھایا ہو گا۔ وہ سب پولیس اسٹیشن اس کی گمشدگی کی رپورٹ درج کرانے گئے ہوں گے۔ دادی نے تو رو رو کر برا حال کر لیا ہو گا اور ماں ......ماں کی تو آدھی جان ہی نکل گئی ہو گی۔ شاید پھر اسے بے ہوشی کا دورہ پڑ گیا ہو۔ ماں کو ویسے بھی تو بلڈ پریشر ہے کہیں اسے کچھ...........ٹن ٹن ٹن ! دیوار گیر گھڑی نے اس کے دماغ پر ضرب لگا کر تین بجنے کی اطلاع دی۔
وہ جب اٹھ کر کپڑے پہننے لگی تب اسے لگا جیسے اس کا جوڑ جوڑ کھل گیا ہو۔ اس نے مرد کی طرف دیکھا جو بڑے سکون سے سو رہا تھا۔باہر کے سناٹے میں کبھی کبھار جوتوں کی دھمک اور ڈنڈے بجانے کی آواز گونج جاتی۔شاید پولیس گشت کر رہی تھی۔وینٹی بیگ کندھے پر ڈال کر وہ کشمکش میں پڑ گئی کہ اسے اس وقت باہر نکلنا چاہئے کہ نہیں ؟ باہر یقیناً پولیس ہو گی اور اسے سوالات کے نرغے میں لے لے گی۔ اسے پولیس تھانے بھی لے جا سکتی ہے ....تو کیا وہ خود پر بیتا سب کچھ سچ بتا کر اس حرام زا دے کو پکڑوا دے۔ دل نے چیخ کر کہا ’’ہاں تمہیں اس سور کے بچے کو ضرور گرفتار کروانا چاہئے ‘‘۔ اس نے سوچا یہی ٹھیک رہے گا۔ اس بلاتکاری کے ساتھ ، یہ آدمی نہیں درندہ ہے .........لیکن دماغ نے سمجھایا کہ یہ سراسر حماقت ہو گی۔ اگر پولیس نے اسے گرفتار بھی کر لیا تو اس بات کی کیا گارنٹی کہ اسے سزا ہو ہی جائے ؟ پھر مقدمہ نہ جانے کتنے سال چلے گا اور تم ہی سولی پر چڑھی رہو گی۔ بدنامی تو عصمت کھونے والی عورت ہی کی ہوتی ہے۔بلاتکاری مرد تو سماج مین سینہ تان کر اپنی مردانگی کی نمائش کرتا گھومتا ہے اور بلاتکار کی شکار عورت تو اپنے گھر پریوار میں بھی اچھوت بن کر رہ جاتی ہے ....وہ اپنے دل و دماغ کی کشمکش سے گھبرا کر   ایک اسٹول پر بیٹھ کر سوچنے لگی کہ سماج میں ویسے بھی تو حقیر سمجھی جاتی ہے  اور اس سماج میں بلاتکار کی شکار عورت تو قابلِ نفرت بن جاتی ہے۔ تو کیا میرے گھر کے لوگ بھی میرے ساتھ کچھ ایسا ہی سلوک کریں گے ؟ نہیں ،  نہیں میرا پریوار میرے ساتھ ایسا نہیں کر سکتا.......کیوں نہیں کر سکتا؟ اندر سے آواز آئی۔ تمہارا پریوار کیا اس سماج سے الگ کوئی وجود رکھتا ہے ؟ نہیں یہ سراسر حماقت ہو گی۔ اگر اسے سزا بھی ہو گئی تو تمہارے حصے میں صرف بدنامی ، نفرت اور ذلت آئے گی۔ زندگی کے ہر موڑ پر تم شرمسار کی جاؤ گی۔ کیا یہ ذلت اٹھانے کا حوصلہ ہے تم میں ؟ دل کی چیخ پر دماغ کی سرگوشی کو اس نے قبول کیا مگر وہ یہ نہ قبول کر سکی کہ اس کے اپنے ہی اس سے کترائیں گے۔ یہ کیسے ممکن ہے ؟ کیا حقیقت جان لینے پر میری شخصیت ان کے لئے بدل جائے گی ؟ کبھی نہیں تب تو انھیں مجھ سے ہمدردی ہو گی۔ وہ میرے درد کو شاید مجھ سے زیادہ محسوس کریں گے۔
آخر اس نے فیصلہ کر لیا کہ وہ گھر پر کسی کو کچھ نہیں بتائے گی۔ مگر وہ اس کے غائب رہنے پر پریشانی کا اظہار تو کریں گے ہی۔ یہ بھی پوچھیں گے کہ میں اب تک کہاں تھی؟ کیا جواب دوں گی میں انھیں ؟ اس کے سامنے اپنے جوان بھائی کا چہرہ گھوم گیا جس کی آنکھوں میں شک تھا۔ نفرت تھی، غصہ تھا! ’’ اف میں کیا کروں ؟‘‘وہ بڑبڑائی  اور ہار کر شیشے کے اونچے کاؤنٹر پر جھک گئی۔ الماری کے شیشے کو چیر کر اس کی نظریں ٹک ٹوینٹی اور ڈائزون کی زہر بھری شیشیوں میں اتر گئیں۔ مگر وہ یہاں بھی اپنے فیصلے پر اٹل نہ رہ سکی۔ چھ پر امید آنکھیں اسے گھورنے اور ملامت کرنے لگیں۔ اس نے گھبرا کر آنکھیں موند لیں۔ وہ اس وقت اپنے ذہن کو بالکل خالی چھوڑ دینا چاہ رہی تھی۔ مگر ماں اور بھائی ، گھر پہنچنے پر اس سے جو سوالات کریں گے ان کا خیال ہی اسے پنڈولم کی طرح جھلا رہا تھا۔
 خود سے لڑتے ، خیالات سے ٹکراتے اور سوالات سے ڈرتے جب اسے کافی دیر ہو گئی تو گھڑی نے چیخ کر کہا ’’ چھ بج رہے ہیں گھر جاؤ‘‘ وہ گھڑی کے حکم سے بندھی شٹر تک پہنچی ، ایک بار پلٹ کر خراٹے بھرتے مرد کو دیکھا  جس کا چہرہ نیند سے بھاری ہونے کی وجہ سے کچھ ڈراؤنا سا لگ رہا تھا۔ اس کے کھلے منھ سے رال بہہ بہہ کر کاؤنٹر پر گر رہی تھی۔ اسے لگا کہ وہ اب بھی اس سے چمٹا ہوا اور اس کے سارے جسم کو چوم چوم کر تھوک سے لتھڑ رہا ہے۔ وہ کراہیت سے مڑی اچانک اس کی نظریں دروپدی جی سے ٹکرائیں۔ مرد کو دیکھ کر کراہیت کے جس جذبے سے اس کے منھ میں تھوک اکٹھا ہو گیا تھا وہ اس نے بھگوان کرشن کو دیکھ کر نفرت سے تھوک دیا اور شٹر اٹھا کر سڑک پر نکل آئی۔
 صبح کی ہلکی روشنی پھیل رہی تھی۔ اکا دکا لوگ فٹ پاتھ ر نظر آ رہے تھے جو شاید ناشتے کا سامان لینے آئے تھے۔ وہ سوچ رہی تھی کہ گھر پر صرف دادی ہی ہو گی۔ ماں اور بھائی تو پولیس اسٹیشن یا سرکاری اسپتالوں میں اس کی ڈیڈ باڈی تلاش کر رہے ہوں گے۔ وہ خیالات سے الجھتی گھر پہنچ گئی۔ دستک پر دروازہ ماں نے آنکھیں ملتے ہوئے کھولا۔ اس کی آنکھوں کے کونوں میں کیچ بھری ہوئی تھی۔ ماں نیند سے سرخ آنکھوں سے اسے گھورنے لگی۔ چارپائی پر دادی ہمیشہ کی طرح پوپلا منھ کھولے چت سو رہی تھی۔ بھائی نہیں تھا۔ ضرور پولیس اسٹیشن اور اسپتالوں میں دوڑ رہا ہو گا۔اس کے پیر دروازے ہی میں گڑ گئے۔ ماں کی نظریں اس کے جسم کو چھید کر ہڈیوں میں اتر رہی تھیں۔ خوف سے اس کی آنکھیں دھندلا گئیں اور حلق سوکھ گیا۔ مگر اسے اب بھی ایسا محسوس ہو رہا تھا جیسے ماں کی نظریں اس کے بھیتر کی سچائی کو پڑھ رہی ہیں۔ اس نے گھبرا کر سر جھکا لیا اور اپنے پیروں کو گھورنے لگی۔
ماں سب کچھ سمجھ گئی ہے تبھی تو اسے گھور رہی ہے ،  بس ابھی پوچھ بیٹھے گی ’’ رات بھر کہاں تھی؟‘‘ اف میں کیا جواب دوں گی ؟ اس کا دل بیٹھنے لگا اور نظریں کھڑکی کی سلاخوں میں الجھ گئیں اس کو ایسا محسوس ہونے لگا جیسے وہ سلاخیں  اس کے اپنے جسم میں ٹھونک دی گئی ہیں اور وہ خود ایک فریم میں قید ہے۔
ماں نے اس کے کندھے سے وینٹی بیگ لے لیا اور فرش پر بیٹھ کر بیگ میں سے آلو اور پیاز نکال کر ٹٹول ٹٹول کر دیکھنے لگی۔ رات بھر ریگزین کے بیگ میں بند رہنے سے پیاز پنیا گئے تھے اور ان میں سے بو آنے لگی تھی۔ وہ ڈوبتے دل اور تھکے قدموں جا کر دادی کی چارپائی پر بیٹھ گئی ، دادی کا منھ اسی طرح کھلا ہوا تھا۔ حلق کا اندھیرا غار نظر آ رہا تھا۔ جس میں ایک مکھی بھنبھناتی ہوئی چکر لگا رہی تھی۔ مکھی کی بھنبھناہٹ کمرے کے گہرے تناؤ بھرے سناٹے میں کچھ زیادہ ہی محسوس ہو رہی تھی۔ ماں پنیائے پیاز کے چھلکے اتار رہی تھی اور کمرے کا سناٹا بھنور کی طرح امڈ رہا تھا۔ اس کا جی عذاب کی طرح مسلط اس سناٹے سے بری طرح اوبنے لگا تھا۔ اس نے خود کو ہلکا کرنے کے لئے کمرے میں نظر دوڑائی۔کہیں کوئی تبدیلی نہیں تھی کمرے میں ، ماں میں دادی میں ! سب کچھ ویسا ہی تھا جیسا وہ گذشتہ بارہ  برسوں سے دیکھ رہی تھی۔وہی نیم تاریک چھت جس پر جالے لٹک رہے تھے۔ سپیدی کو ترستی بد رنگ دیواریں جن پر پڑی دراڑیں ماں کو بابوجی کی شبیہ کی طرح نظر آنے لگی تھیں۔ وہی زنگ خوردہ لوہے کی چھڑ والی کھڑکی جس کے باہر آسمانوں پر پرند تیرتے پھرتے تھے اور یہاں اس کمرے میں ماں ، دادی اور چھوٹا بھائی جو گوشت پوست کی بجائے  ایسے خالی ہیولے تھے جنھیں وہ سوچ کر محسوس کرتی تھی۔
اچانک دروازے میں چھوٹے بھائی کا سایہ نمودار ہوا۔ وہ دھیرے سے چل کر جب روشنی میں آیا تو سہم گئی۔ اس کی آنکھیں لا ل ہو رہی تھیں۔ بال ماتھے پر بکھرے ہوئے تھے۔ اس کا دل سینے کے پنجرے میں زور زور سے پھڑپھڑانے لگا۔ اس کے ہاتھ پیر سرد پڑ  گئے۔ جیسے وہ اس کا گلا دبانے آگے بڑھ رہا ہو۔ مکھی کی بھنبھناہٹ یکبارگی تیز ہو گئی۔ وہ ہمت بٹور کر اٹھی اور لپک کر باتھ روم میں گھس کر دروازہ اندر سے بند کر لیا۔ اس کا دل اب بھی بری طرح دھڑک رہا تھا اور ماتھے پر پسینے کی بوندیں ابھر آئی تھیں۔ یہ سوچ کر اس کی سانس بے ترتیب چلنے لگی کہ وہ رات بھر اسے تلاش کرتا رہا ہو گا اور اب اس سے طرح طرح کے سوال کرے گا .........وہ آج سے پہلے اپنے چھوٹے بھائی سے کبھی اس طرح نہیں ڈری تھی۔ یہ آج ایسا کیوں ہو رہا ہے۔ یہ وہ خود بھی نہیں جانتی تھی وہ تو بس اس کے سوالوں اور نیزے کی انی جیسی نظروں کی چبھن سے بچنا چاہتی تھی۔ پتہ نہیں کس جذبے کے تحت اس نے ڈرتے ڈرتے باتھ روم کے دروازے کی  جھری سے آنکھ لگا دی۔ ایسا کرتے ہوئے وہ یوں ڈر رہی تھی جیسے اسے یہاں بھی کوئی دیکھ رہا ہو ، اس نے دیکھا اس کا چھوٹا بھائی لڑکھڑاتے ہوئے بڑھا اور دھم سے ننگے فرش پر چت لیٹ کر آنکھیں بند کر لیں۔ ماں نے پیاز کترتے ہوئے غصے سے گھوم کر اسے دیکھا اور اس کی انگلی پر چھری کی خراش آ گئی۔خون ابل کر بہہ نکلا۔ ماں نے انگلی کو منھ میں دبا کر اسے چوس لیا اور کوسنے دینے کے انداز میں چیخی :
’’ رات بھر جوا کھیل کر اب صبح سویرے پی کر چلا آیا ہے حرام خور۔‘‘
اس کے دل پر ایک گھونسہ پڑا وہ دھک سے رہ گئی  اسے لگا چھری سے ماں کی انگلی نہیں اس کی روح زخمی ہو گئی ہے۔ اس کی آنکھوں کے سامنے  سارا منظر ٹھہر گیا۔ اس نے دروازے پر سر دے مارا۔ دماغ کے کمپیوٹر سے کھٹ کھٹ جملے نکلے :
’’ ساری سر لائن از انگیج‘‘
صبر کی سرحدیں ٹوٹ گئیں۔ وہ آنسو جو اب تک نہ جانے کہاں رکا پڑا تھا  ضبط کے مضبوط باندھ سے ٹکرایا۔ باندھ کی دیواریں روئی کے گالے کی طرح فضا میں بکھر گئیں اور وہ بلک بلک کر رونے لگی۔

٭٭٭

    
    
کورٹ مارشل

آنند لہر 

مہینے کی پہلی تاریخ تھی۔ گوبند گھر کے اندر یوں داخل ہوا جیسے کوئی لڑائی جیت کر آ رہا ہو۔ آتے ہی اس نے ساری تنخواہ ریکھا کے ہاتھ پر رکھ دی۔’’ پورے پانچ ہزار ہیں اچھی طرح گن لو‘‘ 
 گوبند کی تنخواہ تنخواہ نہ تھی بلکہ امیدوں کی گٹھری تھی۔ یہ چوں کہ اس کی پہلی تنخواہ تھی اس پر اس کی ماں کی یہ خواہش تھی کہ وہ زندگی کی پہلی فلم اپنے بیٹے کی تنخواہ سے دیکھے گی اور اس کے باپ نے امید لگائی تھی کہ وہ ایک وقت میں بیس رس گلے کھائے گا کیوں کہ کبھی کبھار ہی اسے کسی شادی میں ایک رس گلا کھانے کو ملتا ہے اور ساتھ کے مندر میں اس کی دادی نے ایک سو پچاس روپے اسی تنخواہ میں سے چڑھائے ہیں۔ کیوں کہ یہ سب کچھ بھگوان کی مرضی سے ہوا ہے اور وہ استاد جو بغیر پیسے لئے گوبند کو حساب کے سوال سمجھایا کرتا تھا وہ بھی تو اس تنخواہ میں سے کرتے پاجامے کا حق دار تھا اور بات یہیں ختم نہیں ہوتی تمام رشتہ داروں کو بھی آدھ آدھ کلو کے مٹھائی کے ڈبے اسی تنخواہ میں سے ہی بھیجے جانے تھے اور گوبند نے یہ بھی سوچا ہوا تھا کہ اسی بار اپنی بہن کو راکھی پر زیادہ پیسے دے گا۔
گوبند کی شادی کو ابھی ایک مہینہ ہی ہوا تھا۔ شادی کے فوراً بعد اس کی نوکری لگ گئی تھی۔ جب اس نے گھر میں اعلان کیا کہ اس کی تنخواہ پانچ ہزار روپے مقرر ہوئی ہے تو گھر میں شور مچ گیا۔’’ پانچ ہزار پانچ ہزار‘‘ یہ آواز ہر طرف گونج رہی تھی۔ لگا کہ گھر کی ہر دیوار پانچ ہزار پانچ ہزار روپیوں کے نعرے لگا رہی ہو۔ ’’ یہ پیسے اکٹھے ملیں گے ‘‘ گوبند کی ماں یہ سوچ کر جیسے پاگل ہو رہی ہو کیوں کہ اس نے تمام عمر پانچ ہزار روپے اکٹھے نہ دیکھے تھے۔
اس نے زندگی میں بہت کچھ دیکھا تھا،  غریبی دیکھی تھی، بیماری دیکھی تھی،  امیروں کی باراتیں دیکھی تھی،  غریبوں کے جنازے دیکھے تھے۔پتیلے میں ختم ہوتے ہوئے چاول دیکھے تھے اور دال پر گھر میں ہوتی ہوئی لڑائی دیکھی تھی۔ بچوں کو کتابیں نہ ملنے والے واقعات دیکھے تھے ، محلے کی لڑکیاں جوان ہوتی ہوئیں اور ان کی جوانی سے ڈرتے ہوئے ماں باپ دیکھے تھے مگر پانچ ہزار روپے اکٹھے نہ دیکھے تھے  اور اگر ایک ایک روپیہ کر کے اکٹھے کرنے ہوں تو پانچ ہزار دن لگتے ہیں۔
سچائی یہ بھی ہے گوبند کی بیوی ریکھا ایک بہت بڑے افسر کی بیٹی ہے۔ باپ نے اس کی شادی ایک مقابلے کے افسر کے بیٹے  کے ساتھ کرنے کے بارے میں سوچا تھا اور ریکھا بھی اس لڑکے کو دل ہی دل میں چاہنے لگی تھی مگر ایک دن اس کی نوکری چلی گئی۔ اسے رشوت کے جھوٹے مقدمے میں پھنسایا گیا تھا۔ اس کی یہ خواہش پوری نہ ہو سکی اس لئے گوبند جو عام آدمی کا لڑکا تھا مگر شکل و صورت و چال چلن  میں اچھا تھا اس کے ساتھ اس کی شادی کر دی گئی۔
شالنی ریکھا کی پرانی سہیلی تھی۔ دونوں ایک ہی جماعت میں پڑھتی تھیں۔ شالنی کی شادی ایک بہت ہی بڑے امیر گھر میں ہوئی تھی۔ ریکھا بڑی خود دار تھی۔ اس نے کبھی بھی شالنی کو اپنی مجبوری کے بارے میں نہیں بتایا تھا بلکہ چھوٹے گھر میں رہنا،  سا دے کپڑے پہننا،  یوں ظاہر کرتی تھی جیسے اس کی زندگی کے اصول ہوں۔
 ریکھا نے یہ ظاہر کیا کہ یہ پانچ ہزار بہت بڑی رقم ہے جو شاید اس نے پہلی بار دیکھی ہے اس نے بار بار یہ روپے گنے۔وہ روپے گن ہی رہی تھی کہ اس کی سہیلی شالنی کی آواز نے اسے چونکا دیا۔
’’ ریکھا‘‘
’’ شالنی کیسی ہو ؟‘‘ ریکھا نے اس کی بات کا جواب دیا۔
’’ دن بھر گھر کے اندر ہی رہتی ہو یہ دن تو ناچنے گانے کے ہیں۔‘‘
’’ آؤ !بازار چلیں ‘‘ شالنی نے کہا۔
ریکھا کسی بھی حالت میں اپنے آپ کو شالنی سے کم نہ ظاہر ہونے دیتی تھی۔ وہ اسی بات پر خوش تھی کہ وہ کسی بھی لحاظ سے اپنے آپ کو شالنی سے کم نہ سمجھتی ہے۔
’’ میں بازار جاؤں۔‘‘   
’’ ریکھا نے گوبند سے پوچھا۔
’’ جاؤ جاؤ۔ یہ سارے روپے لے جاؤ  ، جتنے چا ہو خرچ کر لو۔‘‘
یہ سن کر ریکھا بڑی خوش ہوئی۔ وہ دونوں بازار چلی گئیں۔
راستے میں دونوں نے خوب باتیں کیں ،  کالج کے دنوں کو یاد کیا۔ جملے۔ فقرے ، گانوں کے وہ بول یاد کئے جو لڑکے انھیں دیکھ کر گایا کرتے تھے۔
شالنی نے اپنی گاڑی سارتھی کی دوکان کے باہر لگائی۔ سارتھی شال بیچنے کا کام کرتا ہے۔ شہر کے تمام بڑے افسر اس کے گاہک ہیں۔ اپنی آمدنی کا ایک حصہ اخبار نکالنے پر لگاتا ہے اور مکھیہ منتری کا انٹرویو بھی اس میں شائع کرتا ہے۔ اس کے علاوہ حکومت کی کامیابیوں کا پرچار بھی اس میں کرتا ہے۔ لوگوں کو اس نے قائل کیا ہوا ہے کہ یہ سب وہ بغیر لالچ کے کر رہا ہے مگر اصل میں بڑے بڑے افسر اس لئے اس کے گاہک ہیں کیوں کہ وہ چیف منسٹر کا خاص آدمی ہے اور چھوٹے افسر اس لئے اس کے گاہک ہیں کیوں کہ وہ بڑے افسروں کی بیویوں کو سستے شال دے کر دیگر چھوٹے افسروں کی بیویوں سے زیادہ پیسے لیتا ہے اور چھوٹے افسروں کی بیویاں اس لئے اس کی دوکان پر جاتی ہیں کیوں کہ بڑے افسروں کی بیویاں جاتی ہیں۔
انھیں دیکھ کر جیسے سارتھی کے چہرے پر چمک آ گئی ہو   اور لگا جیسے وہ کوئی بہت بڑا محاذ فتح کرنے کے لئے جا رہا ہو۔
’’ آئیے آئیے شالنی۔جی‘‘
 سارتھی نے کہا اور پھر اپنے نوکروں کو آوازیں دینے لگا۔
’’ بھولو! جلدی چائے لے آ ، اونکار  سے پانی لیکن مزے دار ہو ، جا کے لے آ‘‘
سارتھی وہ کرسی صاف کرنے لگا جہاں شالنی نے بیٹھنا تھا۔
’’ یہ؟‘‘
سارتھی کی طرف اشارہ کرتے ہوئے پوچھا۔
’’میری بچپن کی سہیلی ہے۔‘‘ شالنی نے جواب دیا۔
’’ بہن جی اسے اپنی ہی دوکان سمجھو۔‘‘
 اتنے میں نوکر چائے لے آیا اور ریکھا اور شالنی چائے پینے میں مشغول ہو گئیں۔ ٹیلی فون کی گھنٹی بجی اور سارتھی نے ٹیلی فون اٹھایا۔
’’ ڈی سی صاحب کی میم صاحب !‘‘
’’ چیف منسٹر صاحب کی میم کے لئے !‘‘
’’ حضور یہ دوکان ہی آپ کی ہے۔ سارا مال حاضر ہے  بندہ خدمت گار ہے۔نہیں نہیں بہن جی اپنی دوکان سے قیمت نہیں پوچھتے۔ اچھا اچھا نوکری لگ ئی ہے اس کی کلاس فورتھ میں۔‘‘
آہستہ آہستہ سارتھی کی عدلیہ پر بھی پکڑ ہو گئی تھی۔ ہوا یوں کہ بڑے جج صاحب وہاں تعینات ہوئے تھے جو کافی ایمان دار تھے۔ مقدمہ باز لوگ گھبرائے ہوئے تھے۔ لہٰذا اس سلسلے میں سارتھی کی خدمات لی گئیں۔ ایک چھوٹے جج کی بیوی بڑے جج کی بیوی کو دوکان پر لے گئی۔ اس سے پہلے دن میں اس نے سارتھی کو کچھ سمجھایا تھا۔ جوں ہی بڑے جج صاحب کی بیوی وہاں پہنچی ، سارتھی اٹھ کھڑا ہو گیا۔ اس نے اس کی بڑی عزت کی۔ سارتھی نے اسے کم قیمت پر کپڑے دئیے اور مطمئن کر دیا کہ وہ زیادہ نفع نہیں کماتا ہے۔ بڑے جج صاحب کی بیوی کو پورا یقین ہو گیا کہ یہ بڑا ایمان دار دوکان دار ہے۔ پھر سارتھی کا ان کے گھر آنا جانا ہو گیا۔ اس یقین کا فائدہ اٹھاتے ہوئے سارتھی نے کچھ چھوٹے ججوں کی تبدیلیاں بھی کرو اڈالیں اور کئی لوگوں کے مسئلے بھی اس نے حل کرائے۔کچھ دیر کے بعد بڑے جج صاحب کی بیوی کو سب معلوم ہو گیا  مگر اس نے یہی ظاہر کیا کہ اسے کچھ پتہ نہ ہے اور ادھر بڑے جج صاحب کو اپنی بیوی سے حد سے زیادہ پیار ہے۔
 سارتھی کے نوکروں نے ان کے آگے شالوں کا ڈھیر لگا دیا۔ نیلے ، پیلے ، گلابی اور کئی قسم کے شال۔سارتھی کی دوکان کی روشنیاں ان شالوں کو اور چمکا رہی تھیں۔ شالنی نے بڑے فخر کے ساتھ کچھ شالوں پر ہاتھ رکھا جنھیں سارتھی کے ملازموں نے پیک کر دیا۔
’’ بہن جی آپ بھی لیجئے۔‘‘
سارتھی نے ریکھا کی طرف دیکھتے ہوئے کہا۔
 ریکھا نے اپنے بدن کو سنبھالتے ہوئے   ایک شال پر ہاتھ رکھا۔ ریکھا کسی صورت میں بھی شالنی سے ہارنا نہ چاہتی تھی۔
’’ اس کی قیمت کیا ہے ؟‘‘
 ریکھا نے ایک شال پر ہاتھ رکھتے ہوئے کہا۔
’’ قیمت چھوڑئیے۔ آپ صرف پسند کریں۔‘‘ ریکھا یہ سن کر چپ ہو گئی۔
’’ آپ کو پیسے کی پرواہ ہے ‘‘ یہ کہہ کر سارتھی نے شال پیک کر دیا۔ اپنی دوکان کی مہر لگا کر اس نے اسے ریکھا کے حوالے کر دیا۔
’’ پیسے ؟‘‘ ریکھا نے پھر پوچھا۔
’’ آپ سے مانگے ہیں کسی نے۔‘‘
سارتھی نے جواب دیا۔
’’ پھر بھی‘‘۔ ریکھا نے پھر کہا۔
’’ اچھا آپ مجبور کرتی ہیں تو پانچ ہزار روپے دے دیجئے۔‘‘
 ریکھا پریشان ہوئی مگر اس نے اپنی پریشانی بالکل ظاہر نہیں ہونے دی۔ اس نے پانچ ہزار روپے سارتھی کے حوالے کر دیئے۔پھر سیدھے اپنے گھر چلی گئی مگر وہ پسینے سے شرابور تھی۔
دروازے کے اندر داخل ہوتے اس نے اپنی ساس کے یہ لفظ سنے۔
’’ نہ جانے ریکھا کب آئے گی۔ شو شروع ہونے والا ہے۔‘‘
’’ میں نے تو رس گلوں کا آرڈر بھی دے دیا ہے۔‘‘ سسر کہہ رہا تھا 
’’ ریکھا میرے مندر کے روپے بھی ساتھ لے گئی ہے۔‘‘ 
دادی ساس نے کہا۔
ریکھا نے محسوس کیا کہ گوبند کے استاد کو بھی کرتے پاجامے کا انتظار ہے۔
تمام رشتے داروں کو مٹھائی بانٹنی ہے اس پر بھی وقت لگے گا۔‘‘
 اس کی ساس نے یہ بات پھر کہی۔
ریکھا نے سب کچھ سنا۔ دروازے پر گر گئی۔ سب دوڑے۔ اس کا بدن پسینے سے شرابور ہو گیا۔ ہاتھ میں ایک لفافہ تھا۔ جس میں ایک خوبصورت شال تھا اور پر س خالی تھا۔
’’ ہائے یہ کیا ہو گیا؟‘‘ ریکھا کی ساس چیخی۔
 گوبند اس کی لاش پر گر پڑا۔ ہر طرف چیخ و پکار مچ گئی۔ سب اصل بات کو سمجھ گئے مگر کوئی بولنا نہ چاہتا تھا۔
’’ تم پر ہزاروں شال قربان۔‘‘
’’ تیرے ایک بال کی قیمت بھی نہیں ہے یہ شال۔‘‘
’’ سب کچھ تیرا ہے۔‘‘
 سب رشتہ دار خوب روئے۔ ریکھا کے ماں با پ بھی آئے۔
ارتھی تیار ہو گئی۔ اس سنہری شال سے لاش کو سجایا گیا۔ ریکھا اس شال کے ساتھ ہی جل گئی۔
’’کیسی پسند تھی ریکھا کی۔‘‘
’’ بڑے شوقین تھی۔‘‘
’’ دیکھو! ارتھی کیس سجی تھی؟‘‘۔

دوسرے دن سارتھی نے  یہ اشتہار اخبار میں دے دیا۔
’’ سارتھی شال سینٹر‘‘
’’ کفن کے لئے تشریف لائیے ‘‘ 
’’ سنہری کفن کے لئے ‘‘
’’ اگر آپ اپنے رشتہ داروں کی لاش کو سجانا چاہتے ہیں ‘‘
’’ سورگ میں بھیجنا چاہتے ہیں تو تشریف لائیں ‘‘
’’ سارتھی شال سینٹر‘‘!

٭٭٭


حقیقت
موپاساں 
____ترجمہ:ڈاکٹر عباس علی امید

مجھے اس سے بے پناہ محبت تھی۔
جب میں اس سے ملا تو پہلی ہی نظر میں اس کا ہو گیا۔ پھر میں نے کتنی ہی راتیں  اس کے پیار بھری آغوش میں گذار دیں۔ مجھے خبر نہیں ، وقت کیسے گزرتا رہا ____میں کب سویا اور کب میں نے آنکھیں کھولیں۔ مجھے کچھ بھی پتہ نہیں۔میں تو بس اس کے پیار میں کھویا ہوا تھا۔
پھر ایک دن اچانک وہ موت کے ویرانے میں کھو گئی۔
یہ سب کیسے ہوا مجھ کو کچھ یاد نہیں ، صرف اتنا یاد ہے کہ ایک شام جب وہ بازار سے آئی تو بری طرح بھیگی ہوئی تھی۔ اگلے دن اس کو کھانسی شروع ہو گئی۔ لگ بھگ وہ ایک ہفتہ بستر پر پڑی کھانستی رہی۔ ڈاکٹر آتے اور دوائیں دے جاتے تھے۔ دوائیں آتی رہیں اور نرسیں اسے پینے کے لئے مجبور کرتی رہیں۔ اس کے ہاتھ گرم تھے ، اس کی پیشانی اس طرح تپ رہی تھی  جیسے آگ پر رکھا ہوا توا ہو۔ اس کی آنکھوں میں ایک عجیب طرح کی چمک پیدا ہو گئی تھی۔ میں اس کے پاس بیٹھا اس سے باتیں کرتا رہتا۔ وہ باتیں کیا تھیں ، مجھے یاد نہیں۔میں سب کچھ بھو چکا ہوں۔
اور پھر جب نرس نے ایک سرد آہ بھری تو میں اس کا مطلب سمجھ گیا۔ میں چپ تھا۔ پھر ایک پادری آیا اور دیر تک مرنے والی کی باتیں کرتا رہا۔ میری آنکھوں میں سمندر کی لہروں کی طرح آنسو اٹھتے رہے اور میں خاموش بیٹھا ساری باتیں سنتا رہا۔
اس کو قبر کھود کر دفن کر دیا گیا ___دوسرے ہی دن میں لمبے سفر کے لئے نکل پڑا۔
کل واپس آنے پر جب میں اپنے کمرے میں گیا تو چاروں طرف کچھ عجیب سا ماحول تھا۔ میرے دل میں آیا کہ کھڑکی سے نیچے چھلانگ لگا دوں۔کمرے میں اور زیادہ دیر تک رہنا میرے لئے نا ممکن تھا اور دوسرے  ہی لمحہ میں  باہر تھا۔ تب میرے قدم بے ارادہ ہی قبرستان کی طرف چل پڑے۔ سامنے ہی اس کی قبر تھی جس پر ایک بڑا سا پتھر نصب تھا اور اس پر کندہ تھا:
’’ اپنی بھر پور جوانی میں اپنے شوہر تنہا چھوڑ کر چلی گئی ‘‘
میں کئی گھنٹہ وہاں بیٹھا رہا۔ آخر میں نے دیکھا کہ رات کا اندھیرا بڑھتا جا رہا ہے۔ میں اٹھا اور دیر تک قبرستان میں گھومتا رہا۔ وہاں نئی پرانی،  ٹوٹی پھوٹی قبریں تھیں۔ وہ مردوں کی بستی تھی۔ وہاں بہت طویل خاموشی اور گہرا سناٹا تھا۔ اچانک مجھے محسوس ہوا کہ میں قبرستان کے سب سے پرانے حصہ میں آ گیا ہوں۔ وہاں صرف قبروں کے نشان ہی باقی تھے۔ ان کی سڑی گلی صلیبوں کے ٹکڑے ادھر ادھر بکھرے پڑے تھے۔
میں قبرستان میں گھومتا رہا۔ ایسا لگ رہا تھا جیسے اس کی قبر کہیں کھو گئی ہو۔ میں قبروں پر بیٹھ گیا ، میرا دماغ چکرا رہا تھا۔
مجھے بیٹھے ابھی تھوڑی ہی دیر ہوئی تھی کہ لگا جیسے قبر کا پتھر ہل رہا ہ۔ میں بت بنا دیکھتا رہا۔ اسی لمحہ ہڈیوں کا ایک ڈھانچہ اس میں سے باہر نکلا۔ وہ قبر کے پتھر پہ تحریر پڑھنے لگا وہ عبارت تھی :
 ’’ جیک نے گرجا کا پادری بن کر اپنی زندگی بڑی تہذیب سے گذاری۔ اس کو انسانوں سے محبت تھی اور خدا اس پر مہر بان تھا۔ وہ خدا کا حکم پا کر پچاس سال کی عمر میں اس دنیا سے رخصت ہو گیا۔‘‘
تبھی ہڈیوں کے ڈھانچہ نے جھک کر نوکیلے پتھر کا ٹکڑا اٹھایا اور پتھر کی وہ عبارت مٹانے لگا۔ پھر اس نے ایک ہڈی اٹھا کر اس پتھر پر لکھنا شروع کیا :
’’ جیک فریب اور دغا بازی سے بھری پچاس سال کی عمر میں مر گیا۔ وہ پادری تھا اور گرجا میں آنے والی لڑکیوں کی زندگی سے کھیلا کرتا تھا۔ پادری بننے کے لئے اس نے دو لوگوں کا خون کیا تھا اور آخر میں ......‘‘
وہ جملہ پورا کر ہی رہا تھا کہ میں نے اپنی پشت پر آہٹ سنی تو فوراً ہی مڑ کر دیکھا۔ تمام مردے اپنی اپنی قبروں سے نکل کر قبر کے پتھروں پر کھ رہے تھے۔ تلاش کرنے پر مجھ کو اپنی بیوی کی قبر مل گئی۔ میں نے سوچا ضرور اس نے بھی قبر کے پتھر پر کچھ لکھا ہو گا۔ میں نے دیکھا تو اس پر لکھا ہوا تھا:
ایک روز بارش ہو رہی تھی۔ میں اپنے شوہر کو دھوکہ دے کر اپنے چاہنے والے سے ملنے گئی۔ راستہ میں سردی لگ گئی اور بیمار ہونے سے میری موت ہو گئی۔‘‘
صبح میری آنکھ کھلی تو میں اس کے بستر پر سویا پڑا تھا۔ میرا خیال ہے لوگوں نے مجھ کو اس کی قبر پر سے بے ہوشی کی حالت میں اٹھا کر گھر پہنچایا ہو گا۔ 

٭٭٭ 


بول کہ لب آزاد ہیں تیرے ۔۔ تنگ نظری یا غلاظتِ اکبر
اقبال ا کرم وارثی
تحریر نو کے شمارہ فروری ۲۰۰۹ء ’’ بول کہ لب آزاد ہیں تیرے ‘‘ کالم میں اقبال انصاری کا مضمون ’’ غلاظتِ اکبر‘‘ نظر نواز ہوا۔ عنوان دیکھ کر ایسا لگا  جیسے کسی دلت زا دے نے منو زا دے پر قلم اٹھایا ہو۔ دوسرے نامی انصاری اور ڈاکٹر جمیل جالبی جیسے عظیم مفکر ادب کے حوالے سے جو پیش کیا ہے۔ ادب کے زاویے سے اچھا نہیں لگا۔
اقبال انصاری ڈاکٹر جمیل جالبی کے حوالے سے لکھتے ہیں ’’ ہماری ادبی دنیا میں غلاظت اور رکاکت کی تحسین و ثنا کب تک ہوتی رہے گی ‘‘ ان جملو ں نے نہ صرف ان ہزاروں نقادوں اور دانشوروں جنھوں نے اکبریات پر کام کیا ہے۔ جھوٹا اور چاپلوس قرار دیا ہے بلکہ اردو ادب پر بھی ایک ضرب کاری ہے۔
 دنیا کا ہر دانشور و مفکر یہ بخوبی جانتا ہے کہ اکبر الٰہ آبادی اردو ادب کے ان صف او ل کے شاعروں میں آتے ہیں جن کی ذات سے نہ صرف اردو کو طنز و مزاح کا عظیم خزانہ ملا ہے ، بلکہ اکبر الٰہ آبادی نے اردو زبان و ادب کو ایک وقار بخشا ہے۔ اکبر الٰہ آبادی یا پھر ان کے دور کا بغور مطالعہ کیا جائے تو کوئی شاعر ایسا نہیں ملتا ہے جس نے مستقل طور پر طنز و مزاح کی شاعری کی ہو۔ اردو ادب سے اگر اکبر الٰہ آبادی کو نکال دیا جائے تو اردو ادب کا ایک دور طنز و مزاح کی چاشنی سے خالی نظر آتا ہے۔
اکبر الٰہ آبادی کی شاعری ذہنی عیاشی یا صرف مشاعروں میں سامعین سے داد وصول کرنے کا نام نہیں  بلکہ ڈاکٹر اقبال کی طرح ہی قوم و ملت کی اصلاح    و فروغ مقصد خاص ہے۔ ایسے شخص کے بارے میں ایسی گندی اور گھنونی سوچ رکھنے والے کے لئے میں کیا لکھوں۔ بس اتنا ہی کہوں گا کہ کوئی اسے اچھا ادیب یا شخص سمجھے تو سمجھا کرے مگر میرا سمجھنا غیر ممکن ہے۔
 ایک ذی ہوش اور سلیقہ مند نقاد یا تبصرہ نگار کا فرض اول ہے کہ وہ جس کسی ادیب یا شاعر پر تنقید کرے تو سب سے پہلے  اس ادیب اور شاعر کا زمانہ اور حالاتِ زندگی کا مطالعہ ضرور کر لے۔ ورنہ وہ نقاد متعلق شخص کی شخصیت پر کبھی بھی سچائی سے قلم نہیں اٹھا سکتا ہے اور نہ ہی اس کی اصل حیثیت کو کبھی اجاگر کر سکتا ہے۔
 اس بات کی روشنی میں یہ بات دعوی کے ساتھ کہہ سکتا ہوں  کہ اقبال انصاری فن تنقید سے نا واقف ہیں۔ اب آئیے ذرا اکبر الٰہ آبادی پر تبصرہ کرنے سے قبل ان کے دور پر ایک نظر ڈالتے ہیں۔
اکبر الٰہ آبادی کا دور وہ دور ہے جب نہ صرف مشرقیت پر بلکہ اسلامیت پر بھی مغربیت کا غلبہ ہو رہا تھا۔ اس بات کو اس دور کا ہر وہ دل جس میں ملت کا درد چھپا ہوا تھا۔ شدتِ احساس سے فکر مند تھا کہ اس بے جا انقلاب سے کیسے نبٹا جائے۔ شائد اسی احساس نے اکبر الٰہ آبادی کو طنز و مزاح کا شاعر بنا دیا۔ سچائی ہمیشہ سر چڑھ کر بولتی ہے۔ ورنہ یوں ہی دنیا کے ہزاروں نقادوں اور دانشوروں نے اکبر الٰہ آبادی کو ’نقیب ملت‘  مصلح معاشرہ، اور مصلح قوم، جیسے الفاظ سے نہ نوازا ہوتا۔ موصوف اگر علم کی روشنی میں تنقید کے اصولوں کو جاننے کے بعد اکبر الٰہ آبادی پر قلم اٹھاتے تو یقیناً وہ ’’ غلاظتِ اکبر‘‘ جیسا بے ہودہ مضمون کبھی نہ لکھتے۔
 موصوف کی اس بات سے تو کسی حد تک متفق ہوا جا سکتا ہے کہ اکبر الٰہ آبادی مزاح کے شاعر نہیں ہیں۔ وہ خالص طنز کے شاعر ہیں۔ ہاں یہ بات الگ ہے کہ مزاح طنز کے پہلو سے جنم لیتا ہے۔ اس لئے اکبر الٰہ آبادی کو خالص طنز کا شاعر نہیں کہا جا سکتا ہے۔
’’ لیکن مرے ہوئے آدمی کی جملہ نا معقولیتوں ، بے ہودگیوں ،  غیر شریفانہ،  غیر مہذب اور رکیک حرکتوں کو سبلی مٹی عطا کرنا اور انھیں گلیمرائز کرنا اردو میں ہی دیکھا ہے۔‘‘
موصوف کے یہ جملے بالکل ایسے لگتے ہیں جیسے کسی زمیندار کے بیٹے پر اس کے پیچھے غریب دلت کسان کا بیٹا بیان بازی کر رہا ہو۔
 بے ہودہ،  غیر شریفانہ، غیر مہذب اور رکیک الفاظ کا استعمال موصوف نے اس شخص کے لئے ادا کئے ہیں جسے دنیائے ادب کے دانشور نقیبِ ملت، مصلحِ قوم، اور مصلحِ معاشرہ جیسے عزت مآب لفظوں سے نوازا ہے۔ یہاں پر غور کرنے کا مقام ہے کہ ان الفاظ سے اکبر الٰہ آبادی کو زندگی میں ہی نوازا جا چکا ہے۔ یہ دنیا کسی شخص کو صرف اس کی بیان بازی کی بنیاد پر ’’ مصلح قوم اور مصلحِ معاشرہ‘‘ جیسے باوقار لفظوں سے نہیں نوازتی۔اکبر الٰہ آبادی کے علاوہ اور بھی شاعر ہوئے ہیں جو عالمِ دین بھی ہوئے ہیں۔مگر دنیا نے ان کو اس طرح کے با وقار الفاظ سے نہیں نوازا۔اس سے اندازہ ہوتا ہے کہ دنیا بڑی ہوشیار اور عقلمند ہے کہ کسی کے بارے میں کوئی رائے قائم کرنے سے پہلے ا س کے کردار و عمل پر بھی نظر ڈالتی ہے۔ اکبر الٰہ آبادی کو ان کے معاصرین نے اگر ’’ مصلحِ قوم اور مصلح معاشرہ‘‘ جیسے الفاظ سے نوازا ہے تو ضرور ان کا کردار و عمل ایسا ہی رہا ہو گا۔ اور جہاں تک میں نے اکبر الٰہ آبادی کے حالات زندگی پڑھے اپنے بزرگوں کی زبانی سنے ہیں۔ بلا شبہ وہ الفاظ کے حقیقی حقدار ہیں۔
 اب آئیے موصوف نے جو یہاں وہاں سے چند مثالیں دی ہیں ذرا ان پر غور کیا جائے۔
جب غم ہوا چڑھا لیں دو بوتلیں اکٹھی 
مُلّا کی دوڑ مسجد اکبر کی دوڑ بھٹی
یہاں پر اکبر الٰہ آبادی نے اس پر آشوب دور کی بات کی ہے جب اہلِ مشرق اپنے بزرگوں کی تقلید کو ترک کر اہلِ مغرب کی تقلید کرنا اپنی شان سمجھتے تھے۔ شراب مغربی تہذیب کا ایک حصہ تھی۔ خوشی ہو یا غم شراب کو شریک حال بنانا باعثِ فخر سمجھا جاتا تھا۔ یہ رنگ مشرقیوں میں بھی غم غلط کرنے اور خوشی کو دوبالا کرنے کے لئے تیزی سے چھاتا جا رہا تھا۔ اکبر الٰہ آبادی نے اس موضوع کو ضرب المثل میں ڈھال کر پیش کرنے کی کوشش کی ہے۔ اب قاری کہاں پہنچتا ہے یہ اس کی فکر پر مبنی ہے۔
لیلیٰ نے سایہ پہنا مجنوں نے کوٹ پہنا
ٹوکا جو میں نے ، بولے بس بس خموش رہنا
 موصوف یہاں پر بھی وہی مزاح کا چشمہ لگا کر شعر کی نوعیت کا پتہ لگا رہے ہیں اور حد تو جب ہو گئی جب وہ اس شعر کے بارے میں فرماتے ہیں ’’ قطعی فضول سی بات بنام مزاح اکبر فضول باتوں سے لبریز ہیں ‘‘اگر موصوف نے تعمیری ذہن سے سوچا ہوتا تو شاید وہ اس شعر کے مفہوم تک آسانی سے پہنچ جاتے۔
زبان اور لباس قوم اور ملت کی تہذیب کی بنیاد ہوتے ہیں۔
مذکر کے لئے ہی ہے مؤنث کے لئے شی ہے 
مگر حضرت مخنّث ہیں  نہ ہیوں ہیں نہ شیوں ہیں 
کوٹھی میں جمع ہیں نہ ڈپازٹ ہیں بنک میں 
قلاش کر دیا مجھ کو دو چار تھینکس نے 
 یہاں پر بھی موصوف نے شعر کا غلط مطلب نکالا ہے۔ یہاں پر اکبر نے تہذیب کی اڑتی ہوئی دھجیوں کا ذکر کیا ہے جو شاید موصوف کو نظر نہیں آیا۔ اور جہاں تک انگریزی  لفظوں کے شمولیت کی بات ہے تو طنز کو صرف اور صرف اٹریکٹیو بنانے کے لئے استعمال کئے گئے ہیں۔
اک پیر نے تہذیب سے لڑکے کو ابھارا 
اک پیر نے تعلیم سے لڑکی کو سنوارا
پتلون میں وہ تن گیا ، یہ سایہ میں پھیلی 
پاجامہ غرض یہ کہ دونوں نے اتارا 
 اس قطعہ کی وضاحت میں موصوف نے لکھا ہے ’’ شائستگی ، تہذیب، تمیز کی دھجیاں اڑانے اور کھلی ہوئی بے ہودگی فحاشی کے اس مظاہرے کو کوئی صاحب مزاح سمجھیں .................تو ہم ان کا کیا کر لیں گے ‘‘
یہاں پر بھی موصوف نے تنگ نظری اور تنگ دلی کا مظاہرہ کیا ہے۔ اس قطعہ کے حوالے سے اکبر نے تہذیب کی دھجیاں نہیں اڑائیں بلکہ مشرقی تہذیب کی دھجی اڑانے والوں کی دھجی اڑائی ہے۔
اللہ اللہ کتنی نازک اور رنگیلی ہو گئی 
نام ہی بوسے کا سن کر نیلی پیلی ہو گئی 
 سایۂ مغرب میں شوقِ دل نے پھیلائے تو پاؤں 
چار ہی دن میں مگر پتلون ڈھیلی ہو گئی 
’’ جنس زدگی کی مظہر اس خرافات کو مزاح اور مزاحیہ شاعری کہنا ہمارے نزدیک ادب کو گالی دینے کے مترادف ہے ‘‘ 
 اس قطعہ پر اس طرح کا اظہار خیال کر موصوف نے یہ ثابت کر دیا ہے کہ عہد حاضر میں تہذیب کی قدروں میں جو گراوٹ آئی ہے ان سے وہ ناواقف ہیں یا وہ اس فحاش اور بے ہودہ تہذیب کو وہ پسند کرتے ہیں۔ 
موصوف اگر اعلیٰ تہذیبی قدروں کے ماننے والے ہیں تو عہدِ حاجر کی تہذیب کا مشاہدہ کریں پھر اکبر الٰہ آبادی کے اس قطعہ کے آئینے میں اس تہذیب کو دیکھیں تو پتہ چل جائے گا کہ اکبر الٰہ آبادی کس قدر دور اندیش تھے۔ انھوں نے درخت کے چکنے پتے دیکھ کر یہ قطعہ کہا تھا۔ جو عہد حاضر کا عکس سمیٹے ہوئے ہے۔
یہ پردردہ در کو سوئے قوم کس نے بھیجا 
کہ جس کی بحث سے مجروح ہر اک کا کلیجہ ہے 
 یہی ہے عقدہ کشائیِ قوم تو اک دن 
ازار بند کو کہہ دیں گے جنس بے جا ہے 
جو سن کے ..................لید بھی کر
حسرت بہت .............نکل گئی 
حامدہ.............. چراغ خانہ تھی
قراں ...............مانیں تو ہو لیں 
 موصوف نے اگر ان اشعار کو بھی اپنے عہد کی روشنی میں رکھ کر دیکھا ہوتا  تو ان کا اصل مفہوم بھی ان کی سمجھ میں آ جاتا۔ اس طرح درج ذیل میں 
گھر سے جب .............ہر سو آفتہ
اعزاز بڑھ ............پسند لیڈی
 موصوف اگر احساس کا چشمہ لگا کر دیکھیں تو عصر حاضر میں ان اشعار کا مفہوم بھی ان کے ارد گرد نظر آ جائے گا۔ وہ کالج ہو یا کلب،  بازار ہو یا کوئی فیشن۔ ہر کہیں یہ اشعار کسی نہ کسی نوعیت میں ہر موڑ پر نظر آ جائیں گے۔
 موصوف نے ان اشعار کو گالی دینے کے مترادف اور بد ترین ہتک تو کہہ دیا ہے مگر بد ترین گالی کی مانند تہذیب اور ہتک آمیز ماحول کو نظر انداز کر دیا ہے اصل معنی تک نہیں پہنچ پائے۔ یہ ایک شاعر کا جگر ہے کہ جس منظر کو لوگ دیکھنا تک نہیں پسند کرتے ہیں اسی منظر کو اکبر الٰہ آبادی جیسا شاعر قلم بند کرتا ہوا نظر آتا ہے۔ اردو ادب میں اگر منٹو جیسے ادیب اور اکبر الٰہ آبادی جیسے شاعر نہ ہوتے تو شاید یہ کڑوی سچائی اردو ادب سے پرے ہوتی۔
منٹو اور اکبر جیسے ادیب اور شاعر نے اس وقت سماج کے اس پہلو کو اپنا میدان فکر بنایا جس وقت ایک شاعر اور ادیب محبوب کی زلف و رخسار ، ہجر و وصال کا ذکر کر رہے تھے۔ احسان ہے ان شخصیتوں کا زبان و ادب اور سماج پر جنھوں نے بے خوف اور بے فکر ہو کر سماج کو آئینہ دکھانے کی جرأت کی ہے۔ اگر یہ لوگ عدالت اور اقبال انصاری جیسے تنگ نظر نقادوں کے خوف سے اپنا قلم روک دیتے یا اپنا میدان فکر تبدیل کر دیتے تو اردو ادب کو وہ وقار اور عظمت حاصل نہیں ہو سکتی تھی جو اسے آج حاصل ہے۔
 موصوف نے جمیل جالبی کی دہائی دیتے ہوئے لکھا ہے ’’ اکبر نے اپنی شاعری کے ذریعے ہماری روح کی سلوٹوں کو دور کرنے کی کوشش کی تھی‘‘ اس تحریر کے حوالے سے موصوف اپنی تنگ نظری کا ثبوت دیتے ہوئے اکبر الٰہ آبادی کے اشعار پیش کئے :
میں بھی گریجویٹ ...........پاس آ کے لیٹ 
اس مس کی ....................لینگویج ہے 
کھول کر .................متجن بھی سہی ہے 
 موصوف کے ذریعے ان اشعار کی وضاحت دیکھ کر کوئی شخص جو یہ جانتا ہے کہ موصوف ایک عرصے سے دہلی میں مقیم ہیں۔ مغربیت پسند دہلی جیسے شہر میں رہ کر ادبی سفر طے کرنے والے اس شخص نے تمام عمر کسی بند کمرے میں گذاری ہے یا مغربی تہذیب کا پیرو ہے۔
 موصوف کو اگر موقع ملے تو دہلی کے پارکوں اور پرانے قلعوں کی سیر کریں تب بتائیں کہ اکبر الٰہ آبادی سے ان کو نفرت ہو یا اس تہذیب سے۔
آگے بھی چند اشعار اور ہیں جن میں موصوف نے گھما پھیرا کر یہی بات لکھی ہے۔ اس لئے میں مزید اور اشعار کا حوالہ دینا ضروری نہیں سمجھتا لیکن میں موصوف سے اتنا ضرور پوچھنا چاہتا ہوں کہ کسی تصویر کے یک ہی رخ پر تنقید کرنے کے بعد قلم روک لینے سے کیا تنقید مکمل ہو جاتی ہے ؟ کیا اکبر الٰہ آبادی کا مجموعہ ان ہی چند اشعار پر مبنی ہے۔ اگر نہیں تو ان اشعار کے علاوہ اور بھی اشعار سیکڑوں قطعات درجنوں نظمیں ہیں۔ کیا ان پر تبصرہ کرنا غیر ضروری ہے۔ اور اگر ضروری ہے تو موصوف پوری ایمان داری کے ساتھ ان اشعار پر بھی اظہار خیال کریں۔ کم سے مجھ کو اور میرے علاوہ ان تمام لوگوں کو اکبر کی حیثیت کا پتہ تو چلے جو اکبر الٰہ آبادی کو مصلح قوم یا مصلح معاشرہ سمجھتے ہیں۔  
موصوف کا تبصرہ دیکھ کر اکبر الٰہ آبادی کا ایک شعر یاد آیا :
ہم ایسی کل کتابیں قابلِ ضبطی سمجھتے ہیں 
کہ جن کو پڑھ کے بیٹے باپ کو خبطی سمجھتے ہیں 
 واقعی یہ شعر مضمون پر پوری طرح سے صادق اترتا ہے۔ عجیب دور آ گیا ہے کہ کوئی بھی شخص سستی شہرت حاصل کرنے کے لئے  بشیر بدر کی راہ پر چل پڑتا ہے۔ اپنے بزرگ جن سے زندگی کا سلیقہ حاصل کیا ان کے لئے توہین آمیز بیان جاری کر دیتا ہے۔ تو کوئی اپنے اسلاف کو خبطی ثابت کرنے کے لئے مضمون لکھنے بیٹھ جاتا ہے۔ اس سستے نشہ کی گرفت میں آ کر یہ بھول جاتا ہے کہ بشیر بدر بننا تو آسان ہے۔ مگر آدمی سے انسان بننا مشکل بھی ہے اور لازم بھی ہے۔
آخر میں میں کہنا چا ہوں گا کہ اکبر الٰہ آبادی عام انسانوں کی طرح انسان ہیں۔ ان کی شاعری دنیاوی فکر و احساس کی عکاس نہ کہ کوئی آسمانی صحیفہ جو خامیوں سے پاک ہو۔رہی بات پیغمبر سے مثال دینے والی تو پیغمبر گمراہ تہذیبوں کی تقلید کرنے والے گمراہ لوگوں کی ہدایت کا کام کرتے ہیں۔ پیغمبر کے اس دنیا سے جانے کے بعد یہ فرض ہر انسان پر فرض ہو جاتا ہے کہ وہ پیغمبر کی سنت پر عمل کرتے ہوئے گمراہ تہذیبوں سے لوگوں کو ہوشیار کرے۔ اکبر الٰہ آبادی نے تمام عمر اسی سنت پر عمل کیا ہے۔ وہ نثر ہو یا نظم، بیان ہو یا عمل۔ 
٭٭٭


تبصرہ و تجزیہ 
’’دعا زمین ‘‘غزل کا ایک بے حد کامیاب مجموعہ 
مبصر: محمد ایوب واقف
 پروین کمار اشک ترقی پسند تحریک کے بعد وجود میں آنے والے بے حد اہم اور زرخیز ذہن رکھنے والے جدید شاعر ہیں ! انھوں نے اپنی محنت ریاضت ، مطالعہ اور غور و فکر سے اردو کی غزل گوئی میں ایک ایسا مقام بنایا ہے کہ جہاں تک ان کے معاصرین میں سے اکثر و بیشتر کو پہنچنا نا ممکن ہو رہا ہے۔ میں بہت دنوں تک جرائد و رسائل میں پروین کمار اشک ؔ کی غزلوں کو پڑھتا رہا لیکن مجموعی تاثر قائم کرنے سے قاصر رہا۔ ادھر جب ان کا مجموعۂ غزلیات’’ دعا زمین‘‘ چھپ کو منظر عام پر آیا اور از راہِ خلوص و محبت اس کا ایک نسخہ انھوں نے میرے مطالعہ کے لئے بھی بھیجا تو پھر میری نظر میں ان کی غزل گوئی کا اعلیٰ معیار اور سو روپ نکھر کر سامنے آیا۔ اب جب کہ میں ان کے اِس بیش بہا مجموعے کا مطالعہ کر چکا ہوں تو مجھے محسوس ہوتا ہے کہ میری طرح دوسرے بہت سے قارئین جنھوں نے دعا زمین کا مطالعہ کیا ہے چونکے ہوں گے کہ ’’ ایسی چنگاری بھی یا رب اپنے خاکستر میں تھی‘‘ بظاہر دعا زمین کوئی بھاری بھرکم مجموعہ نہیں ہے  لیکن ادب کی دنیا میں مقدار کی بات فضول ہے جو لوگ مقدار کی ترازو میں کسی کے اشعار کو تول کر اس کے مقام کا تعین کرتے ہیں تو مجھے ان کی نیک نیتی پر شک ہونے لگتا ہے !اگر پروین کمار اشک کے تقریباً اس پچاس غزلوں کے مجموعے میں اچھوتے خیالات اور معنی و مطالب  کی تہہ داری کا نقشِ لا زوال قائم ہوتا ہے۔ تو پھر یہ سو دوسو غزلوں کے بے ہنگم مجموعوں سے بدرجہا بہتر ہے ! میں یقین کے ساتھ کہہ سکتا ہوں کہ اگر چہ دعا زمین ایک مختصر سا مجموعہ ہے لیکن اپنی تازہ بہ تازہ سوچ ، گہرے شعری شعور ، جدید خیالات ، موزوں اور مناسب الفاظ، نادر اسلوب ، تخلیقی استعارات و تشبیہات سے اس نے جو روشنی پھیلائی ہے اس سے ادب کی دنیا میں بہت دور تک اجالا پھیلے گا ! اور یہ اجالا وقتی چکا چوند دکھا کر ادب کے منظر نامہ سے غائب ہو جانے والا نہیں بلکہ اس کی عمر بہت لمبی ہو گی ! آئیے چند اشعار پر نظر ڈالتے ہیں :
جدید کپڑے اسے کیا نیا بنا دیں گے 
جو بوڑھی سوچ کو چہرا نیا نہیں دیتا 
اک اک گھر اکیلا، مر چکی ہے 
روایت مشترک دیوار والی
 رات خدا بھی سو نہ سکا 
چشمِ دعا میں آنسو تھا 
پار کے منظر نے موقع پر آنکھیں دیں 
میں اندھا دیوار اٹھانے والا تھا 
سوکھے کھیتوں سے کہہ دو پانی لے لیں 
میری آنکھ سے دریا بہتا جاتا ہے 
رات کی چھت پر اندھی ماں رستہ دیکھے 
چاند کو لے کر بالک کب گھر آتا ہے 
تو نے میری گاگر ریت سے بھر دی ، میرا دوش تھا کیا
میں تو پانی میں اترا تھا تیرے کہنے پر 
کتاب لے کے محبت کی گھر سے نکلا تھا 
سیاستوں کا سبق کیسے پڑھ لیا اس نے ؟
مری پسند کے افراد جس میں رہتے ہیں 
زمیں پہ ایسا کوئی خاندان بھی ہو گا 
الف سے آشنا ا سکول کوئی 
مرے بچوں کو جو پڑھنا سکھا دے 
نہ پکڑی قافلے کی جس نے انگلی 
وہ بچہ سب سے آگے چل رہا تھا 
پھول مسل کر روتا ہوں 
یہ تو سچ مچ خوشبو تھا 
 دعا زمین میں بہت سے ایسے اشعار ہیں جن میں لفظ ’’ دعا‘‘ کا استعمال ہوا ہے یہ طرزِ روش اس امر کی روایت ہے کہ شاعر کا رشتہ پرانی قدروں سے ٹوٹا نہیں ہے۔ ہماری نئی نسل کا یہ المیہ ہے وہ مغرب سے آئی ہوئی نئی تہذیب اور اس تہذیب کی دکھاوٹی چمک دمک پر فریفتہ ہے۔ ایسے میں  دعا کا لفظ جو مشرقی تہذیب کا نمائندہ ہے بڑی معنویت رکھتا ہے۔ اس سے پتہ چلتا ہے کہ پروین کمار اشک کی جڑیں اپنے ماضی سے جڑی ہوئی ہیں۔ جن اشعار میں لفظ دعا آیا ہے وہ کتنے خوبصورت معنی و مطالب کا اظہار کرتے ہیں۔ یہ دیکھنے اور سمجھنے کی بات ہے۔ آئیے ایسے الفاظ کی معنویت اور شعریت دیکھتے چلیں :
شہرِ دعا کو رستہ کہاں سے مڑتا ہے 
نقشہ دو یہ نکتہ میں سمجھاتا ہوں 
کیا آتا مسجد میں خدا
دعا کے ہاتھ میں چاقو تھا 
وہ پیش رو ہے مگر راستہ نہیں دیتا 
بزرگ ہو کے بھی دیکھو دعا نہیں دیتا 
تم نے کیوں بارود بچھا دی دھرتی پر ؟ 
میں تو دعا کا شہر بسانے والا تھا 
خدا کے فضل سے روشن مری دعا کا ثمر
مری دعا سے خدا کا مکان روشن ہے 
سفر ریل گاڑی کا طے ہو چکا 
دعا والا شہر اشک ؔ آیا ہے 
کوئی دعا کا پیڑ لگا 
ننگے سروں پر سایا کر
پرندوں کو دشائیں دینے والا
کوئی ہوتا دعائیں دینے والا
مرے خدا تری مخلوق سب سلامت ہو 
 دعا یہ مانگوں جب اخبار سامنے آئے 
	پروین کمار اشکؔ کو تقسیم سے جو دکھ پہنچا ہے وہ ناقابلِ بیان ہے ! نفرت کی آگ کتنے گھروں کو جلا کر خاک کر چکی ہے اور اب کتنے گھروں کو جلائے گی کہا نہیں جا سکتا ۔ لیکن پروین کمار اشک نے ان نفرتوں ،  عداوتوں اور بغض و عناد کے بدلے ایک انتہائی درد مند انسان کی حیثیت سے اپنے دل میں محبت ، رواداری اور بھائی چارے کا پھول مہکایا ہے ! چند اشعار ملاحظہ ہوں ۔ سرحدوں اور دیواروں کے حوالے سے : 
زمیں کو اے خدا وہ زلزلہ دے 
نشاں تک سرحدوں کے جو مٹا دے 
محبت میں بدل جائے سیاست
خدا لاہور دلی سے ملا دے 
مہاجر کا مکا ں خالی ہے لیکن
میں در کھولوں تو کوئی بد دعا دے 
باغ انگور کے چھوڑ  آیا تھا سرحد پار جوانی میں 
پاگل بوڑھا پل پل کشمش کِشمش کرتا رہتا ہے 
ہیں ایک ہی ماں کے دو گم گشتہ بچے 
یہ ہندوستان پاکستان بھائی 
ہر دیوار کے پیچھے سو دیواریں ہیں 
کتنی دیواریں میں روز گراتا ہوں 
جسم کو روح سے ملا دینا
ایک دیوار مت اٹھا دینا 
	 دعا زمین کے اشعار میں اتنا تنوع ہے کہ جن کا مکمل احاطہ اس مختصر تحریر میں ممکن نہیں ہے ۔اختتام پر میں عرض کروں گا کہ پروین کمار اشکؔ کا مجموعہ ’’ دعا زمین‘‘ ہمارے غزلیہ سرمائے میں ایسا اضافہ ہے جسے اردو دنیا سینے سے لگا کر رکھے گی ! غزلوں کے ایسے دل پذیر سچے اور روح نواز مجموعے بار بار نہیں چھپتے !   
٭٭٭


دھوپ کا سایہ
مبصر: مقصود بستوی  

پرویز باغی اردو ادب کا ایک جانا پہچانا نام ہے۔ابھی حال ہی میں ان کا دوسرا شعری مجموعہ ’’دھوپ کا سایہ ‘‘ منظر عام پر آیا ہے۔اس سے قبل ان کا شعری مجموعہ ’’ لمحے لمحے کا کرب‘‘ کو کن اردو رائٹرز گلڈ کے زیرِ اہتمام شائع ہوا تھا۔پرویز باغی کا شعری سفر ہنوز جاری و ساری ہے۔ ان کی تخلیقات ہندوستان کے تمام معتبر ادبی رسائل و جرائد میں تواتر کے ساتھ شائع ہوتی رہی ہیں۔
 ان کی تخلیقات مختلف رسالوں میں میری نظر سے گزرتی رہی ہیں۔’’دھوپ کا سایہ ‘‘ کے مطالعے سے ان کی شاعری کو پوری طرح پڑھنے اور سمجھنے کا موقع ملا۔انھوں نے اپنی شاعری میں بھاری بھرکم لفظیات اور بے جا ترکیبوں کے استعمال کے سلسلے میں بہت ہی محتاط رویہ اختیار کیا ہے۔اور اپنی شاعری کو بہت ہی عام فہم اور سہل ممتنع میں پیش کیا ہے۔ ایک کامیاب شاعر بلکہ یوں کہا جائے کہ کامیاب شاعری کے لئے بھاری بھرکم لفظیات اور غیر ضروری تراکیب سے اجتناب نہایت ضروری ہے۔اور اس راز سے پرویز باغی بخوبی واقف ہیں۔  
ان کی شاعری کے سلسلے میں ممتاز راشد ، عبداللہ کمال ،  حامد اقبال صدیقی اور قمر صدیقی وغیرہم نے اپنے خیالات کا اظہار کیا ہے۔
پرویز باغی کے شعری سفر کے سلسلے میں جناب عبداللہ کمال رقم طراز ہیں :
’’ پرویز باغی کا شمار کوکن کے داؤد غازی،  نور پرکار، بدیع الزماں خاور ،  ساحر شیوی اور رفیق وستا جیسے سوچتے ذہن کے ان شاعروں میں کیا جا سکتا ہے ،  جنھوں نے نئے لب و لہجہ اور تخلیقی اسلوب کو خطۂ کوکن کی سادگی سے ہم آہنگ کر کے آفاقیت عطا کی ہے۔‘‘ 
کسی شاعر کے لئے بڑی خوش نصیبی کی بات ہوتی ہے کہ اس کے دو چار شعر ضرب المثل یا عوام (قاری) کے حافظے میں روشن ہو جائیں۔ پرویز باغی کے مجموعے میں اس طرح کے اشعار موجود ہیں جو نہ یہ کہ ذہن و دل کو کیف و انبساط اور سرشاری سے معمور کرتے ہیں بلکہ وہ دیر تک قاری کے ذہن میں تابندہ و درخشندہ رہنے کے اوصاف سے ما لا مال ہیں۔
سمیٹنے کا ہنر کون کون جانتا ہے یہاں 
ترے نگر میں کبھی خود بکھر کے دیکھوں میں 
اچھالا تھا کبھی جن نیکیوں کو 
انھیں اب غرقِ دریا کر رہا ہوں 
یہاں اب کیا ہے ہریالی نہ جھولے 
اسے ساون میں آنا چاہئے تھا
کئی برسوں سے بس ہم سوچتے ہیں 
کوئی دن اپنی مرضی سے بھی گذرے 
جب ہمیں برگدوں نے  جھلسایا
دھوپ سے مانگنا پڑا سایا
زندگی کی پیچیدگی اور اس کے مسائل سے جوجھنا ہر انسان کا مقدر ہے۔انسانی زندگی جہد و ایثار، خوشی و غم،  امیدو بیم، جذبہ و حوصلہ،  آرزو و خواہش،  اندھیرا و اجالا جیسے موضوعات سے عبارت ہے۔ پرویز باغی بھی زندگی کے انھیں مسائل سے نبرد آزما ہیں۔انھوں نے اپنی شاعری میں بھی زندگی کے ان موضوعات  کو برتا ہے۔
سروں پہ عمر بھر تھی دھوپ،  ہم کو
میسر سایۂ دیوار کب تھا
تم سے تو ایک دن بھی نہ کاٹا گیا 
عمر اپنی کٹی دھوپ کے شہر میں 
پرویزؔ ہم کو سائے نہ راس آئیں گے کبھی 
اتنا کیا ہے ہم نے کڑی دھوپ کا سفر
لو ہماری زندگی ویسی کی ویسی 
ہمارے مسئلے ویسے کے ویسے 
حیوانوں کی خوں خواری کا کیا شکوہ
انسانوں کی خوں خواری دکھ دیتی ہے 
گھلا ہوا ہے دھواں ہوا میں 
گھٹن بہت ہے کھلی فضا میں 
پڑی ہے اب حادثوں کی عادت 
بہت ڈرا تھا میں ابتدا میں 
 کائنات کی رنگا رنگی ،  پہاڑوں کا پھیلا ہوا خوبصورت لا متناہی سلسلہ ،  آبشاروں اور جھرنوں سے اٹھتی مترنم صدائیں ،  رنگوں کی دلکشی و دلآویزی،  پھولوں کا تبسم، تتلیوں کا رقص اور خوشبوؤں کا مسحور کن احساس اپنے مختلف رنگ و روپ کے ساتھ پرویز باغی کی شاعری میں عکس ریز ہے۔ یہ موضوعات زندگی کی حقیقتوں کے ترجمان ہیں۔زندگی کی انھیں سچائیوں کو پرویز باغی نے اپنی شاعری کا موضوع بنایا ہے :
مجھ سے بچھڑے تو اسے عرصہ ہوا 
اس کا آنچل اب بھی ہے بھیگا ہوا
لوٹ کے آیا تو دیکھا شہر بھی 
ہے مرے دل کی طرح اجڑا ہوا 
پیاس دی ہے تو دے سمندر بھی 
دھوپ دی ہے تو سائبان بھی دے 
تمہارے شہر میں ہم آ تو گئے ہیں لیکن
جو زخم بھرنے لگا ہے ،  ہرا نہ ہو جائے 
پرویز باغی کے مذکورہ مجموعے میں اس طرح کے اشعار کی بہتات ہے جس سے ذہن و دل کو فرحت و مسرت میسر ہوتی ہے۔
٭٭٭
ماخذ: 
http://www.tahreerenav.com
تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com

