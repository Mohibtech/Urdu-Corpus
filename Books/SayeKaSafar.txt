



سائےکا سفر


عوض سعید












حرفِ اول

	’’ سائے  کا سفر‘‘ میری کہانیوں  کا پہلا مجموعہ ہے  جو بظاہر ترتیب و تزئین کا اشاعتی جامہ پہنے  ہوئے  ہے  لیکن اس کا لباس کہیں  کہیں  تار تار بھی ہے۔ کہیں  کسی منزل پر اس کا دل ڈوب بھی جاتا ہے او ر کبھی زندگی کے  ایک متحرک لمحے  کے  لیے  وہ جی بھی اٹھتا ہے۔ گویا وہ موت اور زیست کے  درمیان کی ایک ایسی کڑی ہے  جو کسی معجزے  کا انتظار کیے  بغیر کرب، بے  چینی، اضطراب اور تنہائی کی سلگتی ہوئی بھٹی میں  آپ ہی آپ جل رہا ہے۔ اسے  آگ میں  تپ کر کندن بننے  کی خواہش بھی نہیں  ہے  کیونکہ خواہشوں  کا حصار کبھی کا مسمار ہو چکا ہے او ر روشن آسمان کے  تلے  لکھی جانے  والی اجلی تحریریں آج روحِ عصر کے  لق و دق صحرا میں  اپنے  خوابوں  کی تعبیریں  ڈھونڈ رہی ہیں۔ 
	پیچ در پیچ دائروں  میں  گھری ہوئی زندگی کی بے  بصر آنکھیں، شکست و ریخت، فنا و بقا، اداسی اور مسرت، ناکامی اور نصرت کے  المیہ کرداروں  کے  ذریعے  اپنی راہ آپ تلاش کر رہی ہیں۔ 
	’’ سائے  کا سفر‘‘ کی بیشتر کہانیوں  کے  کردار اسی معاشرے  کی پیداوار ہیں  جس میں  آپ ہم سانس لے  رہے  ہیں۔ فرق صرف اتنا ہے  کہ زندگی لمحہ بہ لمحہ تیزی سے  بدلتی جا رہی ہے۔ مادی زندگی کی ترقیوں  نے  جن قباحتوں او ر خوبصورتیوں  کو جنم دیا ہے او ر افسانہ نگار جن مشاہدات اور تجربات سے  دوچار ہوا ہے، یہ کہانیاں  ان ہی کی تفسیر ہیں۔ خارجی عوامل اور محرکات کی تبدیلی کا عکس ان کہانیوں  کے  طرزِ اظہار اور تکنیک میں  دیکھا جاسکتا ہے۔ 
	مختصر کہانی میں  جہاں  حد بندی ہے  وہاں  گیرائی بھی ہے۔ وحدتِ تاثر، ایمائیت، رمزیت، کردار نگاری اور فنی گرفت کے  آڑے  ٹیڑھے  نقش بہاری، عبدالصمد، ٹیوٹر، کارٹونسٹ، پروفیسر اکرام، حرامی، بیدل صاحب اور اسی قبیل کی دوسری کہانیوں  میں  ڈھونڈھے  جاسکتے  ہیں۔
	پچھلے  دو ایک برسوں  میں  میں  نے  جو کہانیاں لکھی ہیں  ان کا رنگ و آہنگ پچھلی کہانیوں  سے  مختلف ہے، یہ کہانیاں  جہاں  نئے  عہد کی مزاج شناس ہیں او ر جدید حسیت کی ترجمانی کرتی ہیں  وہیں  اظہار و فن کے  امکانات کی تلاش میں  چند قدم آگے  بڑھی ہیں  اس لیے  ان کہانیوں  کو کتاب میں  الگ جگہ دی گئی ہے۔ تخلیق کے  اس تسلسل اور دیگر عوامل کے  پس منظر میں  ’’ سائے  کا سفر‘‘ کی کہانیاں  شاید کہیں  بار پا سکیں۔ 
	میرے  اس مجموعے  کی آخری چند کہانیوں  کے  بے  ربط کردار ایک ایسی بس کے  مسافر ہیں  جو مختلف راستوں، ٹیلوں، جنگلوں  سے  ہوتے  ہوئے  ایک ایسی سڑک پر تیزی سے  رواں  دواں  ہیں  جس کا سینہ لہولہان ہے، جن کی خونچکاں  انگلیوں  میں  بس کے  ٹکٹ کے  بجائے  گم کردہ شخصیت کے  بے  نام سائے  کا دھندلا سا نقش ہے۔ 
	زیرِ نظر کتاب میں  بیشتر کہانیاں  میں  نے  اپنی پسند کو ملحوظ رکھتے  ہوئے  شامل کی ہیں، اس توقع کے  ساتھ کہ یہ کہانیاں  آپ کے  ذوق کی تسکین کا سامان بھی بن سکیں  گی۔ 
	میں  جناب میر اعظم علی (پبلشر ) کا ممنون ہوں  جن کی خاص توجہ اور دلچسپی کی وجہ سے  یہ کتاب جلد منظرِ عام پر آ سکی۔ کہانیوں  کی تلاش اور اس منتشر شیرازے  کی فراہمی میں  میرے  چند عزیز دوستوں  شہریار، اقبال متین اور  شاذ تمکنت نے  جو زحمت اٹھائی میں  اس کو فراموش نہیں  کر سکتا۔ کتاب کا سرورق نوجوان شاعر اور افسانہ نگار صادق نے  بنایا ہے، اس سے  کتاب کی جاذبیت اور خوبصورتی میں  اضافہ ہوا ہے۔ 
	ناشکر گزاری ہو گی اگر اس موقع پر میں  اپنے  عزیز دوست شاذ تمکنت اور مغنی تبسم کو فراموش کر جاؤں  جو کتاب کی اشاعت کے  صحیح معنیٰ میں  محرک بنے او ر قدم قدم پر تعاونِ عمل کا ثبوت دیا۔ 
عوض سعید     
596۔ معظم پورہ، ملے  پلی، 
حیدرآباد۔ ( آندھرا پردیش )
	



بشنوازنے۔۔۔ 


ڈاکٹر مغنی تبسّم

	کہانی جہاں  حقیقت نمائی کا ایک دلکش پیرایہ ہے  وہیں  عدم آگاہی کے  رُخ پر حسین نقاب کا بھی کام کرتی ہے۔ ہر اظہار اپنے  پیچھے  ایک حکایت رکھتا ہے او ر اس جہانِ گزراں  میں  ہر حقیقت بالآخر ایک کہانی بن جاتی ہے۔ 
	عوض سعید کی ادبی زندگی حقیقت اور حکایت اور کردار سے  سایہ کی سمت ایک طویل سفر ہے۔ 
	انھوں  نے  اس راہ میں پہلا قدم اس وقت اٹھایا جب اُردوافسانہ پختگی کی عمر کو پہنچ چکا تھا۔ مغربی ادب کی مختلف تحریکیں او ر رجحانات ہمارے  ادب میں  بار پا گئے  تھے۔ اظہار کے  بہت سے  اسالیب آزمائے  جا چکے  تھے۔ واقعات سے  زیادہ کردار نگاری پر توجہ دی جانے  لگی تھی۔ کردار کا ایک تصور یہ تھا کہ وہ اپنے  طبقے  کا نمائندہ ہوتا ہے او ر مخصوص معاشی اور سماجی عوامل اس کی تعمیر میں  اہم حصّہ ادا کرتے  ہیں۔ اس کے  مقابل دوسراتصوریہ پیش کیا گیا تھا کہ کردار ایک فرد ہوتا ہے  جس کی بازداشتیں  اور جنسی محرومیاں سماجی زندگی میں  اپنے  اظہاراورنکاس کی راہ ڈھونڈھتی ہیں اور یہی چیز اس کے  انفرادی رویّے  کو متعین کرتی ہے۔ 
	عوض سعید نے  کہانی لکھنے  کی ابتدا کی تو وہ بھی کردار نگاری کی طرف مائل ہوئے،پھر اسی کو اپنا خاص فن بنا لیا۔ شخصیتوں  سے  دلچسپی نے  ان سے  بہت سی ایسی کہانیاں  لکھوائیں  جن کے  کامیاب نمونے  ریت کے  محل،نیکی کا بھوت،خونِ صد ہزار انجم۔  بیدل صاحب اور نانی امّاں  وغیرہ ہیں۔ ان کا موضوع وہ انسان نہیں ہے  جو کسی اجتماع یا انبوہ کے  حجم کو ناپنے  کی اکائی بن سکتا ہے — وہ انسان بھی نہیں  جو کسی طرزِ حیات یا عقیدے  کی نشان دہی یا نمائندگی کرتا ہے۔ ان کہانیوں  کے  کردار معمولی افراد نہیں ہیں۔ ان کا غیر معمولی ہونا ہی دراصل ان کہانیوں  کی تخلیق کا محرک بنا ہے  اور یہی وہ وصف ہے  جو تجسّس کا عنصر ابھار کر شخصیت اور خود کہانی کو دلچسپ بناتا ہے۔ 
	فکشن کی تنقید میں کردار کے  ارتقا کا جو تصور پیش کیا جاتا ہے  وہ مغالطہ خیز مغالطہ ہے۔ اکثر صورتوں  میں کردار ی خصوصیات میں  تبدیلی نہیں ہوتی۔ صرف ان کے  مظاہر بدل جاتے  ہیں۔ ایسا بھی ہوتا ہے  کہ بعض خصوصیات پہلے  ہی سے  کردار میں موجود ہوتی ہیں،لیکن ان کا اظہار بدیر ہوتا ہے۔ عوض سعید کی اکثر کہانیوں  میں بھی یہی صورت نظر آئے  گی کہ وہ آغاز میں  کسی کردار کا جزوی تعارف کراتے  ہیں رفتہ رفتہ اس کی شخصیت کے  مختلف پہلوؤں  سے  نقاب سرکاتے  جاتے  ہیں او ر جب کہانی ختم ہونے  کو آتی ہے  تو وہ کردار مکمل طور پر بے  نقاب ہو جاتا ہے۔ 
	عوض سعید کے  تخلیق کردہ کردار عام طور پر اپنے  عمل میں  متضاد سماجی رویّوں  کا اظہار کرتے  ہیں۔ کبھی وہ کردار کے  کسی خاص رویّے  کو اتنا نمایاں  کر دیتے  ہیں  کہ قاری اس کے  بارے  میں  ایک رائے  قائم کر لیتا ہے  لیکن جب کہانی انجام کے  قریب پہنچتی ہے  تو اسی کردار کا ایسا رخ سامنے  آتا ہے  جو قاری کو چونکا دیتا ہے او ر وہ اپنی پہلی رائے  کو یکلخت بدل دینے  پر مجبور ہو جاتا ہے۔ بعض کہانیوں  میں  کرداروں  کو ابتدا ہی سے  ان کی سیرت کی متضاد خصوصیات کے  ساتھ پیش کیا گیا ہے۔ ان کے  عمل اور رویّے  سے  یہ جاننا مشکل ہوتا ہے  کہ اصلی روپ کونسا ہے ؟آخر میں  کسی خاص واقعہ پر اس کش مکش کا خاتمہ ہوتا ہے او ر پورے  خط و خال واضح ہو جاتے  ہیں (حرامی بہاری)
	عوض سعید کی کہانیوں  میں کرداروں  کا مطالعہ خارجی نوعیت کا ہوتا ہے  وہ کرداروں  کو بالعموم دوسرے  شخص کے  نقطۂ نظر سے  پیش کرتے  ہیں۔ یہ دوسراشخص اکثر صورتوں  میں  خود افسانہ نگار ہوتا ہے  جس کی حیثیت کہانی میں  ایک کردار کی ہوتی ہے (ریت کے  محل،خونِ صد ہزار انجم،بیدل صاحب وغیرہ)بعض کہانیوں  میں کردار کی پیش کش کے  اس طریقے  سے  انحراف کیا گیا ہے۔ ’’پہلی تنخواہ‘‘ میں  عبدالصمد کی کردار کشی ایک ہمہ داں  راوی کے  نقطۂ نظر سے  کی گئی ہے۔ یہ ایک نفسیاتی کہانی ہے۔ اس میں کردار کے  خارجی عمل کے  ساتھ اس کی ذہنی کیفیات اور داخلی کشمکش کو بھی اجاگر کیا گیا ہے۔ ’’نانی امّاں‘‘ کہانی لکھ کر عوض سعید نے  اپنی کردار نگاری کو ایک نئی سمت دی ہے۔ اس کہانی میں کردار کی ابتدائی زندگی کے  بارے  میں  چند ایسے  اشارے  ملتے  ہیں  جن کی مدد سے  کردار کے  عمل کو اس کے  نفسیاتی تجزیے  کی روشنی میں  دیکھاجاسکتا ہے۔ ونود کے  کردار کو داخل کر کے  افسانہ نگار نے  کہانی میں  ایک نیا مطمحِ نظر ابھارا ہے  اس کی وجہ سے  کہانی ماضی و حال،توہم پرستی و عقلیت کی آویزش کی تمثیل بن گئی ہے  جس میں ’’محلے  کی گندی نالی‘ ‘اور ’’شاہ صاحب‘‘ بھی مخصوص تصورات کی علامت بن کر سامنے  آتے  ہیں۔ 
	عوض سعیداپنے  کرداروں  کی تصویر کشی میں جزئیات نگاری سے  زیادہ کام نہیں لیتے۔ چند آڑے  ترچھے  خطوط کھینچ کر ایک نقش ابھار دیتے  ہیں  لیکن یہی خاکہ اتنا جان دار ہوتا ہے  کہ تصویر بول اٹھتی ہے۔ اس وصف کے  ساتھ ہر کردار میں  کوئی بات ایسی ہوتی ہے  جس کی وجہ سے  وہ نہ صرف ہماری یادداشت میں محفوظ ہو جاتا ہے  بلکہ بار بار ذہن میں منڈلاتا ہے۔ 
	عوض سعید نے  ایسی کہانیاں  بھی لکھی ہیں  جن میں  کردار ضمنی حیثیت رکھتے  ہیں۔ ان میں  زندگی کے  مخصوص مشاہدوں  اور تجربوں  یا خاص نفسی کیفیات کو موضوع بنایا گیا ہے۔ اس کی ایک عمدہ مثال ’’کھلونے  کا غم‘‘ ہے  جس میں  بچّے  کی موت کے  سانحے  کو بے  حد موثر انداز میں  پیش کیا گیا ہے۔ جذبات نگاری کا کمال یہ ہے  کہ جذباتیت سے  دامن  بچاتے  ہوئے  غم کے  شدید احساس کا اظہار بڑے  ہی ضبط اور ٹھہراؤ کے  ساتھ ہوا ہے۔ بظاہر یہ ایک فرد کے  غم کی حکایت ہے  لیکن تمثیلی تعمیم میں  یہی کہانی،امید و بیم کی کش مکش،آرزوؤں  کی شکست،انسان کی بے  چارگی اور حباب آسا زندگی کا حزنیہ بن جاتی ہے۔ 
	اچھی کہانی کی پہلی شرط اور پہچان یہ ہے  کہ وہ دلچسپ ہو۔ یہ بات محض واقعات اور کرداروں سے  پیلا نہیں  ہو سکتی بلکہ کہانی لکھنے  والے  میں  یہ ہنر بھی ہونا چاہئے  کہ وہ حقیقت کو افسانہ اور افسانے  کو حقیقت بنا دے۔ عوض سعید کواس ہنر پریوں  دسترس حاصل ہے  کہ وہ پہلے  ہی فقرے  یا جملے  سے  قاری کے  ذہن میں  ایک تجسّس پیدا کر دیتے  ہیں اور کہانی کے  خاتمے  تک اس تجسّس کو پروان چڑھاتے  ہیں  وہ قاری کے  تخیّل کو مختلف امکانات پر غور کرنے  کے  لیے  آزاد چھوڑ دیتے  ہیں  لیکن اس کی عنان اپنی گرفت میں  رکھتے  ہیں اور جب چاہتے  ہیں  اسے  کسی خاص سمت میں  موڑ دیتے  ہیں۔ کہانی میں یہ وصف اس وقت پیدا ہوتا ہے  جب کہ پلاٹ بہت زیادہ منظم اور منضبط ہو۔ عوض سعید اپنی کہانیوں  میں  کرداروں  اور واقعات کے  انتخاب اور ان کی ترتیب پر خاص توجہ صرف کرتے  ہیں  جس کی وجہ سے  کہانی کے  مختلف اجزا میں  باہمی توازن ایک منطقی ربط اور تسلسل کے  ساتھ قائم رہتا ہے۔ وہ غیر ضروری تفصیل اور صراحت سے  احتراز کرتے  ہیں۔ کہانی میں جا بجا آئندہ واقعات کی طرف مبہم اشارے  رکھ چھوڑتے  ہیں جن کا قاری کو پتہ نہیں  رہتا اور جب وہ انجام پر پہنچتا ہے  تو اس کا ذہن ان اشاروں  کی طرف منتقل ہوتا ہے او ر اس انکشاف سے  خاص لطف حاصل ہوتا ہے۔ بہت سی کہانیوں  میں  انجام پر بھی ابہام کا ہلکاساپردہ ڈال دیا ہے  اور ایک معنی خیز اشارے  پر کہانی ختم کر دی ہے (ریت کے  محل،کوئلہ جل بھئی راکھ گنبدِ بے  در)
	ادھر وہ ایک برسوں  میں  عوض سعید نے  جو کہانیاں  لکھی ہیں  وہ کئی اعتبار سے  ان کی پچھلی کہانیوں  سے  مختلف ہیں۔ مخصوص طرز کی کردار نگاری سے  جس کا ہم جائزہ لے  آئے  ہیں،اب ان کی ویسی دلچسپی قائم نہیں  رہی ہے۔ اب کرداروں  کی سیرت سے  زیادہ ان کی نفسی کیفیات پر ان کی توجہ بڑھ گئی ہے  نفسِ انسانی کی انوکھی اور سربستہ کیفیات،اس کے  تجربوں،اور موجودہ عہد میں  انسانی زیست کی بے  ڈھب صورتِ حال کو انھوں  نے  بعض کہانیوں  میں  بڑی فنکاری اور خوبصورتی سے  پیش کیا ہے۔ وہمی شبیہہ(Fantasy)اورنفسی علائم کے  استعمال سے  ان کہانیوں  میں  ایک پُر اسرارفضاپیدا ہو گئی ہے (سائے  کا سفر،دوسری موت،تیسراٹکٹ)عوض سعید کے  یہ تجربے  جدیدافسانے  میں  اظہار کے  نئے  امکانات کی دریافت اور تلاش کی ایک کڑی ہے۔ یہ سفر غیر مختتم ہے۔ شاید اس کی کوئی منزل نہیں  ہے۔ 
٭٭٭




خونِ صد ہزار انجم

	بہاری سے  میری ملاقات کب اور کہاں ہوئی مجھے  ٹھیک سے  یا د نہیں  ہے،میری یادداشت بھی کمزور ہو گئی ہے، ویسے  بہاری کی شخصیت میں  کوئی ایسی خاص بات بھی نہ تھی جس کے  باعث میں  اُس کی ملاقات کی تاریخ کو حافظے  کے  کسی خانے  میں  محفوظ کر لیتا۔ 
	یہی کیا کم تھا کہ وہ میرا دوست، عجیب و غریب دوست، جس کے  ساتھ رہتے  ہوئے  میں  نے  ہمیشہ ذہنی تکلیف محسوس کی اور وہ کمینہ میری ذات سے  ہمیشہ چمٹا ہی رہا۔ 
	بیسیوں  بار میں  نے  دل ہی دل میں  تہیہ کر لیا کہ اب مجھے  اس سے  قطعی نہیں  ملنا چاہیے  لیکن دوسرے  دن وہ میرے  پاس آ جاتا اور میں  سب کچھ بھول بھال کر اس کے  ساتھ ہو جاتا جیسے  پچھلے  دنوں  میں  نے  دل میں  کوئی عہد ہی نہ کیا ہو۔ 
	ایک بار میں  نے  تنہائی میں  سوچا میرا اس کا کیا سمبندھ ؟ وہ ایک کوچہ گرد، آوارہ، لوفر، مقروض، مغلظات بکنے  والا اور میں  ایک سیدھا سادہ شریف آدمی۔ 
	اور پھر سوچ کی دیوار دھڑام سے  میری آنکھوں  کے  سامنے  گر جاتی جسے  روندتا پھلانگتا ہوا میں  اُس سے  ملنے  چلا جاتا۔ 
	ایک دفعہ میں  نے  اس سے  کہا بھی کہ تم یہ غنڈہ گردی چھوڑ دو، لوگ خواہ مخواہ تمھارے  ساتھ مجھے  بھی آوارہ گر د سمجھنے  لگے  ہیں۔ 
	اس پر وہ ہنس دیا، بالکل اس بے  حیا بروکر کی طرح جس کی گالیاں  دینے  پر بھی شرم سے  گردن نہیں  جھکتی۔ 
	’’ بہاری نے  آج تک کسی کو دوست بنایا ہی نہیں  ہے، ایک تم ہو جسے  دوست سمجھتا ہوں او ر جب بہاری کسی کو ایک بار یار مان لیتا ہے  تو عمر بھر اسی کا ہو رہتا ہے۔‘‘
	جب بہاری نے  مجھ پر اپنی دوستی کی دھونس جمائی تو میرا چہرہ کچھ اتر سا گیا اور میں  سوچنے  لگا بہاری سے  کس طرح پیچھا چھڑایا جائے،یہ تو جونک کی طرح مجھ سے  چمٹ گیا ہے۔ 
	بہاری نے  دوستی کی دیوار نمک کی بنیادوں  پر قائم نہیں  کی تھی،دوستی کے  اس اٹوٹ رشتے  کو وہ زندگی بھر نبھانا چاہتا تھا۔ 
	نفرت اور محبت کے  اس امتزاج نے  میری ذات میں  ایک عجیب سی الجھن پیدا کر دی تھی۔ مجھے  بہاری سے  شدید نفرت تھی اور ساتھ ہی ساتھ بے  پایاں  محبت بھی، اس کی احمقانہ حرکات میں  مجھے  اس کے  کردار کا سیدھا سادہ پن اور خلوص ملتا جو میں نے  اپنے  عزیزوں  کی ذات میں  بھی نہیں دیکھا تھا۔ 
	لیکن اس کے  ساتھ ہی جب اسے  کسی ’’ خان‘‘ سے  قرض کے  بارے  میں  گالیاں  سنتے او ر جواب میں  موٹی موٹی گالیاں  دیتے  ہوئے  دیکھ پاتا تو مجھے  یوں  محسوس ہوتا جیسے  بہاری ایک نجاست ہے  جس کی سڑاند میں  میں  ڈوب گیا ہوں۔ 
	اپنے  بشرے  سے  بھی وہ بھلا آدمی نہیں  لگتا تھا، گہرا گندمی رنگ، چوڑا چکلا سا چہرہ، عقابی ناک، سیاہ فولادی آنکھیں،موٹے  موٹے  ہونٹ، دانتوں  میں  بڑی بڑی محرابیں۔ یہ تو تھی اس کے  چہرے  کی ہلکی سی جھلک اور لباس سے  تو وہ بالکل ہی بمبئی کا موالی معلوم ہوتا تھا، ڈھیلے  ڈھالے  پینٹ پر اون کا موٹا ساکوٹ، گلے  میں  ٹائی کی جگہ سرخ رنگ کا رومال، جب وہ ہنستا تو یوں  معلوم ہوتا جیسے  کنکریٹ پر انجن چل رہا ہو۔۔۔ چر ر۔۔۔ چر ر۔۔۔ 
	جب میں  پہلی دفعہ حیدرآباد کی خوبصورت شاہراہوں  پر اس کے  ساتھ آزادانہ گھوما تو میرے  بہت سے  ساتھیوں  نے  حیرت سے  میری زندگی کا مطالعہ شروع کر دیا۔ 
	الطاف نے  مجھے  سمجھایا کہ کم از کم مجھ جیسے  آدمی کو اس ناپسندیدہ اجنبی کے  ساتھ نہیں  گھومنا چاہیے، ہو سکتا ہے  کہ وہ کہیں  کا مشہور ڈاکو یا جرائم پیشہ ہو۔ 
	بات بھی معقول تھی، میں  نے  دوستی کے  اس پودے  کو خواہ مخواہ بڑھنے  دیا، اس کی آبیاری کی،اب پچھتانے  سے  کیا ہو سکتا تھا،وہ میرے  ذہن پر بری طرح مسلط ہو چکا تھا، کبھی کبھی میں  سوچتا کہیں  اُس نے  مجھ پر جادو ٹونے  تو نہیں  کر دئیے  ہیں۔ ہونہہ، جادو بھی کوئی چیز ہے  ؟ فریب۔۔۔ واہمہ۔۔۔ میرے  دماغ میں  عجیب مضحکہ خیز خیالات آ رہے  تھے۔ 
	میں  گھبرایا جب ’’لکی ریسٹورنٹ‘‘ میں  داخل ہوا تو میرا دوست اشرف ایک کونے  میں  بیٹھا سمو سے  کھا رہا تھا، اگرچہ اسے  دیکھ کر کچھ اطمینان سا ہوا،میں  نے  عین کھانے  کے  وقت اس سے  ملنا ٹھیک نہیں  سمجھا اس لیے  قریب ہی کی سیٹ پر بیٹھ گیا،اس کے  سامنے  چائے  کی پیالی دھری تھی اور سموسوں  کی پلیٹ خالی ہو چکی تھی، وہ سموسے  کھانے  کے  بعد چائے  پینے  لگا۔ 
	اب اُس کے  سامنے  چار پانچ بے  فکروں  نے  بیٹھ کر ایک دیوار سی کھڑی کر دی تھی جس سے  اس کا چہرہ بڑی حد تک میری نگاہوں  سے  اوجھل ہو چکا تھا، میں  نے  سراونچاکر کے  اس کی طرف دیکھا، اب وہ اخبار میں  بری طرح کھویا ہوا تھا، میں  نے  بیرے  کو آواز دی جو گاہکوں  کی کثرت کی وجہ سے  گھبرایا سا آرڈر کی تکمیل کر رہا تھا۔ دور کاؤنٹر پر سفید براق سا ایرانی اکڑا ہوا یوں  بیٹھا تھا جیسے  ابھی ابھی ڈنڈ پیل کر آیا ہو، اُس کے  سر کے  عین اوپر ایک خوبصورت فریم میں  آویزاں  ایران کے  سابق شاہ کا فوٹو چمک رہا تھا جس پر چنبیلی کے  پھولوں  کا موٹا سا ہار لٹک رہا تھا،پھول جو سوکھ گئے  تھے او ر پھولوں  کی ان خشک پتیوں  کی طرح ایران کی تاریخ مر رہی تھی۔ کچن میں  پھٹی ہوئی بنیان پہنے  ہوئے  ایرانی النسل بوڑھا باورچی کفگیر کو کھانے  کے  بڑے  سے  بھگونے  میں  پھیرتا ہوا ذہن میں  ایران کی نئی تاریخ مرتب کر رہا تھا۔ 
	میں  نے  بیرے  کو بلا کر کہا ’’ وہ صاحب ہیں  نا،جو کونے  کی سیٹ پر بیٹھے  اخبار پڑھ رہے  ہیں  انھیں  ذرا اس طرف بھیجنا۔‘‘
	بیرے  نے  اُس کے  قریب جا کر کہا ’’ وہ بابو صاحب تمھیں  بلاتا ہے۔‘‘
	اس نے  چونک کر میری طرف دیکھا، ہاتھ اٹھا کر اشارے  سے  کچھ کہا جس کا شاید مطلب تھا ’’ میں  ابھی آ رہا ہوں۔‘‘
	پانچ منٹ گزر گئے  لیکن وہ یوں  ہی سیٹ پر بیٹھا رہا۔ 
	مجھے  کوفت ہونے  لگی،’’میں  تمھیں  کب سے  بلا رہا ہوں، تم ہو کہ آنے  کا نام ہی نہیں  لیتے۔‘‘
	’’آتا بھی کیوں  کر تم پہلے  کی طرح ہو بھی تو نہیں، کون اپنی بھلی سی عزت خراب کر لے۔‘‘
	’’ کیا بک رہے  ہو۔‘‘ میں  نے  غصے  سے  کہا۔ 
	’’ٹھیک ہی تو کہہ رہا ہوں، جانتے  ہو آج تمھارے  دوست نے  کیا کیا ہے  ؟ اس نے  شراب کے  نشے  میں  اپنی بیوی کا سر پھاڑ دیا ہے او ر وہ اب حراست میں  ہے۔‘‘
	مجھے  یہ سن کر بہاری سے  بے  حد نفرت ہو گئی،اس کے  تو کوئی بیوی نہیں  تھی،ہاں  میں نے  سنا ہے  کہ اُس کے  ایک داشتہ سے  تعلقات تھے، کبھی کبھار اُس کے  یہاں  جایا کرتا تھا۔ 
	’’ اب بھی ہوش میں  آؤ، چھوڑو اس لفنگے  کی صحبت، کہیں  تم بھی ایک دن پولیس کی حراست میں  نہ آ جاؤ۔‘‘
	میں  یک لخت سیٹ سے  اٹھ کر باہر آ گیا، سڑک پر کافی چہل پہل تھی، سامنے  پیلیس ٹاکیز کا میٹنی شو ابھی ابھی ختم ہوا تھا اور دیکھتے  ہی دیکھتے  عابد روڈ کے  چوڑے  چکلے  سینے  پر لوگوں  کا ایک ہجوم سا پھیل گیا۔ 
	خوبصورت اور بد صورت موٹریں، رکشائیں، سائیکلیں  ایک سیلاب تھا کہ بہہ نکلا۔ میں  پانچ منٹ کے  لیے  چھگن لعل کے  بک اسٹال پر جا کھڑا ہوا، ایک چیچک رو کرسچن کھڑا ’’ ہندو‘‘ کا تازہ پرچہ بڑے  انہماک سے  پڑھ رہا تھا، دو لڑکے  کھڑے  کھڑے  نئے  آئے  ہوے  فلمی رسالوں  کی ورق گردانی کر رہے  تھے۔ سامنے  جی ایس راؤ ٹیلر ماسٹر کی دوکان پر ایک شخص ٹوئیڈ کا سوٹ پہنے  آئینے  میں  اپنا چہرہ دیکھ رہا تھا، وہ بار بار آگے  پیچھے  مڑ مڑ کر ہر  زاویۂ نگاہ سے  اپنے  تازہ سلوائے  ہوئے  سوٹ کو بغور دیکھ رہا تھا، اس کے  پیچھے  ہی ٹیلر ماسٹر کھڑا اشارے  سے  کچھ کہہ رہا تھا۔ 
	جب لوگ باگ چھٹ گئے  تو میں  اطمینان سے  رکشا میں  بیٹھ کر گھر آ گیا۔ 
	جب میں  نے  گھر میں  قدم رکھا تو وہاں  کا نقشہ ہی کچھ اور تھا، میری بیوی کے  نرم و نازک جسم پر چھوٹے  بڑے  کئی آبلے  اٹھ آئے  تھے اور  سفید پٹی بندھی ہوئی تھی، میں  نے  پیروں  تلے  سے  زمین نکلتی ہوئی محسوس کی۔ 
	’’ یہ کیا ؟‘‘ میں  نے  ضبط کے  بند کو تھامتے  ہوئے  کہا۔ 
	’’ کچھ بھی نہیں  ذرا آگ سے  جھلس گئی ہوں۔‘‘ میری بیوی ذکیہ نے  مسکرانے  کی ناکام کوشش کرتے  ہوئے  دھیرے  سے  کہا۔ 
	’’ کب اور کیسے  ‘۔ میں  نے  حیرانی سے  پوچھا۔ 
	’ صبح آپ کے  جانے  کے  دو گھنٹے  بعد میں  نے  دوپہر کے  کھانے  کے  لیے  چولھے  پر ہانڈی چڑھائی تھی، جانے  کس وقت ایک دبی سی چنگاری نے  میرے  آنچل کو جالیا اور دیکھتے  دیکھتے  چنگاریاں  شعلوں کی شکل میں  میرے  جسم سے  لپٹ گئیں۔‘‘
	’’ وہ تمھارا دوست ہے  نہ بہاری، خدا اسے  اچھا رکھے، پتہ نہیں  اس وقت کہاں  سے  آ دھمکا۔ میری چیخیں  سن کر اندر گھس آیا اور مجھے  آگ سے  بچا لیا، اس نے  فوری میرے  جسم پر پانی سے  بھری ہوئی دو بالٹیاں  پھینکیں او ر ڈاکٹر کو بلا لایا، وہ شاید اس وقت تم سے  ملنے  آیا تھا۔‘‘ وہ بولی۔ 
	مجھے  اس وقت بہاری یوں  لگا جیسے  وہ غنڈہ نہیں  تھا ایک فرشتہ تھا جو آسمان کی پہنائیوں  کو پھلانگتا ہوا مجھ سے  آ ملا تھا لیکن دوسرے  لمحے  ہی میں  کچھ بجھ سا گیا، کاش ! آج یہ حادثہ رونما نہ ہوتا جانے  بہاری نے  ذکیہ کو کس حال میں  دیکھا ہو گا، اس وقت اس کی کتنی سبکی ہوئی ہو گی اور جانے  کتنی۔۔۔ 
	دو دن تک بہاری مجھے  کہیں  بھی دکھائی نہ دیا، میں  سمجھ گیا ضرور اُسے  کچھ دن کی سزا ہو گئی ہے۔ 
	کسی کا سر پھاڑ دینا بھی تو جرم ہے۔ 
	اگلے  ہفتے  اچانک ہی صبح وہ میرے  گھر آ دھمکا۔ 
	’ کوکب صاحب۔‘‘
	ُاس کی پاٹ دار آواز فضا میں  ارتعاش پیدا کر گئی۔ 
	میں  باہر نکل آیا، وہ حسبِ معمول بے  ڈھنگے  انداز میں  مسکرا رہا تھا۔ 
	’’باہر چلو بھئی ! کیا چھوکریوں  کی طرح گھر میں  بیٹھے  ہو، آج کل لڑکیاں  بھی تو گھر میں  نہیں بیٹھتیں۔‘‘
	’’ نہیں  بہاری ! آج میں  تمھارا ساتھ نہیں  دے  سکوں  گا مجھے  کام ہے۔‘‘
	’’ اماں  چلو بھی۔۔۔‘‘ اُس کے  آہن جیسے  مضبوط ہاتھ میرے  کندھوں  پر آ گئے او ر میں  بغیر کچھ سوچے  سمجھے  چپکے  سے  اس کے  ساتھ ہولیا۔‘‘
	راستے  میں  اس نے  مجھ سے  کہا۔۔۔ ’’ اب بھابی کا مزاج کیسا ہے، اس روز آگ نے  انھیں  بہت پریشان کر دیا تھا۔‘‘
	’’ ٹھیک ہے، آبلے  بھی سوکھ گئے  ہیں، زخم مندمل ہو رہا ہے۔‘‘ میں  بولا۔ 
	مکرم جاہی روڈ پار کر کے  جب ہم پیلیس کے  سامنے  سے  گزرتے  ہوے  ’’ لکی ریسٹورنٹ‘‘ کے  قریب آئے  تو مجھے  لکی ریسٹورنٹ کے  کھلے  ہوئے  کیبن سے  اشرف جھانکتا ہوا دکھائی دیا جیسے  وہ مجھ سے  کہہ رہا ہو۔ 
	’’ اب بھی ہوش میں  آؤ، کہیں  تم اس لفنگے  کی صحبت میں  تھانے  کی سیڑھیاں  نہ چڑھ جاؤ۔ 
	مجھے  آج اس کے  ساتھ چلتے  ہوے  شرمندگی سی محسوس ہو رہی تھی۔ 
	پرسوں  ہی کی بات تھی کہ وہ رات تھانے  میں کاٹ چکا تھا۔ 
	آج اس کا موڈ بہت زیادہ شگفتہ تھا، اس لیے  وہ راستہ چلتے  ہوے  سڑک سے  گزرنے  والی خوبصورت پارسی لڑکیوں  پر جملے  کستا جا رہا تھا، کبھی کبھی نڈر انداز میں  قریب آ کر بھیک مانگنے  والے  لونڈوں کی ہتھیلیوں  میں  جلتے  سگریٹ کا چرکا دے  کر ہنستا جا رہا تھا اور  مڑ مڑ کر ایک موٹی گالی کے  ساتھ انھیں  پیسے  بھی دیتا جا رہا تھا۔ 
	’ پولیس میں  رات مار کھاتے  ہوئے  بھی تم ٹھیک نہ بن سکے۔‘‘ میں  بولا۔ 
	وہ چلتے  چلتے  ایک دم رک گیا۔ 
	’ ’ کس بھڑوے  نے  تم سے  یہ کہا ہے  ؟‘‘ وہ جھٹ خفا ہو گیا۔ 
	’’ میں  نے  سنا ہے۔‘‘
	’’ اور تم نے  یقین کر لیا۔‘‘
	’’ کیوں  نہ کرتا تم ہو ہی اس قابل۔‘‘
	’’ پولیس میں  رات تو تم جیسے  بابو گزاریں  گے، میں  کیوں  گزارنے  لگا ؟‘‘
	’’ہاں  اس لوفر کے  بچے  امین نے  ایک گھنٹے  کے  لیے  ناکے  پر مجھے  بلا لیا تھا، میرا بیان لیا اور چھوڑ دیا،میاں  بیوی  کے  معاملے  میں  کوئی سالا کر بھی کیا سکتا ہے  ؟‘‘ وہ سالی ہے  نا میری داشتہ اس سے  جانے  کس نے  غلط کہہ دیا کہ میں  تمھارے  گھر جو آتا ہوں  نا،اُس کے  کچھ اور ہی اسباب ہیں  وہ کچھ اور ہی سمجھتی ہے۔ میں  نے  جب آگ بجھانے  کا واقعہ اسے  سنایا تو وہ بجائے  میری تعریف کرنے  کے  مجھ سے  بری طرح الجھ پڑی،میں  نے  سالی کا ٹینٹوا ہی دبا دیا، سر پر کفگیر دے  ماری لیکن اس بدمعاش پڑوسن کمو نے  پولیس میں  خبر کر دی۔ 
	لیکن چھمیا سالی نے  تو پولیس میں  کمال ہی کر دیا، صاف کہہ دیا کہ یہ میرا خصم ہے، مجھے  مار سکتا ہے، جلا سکتا ہے،اس میں  دوسروں  کا کوئی دخل نہیں۔ 
	’’ بس بات آئی گئی ہو گئی۔‘‘
	وہ آسانی سے  ساری باتیں  کہہ گیا جیسے  کچھ ہوا ہی نہ ہو۔ 
	وہ چلتے  چلتے  ڈرائی فروٹ کی ایک دوکان پر رکا جہاں  ایک شخص مالکِ دوکان سے  ہنستے  ہوئے  باتیں  کر رہا تھا،وہ مجھے  دور کھڑا کر کے  تھوڑی دیر اس سے  باتیں  کرتا رہا، پھر اسے  اپنے  ساتھ لا کر مجھ سے  متعارف کرایا،اس نے  میری خوب خوب تعریف کی اور وہ خواہ مخواہ مجھ سے  مرعوب ہوتا رہا، ہم تینوں  زنجبار کیفے  میں  داخل ہوے۔ 
	سیٹ پر بیٹھتے  ہی بوائے  نے  سرجھکا کر ہمارا آرڈر لیا اور تیز تیز کچن کی کھڑکی کے  قریب چلا گیا جہاں ایک شخص کھڑا کھڑا پلیٹوں  کو پانی سے  مانجھ رہا تھا۔ 
	پہلے  ہم نے  مٹن چاپ، سنڈوچز منگائے،بہاری نے  مرغ پلاؤ کی علیحدہ پلیٹ منگائی، پھر انواع و اقسام کے  میٹھے  خوب سیر ہو کر کھائے۔ 
	بیرے  نے  ٹھنڈے  پانی کا جگ سامنے  رکھتے  ہوئے  مودبانہ انداز میں  کہا۔ 
	’’ اور کچھ صاحب‘‘
	’ ’ کچھ نہیں، تین کپ کافی کے  بعد بل لے  آنا‘‘
	تھوڑی دیر بعد بوائے  ایک خوبصورت طشتری میں  بل رکھ رکھ لایا۔ 
	’ ’ بس !‘‘ بہاری نے  یوں  کہا،جیسے  دس روپے  کا بل بھی کوئی بات ہے  ؟ 
	’’ آؤ سگریٹ لائیں ‘‘ کہہ کر وہ مجھے  سیٹ سے  اٹھاتا ہوا باہر لے  آیا، اُس کے  ساتھی نے  کہا۔ 
	’’ ہاں  سگریٹ ہونی ہی چاہیے، لیکن یہ زحمت تم کیوں  کرتے  ہو، بیرے  سے  کیوں  نہیں  منگوا لیتے۔‘‘
	’’دیکھتے  نہیں  آگے  کیا لکھا ہے ‘‘ بہاری  نے  کہا۔ 
	اور وہ ٹھیک ہے، ٹھیک ہے  کہتا ہوا چپ چاپ ہو گیا۔ 
	جب بہاری اور میں  کیفے  سے  باہر آئے  تو وہ مجھے  دیکھ کر مسکرا دیا۔ میں  اس کی مسکراہٹ کا مطلب نہیں  سمجھ سکا، اس نے  پان فروش کے  ہاں  سے  آدھی کیپٹن کی ڈبیہ خریدی، اس میں  سے  ایک سگریٹ نکال کر خود سلگایا اور ایک مجھے  دیتے  ہوئے  کہا : 
	’’اب چلیں۔‘‘
	میں  نے  دیکھا کہ اس کے  قدم بجائے  ’’ زنجبار کیفے‘‘ کی طرف بڑھنے  کے  بازو کی گلی میں  مڑ گئے۔ 
	جب کیفے  پیچھے  چلا گیا تو اس نے  ہنس کر کہا۔ ’’ آج تو سالا مر گیا،خوب الّو بنا ہے۔‘‘
	میں  نے  جھنجھلا کر کہا ’’ یہ کیا کمینگی ہے، بے  چارے  کو خود ہی مدعو کیا اور تنہا اسے  سیٹھ کے  رحم و کرم پر چھوڑ کر آئے۔ 
	’ ’ ارے  اس سالے  کے  ہاں  پیسوں کی کیا کمی ہے، بڑا بخیل ہے  دانتوں  میں  کی میل کھاتا ہے۔‘‘
	آج کئی دنوں  سے  مجھے  اچھی غذا نہیں  ملی، آخر کب تک ٹین شیڈ کے  ڈربوں  میں  بیٹھا روٹی کے  روکھے  سوکھے  ٹکڑے  توڑا کرتا۔ 
	ادھر جب سے  میں  حیدرآباد آیا ہوں  بھوکا ہی مر رہا ہوں، شراب پینے  کو نہیں  ملتی، نوکری نہیں  ملتی، کھانا نہیں  ملتا، عورت نہیں  ملتی اور کبھی بھولے  بھٹکے  سے  عورت مل بھی جاتی ہے  تو ایسی جیسے  کسی بھکاری کا پھینکا ہوا زنگ آلود صندوقچہ، اب تم ہی بتاؤ میں  کیا کروں، ایک سالی چھمیا ملی بھی تو پہلوانی، سارا خون چوس لیا ہے  ظالم نے۔ 
	میں  نے  اچھی زندگی گزارنے  کی کئی بار کوشش کی لیکن مجھے  زندگی کے  اس سائے  میں  ذرا سا بھی اطمینان نصیب نہ ہو سکا، ہمیشہ ایک بے  چینی سی رہی، میں برسوں  سے  تاریکی کے  اس بھیانک غبارے  میں  بیٹھا ایک نا معلوم منزل کی طرف اڑا جا رہا ہوں، جیسے  یہ دنیا، دنیا نہیں  چھمیا ہے  جو رات کے  گہرے  سناٹوں  میں  چوری چھپے  کسی کو اپنے  پہلو میں  لیے  سوجاتی ہے،میں  چاہتا ہوں  یہ دنیا چھمیا نہ بنے، بھابی بن جائے  جو تمھیں  پیار سے  اچھے  اچھے  کھانے  کھلاتی ہے۔ 
	میں  کب گرہستی کا لطف اٹھا سکوں  گا ؟ میں  کب مستقل ملازم ہو سکوں  گا ؟ آخر کب ؟ کہو بھائی آخر کب ؟‘‘ وہ جذبات میں  ڈوب سا گیا۔ 
	اور میں  سوچ رہا تھا، بہاری کتنا عجیب آدمی ہے۔ اُس کے  دل کے  تاریک گوشے  میں  آج بھی ایک مدھم دیا جل رہا ہے، جس دن یہ دیا سسکتا ہوا مر جائے  گا اس دن بہاری بھی مر جائے  گا، اس دیش کے  سارے  بہاری مر جائیں  گے  جو ایک تیز غبارے  میں  بیٹھے  ایک نامعلوم سمت کی طرف اڑے  جا رہے  ہیں۔ 
	وہ اکثر خالی ہاتھ رہتا، کبھی کبھار جب اس کی جیبیں  گرم ہوتیں  تو وہ میرے  پاس دوڑا دوڑا آ جاتا، یوں  بھی پیسے  ہوں یا نہ ہوں  مجھ سے  ضرور ملا کرتا، کل راستہ چلتے  ہوے  اس نے  ایک خان کو گالی دی، وہ دانت پیس کر اس کے  قریب آیا لیکن جب اس نے  تیز چاقو کی جھلک دکھائی تو وہ بھیگی بلی کی طرح چپ چاپ منہ ہی منہ میں  بڑبڑاتا ہوا چلا گیا۔ 
	اسے  ان سود خور پٹھانوں  سے  شدید نفرت تھی،میں  نے  ایک دفعہ نہیں  کئی مرتبہ اسے  پٹھانوں  کو گالیاں  دیتے  ہوئے  سنا تھا۔ 
	’’ کیا بات ہے  تم ان پٹھانوں  سے  خواہ مخواہ کیوں  الجھتے  ہو ؟‘‘
	’’ ان سالوں  نے  میرے  بھائی کی جان لی ہے، اگر میرا بس چلے  تو ان سود خوروں  کو ایک ہی صف میں  کھڑا کر کے  گولی سے  اڑا دوں۔‘‘
	میں  تفصیلات جاننا نہیں  چاہتا اس لیے  میں  نے  دوسری گفتگو چھیڑ دی اور وہ تھوڑی دور تک چپ چاپ میرے  ساتھ چلتا رہا۔ 
	معظم جاہی مارکٹ کے  چورا ہے  پر آ کر اُس نے  مجھے  خدا حافظ کہا اور مجمع میں  کہیں  گم ہو گیا۔ 
	ایک ہفتہ بعد وہ سویرے  ہی میرے  گھر آ دھمکا، میں  سورہا تھا، میرے  پڑوس میں  رہنے  والے  ایک آوارہ گرد چھوکرے  نے  مجھے  جگاتے  ہوئے  بہاری کے  آنے  کی اطلاع دی۔ 
	’’ تمھیں  رات میں  نیند بھی آتی ہے  ؟ صبح ہی صبح آ دھمکے  ہو،کیا بات ہے  ؟‘‘ میں  بولا، وہ دو منٹ خاموش رہا جیسے  میری بات کا برا مان گیا ہو۔ 
	’’ بات کچھ بھی نہیں،میں  چند دن تمھارے  گھر سویا کروں  گا، میں  نے  چھمیا کو گھر سے  نکال دیا ہے،سالی کل رات ایک غیر مرد کے  ساتھ سورہی تھی، تھو ہے  اس کی ذات پر ! میں  نے  جب دروازہ کھٹکھٹایا تو وہ چور دروازے  سے  نکل کر بھاگ گیا،اب مجھے  زندگی بھر چھمیا نہیں  چاہیے،سور کی بچی کو میں  نے  لات مار کر باہر نکال دیا، حالانکہ وہ اس وقت روتی ہوئی کہہ رہی تھی کہ وہ اس کا خالہ زاد بھائی تھا، اگر وہ سالا بھائی تھا تو چوروں  کی طرح دم دبا کر بھاگ کیوں  گیا۔ 
	’’ کیا سوچ رہے  ہو، میں  تم پرکسی وقت بھی بار نہیں  بنوں  گا، میں  ہوٹل میں  کھانا کھاؤں  گا،مجھے  صرف چند دنوں  کے  لیے  تمھیں  تکلیف دینا ہے۔‘‘
	میں  گہری سوچ میں  ڈوب گیا، میں  نہیں چاہتا تھا کہ بہاری میرے  گھر سویا کرے، میں  نے  اِس آنے  والی بلا سے  بچنے  کی بہت کوشش کی، گھر کی تنگی کا بھی ذکر کیا، لیکن اس نے  نہیں  مانا، مجھے  چار و ناچار یہ تصفیہ کرنا ہی پڑا کہ بہاری میرے  گھر سویا کرے  گا، ویسے  میری بیوی بھی چند دنوں  کے  لیے  میکے  جا چکی تھی اس لیے  میرے  پاس اسے  رات میں  سونے  کی اجازت دینے  میں  کوئی معقول عذر نہ تھا۔ 
	اس کے  یہاں آنے  کے  بعد سے  میں  نے  اُس کی ذات میں  ایک تبدیلی دیکھی، وہ راتوں  میں  آوارہ گھومنے  کے  بجائے  دس بجے  ہی گھر آ کر سو جایا کرتا۔ 
	’’ٹکٹ کے  پیسے  ہیں  تمھارے  پاس‘‘
	’’ٹکٹ کی مجھے  کیا ضرورت ہے، گاڑی جو سسرال کی ہے۔‘‘
	میں  نے  اُس سے  پیچھا چھڑانے  کی خاطر اسے  جانے  کی اجازت دے  دی اور دس روپے  بھی دئیے، پھر وہ بمبئی چلا گیا۔ 
	تین مہینے  تک اُس کی کوئی خبر نہیں  ملی اور مجھے  یک گونہ سکون سا ہو گیا کہ اب مجھے  دق کرنے  کے  لیے  دوبارہ حیدرآباد نہ آئے  گا، لیکن اچانک ہی ایک دن وہ میرے  گھر آ دھمکا،میرے  پوچھنے  پر کہ اب اس کی ماں  کی طبیعت کیسی ہے،اس نے  ہنستے  ہوئے  کہا، بمبئی پہنچنے  سے  پہلے  ہی بڑھیا نے  اپنا بوریا بستر گول کر لیا تھا، چلو چھٹی ہو گئی۔‘‘
	او رمیں  اس کے  چہرے  کو دیکھ رہا تھا جس پر اداسی کی قوسِ قزح کھنچ گئی تھی، اس نے  یہاں  کچھ دن بیکاری میں  گزارے،ایک جگہ نوکری کی،پھر چھوڑ دی، اب کی بار میں  نے  اس کی ذات میں  ایک اور تبدیلی دیکھی، وہ اب کم آمیز ہو گیا تھا اور بڑی حد تک حساس بھی۔ 
	اس بار بھی وہ میرے  ہی گھر ٹھہرا رہا،عجیب اتفاق کہ ذکیہ بھی جلد میکے  سے  لوٹ آئی تھی، اب مجھے  اس کا یہاں  ٹھہر ے  رہنا پسند نہ آیا، میں  چاہتا تھا کہ وہ خود ہی کہیں  دوسری جگہ سونے  کا انتظام کر لے، وہ میری اس بے  چینی کو سمجھ رہا تھا جو اُس کی موجودگی سے  پیدا ہو رہی تھی۔ 
	آج صبح چپراسی نے  مجھے  اطلاع دی کہ اپنے  وظیفے  کے  بقایا روپے  آفس آ کر حاصل کر لوں، میں  مسرت سے  چھلک پڑا، اندر جا کر ذکیہ کو خوش خبری سنائی، اس کے  چہرے  پر مسرت کی شوخ لہر دوڑ گئی، میں  نے  خرید و فروخت کی ایک لمبی فہرست تیار کر لی، وہ بھی دل ہی دل میں  جانے  کتنی تمناؤں  کو تھپک کر دلاسے  دئیے  ہوئے  تھی۔ 
	دوپہر میں  آفس جا کر میں  نے  بقایا کے  چار سو روپے  حاصل کر لیے، میں  نے  باہر آ کر مزید ایک بار نوٹوں  کو ایک ایک کر کے  گنا اور مجھے  یہ جان کر اطمینان ہوا کہ نوٹ پورے  تھے۔ ’’ پرل شو‘‘ کے  ہاں سے  میں  نے  ذکیہ کے  لیے  ایک خوبصورت سی سینڈل لی اور رکشا میں  بیٹھ کر گھر آ گیا۔ 
	بہاری دیوان خانے  میں  بیٹھا ایک پستہ قد شخص سے  باتیں  کر رہا تھا، مجھے  ایک دھکا سا لگا، گویا میرا گھر، گھر نہیں  دنیا بھر کے  بدمعاشوں  کا اڈہ ہے۔ 
	تھوڑی دیر بعد ہی میں  نے  ہوٹل والے  چھوکرے  کو دیکھا جو سیٹی بجاتا ہوا دیوان خانے  میں  چائے  لیے  جا رہا تھا، میں  دل ہی دل میں  کڑھتا ہوا بغلی دروازے  سے  گھر میں  داخل ہوا، مجھے  اندر داخل ہوتا ہوا دیکھ کر ذکیہ کی خوشی سے  باچھیں  کھل گئیں،اُس نے  چھوٹتے  ہی کہا ’’ کیا مل گئے  روپے  ؟‘‘
	’’ہاں ‘‘ 
	’’ اس میں  کیا لائے  ہو ؟‘‘
	’’ تمھارے  لیے  خوبصورت سینڈل ہے۔‘‘
	’’ ذکیہ نے  میرے  ہاتھ سے  سینڈل جھپٹ لی اور پہننے  لگی۔ 
	’’ ہے  نا برابر ؟‘‘ میں  بولا۔ 
	’’ ہاں  برابر تو ہے  لیکن پھر بھی مجھے  تنگ سا محسوس ہو رہا ہے۔‘‘ ذکیہ نے  دو چار قدم یوں  ہی چلتے  ہوئے  کہا۔ 
	’’ نہیں  نہیں  بالکل ٹھیک سا ہے۔‘‘
	میں  ذکیہ سے  باتیں  کر ہی رہا تھا کہ میرے  کانوں  نے  بہاری کی آواز سنی۔ 
	’’ جاتا ہے  کہ نہیں لونڈے، کل آ کر پیسے  لے  جانا،بھاگ تھوڑے  ہی جا رہے  ہیں۔‘‘
	وہ ہوٹل والے  چھوکرے  سے  کہہ رہا تھا، اور ہوٹل کا ملازم بڑی آواز میں  بہاری کی اس حرکت کے  خلاف احتجاج کر رہا تھا۔ 
	’’ میں  پیسے  لے  کر ہی جاؤں  گا۔‘‘ وہ بلند آواز میں  مسلسل کہے  جا رہا تھا۔ 
	بات جب زیادہ بڑھ گئی تو میں  باہر نکل آیا اور ہوٹل کے  ملازم کو چپ کرا کے  پیسے  دے  دئیے۔ 
	بہاری نے  جب مجھے  پیسے  ادا کرتے  ہوئے  دیکھا تو شرمندہ سا ہو گیا، اس کا آوارہ ساتھی جا چکا تھا،میں  نے  بہاری کو سمجھاتے  ہوئے  کہا۔ ’’ بہاری ! اگر تمھیں  اپنی عزت کا خیال نہیں  ہے  تو کم از کم میری عزت ہی کا خیال رکھو، یہ کہہ کر میں  غصے  سے  گھر میں  داخل ہو گیا، رات بہاری کا بستر خالی پڑا ہوا تھا،مگر وہ نہیں  آیا، دوسرے  دن صبح جب میں  اٹھا تو وہ خراٹے  لے  رہا تھا، میں  نے  اس کی پیشانی پر دوا خانے  کی پٹی بندھی دیکھی جو سوتے  میں  کروٹیں  بدلنے  کے  باعث کچھ کھسک آئی تھی۔ 
	’’ عجیب آدمی ہے،نہ جانے  رات کس سے  لڑائی مول لی۔۔۔ کیا عجب کہ وہ قریب ہی میں  میرے  گھر کوئی آفت لے  آئے، آوارہ گرد تو ہے  ہی، بہتر یہی ہے  کہ اس سے  صاف صاف کہہ دیا جائے  کہ وہ اپنے  لیے  کوئی دوسرا ٹھکانہ دیکھ لے۔ صبح جب وہ اٹھا تو میں  بجائے  اس کے  اپنے  فیصلہ سے  اُسے  آگاہ کرتا، اُس کی خیریت بڑے  چاؤ سے  پوچھ رہا تھا۔ 
	’’ تم بہاری سے  ڈرتے  ہو۔۔۔ تم بہاری سے  ڈرتے  ہو۔‘‘
	میرے  اندر کا انسان ذہن کے  چور دروازے  سے  جھانکتا ہوا کہہ رہا تھا، ہوا کا ایک تیز جھونکا کرختگی سے  سیٹی بجاتا ہوا اندر داخل ہوا۔ 
	میں دیوان خانے  سے  اٹھ کر فوراً باہر چلا آیا، کچھ دیر یوں  ہی بے  معنی انداز میں  چلتا رہا۔ 
	فضا پر سکوت تھی اور  ہوا دھیمے  دھیمے  ایک سوگوار انداز میں  بہہ رہی تھی، محلے  کے  بازار کی اکثر دوکانیں  مہینے  کا آخری ہفتہ ہونے  کے  باعث بند ہو رہی تھیں، ساری فضا پر ایک دبا دبا سا غبار تھا۔ شاید اس میں  میری اضطراری کیفیت کو بھی دخل ہو، میں  یوں  ہی ٹہلتا ٹہلتا عابد روڈ تک آ گیا،اس خیال سے  کہ لکی ریسٹورنٹ میں  اشرف ہی مل جائے  لیکن لکی میں  اشرف کا پتہ ہی نہ تھا، میں  ’’لکی‘‘ میں  بیٹھا بیٹھا اکتا سا گیا،جب بیرے  نے  میرے  قریب آ کر ’’ کیا چاہیے  صاحب ؟‘‘کہا تو میں  سمجھ گیا کہ بہت دیر بیٹھ گیا ہوں،ورنہ چائے  لانے  کے  بعد اس کا دوبارہ مجھ سے  پوچھنا ایک بے  تکی سی بات تھی، میں  نے  کوفت دور کرنے  کے  لے  لائیٹ ہاؤس میں  لارل اور ہارڈی کی ایک بہت پرانی فلم دیکھی جو کئی بار حیدرآباد میں  چل چکی تھی، مجھے  اس وقت اس فلم کا نام یاد نہیں  آ رہا ہے۔ بہر کیف بڑی بوگس فلم تھی،میں انٹرول ہی سے  اکتا سا گیا اور گھر آ گیا۔ 
	بہاری دیوان خانے  سے  غائب تھا، چار مینار سگریٹ کے  جلے  ہوئے  ٹکڑے  کمرے  میں  بے  ترتیبی سے  پڑے  ہوئے  تھے، دور دروازے  کے  کونے  میں  سگریٹ کے  جلے  ہوئے  ٹکڑوں  سے  دھواں  نکل رہا تھا، میں  جب اندر داخل ہوا تو مجھے  ایک گھٹن سی محسوس ہوئی، کمرے  کی گھٹی گھٹی سی فضا صاف چغلی کھا رہی تھی کہ بہاری ابھی ابھی باہر گیا ہے، میرے  لیے  سب سے  بڑا یہی ثبوت تھا کہ کونے  میں ابھی تک سگریٹ جل رہی تھی، میں  نے  ذکیہ کو آواز دی لیکن وہ سوچکی تھی۔ 
	صبح ذکیہ نے  مجھے  روز کی بہ نسبت ذرا جلدی ہی اٹھا دیا تھا، کیونکہ وہ آج اپنی سہیلی کے  ہاں  سالگرہ میں  مدعو تھی، کھانا کھانے  تک دس بج چکے  تھے، اس نے  مجھ سے  اجازت لی، میرے  کپڑے  بدلنے  تک وہ رکشا میں  بیٹھ چکی تھی،پھر رکشا بھی چلا گیا اور میں  گھر ہی میں  پڑا رہا، پھر میں  نے  کوٹ کی جیب میں  ہاتھ ڈالا جہاں  ایک روپیہ پڑا سسک رہا تھا، سوچا باہر نکلنے  کے  لیے  ایک آدھ روپیہ اور ہونا چاہیے۔ یہ احساس میرے  ہاں  پیسے  آنے  کے  بعد سے  بہت زیادہ بڑھ چکا تھا، میں  نے  چابی سے  بکس کھولا جہاں میں  نے  اپنے  بقایا کے  روپے  رکھے  تھے، میں  نے  دیکھا بکس میں  ایک روپیہ بھی نہ تھا،میرا سر چکرا سا گیا اور ہاتھوں  میں  لرزش سی ہو گئی، چار سو روپے  کا بکس میں  سے  غائب ہو جانا تعجب کی بات تھی۔ 
	میں  سمجھ گیا بہاری کمینے  کے  علاوہ یہ حرکت کسی اور کی نہیں  ہو سکتی، ضرور اس نے  آنکھ بچا کر چرایا ہے، تب ہی تو گھر میں  موجود نہیں  ہے،پھر میں  نے  سوچا،ذکیہ نے  تو نہیں  لیے  ہیں  ! اگر اُس نے  لیے  بھی ہوتے  تو مجھے  اس کی اطلاع ضرور دیتی، لیکن وہ لے  گی بھی کیوں  کر۔۔۔ مگر وہ گھر میں  بھی تو نہیں  ہے، میں  بے  چینی سے  گھر میں  ادھر ادھر ٹہلتا رہا۔ 
	تھوڑی دیر بعد ہی میں  نے  بہاری کو دیوان خانے  میں  داخل ہوتے  ہوئے  دیکھا، اس کے  ہاتھ کیپسٹن کی ڈبیہ تھی۔ 
	میں  جب دیوان خانے  میں  پہنچا تو اُس نے  خوشی سے  کہا۔ 
	’’  اچھا ہوا تم ٹھیک وقت ہی گھر میں  ہو،آج شام کی ٹرین سے  میں  چند روز کے  لیے  وجے  واڑہ جا رہا ہوں۔ 
	میں  بت بنا خاموش اُس کی باتیں  سنتا رہا، میری خاموشی سے  اس نے  سنجیدہ ہو کر کہا۔ 
	’’ کہو یار کیا بات ہے، آج پریشان لگ رہے  ہو،پھر بہاری کس کام کے  لیے  ہے۔‘‘
	اس نے  ایک مدت کے  بعد پھر اپنی دھونس جمائی۔ 
	’’ بہاری ! برا نہ ماننا اگر تم نے  اپنی ضرورت کے  تحت بکس میں  سے  چار سو روپے  لیے  ہوں  تو اسے  فوراً واپس کر دو،تم نہیں  جانتے  تمھاری بھابی کی ڈیلیوری قریب ہے، ہو سکتا ہے  تم نے  مجھ سے  مذاق کیا ہو۔۔۔ ‘ ‘ میں  بولا۔ 
	’’ کیسی باتیں  کر رہے  ہو، میں  نے  تم سے  کبھی پیسوں  کا مذاق کیا ہے  ؟‘‘
	جب میں  نے  اُس سے  صاف صاف کہہ دیا کہ سوائے  تمھارے اور کوئی نہیں  لے  سکتا تو وہ بھوکے  شیر کی طرح بپھر کر میرے  قریب آیا۔ 
	’’ تم مجھے  سمجھتے  کیا ہو۔۔۔ میں  تمھارے  ان چار سو روپیوں  پر ٹھوکر مارتا ہوں۔‘‘ یہ کہہ کر وہ غصے  سے  باہر چلا گیا۔ 
	مجھے  روپے  غائب ہو جانے  کا بڑا غم تھا لیکن زیادہ خوشی اس بات کی تھی کہ وہ غبار جو برف کی ٹھنڈی سل کی طرح میرے  سینے  میں  مدغم ہو کر مجھ میں  ایک اضطراری کیفیت پیدا کر رہا تھا اسے  آج میں  نے  ہمیشہ ہمیشہ کے  لیے  نکال پھینکا تھا۔ 
	شام جب ذکیہ لوٹ کر آئی تو میں نے  ڈرتے  ڈرتے  ان روپیوں  کے  بارے  میں  پوچھا،اس نے  مسکراتے  ہوئے  کہا ’’میں  نے  وہ روپے  پرسوں  ہی بینک میں  جمع کرا دئیے  ہیں،جانتے  ہو اس مہینے  کیا ہونے  والا ہے۔‘‘ یہ کہہ کراُس نے  مسکراتے  ہوئے  پلکیں  جھکا لیں۔ 
	مجھے  بڑی شرمندگی اور کوفت ہوئی، میں  نے  خواہ مخواہ بہاری پر شبہ کیا تھا لیکن اس بہانے  مجھے  بہاری سے  چھٹکارا مل چکا تھا اور یہی بات میرے  لیے  ایک گہری طمانیت کا موجب تھی۔ 
	دن تیزی سے  سالوں  میں  تبدیل ہو گئے اور میں  بہاری کو ایک بیتی یاد کی طرح بالکل بھول گیا تھا،ایک دن بالکل اچانک غیر متوقع طور پر رات کے  گہرے  سناٹے  میں  کسی نے  زنجیر کھٹکھٹائی، میں  گھبرا سا گیا،زنجیر کھٹکھٹانے  کی بد دستور آواز آ رہی تھی، میں  نے  بتی جلائی، رات کے  قریب چار بچ چکے  تھے  
	اتنی رات گئے  کون ہو گا ! کون ہو گا !؟
	’’ کون ہو تم ؟‘‘ میں  نے  ڈرتے  ڈرتے  پوچھا۔ 
	’’ میں  ہوں ‘‘ ایک بہت ہی پرانی جانی پہچانی آواز آئی۔ 
	میں  نے  اٹھ کر ڈرتے  ڈرتے  ہوے  دروازہ کھولا، یہ بہاری تھا، اتنی رات گئے  میں بہاری کو دیکھ کر سہم سا گیا، میری زبان پر جیسے  یکایک بجلی گر پڑی، اس نے  بالکل میرے  قریب آ کر کہا۔ 
	’’ ایک دن تم نے  مجھ پر چار سو روپے  کا الزام لگایا تھا نا، آج میں  تمھارا قرض چکانے  آیا ہوں۔‘‘
	یہ کہہ کر اُس نے  اطمینان سے  اپنے  اودے  رنگ کے  لانگ کوٹ میں  ہاتھ ڈالا، میرا جسم مارے  خوف کے  کانپ رہا تھا اور آواز حلق میں  پھنس کر رہ گئی تھی، میں  سمجھ گیا تھا کہ وہ اپنا تیز چاقو میرے  سینے  میں  گھونپ دے  گا، لیکن ایسا نہیں  ہوا، اس نے  دو قدم پیچھے  ہٹ کر میرے  منہ پر دس دس کے  نوٹ پھینک مارے۔ 
	’’ اتنی رات گئے  میں  تمھیں  تکلیف نہ دیتا اگر مجھے  صبح کی ٹرین سے  وجے  واڑہ جانا نہ ہوتا۔ 
	او ر جب نوٹوں  کا آخری بنڈل میری طرف پھینکنے  کے  لیے  اس نے  ہاتھ بڑھائے  تو میں  نے  لپک کر اسے  سینے  سے  لگا لیا۔ 
	’’ تو کمینہ ہے، میں  تجھے  دھکا دے  کر پھینک دوں  گا،چھوڑ دے  مجھے۔‘‘
	لیکن میں  نے  بہاری کو اور زور سے  اپنی بانہوں  میں  کس لیا۔ 
	’’ میں  تیرے  گھونسے  ما ر دوں  گا،مجھے  نفرت ہے  تجھ سے۔‘‘
	اور بہاری کی مضبوط بانہیں  حرکت میں  آئیں۔۔۔ میں  نے  انھیں  تھامنا چاہا لیکن میری گرفت ڈھیلی ہو گئی۔ 
	میں  نے  ایک زناٹے  دار طمانچہ اس کے  منہ پر رسید کر دیا۔ 
	’’ کمینے۔ دوستی کا حق کیا تم ہی جتا سکتے  ہو، مجھے  تم پر کوئی حق نہیں۔‘‘
	او رساتھ ہی میں  کانپ اٹھا، بہاری میرے  ٹکڑے  کر سکتا تھا۔ 
	وہ ایک منٹ کے  لیے  بت بنا کھڑا رہا، اُس کی آنکھوں  میں  شعلے  لپک رہے  تھے اور پھر وہ پھوٹ پھوٹ کر رو پڑا،مجھ سے  بغل گیر ہو گیا،اس کی زبان پر مہر لگ گئی تھی۔ 
	’’ اچھا میں  خفا ہو کر نہیں  جا رہا ہوں،لیکن مجھے  وجے  واڑہ ضرور جانا ہے۔ 
٭٭٭



گنبدِ بے  در

	پروفیسر اکرام نے  خودکشی کر لی!
	یہ ایک ہولناک خبر کسی بہت بڑے  دھماکے  کی طرح اس کے  کانوں  سے  ٹکرائی، وہ آہستہ آہستہ چلتی ہوئی ڈرائینگ روم کی کھڑکی کے  قریب آ کر ٹھہر گئی۔ 
	وہ گزرتے  جاڑوں  کی ایک طویل خوبصورت رات تھی، سرما کی برفیلی ہوائیں  سائیں  سائیں  کر رہی تھیں، سامنے  سرو کے  لانبے  درخت سردی میں  ٹھٹھرے  ہوئے  چپ چاپ کھڑے  تھے  جیسے  وہ بھی ایک سانحۂ عظیم پر اشکبار ہوں۔ ٹیبل لیمپ کی مری ہوئی مدھم روشنی میں  اس کا آبنوسی چہرہ آئل پینٹ کی بنائی ہوئی کسی تصویر کی طرح چمک رہا تھا، اس کی نظروں  کے  سامنے  پروفیسر اکرام کا با وقار چہرہ،ہونٹوں  میں  دبا ہو قیمتی سگار،پتلی خوبصورت لانبی لانبی آرٹسٹک انگلیاں، دبی دبی مسکراہٹ، پیار کے  شہد میں  ڈوبی ہوئی باتیں، طنز کے  نکیلے  نشتر،گھٹن اور مخصوص قسم کی انفرادیت جو تجربے  کی بھٹی میں  سلگ کر اُن کے  کردار کا جزو بن چکی تھیں  ایک ایک کر کے  سامنے  آ رہی تھیں او ر اسے  احساس ہو رہا تھا جیسے  اس کی زندگی ایک طویل رات ہے  جس کی آنکھوں  میں  سوائے  آنسوؤں  کے  کچھ نہیں۔ 
	یہ سرما کے  ابتدائی دنوں  کی بات تھی، اچانک ابا میاں  نے  اس سے  آ کر کہا تھا۔ 
	’’ نیلو تو کہتی تھی نا کہ تجھے  اس سال ٹیوشن لینی ضروری ہے  ورنہ ڈویژن نہ لا سکے  گی، میں  نے  اس سلسلے  میں  پروفیسر اکرام سے  بات کی ہے، پہلے  تو انھوں  نے  صاف نفی میں  جواب دے  دیا پھر پتہ نہیں  کیا جی میں  آئی کہ حامی بھرلی۔‘‘
	’’ تم اپنی بچی کو امتحان تک کے  لیے  میرے  گھر چھوڑ جاؤ، نجو اس کی دیکھ بھا ل کر لیا کرے  گی اور میں  بھی بشرط فرصت اسے  پڑھا دیا کروں  گا۔‘‘
	’’ پچھلے  دنوں  خان بہادر کے  لڑکے  فیاض کی شادی میں  میں  نے  انھیں  پہلی بار دیکھا تھا، وہیں  ان سے  تفصیلی تعارف ہوا تھا، بہر حال ایسا آدمی یہاں  چراغ لے  کر ڈھونڈنے  پر بھی نہ ملے  ’ یہ کہہ کر وہ حسبِ معمول کلب چلے  گئے او ر وہ چپ ہو کر رہ گئی۔ 
	دوسرے  دن صبح جب وہ ابا میاں  کی کار میں  بیٹھی ہوئی پروفیسر اکرام کے  گھر پہنچی تو صبح کے  آٹھ بج چکے  تھے  لیکن آسمان پر اچانک کچھ ایسی دھند چھا گئی تھی کہ جیسے  ابھی ابھی سویرا ہوا ہو۔ 
	چھوٹے  خوش نما بنگلے  کے  اطراف سرو کے  دو رویہ درخت سر اونچا کیے  کھڑے  تھے، انگور کی بیلیں  پہاڑی نالوں  کی طرح بل کھاتی ہوئی دیواروں  کا احاطہ کیے  ہوئے  تھیں  جن میں جا بجا خوشے  پک آئے  تھے۔ 
	جب ابا میاں  نے  گیٹ کے  اندر داخل ہو کر دیوار سے  لگی ہوئی کال بیل پر انگلی رکھی تو آواز کے  ساتھ ہی ایک لمبا تڑنگا ادھیڑعمر کا خوبصورت آدمی مسکراتا ہوا باہر آیا۔ 
	’’ اوہ تم آ گئے۔۔۔ آؤ آؤ۔۔۔ یہی ہے  نا تمھاری نیلو لڑکی، صورت شکل سے  بڑی غبی معلوم ہوتی ہے، میرا خیال ہے  یہ لڑکی فرسٹ ڈویژن میں  بی۔ اے  پاس نہ کر سکے  گی، تاہم میں  اپنی سی کوشش ضرور کروں  گا۔‘‘
	اسی وقت اس کا چہرہ مارے  کوفت کے  لال بھبھو کا ہو کر رہ گیا تھا، ابا میاں  بھی خفیف سے  ہو کر رہ گئے  تھے  لیکن انھوں  نے  اپنے  بشرے  سے  ظاہر ہونے  نہیں دیا تھا کہ انھوں  نے  پروفیسر اکرام کے  ریمارک کا برا مانا ہے۔ پھر بغلی کمرے  میں  داخل ہو کر پروفیسر اکرام نے  نجو کو آواز دی جو سفید نائیلون کی ساری میں  ملبوس موٹے  شیشوں  کا چشمہ چڑھائے  دھیرے  دھیرے  قدم ناپتی ہوئی اس کے  روبرو آ کھڑی ہو گئی، نجو کے  چہرے  کو دیکھ کر اسے  یوں  لگا تھا جیسے  وہ کسی خیالی جزیرے  کی اپسرا ہو، پتلی پتلی لانبی لانبی انگلیاں،کشمیری سیب کے  سے  سرخ سرخ گال، نشیلی آنکھیں، خوشبو میں  لپٹی ہوئی ایک ہستی جسے  تصورات ہی کی دنیا میں  دیکھا جاسکتا تھا۔ 
	’ ’ تم ہی نیلو ہو نا‘‘ نجو نے  اسے  پیار سے  گلے  لگاتے  ہوئے  کہا تھا۔ 
	’’ بڑی خوبصورت ہو۔‘‘
	نجو کی اس تعریف سے  اس کے  دل کی کلی کھل اٹھی تھی، اسی وقت بے  اختیار نیلو کا دل چاہا تھا کہ پروفیسر اکرام کے  بجائے  نجو ہی اسے  پڑھایا کرے۔ جب ابا میاں  اسے  چھوڑ کر چلے  گئے  تو اُسے  ایک لمحے  کے  لیے  احساس ہوا تھا جیسے  وہ ایک بہت بڑے  سفر پر تنہا نکل کھڑی ہو، پھر پروفیسر اکرام نے  ابا میاں  کو گیٹ تک پہنچا کر خدا حافظ کہا تھا اور لوٹتے  وقت انھوں  نے  نجو کو تاکید کی تھی کہ وہ اس کا ہر طرح خیال رکھے۔ نجو پیار سے  اس کی بانہوں  میں  ہاتھ ڈالے  اسے  بغلی کمرے  میں  لے  کر گئی تھی جو بطور خاص اس کی اسٹڈی کے  لیے  صاف کیا گیا تھا، پھر نجو نئے  ڈیزائن کی ایک خوبصورت پلیٹ میں  انگور کے  خوشے  رکھ لائی تھی، نجو سے  مل کر اسے  بڑے  اپنے  پن کا احساس ہو رہا تھا، اس کی محبت میں  ڈوبی ہوئی باتیں  اسے  بڑی بھلی لگ رہی تھیں،وہ چند گھنٹوں  ہی میں  اس سے  بے  تکلف ہو گئی تھی جیسے  وہ بچپن سے  لے  کر جوانی تک کی منزل میں قدم بہ قدم اس کے  ساتھ رہی ہو، باتوں  باتوں  میں  رات کے  گیارہ بج گئے  تھے۔ نجو  نے  پیار سے  اس کے  گالوں  کو تھپتھپاتے  ہوئے  کہا،’ اب تمھیں  آرام کرنا چاہیے، شاید اکرام تمھیں  صبح ٹیوشن لیں۔‘‘ یہ کہہ کراس نے  کہا تھا ’’ نیلو ! تم ڈرتی نہیں  ہونا ؟ ورنہ میں  بھی یہیں  آ کر سوجاؤں  گی اس وقت اکرام کا خیال کرتے  ہوئے  اس نے  تکلفاً کہا تھا کہ وہ تنہا ہی سونے  کی عادی ہے۔ جب نجو چلی گئی تو اس نے  مسہری پر پاؤں  پھیلا دئیے  تھے، اس وقت اس کی آنکھوں  میں  نیند کا دور دور تک پتہ نہ تھا، وہ سامنے  بک شیلف سے  کتابیں  نکال کر دیکھ رہی تھی پھر اسی بک شیلف میں  اسے  ایک البم دکھائی دیا، پہلے  تو اس نے  سوچا کہ کسی اجازت کے  بغیر البم دیکھنا اخلاقی گراوٹ ہے  لیکن البم کا ڈسٹ کور کچھ اتنا حسین اور ماڈرن تھا کہ وہ دیکھے  بغیر نہ رہ سکی تھی، اس نے  جب پہلا ورق الٹا تو اس کی آنکھیں  اچانک روشن ہو گئی تھیں، یہ تصویر ایک خوبصورت نوجوان کی تھی جو مسکراتا ہوا کھڑا تھا، اس کے  ذہن میں  کئی خوبصورت نوجوان آئے  لیکن اس تصویر میں  جو بات اور بیوٹی تھی وہ اسے  کسی کے  ہاں بھی نہ مل سکی تھی، اسے  احساس ہوا تھا کہ وہ خوبصورت نوجوان اسی کی شخصیت کا ایک سایہ ہو جس کے  ساتھ وہ مدت سے  قدم بہ قدم  چلتی آ رہی ہو۔ پھر اس نے  البم کا دوسرا ورق الٹا تھا، سلک کی کالی ساری میں  ملبوس، چہرے  پر جا بجا بال بکھرائے  ایک پرکشش لڑکی بالکونی میں  کھڑی دور جانے  کیا دیکھ رہی تھی، تصویر کے  تیور صاف اس با ت کی گواہی دے  رہے  تھے  کہ یہ نجو تھی۔ 
	وہ البم کے  اوراق میں  ڈوبی ہوئی تھی کہ کسی کے  قدموں  کی متوازن آہٹ نے  اسے  چونکا دیا،اُس کی نگاہوں  کے  سامنے  پروفیسر اکرام سگار پیتے  کھڑے  تھے، ان کی بڑی بڑی غلافی آنکھوں  میں  شعلے  سے  لپک رہے  تھے، ان کے  چہرے  سے  کرب اور بے  چینی آشکار تھی، انھوں  نے  آگے  بڑھ کر اس کے  ہاتھ سے  البم جھپٹتے  ہوئے  تلخ لہجے  میں  کہا تھا۔ 
	’’ یہ البم تم کس کی اجازت سے  دیکھ رہی ہو، تم یہاں  پڑھنے  آئی ہو یا میرے  منہ پر تھوکنے۔‘‘
	اس وقت وہ خجالت، شرمندگی اور کوفت کے  مارے  چپ ہو کر رہ گئی تھی۔ 
	پھر ناشتے  کے  بعد جب نجو نے  اس سے  اداسی کا سبب پوچھا تھا تو اس نے  بتایا تھا کہ کل رات جب وہ تصویروں  کا البم دیکھ رہی تھی تو پروفیسر اکرام خواہ مخواہ غصے  سے  چراغ پا ہو گئے  تھے، انھوں  نے  کہا تھا ’’ وہ یہاں  پڑھنے  آئی ہے  یا ان کے  منہ پر تھوکنے۔‘‘
	اس پر نجو نے  ٹھنڈی سانس بھرتے  ہوئے  کہا تھا ’ ہاں  البم ان کی دکھتی رگ ہے، اس سلسلے  میں  وہ کئی بار اس سے  الجھ چکے  ہیں، لیکن ان تمام خامیوں او ر خوبیوں  کے  باوجود وہ پروفیسر اکرام کو ٹوٹ کر چاہتی ہے۔ نجو کے  ان اشاروں  میں  ان کی زندگی کے  کئی پوشیدہ رخ ابھر کر سامنے  آ گئے  تھے، پھر وہ اچانک اٹھ کر اپنے  کمرے  میں  چلی گئی تھی۔ 
	رات جب وہ کمرے  میں  پڑی گہری سوچ میں  ڈوبی ہوئی تھی۔ 
	’’ نیلو‘‘۔ کمرے  میں  سے  پروفیسر اکرام کی ڈوبتی ہوئی آواز آئی، جیسے  وہ دور کسی گھاٹی سے  آواز دے  رہے  ہوں۔ 
	’’ وہ تمھیں  بلا رہے  ہیں۔‘‘ نجو نے  شکستہ لہجے  میں کہا تھا اور جب وہ ہاتھ میں کتابیں  تھامے  اکرام کے  کمرے  میں  داخل ہوئی تو وہ شب خوابی کے  لباس میں  ملبوس منہ میں  سگار دبائے  مسہری پر لیٹے  ہوئے  تھے، ان کے  سرہانے  گلاب، چنبیلی اور موتیا کے  پھول بکھرے  ہوئے  تھے، کمرہ پھولوں  کی خوشبو سے  مہک رہا تھا، گو ان کی عمر چالیس سے  متجاوز ہو چکی تھی لیکن وہ اب بھی چہرے  مہرے  کے  لحاظ سے  بڑے  بانکے  ظاہر ہوتے  تھے۔ اس کی نگاہ ایک لمحے  کے  لیے  ان کے  چہرے  پر آ کر رک گئی تھی، اسے  اچانک یوں  لگا جیسے  پروفیسر کے  روپ میں  البم والا نوجوان اس کے  سامنے  مسکراتا کھڑا ہے۔ 
	’’ یہ میرے  چہرے  کو کیا تک رہی ہو نیلو ؟ اب اس چہرے  میں  کیا رکھا ہے،میں  نے  کسی کے  انتظار میں  اپنی زندگی کے  کئی خوبصورت سال یوں  ہی گزار دئیے  لیکن دل کے  تصوراتی البم میں  کوئی تصویر ابھر نہ سکی، اب یوں  لگ رہا ہے  جیسے  یہ اندھیرا ہمیشہ ہمیشہ کے  لیے  اجالے  کا روپ دھار لے  گا،‘‘ انھوں  نے  نحیف شکستہ آواز میں  ڈوب کر کہا تھا۔ 
	’’ تم گھبرا رہی ہو، آؤ میرے  قریب بیٹھو۔‘‘ انھوں  نے  پھر ایک بار پیار میں ڈوب کر کہا تھا۔ 
	او ر وہ یکبارگی اٹھ کر اُن کے  قریب جا بیٹھی، مسہری پر بیٹھتے  سمے  اس کے  ہاتھوں  سے  اچانک کتابیں  گر گئی تھیں او ر اکرام نے  انھیں  احترام سے  اٹھا کر ٹیبل پر رکھ دیا تھا۔ 
	پھر وہ دھیرے  دھیرے  کہہ رہے  تھے۔ 
	’’ نجو مجھے  بہت چاہتی ہے،یوں  سمجھو اس نے  اپنی پوری زندگی میری پوجا ہی میں  تج دی لیکن افسوس کہ بے  چاری مجھے  پا نہ سکی۔‘‘یہ کہہ کر انھوں  نے  بجھا ہوا سگار سلگایااور ایک لمبا کش لے  کر دھوئیں  کو فضا میں  بکھیر دیا تھا۔ اسے  یوں  لگا جیسے  وہ کسی تھیٹر میں  بیٹھی اپنی ہی زندگی کے  ڈرامے  کا سین دیکھ رہی ہو۔ 
	باہر ہوائیں سسکیاں  بھر رہی تھیں، رفتہ فتہ ہوا کے  تیز جھکڑ چلنا شروع ہو گئے  تھے۔ 
	’’ بہت دنوں  بعد آج طوفان آیا ہے،پتہ نہیں  کیا ہو کر رہے  گا۔‘‘ بادل کی گرج اور ہواؤں  کی سسکیوں  کے  درمیان پروفیسر اکرام نے  لرزتے  ہوئے  کہا تھا، پھر جب ہواؤں  کا زور کم ہوا تو مطلع نکھر آیا، باہر سرو کے  درختوں  کی گردنیں  طوفانی ہواؤں  کے  دباؤ سے  جھک گئی تھیں، جب وہ اکرام کے  ساتھ نجو کے  کمرے  میں  داخل ہوئی تو وہ بے  سدھ سورہی تھی، اسے  اس بات کا پتہ نہیں  تھا کہ ابھی ابھی ایک طوفان اس کمرے  کی دیواروں  کو منہدم کرتا ہوا گزر گیا تھا۔ 
	’ ’ دیکھا تم نے  نجو کس اطمینان سے  سورہی ہے، وہ طوفان سے  کھیل چکی ہے  نا شاید اس لیے۔‘‘
	انھوں  نے  معنی خیز انداز میں  کہا تھا، پھر وہ اپنے  کمرے  میں سونے  کے  لیے  چلی گئی تھی۔ 
	اس کا دل دھڑک رہا تھا، سو سو جتن کرنے  پر اسے  نیند نہیں  آ رہی تھی، وہ مضبوطی سے  آنکھیں  بند کیے  چپ چاپ پڑی تھی، کمرے  میں  اندھیرا ڈول رہا تھا، اسے  اچانک احساس ہوا جیسے  کوئی دبے  پاؤں  ا س کے  کمرے  میں  گھس آیا ہو، تھوڑی دیر بعد اُس نے  اپنے  رخساروں  پر کسی کی لانبی لانبی انگلیوں  کے  لمس کو محسوس کیا، یہ اس کا واہمہ نہیں  تھا، پروفیسر اکرام اس کے  رخساروں  پرآہستہ آہستہ انگلیاں پھیر رہے  تھے، اس نے  جب کروٹ بدلی تو انھوں  نے  جھک کر اپنے  جلتے  ہوئے  ہونٹ اس کے  لبوں  پر رکھ دئیے  تھے، اسی وقت اسے  احساس ہوا تھا کہ جیسے  اس نے  بجلی کے  تاروں  کو چھو لیا ہو، اس کی پیشانی خوشی، کوفت، اہانت کے  ملے  جلے  جذبات سے  جل رہی تھی، اس کے  دل میں  ایک طوفان سا بپا تھا،اس کا جی چاہتا تھا کہ اکرام کے  منہ پر ایک زور دار چانٹا لگائے  کہ وہ اپنی حیثیت کو پہچان لے  لیکن وہ ایسا نہ کر سکی تھی، اس کے  ہونٹوں  پر، اس کے  گالوں  پر اکرام نے  محبت کی صلیبیں  گاڑ دی تھیں، پھر وہ اس کے  گالوں  کو سہلاتے  ہوئے  دبے  پاؤں  باہر چلے  گئے  تھے۔ 
	دوسرے  دن صبح جب وہ نیند سے  بیدار ہو رہی تھی تو اس کا سارا بدن ٹوٹ رہا تھا، اس کی آنکھیں  کچھ جھکی جھکی سی تھیں، ناشتے  پر جب اکرام نے  اسے  دیکھا تو ہ اس موقع کی منتظر تھی جب وہ اکرام کو ان کی جسارت کا مزہ چکھائے  لیکن نفرت کے  اس جذبے  میں  محبت کی چنگاریاں  دہک رہی تھیں، وہ یہاں  پڑھنے  آئی تھی لیکن پڑھنا تو ایک طرف رہا وہ ایک ایسی شاہ راہ پر چل نکلی تھی جہاں  ہر قدم پر اسے  ٹھوکریں  کھانے  کا احتمال تھا۔ 
	کئی بار اس نے  سوچا تھا کہ وہ ایک دن چپکے  سے  اپنے  گھر چلی جائے  گی اور ابا میاں  سے  رو رو کر سارا حال سنائے  گی لیکن ہر بار اس نے  اپنے  آپ کو مجبور پایا تھا۔ 
	وہ گھنٹوں  سوچاکرتی تھی لیکن اسے  کچھ سجھائی نہیں  دیتا تھا، وہ اب تک ایک متوازن زندگی گزار رہی تھی، زندگی میں  مسرتیں  تھیں، آرام تھا لیکن کوئی طوفان، کوئی ہلچل، کوئی ولولہ نہ تھا، اسے  زندگی میں  پہلی بار وہ نوجوان پسند آیا تھا جسے  اس نے  تصویر کے  روپ میں  دیکھا تھا، تصویر کو دیکھنے  کے  بعد اس کے  دل کے  تار بج اٹھے  تھے  جیسے  ساکن پانی میں  کسی شریر بچے  نے  پتھر پھینک دئیے  ہوں۔ 
	لیکن جب وہ اکرام کو دیکھتی ہے  تو وہ نوجوان اس کی شخصیت میں  کیوں  ڈوب جاتا ہے  ؟ اکرام سے  نفرت کے  باوجود یہاں سے  بھاگ کیوں  نہیں  جاتی، اس رات جب اکرام نے  جھک کر اس کا بوسہ لیا تھا، اس وقت اس نے  ان کے  منہ پر چانٹا کیوں  نہ لگایا تھا ؟ 
	آخر یہ سب کیا ہے  ؟۔۔۔ یہ الجھنیں۔۔۔ یہ بے  چینی، یہ اضطراب کس کا پیدا کردہ ہے  ؟ وہ اگر یہاں نہ آتی تو سب کچھ نہ ہوتا لیکن جب اکرام نے  اس کے  ہونٹوں  پر اپنے  ہونٹ پیوست کیے  تھے  تو اسے  یہ احساس کیوں ہوا تھا جیسے  البم والا نوجوان اس کے  ہونٹوں  میں  شہد ٹپکا رہا ہو، اس کے  دل کے  اندرونی حصے  میں  تہ در تہ کوئی چور چھپا بیٹھا تھا جو کبھی کبھار سر نکالے  سرگوشی کے  سے  انداز میں  کہتا۔۔۔ ’’ نیلو پہلا پیار امرت رس سے  زیادہ میٹھا ہوتا ہے، نفرت کی ایک ایک ادا میں  محبت پنہاں  ہوتی ہے،وقت تیرے  دامن میں  پھول بکھیرنے  کے  لیے  چشم بر راہ ہے او ر تو محبت کے  خوبصورت دیوتا کو دیکھ کر بھاگ رہی ہے۔‘‘
	اس کا دماغ پھٹا جا رہا تھا، اس کی آنکھوں  کے  آگے  اندھیرا تھا، یکایک اس نے  دیکھا، ایک خوبصورت نوجوان پائپ پیتا اس کے  سامنے  کھڑا ہے،وہ آنکھیں  جھپک جھپک کر اسے  دیکھ رہی تھی، وہ اسے  دیکھ کر بڑے  حسین انداز میں  مسکرائے  جا رہا تھا، وہ والہانہ انداز میں  اس سے  جا لپٹی تھی، لیکن اس کے  آگے  کوئی نہ تھا، وہ پھٹی پھٹی نگاہوں  سے  چاروں  طرف دیکھ رہی تھی، باہر درخت کی ٹہنی پر ایک بیمار سی فاختہ اداس بیٹھی تھی۔ کمرے  میں  اکرام کی دلدوز چیخ سنائی دی : ’’ نیلو تم کہاں  ہو‘‘ اس وقت اسے  احسا س ہوا تھا جیسے  دور کسی ویرانے  سے  اس کے  محبوب کی آواز آ رہی ہو لیکن یہ آواز اس کے  محبوب کی نہ تھی، پروفیسر اکرام کی تھی جس سے  وہ بیک وقت نفرت بھی کرتی آ رہی تھی اور محبت بھی۔ 
	کمرے  میں سے  اکرام کی مسلسل ڈوبتی ہوئی آواز ابھر رہی تھی اور اس کا ذہن جیسے  کرچی کرچی سا ہو کر رہ گیا تھا، وہ بڑے  اعتماد اور تحمل کے  ساتھ زمین سے  چمٹی رہی جیسے  وہ عورت نہیں  ایک چٹان ہو۔ 
	نیلو۔۔۔ نیلو۔۔۔ نیلو۔۔۔ نی۔۔۔ لو۔۔۔ کمرے  میں  آخری بار بڑی گمبھیر آواز آئی، اس بار اس نے  محسوس کیا جیسے  اس کے  پاؤں  تلے  سے  زمین آہستہ آہستہ سرک رہی ہو، اس کا جی بے  اختیار چاہا کہ ایک چیخ مارے او ر اس بھیانک چیخ سے  خود اس کے  کانوں  کے  پردے  پھٹ جائیں  تاکہ وہ اس آواز کو سن نہ سکے  لیکن اب اس کے  قدم لمحہ بہ لمحہ اکرام کے  کمرے  کی طرف بڑھنے  لگے  تھے۔ جب وہ آہستہ آہستہ قدم ناپتی کمرے  میں  داخل ہوئی تو اکرام کے  سرہانے  نجو بیٹھی ان کی پیشانی سہلا رہی تھی، ان کی آنکھیں  بند تھیں او ر وہ نیند میں  بڑبڑا رہے  تھے، جونہی نجو نے  اسے  دیکھا اس کے  چہرے  پر ایک کرب کی سی کیفیت طاری ہو گئی جیسے  وہ کہہ رہی ہو : 
	’’ نیلو ہی نے  اکرام کی یہ حالت بنا رکھی ہے۔‘‘ جب اکرام پر نیند کا غلبہ پوری طرح طاری ہو گیا تو نجو نے  آہستہ سے  کہا : 
	’’ بڑی مشکل سے  انھیں  نیند لگی ہے۔‘‘ میں  ڈاکٹر سلیم کے  ہاں  جا رہی ہوں  وہ نیند میں  بڑبڑاتے  ہوئے  تمھیں  پکار رہے  تھے، وہ  ایک سائے  کی طرح دھیرے  دھیرے  چلتی ہوئی ڈاکٹر کے  ہاں  چلی گئی۔ 
	وہ اکرام کی مسہری سے  دور چپ چاپ کرسی پر بیٹھی تھی، ٹیبل پر ان کا بجھا ہوا سگار رکھا ہوا تھا، کمرے  کے  سارے  ماحول پر اداسی چھا گئی تھی،گھڑی کی ٹک ٹک سے  لمحہ بھر کے  لیے  احساس ہوتا تھا جیسے  زندگی ابھی جاگ رہی ہے۔ 
	تھوڑی دیر کے  بعد ایک ادھیڑ عمر کے  آدمی کے  ساتھ نجو کمرے  میں  داخل ہوئی، شاید یہ ڈاکٹر سلیم تھے، ڈاکٹر نے  ان کی نبض دیکھی۔ ’’ اس وقت کوئی زیادہ ٹمپریچر نہیں  ہے  تاہم میں  یہ ٹیبلٹ چھوڑ جا رہا ہوں  اگر یہ بیدار ہوں  تو دوائی کے  ساتھ کھلا دینا، کل تفصیلی معائنہ کے  بعد ہی میں  کسی نتیجے  پر پہنچ سکوں  گا، ویسے  فکر کی کوئی بات نہیں۔‘‘ یہ کہہ کر سلیم چلے  گئے۔ نجو اکرام کے  قریب بیٹھی جاگ رہی تھی۔ 
	’’رات کافی جا چکی ہے  نیلو اب تم سوجاؤ۔۔۔ تم یہاں  پڑھنے  کے  لیے  آئی تھیں  لیکن یہاں آ کر عجیب جھمیلوں  میں  پڑ گئیں۔‘‘
	اُس کا جی چاہتا تھا کہ وہ بھی اکرام کے  قریب بیٹھی رہے  لیکن وہ وہاں   سے  مجبوراً اٹھ آئی تھی۔ 
	جب بستر پر آ کر دراز ہو گئی تو اسے  محسوس ہوا جیسے  اس کے  سارے  جسم میں  چنگاریاں  سی سلگ رہی ہوں۔۔۔ دبے  دبے۔۔۔ دھیمے  دھیمے۔۔۔ 
	’’ نیلو۔۔۔ نیلو۔۔۔‘‘ اس کے  کانوں  سے  اکرام کی ڈوبتی ہوئی آواز ٹکرائی اور اس نے  مضبوطی سے  آنکھیں  میچ لیں۔ 
	صبح وہ دیر تک سوتی رہی،دھوپ دریچوں  سے  پھلانگتی ہوئی اس کے  بسترتک آ پہنچی تھی اس نے  گھڑی دیکھی،دن کے  بارہ بج رہے  تھے، اس کے  ٹیبل پر ناشتہ دھرا تھا،وہ روز نجو ہی کے  ساتھ کھانے  کی عادی تھی لیکن آج نجو نے  اس سے  پہلے  ہی کھا لیا تھا۔ 
	نجو کی یہ حرکت اسے  بڑی ناگوار گزری، اگر اسے  جلد ناشتہ کرنا ہی تھا تو وہ اسے  جگا لیتی۔۔۔ پھر اس نے  سوچا شاید وہ خود بھی ابھی تک  ناشتہ نہ کیا ہو مگر جب وہ منہ دھونے  کے  بعد نجو کے  کمرے  میں  داخل ہوئی تو جھوٹی پلیٹیں  بے  ترتیب انداز میں  پڑی تھیں، پھر وہ پلٹ کر اکرام کے  کمرے  میں  آئی، وہ مسہری پر بے  سدھ پڑے  ہوئے  تھے، ان کی آنکھیں  نیند کے  بوجھ سے  بند تھیں  قریب ہی نجو بیٹھی ہوئی تھی۔ 
	نجو نے  اسے  دیکھ کر کہا۔ ’’ ابھی ابھی ڈاکٹر سلیم آئے  تھے، انجکشن بھی لگا گئے  ہیں او ر دوا بھی دی ہے  لیکن میرے  اصرار کے  باوجود اکرام نے  دوا کو ہاتھ تک نہیں  لگایا۔‘‘
	باتوں  کی آواز سے  اکرام کی آنکھ کھل گئی۔۔۔ 
	’’ دوا پی لیجیے، بخار کافی چڑھ آیا ہے۔‘‘
	لیکن انھوں  نے  دوا کی شیشی کو دیکھ کر حقارت سے  یوں  منہ پھیر لیا جیسے  وہ دوا نہیں  زہر ہو۔ 
	پھر اس نے  لجاجت سے  کہا ’ ’ پی لیجیے  نا، یوں آپ دوا نہ پئیں  گے  تو بخار کس طرح ختم ہو گا۔‘‘
	نیلو کا یہ کہنا تھا کہ اکرام نے  غٹاغٹ دوائی پی لی، جوں  ہی اکرام نے  دوائی پی نجو کا چہرہ یکایک زرد پڑ گیا اور وہ یک بارگی وہاں  سے  اٹھ کر اپنے  کمرے  میں  چلی آئی۔ نجو جب اچانک اٹھ کر چلی گئی تو اکرام کچھ عجیب انداز سے  زیرِ لب مسکرائے۔ وہ اس وقت کا نن ڈائل کے  کسی جاسوسی کردار کی طرح لگ رہے  تھے۔ 
	’’ نیلو۔۔۔ نجو مجھے  ٹوٹ کر چاہتی ہے۔۔۔ پتہ نہیں  اسے  آج ہو کیا گیا ہے۔‘‘ یہ کہہ کر انھوں  نے  لیٹے  لیٹے  سگار سلگایا۔ 
	’’ دیکھیے  آپ کو ٹمپریچر ہے، آپ سگار نہ پیجئے۔‘‘
	’’ تم اگر کہو تو سگار پینا ہی چھوڑ دوں  گا۔‘‘ انھوں  نے  محبت میں  ڈوب کر کہا تھا لیکن وہ چپ ہو کر رہ گئی تھی، پھر نجو نے  کمرے  میں  سے  ہانک لگائی : 
	’’ نیلو اب تم یہاں آ جاؤ، انھیں  آرام کی سخت ضرورت ہے۔‘‘
	وہ نجو کی آواز پر بادل نا خواستہ اپنے  کمرے  میں  چلی آئی تھی۔ 
- - -
	ادھر ڈاکٹر سلیم کے  علاج سے  اکرام کو بہت جلد افاقہ ہو گیا تھا، یوں  بھی وہ ذرا کم کم ہی بات چیت کیا کرتے  تھے  لیکن صحت یابی کے  بعد تو وہ حد درجہ کم بات کرنے  لگے  تھے۔ 
	نیلو کا امتحان سر پر آ چکا تھا، اس نے  جی کڑا کر کہہ ہی دیا کہ اسے  یہاں آئے  کئی دن ہو چکے  ہیں  لیکن وہ اسے  کچھ نہیں  پڑھاسکے، اس پر اکرام نے  کہا کہ ’’فکر نہ کرے  چند ہی دنوں  میں  سب ٹھیک ہو جائے  گا۔‘‘
	یہ باتیں  وہ مدت سے  سنتی آ رہی تھی، اب وہ چاہتی تھی کہ اکرام اسے  جی لگا کر پڑھایا کریں  لیکن اس کا پڑھنے  میں  مطلق جی نہیں  تھا، وہ یوں  ہی اپنے  آپ کو فریب دینے  کے  لیے  پڑھائی کی خواہش کرتی رہی تھی۔ 
	ایک رات وہ اپنے  کمرے  میں  بیٹھی کتابوں  کی ورق گردانی کر رہی تھی، اس کا ذہن منتشر تھا اسے  بار بار جماہیاں سی آ رہی تھیں، گو اس کی نظریں  کتاب پر گڑی ہوئی تھیں  لیکن حروف لمحہ بہ لمحہ مٹتے  جا رہے  تھے، رات کے  کوئی دو بجے  وہ لائٹ آف کر کے  اپنے  بستر پر جا گری، ابھی وہ سونے  بھی نہ پائی تھی کہ اس کے  کانوں  سے  پروفیسر اکرام کی تھرتھرائی ہوئی آواز ٹکرائی۔ 
	’’کیا سوگئی ہو نیلو۔‘‘ 
	وہ یوں  ہی آنکھیں  بند کیے  پڑی تھی جیسے  سچ مچ سو رہی ہو، اکرام نے  پھر ایک بار آہستگی سے  پکارا ’’ نیلو !‘‘ جوا ب نہ پا کر وہ اس کے  رخساروں  پر جھک گئے او ر اپنے  جلتے  ہوئے  ہونٹ اس میں  پیوست کر دئیے، وہ مسلسل اسے  چومتے  رہے، پھر اچانک اسے  احساس ہوا جیسے  اس کے  گالوں  میں کوئی سوئیاں  چبھو رہا ہو، وہ ساکت و جامد یوں  پڑی تھی جیسے  کسی نے  اسے  کلورو فارم سنگھا دیا ہو۔ جب وہ بوسوں  کی بارش برسا کر دبے  پاؤں  اپنے  کمرے  میں  چلے  گئے  تو اس نے  تڑپ کر اپنے  رخساروں  پر ہاتھ پھیرا، اسے  اپنے  گال گیلے  سے  لگے، ہونٹوں  کے  کناروں  پر خون کی دوچار بوندیں  پھیلی ہوئی تھیں، جب خون اس کے  ہاتھوں  کی انگلیوں  پر جم آیا تو وہ کانپ کر رہ گئی، وہ یکبارگی اٹھ کر شیشے  کے  سامنے  آ کھڑی ہوئی، اس نے  دیکھا! اس کے  رخساروں  پر خون کی سرخ لہریں  ابھر آئی تھیں۔ اس کا جی چاہا کہ ابھی جا کر تیز چاقو سے  اکرام کا خاتمہ کر دے۔ 
	وحشی۔۔۔ بزدل۔۔۔ کمینہ۔۔۔ فراڈ، وہ منہ ہی منہ میں  بڑبڑا رہی تھی، اس کا دماغ بھنا جا رہا تھا، اس نے  ٹیبل پر سے  پیڈ اٹھایا، اس کا قلم آج اپی ہوئی تلوار کی طرح کاغذ پر چل رہا تھا۔ 
	’ ’ اکرام صاحب !‘‘
	’ ’ میں  نے  تمھیں  رات میں  آوارہ گھومنے  والا جگنو سمجھا تھا جو خود اپنی آگ میں  جل کر دوسروں  کے  لیے  اپنی روشنی بکھیرتا ہے  لیکن تم تاریک آسمان کے  ایک ایسے  حقیر ستارے  ہو جس کی چمک دمک چاند کی روشنی کی محتاج ہے، تم محبت کی کوکھ سے  جنم لینے  والے  ایک بزدل انسان ہو جسے  آج روند کر اپنے  گھر جا رہی ہوں، یوں  سمجھ لو آج میں  نے  صحیح معنی میں  تمھارے  منہ پر طمانچہ لگایا ہے۔‘‘
	وہ ٹیبل پر چٹھی رکھ کر دبے  پاؤں  گھر سے  باہر چلی گئی۔ وہ رات بڑی گمبھیر تھی، سڑک پر موت کا سا سناٹا تھا،بازار کی ساری دوکانیں  بند ہو چکی تھیں،کبھی کبھار ایک آدھ موٹر سڑک سے  گرد اڑاتی ہوئی زناٹے  کے  ساتھ گزرتی تو سڑک پر زندگی کے  آثار ہویدا ہو جاتے، وہ پتلی لمبی گلی کو پار کر کے  شاہراہ پر آئی تو اڈے  پر ایک ٹیکسی ڈرائیور اسٹیرنگ پر سرجھکائے  اونگھ رہا تھا۔ 
	’ ’ ٹیکسی‘‘ اُس نے  ہانک لگائی۔۔۔ ٹیکسی ڈرائیور نے  مندی مندی آنکھوں  سے  اسے  دیکھا۔ 
	’’ سندر نگر۔‘‘
	’’ جی میم صاحب‘‘
	اور پھر کار سیمنٹ روڈ کے  سینے  پر تیزی سے  بھاگ رہی تھی، اُس کی آنکھوں  کے  گرد اندھیرا منڈلا رہا تھا، جب ٹیکسی مختلف راستوں  کو طے  کرتی ہوئی اس کے  گھر کے  قریب پہنچی تو اس نے  پانچ کا نوٹ ڈرائیور کے  ہاتھ میں  تھما دیا، حالانکہ کار کا میٹر کم ہی بتا رہا تھا۔ 
	نوجوان ڈرائیور نے  اسے  کنکھیوں  سے  دیکھا اور سلام کر کے  رات کی ا تھاہ گہرائیوں  میں  کار دوڑاتا ہوا غائب ہو گیا۔ 
	وہ لان میں  سے  ہوتی ہوئی تیزی سے  مکان میں  داخل ہوئی، اس نے  ابا میاں  کے  کمرے  میں  جھانک کر دیکھا، بستر خالی پڑا اُسے  گھور رہا تھا اور ابا میاں غائب تھے، وہ سرونٹ کوارٹر کی طرف دوڑتی ہوئی گئی۔۔۔ نوکر پاؤں  پھیلائے  آرام سے  سو رہے  تھے، نوکروں  کو اس طرح  آرام سے  سوتا دیکھ کر اس کے  غصے  کا پارہ اچانک چڑھ گیا۔ 
	صمدو۔۔۔ رامو۔۔۔ حمید۔۔۔ اس نے  مختلف ناموں  سے  نوکروں  کو آواز دی،سارے  نوکر ہڑبڑا کر اٹھ بیٹھے۔ 
	’’ گھر کھلا پڑا ہے او ر تم سو رہے  ہو کمینو! ابا میاں  کہاں ہیں۔‘‘
	’’دورے  پر گئے  ہیں  مالکن۔‘‘ سب نے  بیک وقت آواز نکالی۔ 
	’کب ؟‘‘ اس نے  غصے  سے  پیچ و تاب کھاتے  ہوئے  کہا۔ 
	’ کل صبح کو‘‘
	’’ انھوں  نے  جانے  سے  پہلے  مجھے  اطلاع کیوں  نہیں  دی، بولو۔‘‘
	سارے  نوکر سر جھکائے  چپ چاپ کھڑے  تھے، وہ تیزی سے  اپنے  کمرے  کی طرف بھاگی اور مسہری پر گر کر سسکیاں  بھرنے  لگی، اس کی آنکھ کب لگی خود اسے  پتہ نہ تھا۔ 
	دوسرے  دن سہ پہر کو جب وہ بستر سے  اٹھی تو اُسے  یوں  لگا جیسے  وہ مدت سے  بیمار ہو، اس کا انگ انگ ٹوٹ رہا تھا، وہ نہانے  کے  بعد بغیر ناشتہ کیے  برآمدے  میں  ٹہلتی رہی، اس کے  لمبے  لمبے  خوبصورت بال بے  ترتیب انداز میں  بکھرے  ہوئے  تھے، اس نے  اپنے  بالوں  کو سنوارا بھی نہیں  تھا،اسے  دیکھنے  سے  یوں  لگتا تھا جیسے  وہ بے  چینی،کرب اور انتشار کی دہکتی ہوئی آگ میں  جل رہی ہو۔ 
	صبح سے  رات ہوئی لیکن اُس نے  کھانے  کو ہاتھ نہیں  لگایا، سارے  نوکر پریشان تھے  کہ آخر مالکن پر کون سا عذاب ٹوٹا ہے  لیکن کسی میں  اتنی جرأت نہیں  تھی کہ ا س سے  سبب دریافت کرے۔ 
	سرما کی سست گام رات کسی لنگڑے  مسافر کی طرح رینگ رہی تھی، لان میں  برفیلی ہوائیں  سائیں  سائیں  کر رہی تھیں، وہ آہستہ آہستہ چلتی ہوئی ڈرائینگ روم کی کھڑکی کے  قریب آ کر ٹھہر گئی۔ 
	سامنے  سرو کے  لمبے  لمبے  درختوں  پر اداسی کے  گہرے  سائے  منڈلا رہے  تھے او ر درخت کی ٹہنیوں  پر جمی ہوئی اوس نیچے  آہستہ آہستہ یوں  گر رہی تھی جیسے  اس کے  دل کے  دریچے  سے  لمحہ بہ لمحہ خون کی بوندیں  ٹپک رہی ہوں، ٹیبل لیمپ کی مری ہوئی مدھم روشنی میں اس کا آبنوسی چہرہ آئل پینٹ کی بنائی کسی تصویر کی طرح چمک رہا تھا، اس کے  ہونٹوں  کے  کونے  لمحہ بہ لمحہ سکڑتے  جا رہے  تھے، پھر کھڑکی کی راہ سے  ایک موہوم سے  سایہ ابھرا، یہ سایہ اس خوبرو نوجوان کا تھا جس کی تصویر ا س نے  البم میں  دیکھی تھی۔ 
	اس کے  کانوں  میں  کسی نے  سرگوشی کی ’’ نیلو اکرام نے  خودکشی کر لی۔۔۔ !‘‘
	کالے  وسیع آسمان پر ایک ستارہ چمکا اور ابھر کر ہمیشہ ہمیشہ کے  لیے  ڈوب گیا۔ 
٭٭٭



نانی اماں 

	میرے  مکان کے  عین مقابل کھپریل کا ایک نیم پختہ اور بد وضع سا مکان تھا جس میں  نانی اماں  رہتی تھیں او ر اس کے  ساتھ ہی کچی مٹی کے  بے  ترتیب کئی مکانات تھے  جو قطار در قطار دور دور تک پھیل گئے  تھے  جسے  لوگ شاہ صاحب کا محلہ کہتے  تھے۔ 
	شاہ صاحب کے  محلے  میں  اگر کوئی چیز قابلِ دید تھی تو وہ نانی اماں تھیں  یا سامنے  بہنے  والی بدرو جس میں  کئی سالوں  سے  سڑاند پھوٹ رہی تھی۔ 
	پچھلے  کئی مہینوں  سے  ملیر یا کے  باعث شاہ صاحب کی بستی کے  کئی افراد احتجاجاً دوسری دنیا میں  منتقل ہو گئے  تھے، کبھی کبھار میونسپلٹی کی بڑی لاری شاہ صاحب کے  محلے  کی گلیوں  میں  آزادانہ گھومتی تو محلے  کے  لوگ اپنے  چھوٹے  چھوٹے  مکانوں  سے  باہر یوں نکل آتے  جیسے  گھونسلے  سے  پرندے۔ 
	میونسپلٹی کے  جوان شاہ صاحب کے  محلے  کی گندی نالیوں  کو بڑی بڑی جھاڑوؤں  کے  ذریعے  صاف کرتے  ہوئے  ایک دوسرے  کی شان میں  مغلظات بکتے۔ ایسے  وقت میں  نانی اماں  اپنے  بد وضع مکان سے  لکڑی ٹیکتی ہوئی سائے  کی طرح نمودار ہوتیں او ر اس کے  ساتھ ہی نانی اماں  کے  پوپلے  منہ سے  گالیوں  کا ایک طوفان ابل پڑتا۔ 
	کمینو ! تمھیں  میرا شاہ صاحب دیکھ لے  گا، کتنے  دنوں  سے  تم نے  صفائی نہیں  کی ہے، حرام کی کمائی کھاتے  ہوئے  تمھیں  لاج نہیں  آتی ؟
	تم سمجھتے  ہو میں  اس سڑاندمیں  گھٹ گھٹ کر مر جاؤں  گی، یہاں  ایک آدمی بھی نہیں  مرے  گا، جب تک کہ شاہ صاحب کا سایہ ہمارے  سروں  پر ہے۔ 
	میونسپلٹی کے  جوان کیچڑ میں  لت پٹ جھاڑوؤں  کو ہاتھ میں  لیے  نانی اماں  سے  چھیڑ چھاڑ کرتے۔۔۔ ’’ نانی اماں  یہ بڑی بدرو سرکار نے  تمھارے  لیے  ہی تو بنوائی ہے، تم اس میں  ڈوب کیوں  نہیں  مرتیں۔ ٹھہرو۔۔۔ چند ہی دنوں  کی بات ہے،سرکار یہاں  ایک اناتھ آشرم کھول رہی ہے  پھر تم اطمینان سے  کسی دوسرے  محلے  میں  جا کر فٹ پاتھ پر اپنا ڈیرا ڈال لینا۔‘‘
	’’ موئے  !‘‘ میں  تیری سرکار سے  ڈرتی ہوں  مجھ پر شاہ صاحب کاسایہ ہے، تم لوگ مجھے  یہاں  سے  نہیں  نکال سکتے۔ ’’ نانی اماں  خوب گرم ہو کر بڑبڑا اٹھیں۔‘‘
	نانی اماں  اپنے  محلے  کی عورتوں  میں  عمر اور تجربے  کے  اعتبار سے  سب سے  زیادہ قد اور تھیں، گو پیر قبر میں  لٹک رہے  تھے  لیکن طراری اور ہوشیاری کا یہ عالم تھا کہ جوان بھی منہ لگنے  سے  گھبراتے  تھے۔ 
	شاہ صاحب کے  محلے  کے  جہاں  دیدہ لوگوں  کے  علاوہ نانی اماں  ان نوجوانوں  میں  بھی قابلِ احترام سمجھی جاتی تھیں  جو ایک با شعور ذہن کے  مالک تھے۔ محلے  میں  اگر کوئی بیمار ہو جائے  تو نانی اماں  ہی سب سے  پہلی عورت ہوتیں  جو لکڑی ٹیکتی ہوئی، کھانستی، کھنکارتی مزاج پرسی کر آتیں، یہی نہیں  وہ مختلف جڑی بوٹیوں  کی مدد سے  طرح طرح کی دوائیں  بناتیں او ر محلے  کے  ان بیمار نوجوانوں  کو دے  آتیں  جو ملیریا کے  شکا ر ہوتے۔ 
	نانی اماں  اپنی ذات میں  کسی لیڈی ڈاکٹر سے  کم نہ تھیں، محلے  کے  بہت سے  بیمار نانی اماں  کے  دستِ شفا سے  صحت یاب ہو گئے  تھے، اس میں  یا تو نانی اماں  کی حکمت کا دخل تھا یا محلے  کے  انپڑھ لوگوں  کے  عقیدے  کا کچا پن۔۔۔ وہ بیماروں  میں  دوا تقسیم کرنے  سے  پہلے  اس پر پڑھ کر پھونکتیں او ر پھر دوا دے  آتیں۔ 
	نانی اماں  کے  متعلق یہ بات مشہور تھی کہ وہ بچپن میں  کافی حسین تھیں، ان کی جوانی اور  حسن کے  دور دور تک چرچے  تھے، انھوں  نے  ایک کابلی پٹھان سے  محبت کی تھی جو پچھلی بڑی جنگ میں  مارا گیا تھا، تب سے  انھوں  نے  اپنی زندگی کی گاڑی کو دکھوں  کی را ہوں پر چھوڑ دیا تھا، وہ کئی دنوں  تک اپنے  محبوب کی یاد میں  آنسو بہاتی رہیں۔۔۔ اور جدائی کے  اذیت زدہ لمحوں نے  ان کی آنکھوں  کے  سارے  سوتے  خشک کر دئیے۔ 
	اُن کے  متعلقین نے  بارہا ان کی شادی کی بات چیت طے  کی لیکن ہر بار انھوں  نے  شادی سے  انکا رہی کیا، اس طرح اپنی زندگی کے  اسّی سال انھوں  نے  کنوارے  پن کے  سلگتے  ہوئے  لمحوں  کی نذر کر دیے۔ 
	اُن کی زندگی کو قریب سے  دیکھنے  والا ایک بوڑھا مزدور بکھوا تھا، جس کی بینائی جاتی رہی تھی، جہاں  نانی اماں  اپنی دواؤں  کے  لیے  شاہ صاحب کے  محلے  میں  مشہور تھیں  وہیں  بستی کے  ایک چھوٹے  سے  حلقے  میں  کافی بدنام بھی تھیں۔ 
	خاص طور پر بھکوا کے  بیٹے  ونود کو نانی اماں  کے  نام سے  چڑسی تھی، اب بھکوا کی آنکھوں  کی پتلیوں  پر باریک پردہ سا آ گیا تو ایک دن اس نے  نانی اماں  سے  کہا۔۔۔ کہ روز بہ روز اس کی آنکھوں  کی جوت بجھتی جا رہی ہے  اس لیے  وہ اس کے  لیے  کچھ کریں۔ 
	نانی اماں  نے  آنکھیں  پھاڑ پھاڑ کر بھکوا کی آنکھوں  کو پہلی بار دیکھا، پھر کئی دنوں  تک وہ یوں  ہی بھکوا کی آنکھوں  کا معائنہ کرتی رہیں۔ 
	پھر تسکین آمیز لہجہ میں  کہا کہ شاہ صاحب کی دعاؤں  کی برکت سے  ایک ایسی دوا تیار کر سکیں  گی جس سے  اس کی آنکھیں  جلد ٹھیک ہو جائیں  گی۔ 
	اس بارے  میں  ونود نے  اپنے  باپ سے  اختلاف بھی کیا کہ وہ بجائے  نانی اماں  کو اپنی آنکھیں  دکھانے  کے  شہر کے  خیراتی ہسپتال میں  جائے  لیکن بھکوا نے  چشمہ خریدنے  کے  خوف سے  نانی اماں  ہی کو ترجیح دی، اس کے  خاندان میں  کسی نے  بھی چشمہ نہ لگایا تھا۔ 
	باپ کے  اس بوسیدہ استدلال پر اُس کے  نوجوان بیٹے  ونود نے  اسے  کافی دیر تک سمجھایا بھی کہ وہ اپنا خیال ترک کر دے، چشمہ لگانا کوئی عیب نہیں  ہے، پھر ایسی صورت میں  جب کہ بینائی خراب ہو لیکن بوڑھے  نے  ٹال دیا۔ 
	پھر نانی اماں نے  کئی دنوں  کی عرق ریزی کے  بعد بھکوا کے  لیے  دوائی تیار کی جس کے  استعمال کے  بعد بھکوا نے  اپنی آنکھیں او ر خراب کر لیں۔ 
	بھکوا  نے  نانی اماں کی اس بھیانک غلطی کو بھی شاہ صاحب کی مرضی پر محمول کر کے  چپ سادہ لی، لیکن ونود نے  کئی دنوں  تک نانی اماں  کو آڑے  ہاتھوں  لیا۔ 
	وہ شاہ صاحب کے  محلے  میں بہنے  والی بد رو سے  زیادہ خطرناک اس بڑھیا کو سمجھتا تھا جس کے  کچے  اعتقاد نے  محلے  کے  سارے  لوگوں پر خراب اثرات مرتب کیے  تھے۔ 
	کبھی کبھی تو وہ مرحوم شاہ صاحب قبلہ کی شان میں بھی گستاخی کر جاتا، ایسے  وقت میں  نانی اماں  کے  غصے  کا پارہ ایک دم چڑھ جاتا اور وہ گھنٹوں  بید کے  مانند کانپتی ہوئی ونود کی ہندی کی چندی کر ڈالتیں۔ 
	’’ شاہ صاحب تجھے  بھسم کرے، دسویں  جماعت کیا پڑھا ہے  کہ بس اپنے  آپ کو بھول گیا ہے، خدا تجھے  اپنے  باپ کی طرح آنکھیں  کھونا نصیب کرے۔‘‘
	نانی اماں  کو غصے  میں  یہ تک یاد نہیں  ہوتا کہ بھکوا کی اندھی آنکھوں  کا کارن وہ خود تھیں۔ 
	ونود بھی چپ رہنے  والا انسان تھوڑی تھا، اس نے  بارش کے  پرنالے  کی طرح بڑھیا پر تیزی سے  کٹیلے  جملوں  کی یورش شروع کر دی جس سے  نانی اماں  کچھ دیر تک تو سٹپٹا کر رہ گئیں  لیکن اس کے  چلے  جانے  کے  بعد گھنٹوں  منہ ہی منہ میں  بڑبڑاتی رہیں۔ 
	کسی وقت شاہ صاحب کے  محلے  میں  لوگوں کی توجہ کا مرکز نانی اماں  ہی تھیں او ر اس کے  بعد اگر کوئی شے  تھی تو وہ لمبی بد رو تھی جس کی سڑاندمیں  ان گنت ملیریائی مچھر پرورش پا رہے  تھے۔ 
	لیکن پچھلے  دنوں  جب سے  ونود نے  شاہ صاحب کے  محلے  سے  کچھ دور ایک لمبے  سانولے  سلونے  نوجوان سے  ملاقات بڑھائی تھی تب سے  شاہ صاحب کے  محلے  میں  دبے  دبے  اس کی شخصیت نمایاں  ہوتی جا رہی تھی، نانی اماں  کو اس بات کا احساس آہستہ آہستہ ہونے  لگا تھا، وہ شاہ صاحب کے  اس محلے  کی ایک طرح سے  چودھرائن تھیں او ر انھیں  اس بات کا فخر تھا کہ محلے  کے  لوگ انھیں  سر آنکھوں  پر بٹھاتے  ہیں۔ 
	بات کچھ ایسی ہی تھی، کون سا ایسا گھرانہ تھا جو نانی اماں  کو نہ چاہتا ہو، ہر آدمی کی وہ نانی اماں  تھیں۔۔۔ ہوں  گی بھی کیوں  نہیں  ؟ انھوں  نے  کئی ایسے  نازک وقتوں  میں  خود فاقے  کر کے  محلے  کے  کئی غریب لوگوں  کو کھانا کھلایا تھا۔ 
	کلو کے  سورگ باشی ہونے  پر نانی اماں  ہی نے  اس کے  کریا کرم کا بوجھ اپنے  ناتواں  کندھوں  پر اٹھایا تھا، ان کی بے  لوث محبت کے  قصے  شاہ صاحب کے  محلے  میں  کافی مشہور تھے۔ ونود تو نانی اماں  کے  سامنے  کا لونڈا تھا، یہ اور بات تھی کہ وہ محلے  کے  چند سرپھرے  لونڈوں  کو لے  کر خفیہ جلسے  کرتا جس کی وجہ سے  ایک چھوٹا سا حلقہ نانی اماں  کی دسترس سے  باہر آ گیا تھا۔ 
	جب اندھے  بھکوا کی بیٹی منجری کو ملیریا نے  آ دبوچا تو نانی اماں  نے  بغیر یہ خیال کیے  کہ وہ رشتے  میں  ونود کی بہن ہوتی ہے  اس کے  گھر جا کر مزاج پرسی کرنے  میں  ذرا بھی تامل نہ کیا، نانی اماں  نے  بھکوا کی بیٹی منجری کے  گلے  کو اپنے  تھرتھراتے  ہاتھوں  سے  پہلے  دیکھا پھر بٹوے  سے  دوائی نکالی۔ 
	’’ بس نانی اماں  تم اپنی دوائی رہنے  دو۔۔۔ کیا تم میری بہن کو مار ڈالنا چاہتی ہو۔‘‘
	ونود چیخ اٹھا۔ ونود کی گھن گرج سن کر نانی اماں  ایک لمحے  کے  لیے  کانپ گئیں  پھر شعلے  کی طرح لپک لپک کر ونود کی شان میں  صلواتیں  سنائیں۔ 
	’’ کل کے  چھوکرے  تو مجھے  سمجھتا کیا ہے،منجری میری بیٹی نہیں۔‘‘
	’’ اے  کلموے  بھکوا،چپ کیا سن رہا ہے، کیا تو بھی اپنے  سپوت ہی کی گائے  گا۔ 
	بھکوا دیوار سے  لگ کر چپ چاپ کھڑا رہا، اس نے  زبان کو ذرا بھی جنبش نہ دی۔‘‘
	’’ کیا تیرا بھی مجھ پر سے  اعتبار اٹھ گیا ہے۔‘‘ نانی اماں  بسورنے  کے  انداز میں  چیخ اٹھیں، لیکن اندھا بھکوا سائے  کی طرح اسی جگہ کھڑا رہا، نانی اماں  کی چال میں  یکایک مردنی سی آ گئی تھی، ایسا معلوم ہو رہا تھا جیسے  وہ گھر پہنچنے  سے  پہلے  ہی بد رو میں  گر کر مر جائیں  گی۔ 
	نانی اماں  کی زندگی میں  یہ پہلا واقعہ تھا جس سے  انھیں  کافی ذہنی تکلیف پہنچی تھی، وہ کئی دنوں  تک گھر سے  باہر ہی نہ نکلیں، محلے  کے  بوڑھے  لوگوں  نے  بہت سمجھایا کہ وہ اتنی معمولی سی بات کا برا نہ مانیں  لیکن وہ نکلنے  کا نام ہی نہ لیتی تھیں۔ 
	پھر دھیرے  دھیرے  وہ محلے  کے  مختلف مکانوں  میں  جانے  لگیں، نانی اماں  کی عزت میں  کوئی کمی نہ آئی تھی، ہر گھر میں  پہلے  ہی کی طرح ان کی آؤ بھگت ہوتی رہی لیکن غیر شعوری طور پر انھیں  اس بات کا احساس ہوتا جا رہا تھا کہ آہستہ آہستہ ان کی توقیر میں  کمی ہوتی جا رہی ہے۔ 
	کبھی کبھار نانی اماں  کے  کانوں  تک منجری کی علالت کی خبریں  پہنچ جاتیں  تو وہ فوراً ہی گفتگو کا رخ دوسری طرف پھیر دیتیں  جیسے  بھکوا کی بیٹی منجری سے  انھیں  کوئی سروکار ہی نہ ہو لیکن چھپے  چوری ہفتے  میں  دو ایک بار منجری کی خیریت ضرور دریافت کر آتیں۔ 

	جب منجری کو خیراتی ہسپتال کے  کسی ڈاکٹر نے  بھی صحت نہیں  بخشی تو محلے  کے  بعض بوڑھے  لوگوں  نے  ونود کو مشورہ دیا کہ وہ فوراً نانی اماں  سے  رجوع ہو لیکن ونود نے  اس مشورے  کی دھجیاں  بکھیر کر رکھ دیں۔ جب ونود نے  ان کی ساری باتیں  ان سنی کر دیں  تو ہ بوکھلا کر چلے  گئے، بھکوا سے  انھیں  کچھ کہنے  کی اس لیے  بھی جرات نہ ہوئی کہ وہ نانی اماں  کے  علاج کے  طفیل نابینا بن چکا تھا۔ 
	نانی اماں  کے  کانوں  تک کبھی کبھار یہ خبریں  رینگتی ہوئی پہنچ جاتیں  تو وہ ناک بھوں  چڑھا کر مکان کی دہلیز سے  اٹھ کر باہر آ بیٹھتیں او ر گھنٹوں  دھونکتی کی طرح دھونکتی رہتیں۔ اندھیرے  میں  نانی اماں  کا پوپلا چہرہ کسی خوفناک جانور کی طرح دکھائی دیتا، وہ رات میں  بہت کم سونے  کی عادی تھیں، ایک آدھ گھنٹہ آ کر سو لیں  تو بہت ہوا۔ شاہ صاحب کے  محلے  کے  بعض لوگوں  کا خیال تھا کہ وہ رات میں  عام لوگوں  کی خیر و برکت کے  لیے  دعائیں  کرتی ہوں، یہ بات کہاں  تک سچ تھی، اس باب میں  کچھ نانی اماں ہی بتا سکتی تھیں  یاوہ لوگ جو نانی اماں  کو شاہ صاحب قبلہ کا جانشین سمجھتے  تھے او ر اگر کوئی ونود سے  نانی اماں  کی شب بیداری کا سبب پوچھتا تو وہ یہی کہتا کہ کھانسی کے  باعث وہ سونے  سے  مجبور ہیں۔ 
	پھر ایک دن شاہ صاحب کے  محلے  میں  یہ خبر جنگل کی آگ کی طرح پھیل گئی کہ بھکوا کی جوان بیٹی منجری پچھلی رات مر گئی۔۔۔ اور بھکوا اس کے  غم میں  پاگل ہوا جا رہا ہے، جب نانی اماں  کو محلے  کے  ایک بوڑھے  نے  یہ خبر دی تو وہ چمگادڑکی طرح پھڑپھڑاتی ہوئی سامنے  پڑی ہوئی لوہے  کی سلاخ سے  چمٹ گئیں، پھر کچھ اس خطرناک طور پر ہچکیاں  لے  لے  کر رونا شروع کیا کہ لوگ ڈر کر سہم گئے۔ بعضوں  نے  یہ خیال کیا کہ نانی اماں  کا دماغ چل گیا ہے، وہ لکڑی ٹیکتی ہوئی آہستہ آہستہ بھکوا کے  گھر گئیں،اُسے  لپٹا کر خوب رویا، ونود کے  کئی بوسے  لیے، منجری کے  مردہ جسد کو چھوا اور گھنٹوں  پھوٹ پھوٹ کر روتی رہیں، ونود بت کی طرح کونے  میں  ساکت و جامد کھڑا رہا، دوسرے  دن شاہ صاحب کے  محلے  کے  لوگوں  میں  یہ بات مشہور ہو گئی کہ بھکوا کی بیٹی منجری اس لیے  مرگئی کہ بھکوا اور ونود نے  نانی اماں  کی بے  عزتی کی تھی۔ 
	اور پھر ایک بار نانی اماں  کی عزت جو شاہ صاحب کے  محلے  کے  ایک مخصوص حلقے  میں  گھٹ گئی تھی بڑھنے  لگی اور تقریباً سب لوگ سامنے  بہنے  والی بد رو کی ملیریائی مچھروں  کو اپنے  جسموں  سے  لپٹائے  نانی اماں  کی دواؤں  کے  محتاج دکھا ئی دینے  لگے۔ 
	کبھی کبھار میونسپلٹی کے  کسی آفیسر کی سواری معائنے  کی غرض سے  شاہ صاحب کے  محلے  میں  آ جاتی تو میونسپلٹی کے  ہوشیار جوان خطرے  کی گھنٹی سنتے  ہی محلے  کی گندی نالیوں  کو صاف ستھرا کر دیتے۔ نانی اماں  کی دعاؤں او ر دواؤں  کے  اثرات سے  شاہ صاحب کے  محلے  والوں  پر اچھا اثر تو ہوا لیکن بدرو کی سڑاند کا نانی اماں  علاج نہ کر سکیں، جیسے  نانی اماں  کی لمبی دعائیں  بدرو کی سڑاند میں  ڈوب کر بہہ گئی ہوں۔ 
	ادھر نانی اماں  نے  ایک نیا شوق پیدا کر لیا تھا، ایک خوبصورت سا ننھا منہ بلی کا سفید بچہ جانے  ان کے  ہاں  کہاں سے  آ گیا جس کے  ساتھ نانی اماں  دن بھر بچوں  کی طرح کھیلا کرتی تھیں، اسے  پیار سے  دودھ پلاتیں، اس کی ننھی سی دم کو کھینچتے  ہوئے  کبھی کبھار ہنس پڑتیں۔ 
	نانی اماں کی ان عجیب و غریب حرکتوں کو دیکھ کر بعض لوگ بھونچکا رہ جاتے او ر بعض یہی کہتے  کہ نانی اماں  کی ہر بات، ہر حرکت کبھی مصلحت سے  خالی نہیں  ہوتی۔ 
	کبھی کبھار نامی اماں  کی گھر کی چوکھٹ کو پھلانگ کر بلی کا بچہ باہر چلا جاتا، وہ چیخ اٹھتیں او ر راستہ چلنے  والا کوئی بھی شخص اسے  دوڑ کر پکڑ لاتا، آج کل وہ ایک پل بھی بلی کے  خوبصورت بچے  کے  بغیر باہر نہ نکلتی تھیں۔ 
	اس طرف ونود نے  بھی بدرو کی سڑاند کو ہمیشہ کے  لیے  دور کرنے  کی ٹھان لی تھی، اس نے  محلے  کے  چند پڑھے  لکھے  نوجوانوں  کو لے  کر اپنی سرگرمی تیز کر دی تھی۔ 
	لیکن ان تمام باتوں  کے  باوجود نانی اماں  کی شخصیت کے  آگے  ونود کی شخصیت شاہ صاحب کے  محلے  والوں  کی نظر میں  اونچی نہ ہو سکی یا یوں  کہیے  نانی اماں  ایک چٹان تھیں  جس کے  آگے  ونود کی حیثیت اس ٹیلے  کی سی تھی جو چٹان کے  آگے  ہمیشہ سر بسجود رہتا ہے۔ 

	نانی اماں  اپنی ذات میں  منفرد تھیں، جب سے  انھوں  نے  بلی کے  بچے  کو پال لیا تھا تب سے  وہ اور بھی زیادہ منفرد اور پُراسرار دکھائی دے  رہی تھیں۔ 
	دن تیزی سے  گزرنے  لگے او ر ایک بار پھر شاہ صاحب کے  محلے  میں  ملیریا زور پکڑ گیا اور لوگ ایک ایک کر کے  احتجاجاً دوسرے  محلوں  میں  منتقل ہونے  لگے۔ 
	نانی اماں  نے  کمر کس لی، انھیں  بستی سے  لوگوں  کو اس طرح جاتے  دیکھ کر بڑا صدمہ ہوا، شاہ صاحب کے  محلے  کے  لوگ ملیریا کے  خوف سے  بھاگ جائیں  وہ کسی حال برداشت کرنے  کو تیار نہ تھیں، پھر ایسی صورت میں  جب کہ ان کی سانس کی ڈور ٹوٹی نہ تھی۔ 
	نانی اماں  نے  پھر ایک بار اپنے  آپ کو محلے  کے  لوگوں  کی خدمت کے  لیے  وقف کر دیا، وہ دن کو دن اور رات کو رات نہ سمجھتی رہیں، وہ تاریک راتوں  میں  بھی محلے  کے  ہر گھر کا دروازہ کھٹکھٹاتیں،لوگوں  نے  نانی اماں  کی ضعیف العمری کا لحاظ کرتے  ہوئے  انھیں  منع بھی کیا کہ وہ تاریک راتوں  میں  گھر سے  نہ نکلیں  لیکن وہ عام عورتوں  کی طرح نازک نہ تھیں  جو چھوتے  ہی مرجاتیں  ہیں، وہ کافی معمر ہونے  کے  باوجود اس قابل تھیں کہ ان پر سے  کئی جوان عورتیں  قربان کی جائیں۔ 
	جب شاہ صاحب کے  محلے  میں  خیراتی ہسپتال کے  نوجوان ڈاکٹر کو سوٹ بوٹ پہنے  ونود کے  ساتھ گھومتے  پھرتے  دیکھا تو انھیں  پھر سے  ایک بار غصہ آ گیا، نانی اماں  کو پھر ایک بار محسوس ہوا جیسے  ونود ڈاکٹر کے  ساتھ مل کر ان کی تضحیک کر رہا ہے۔ 
	وہ تن تنہا اپنے  وجود کو شاہ صاحب کے  محلے  کے  لیے  کافی سمجھتی تھیں، اس میں  نانی اماں  کی خوش فہمی سے  زیادہ لوگوں  کی اس اندھی پرستش اور راسخ الاعتقادی کا زیادہ دخل تھا جس نے  نانی اماں  کا ابتدا ہی سے  دماغ خراب کر دیا تھا۔ 
	شاہ صاحب کے  محلے  کے  بے  ترتیب مٹی کے  مکانات رات کی تاریکی میں  بھوتوں  کے  غول کے  مانند دکھائی دے  رہے  تھے، ایسے  گھٹا ٹوپ اندھیرے  میں  ملیریائی بیماروں  کے  کراہنے  کی آواز سے  دہشت سی ہوتی تھی۔ 
	رات کی بھیانک تاریکی میں  نانی اماں  کی ٹک ٹک کی آواز موت کے  فرشتے  کی چاپ کی طرح معلوم پڑتی تھی، آگے  آگے  نانی اماں  ہوتیں او ر ان کے  پیچھے  بلی کا خوبصورت بچہ۔ 
	نانی اماں  دن بہ دن پراسرار ہوتی جا رہی تھیں، شاہ صاحب کے  محلے  کے  بعض لوگ تو نانی اماں  کو آواز گھومتے  دیکھ کرڈر سے  جاتے  تھے۔ 
	نانی اماں  کی لکڑی کی ٹک ٹک کی آواز اندھیرے  کو چیرتی ہوئی دور دور تک سنائی دیتی تھی، لکڑی کی ٹک ٹک کی آواز کے  ساتھ ہی شاہ صاحب کے  محلے  کے  لوگ سمجھ جاتے  کہ نانی اماں  تشریف لا رہی ہیں۔ 
	پھر ایک گہری کالی رات کو جب کہ سردی کافی بڑھ گئی تھی شاہ صاحب کے  محلے  کے  لوگوں  نے  نامی اماں  کو منے۔۔۔ منے  پکارتے  ہوئے  سنا۔ 
	گھپ اندھیرے  میں  نانی اماں  کی آواز کے  ساتھ لکڑی کی ٹک ٹک سے  ساری فضا ہیبت ناک بن گئی تھی۔ 
	نانی اماں  نحیف آواز میں  منے  کو پکارتی جا رہی تھیں۔ 
	منے۔۔۔ منے۔۔۔ منے۔۔۔ 
	پھر آہستہ آہستہ نانی اماں  کی آواز فضا میں  تحلیل ہوتی ہوئی ڈوب گئی۔ 
	دوسرے  دن نانی اماں  کو لوگوں  نے  بد رو میں  گرا ہوا پایا، نانی اماں  کی آنکھیں  باہر نکلی ہوئی تھیں او ر ان کی آغوش میں  بلی کا خوبصورت بچہ مرا پڑا تھا۔ 
٭٭٭



پہلی تنخواہ

	عبدالصمد خیراتی ہاسپٹل میں  کمپونڈر تھا۔ 
	چھے  سال پہلے  وہ یہاں  وارڈ بوائے  کی حیثیت سے  داخل ہوا تھا اور چھ سال کی مسلسل محنت کے  بعد آج اُس نے  ترقی کی یہ جست لگائی تھی، اس کا تعلیمی پس منظر میٹرک کلاس ہی میں  الجھ کر رہ گیا، وہ آگے  نہ پڑھ سکا۔ 
	وہ آگے  اپنی تعلیم کیوں  جاری نہ رکھ سکا ؟ اس نے  میٹرک فیل ہونے  پر کیوں  تعلیم چھوڑ دی ؟ یہ ایسے  سوالات تھے  جن کا جواب شاید وہ خود بھی نہ دے  سکے  لیکن آج عبدالصمد خوش تھا کہ وہ کمپونڈر بن گیا ہے۔ کمپونڈر یعنی دوائیں  بنانے  والا اور دس کم سو روپے  تنخواہ پانے  والا ایک معتبر انسان۔۔۔ اب وہ ڈاکٹر کے  تحریر کیے  ہوئے  نسخے  کو دیکھ کر دوائیں  دیا کرے  گا اور چند سال بعد جانے  وہ کیا سے  کیا ہو جائے  گا۔ اسے  اسی ہاسپٹل کے  ایک کمپونڈر کا خیال آیا جس نے  نوکری چھوڑ کر پرائیویٹ ڈسپنسری کھول لی تھی جو جے  رام جنرل مرچنٹ کی برابر والی گلی میں  واقع ہے۔ 
	پہلے  چھے  برس اس نے  یہاں  وارڈ بوائے  کی حیثیت سے  گزارے  تھے، بیماروں  کو اسفنج کرنا، اینما دینا، منہ دھلانا، پیشاب کرانا، غرض یہ تھے  اس کے  فرائض،اس کریہہ اور پست ماحول کے  گرد اس کی زندگی رقص کر رہی تھی۔ 
	غلاظت سے  اسے  بچپن سے  نفرت تھی لیکن اسے  یہاں  اپنی فطرت کے  خلاف نوکری کرنی پڑی تھی، وہ چاہتا تھا کہ جس طرح بھی ہو اس گھناؤنے  ماحول سے  بھاگ جائے،دور، جہاں  کی فضا میں  ایسی گھٹن، ایسی بدبو، تعفن نہ ہو، وہ بیماروں  کے  ماحول میں  رہتے  ہوئے  خود کو بیمار محسوس کرنے  لگا تھا۔ اسے  وہ کالی کلوٹی نرس یا د آنے  لگی جس نے  اُسے  ذرا سی غلطی پر گالی دی تھی تو اس نے  تڑاخ سے  گالی کا جواب گالی سے  دیا تھا، اس پر اسے  دو ماہ کے  لیے  معطل کر دیا گیا، پھر اس نے  نرس سے  معافی چاہی تھی تب کہیں  جا کر وہ بحال ہوا تھا۔ 
	اور پھر اس کے  تحت الشعور میں  ر شتہ داروں، ملاقاتیوں، دوستوں  کے  چہرے  ابھرنے  لگے، پہلے  اس کے  دماغ کے  پردے  پر ایک چہرہ نمودار ہوا، یہ اس کا چچا زاد بھائی الطاف تھا جس سے  اس کی دیرینہ مخاصمت تھی۔ خوبرو، جامہ زیب، گبرڈن کا سوٹ پہنے۔۔۔ وہ کہہ رہا تھا کب تک آوارہ گردی کرتے  پھرو گے  ؟ صمد، تمھاری اس بے  راہ روی سے  ہمارے  خاندان کی بدنامی ہو رہی ہے، کپڑے  اتنے  خراب کیوں  ہیں  ؟ تمھیں  اپنی حالت تک کا احساس نہیں، کہیں  نوکری کیوں  نہیں  کر لیتے۔ ہاں  دیکھو کوئی ایسی ویسی نوکری قبول نہ کرنا جس سے  ہمارے  خاندان پر حرف آئے،تم حساس ہو پڑھے  لکھے  ہو اور پھر غریب ہو، سنتے  ہیں  فاقہ مستی انسان کو خود دار بنا دیتی ہے او ر ویسے  تم بچپن سے  ہو بھی خود دار۔۔۔ ارے  یہ تمھارا کوٹ مسکرا کیوں  رہا ہے  ؟‘‘ یہ کہہ کر وہ خود بھی مسکرانے  لگا تھا۔ اس مسکراہٹ میں  طنز تھا، بڑا پن تھا، امارت تھی اور اس وقت اس کو محسوس ہوا تھا وہ کوٹ نہیں  پہنے  ہوئے  ہے  بلکہ اس کا جسم مضبوط رسیوں  سے  باندھ دیا گیا ہے، اس کے  جسم سے  کالا زہریلا ناگ لپٹ گیا ہے  جس کی پھنکار سے  وہ بے  جان سا ہوا جا رہا ہے او ر لوگ اس کے  قریب آنے  سے  ڈر رہے  ہیں، اور اس نے  جاتے  ہوئے  کہا تھا۔۔۔‘‘ اچھا اگر تمھیں  کچھ کپڑے  چاہئیں  تو مجھ سے  کہہ دینا، میرے  یہاں  پرانے  کپڑے  بہت رکھے  ہوئے  ہیں  جو میرے  کسی کام کے  نہیں۔‘‘
	امیروں  کی ہمدردی میں  ہمدردی کم دل آزاری زیادہ ہوتی ہے۔ 
	اور پھر شکر کی بوری کی طرح بھاری بھرکم چچا کا بھونڈا چہرہ اس کی نگاہوں  کے  سامنے  آیا وہ کہہ رہا تھا : ’’ میری مانو تو تم یہاں  سے  دور چلے  جاؤ، تمھارے  چچی، تمھارا بھائی، تمھارے  خاندان کے  اکثر افراد تم سے  نفرت کرتے  ہیں۔۔۔ بے  کار رہنا شریفوں  کا شیوہ نہیں، میں  تمھیں  اپنے  کاروبار میں  اس لیے  شریک نہیں  کر سکتا کہ تمھارے  چال چلن ٹھیک نہیں، تم دودھ جیسے  چاندی کے  سکوں  کو دیکھ کر چوری کرنے  لگو گے او ر میں  تمھیں  چور بنتا دیکھنا نہیں  چاہتا، تم اپنے  پاؤں  پر آپ کھڑا ہونا سیکھو۔۔۔‘‘ اس کا جی چاہ رہا تھا کہ اس وقت اپنے  چچا کا گلا گھونٹ دے  لیکن وہ ایسا نہ کر سکا تھا۔۔۔ اسے  جینا تھا۔ 
	پھر اس نے  خود کو آگے  بڑھتا ہوا محسوس کیا۔۔۔ یہ پارسی کی گلی ہے، وہ پکار رہا ہے، ارے  حکیم تم بھاگ کیوں  رہے  ہو۔۔۔ ٹھہرو۔۔۔ مجھے  تم سے  کام ہے، اس کی آواز سن کر اس کا دوست کنّی کاٹنے  کی فکر میں  ہے  لیکن نکڑ پر وہ اسے  دبوچ لیتا ہے۔ وہ پوچھ رہا ہے  تم ایسے  گھبرائے  ہوئے  کیوں  ہو، اُس کا دوست میں، میں  کر رہا ہے،اُس کی زبان گنگ ہے۔ تم مجھ سے  ڈرتے  کیوں  ہو، میں  نے  تمھیں  کیا نقصان پہنچایا ہے، سچ سچ بتاؤ میں  ابھی اتنا نیچ تو نہیں  ہوا۔۔۔ اس کا دوست کہہ رہا ہے۔۔۔ میرے  پاس اس وقت روپے  نہیں  ہیں  صمد ورنہ میں  تمھاری ضرور مدد کرتا۔‘‘ پھر اس کی زبان سے  صرف ایک ہی لفظ نکلا تھا۔۔۔ اوچھے  کمینے  لوگ ! 
	اس کے  دماغ کے  پردے  پر اب اندھیرا چھا چکا تھا، اسے  کوفت ہونے  لگی، اس نے  ماضی کو کیوں  یاد کیا۔۔۔ اس نے  ان لٹیروں  کی صورت کیوں  دیکھی۔ ان گھناؤنی سڑی بسی شکلوں  کو اس نے  مدتوں  بعد خیال میں  دیکھا تھا۔ اس نے  دل میں  عہد کیا کہ ایسی باتوں  کو وہ پھر کبھی یاد نہ کرے  گا جن کے  یاد کرنے  سے  اس کو روحانی تکلیف ہوتی ہے۔ پھر اس کے  ہونٹوں  پر ہلکی سی مسکراہٹ دوڑ گئی، لیکن اب اس کی مسکراہٹ میں  تازگی نہ تھی، زندگی کی لہر نہ تھی، پھیکا پن تھا، پژمردگی تھی۔۔۔ دوسرے  دن پھر وہی خیراتی ہسپتال تھا اور وہ۔۔۔ 
	بات یہ تھی کہ اس نے  زندگی کے  اکثر لمحات پریشانیوں میں  گزارے  تھے او ر کمپونڈر بننے  کے  بعد وہ خود کو ایک مطمئن انسان سمجھنے  لگا تھا اور آج جب اسے  کمپونڈروں  کے  پہننے  کا سفید سرکاری لباس ملا تو اسے  محسوس ہوا جیسے  اس کے  جسم سے  غریبی کا لباس اتر گیا ہے او ر اس کی جگہ امارت نے  لے  لی ہے۔ وہ سوچنے  لگا یہ سفید سرکاری لباس اسے  ڈیوٹی کے  بعد پہننے  دیا جائے  تو کیا ہی اچھا ہو۔۔۔ وہ اسے  احتیاط سے  پہنا کرے  گا۔۔۔ پھر وہ اپنے  آپ اپنی اس مضحکہ خیز حرکت پر مسکرانے  لگا، وہ بھی کتنا بے  وقوف ہے، نرا گدھا۔۔۔ ترقی ملنے  کے  بعد عبدالصمد پہلی تنخواہ کا منتظر رہنے  لگا، اس نے  خریداری کی ایک فہرست تیار کر لی، اسے  اچھے او ر قیمتی کپڑے  پہننے  کی بڑی خواہش تھی لیکن اس کی یہ خواہش اب تک اس لیے  پوری نہ ہو سکتی تھی کہ اس کے  پا س روپے  نہیں  تھے،ایک اکیلے  انسان کے  لیے  دس کم سو روپے  زندگی گزارنے  کے  لیے  کچھ کم نہیں۔ 
	جب تک وہ وارڈ بوائے  رہا اسے  ماہانہ بیس روپے  ملا کرتے  تھے او ر وہ دن رات کولھو کے  بیل کی طرح ہسپتال میں  جتا رہتا تھا، پورے  ہسپتال میں  کل چار کمپونڈر تھے  جن کے  اپنے  گھر تھے او ر اس ہسپتال میں  عبدالصمد ہی ایک لاوارث تھا۔ اس نے  سوچا یہ ترقی جو اس نے  حاصل کی محض بڑے  ڈاکٹر کی مہربانیوں  کا نتیجہ ہے او ر وہ اب تک شکریہ ادا کرنے  کے  لیے  ان کے  گھر نہیں  گیا۔ 
	وہ کتنا بد تمیز ہے، جانے  وہ اس کے  متعلق کیا خیال کر رہے  ہوں  گے، جب وہ دوا خانہ بند کر کے  نوٹس بورڈ کے  قریب سے  گزرا تو معاً اس کی نظریں  نوٹس بورڈ کے  تازہ اعلان پر پڑیں  جو ابھی ابھی گوند سے  چسپاں  کیا گیا تھا۔ 
	سرخ روشنائی سے  جلی حروف میں  درج تھا۔ 
	’’ آج کل دیکھا جا رہا ہے  کہ ہسپتال کے  اوقات کے  بعد میں  عملے  کے  بعض لوگ گھر نہیں  جایا کرتے، یہ چیز قانوناً ممنوع ہے۔ سوائے  وارڈ بوائے، ہسپتال کے  خا کروبوں او ر ڈیوٹی پر کام کرنے  والوں  کے  کوئی دوسرا شخص آج سے  غیر اوقات میں  رہنے  نہ پائے۔‘‘

	وہ دیر تک اس اعلان کو پڑھتا رہا اور جب پڑھ چکا تو اسے  محسوس ہوا جیسے  وہ ہسپتال سے  برطرف کر دیا گیا ہے۔۔۔ گھر۔۔۔ ؟ اس کا کوئی گھر نہ تھا۔۔۔ وہ آج تک ہسپتال کو ہی اپنا گھر سمجھتا رہا، یہ اور بات ہے  تھی کہ وہ ترقی پانے  کے  بعد اس جگہ سویا نہیں  کرتا تھا جہاں  وارڈ بوائے  خا کروب وغیرہ سویا کرتے  تھے۔ پھر اسے  سوچ کر بڑی طمانیت ہوئی کہ وہ چند دن لطیف کے  گھر سوجایا کرے  گا جو اس کا نیا دوست ہے، اسی کی طرح کمپونڈر،وہ تھوڑا بہت اس کی تاریک زندگی سے  واقف ہے۔ 
	اور اس نے  پرسوں  کہا بھی تھا کہ وہ اس کے  گھر سوجایا کرے، کمپونڈر بن جانے  کے  بعد اسے  ہسپتال میں  نہیں  سونا چاہیے۔۔۔ اسے  محسوس ہونے  لگا تھا کہ جیسے  لطیف نے  اس اعلان کے  نکلنے  سے  پہلے  ہی یہ جان لیا ہو کہ کمپونڈروں  کو ہسپتال میں  نہیں  سونا چاہیے، رات کی ڈیوٹی کے  لیے  ایک علیحدہ کمپونڈر مقرر تھا، وہ اس سے  مستثنیٰ تھا۔ 
	چھ بج چکے  تھے او ر اُسے  بڑے  ڈاکٹر کے  یہاں  شکریہ ادا کرنے  جانا تھا اور جب وہ ہسپتال کی سیڑھیاں  اتر چکا تو معاً اسے  خیال آیا کہ وہ دوا خانہ کا سرکاری لباس پہنے  ہوئے  ہے  جو صرف دوا خانے  ہی کے  اوقات میں  پہنا جاتا ہے۔ وہ الٹے  پاؤں  لوٹا تاکہ کپڑے  پہن کر ڈاکٹر کے  ہاں  جائے۔ اس کے  پاس صرف ایک شیروانی اور ایک بوسیدہ کوٹ تھا،اسے  زیادہ پہننے  سے  اس میں  جا بجا سوراخ پڑ گئے  تھے او ر کوٹ کا کالر تقریباً پھٹ چکا تھا، ہاں  شیروانی کوٹ کی بہ نسبت کچھ زیادہ شکستہ حالت میں  نہ تھی، وہ اپنے  ان بوسیدہ کپڑوں  کو تقریباً بھول چکا تھا، جب تک وہ وارڈ بوائے  رہا اسے  سرکاری ڈریس کے  علاوہ اپنے  کپڑے  پہننے  کی کبھی ضرورت پیش نہ آئی تھی،پھٹا پرانا کوٹ پہننا اس کے  نزدیک سراسر حماقت تھی اسے  جیسے  اس کوٹ سے  نفر ت تھی۔ شیروانی پہننے  کے  خیال سے  اسٹور روم کے  بازو والے  کمرے  میں  آیا جہاں  پرانے  کپڑے  رکھے  جاتے  تھے، اس نے  اپنے  تمام کپڑے  الٹ پلٹ کر دیکھے، کوٹ پر جیسے  پھپوند لگ چکی تھی اور شیروانی کا رنگ کچھ بدل سا گیا تھا، جب اس نے  کپڑے  نکالے  تو اس کے  اطراف دوا خانے  کے  وارڈ بوائے او ر خاکروب جمع ہو گئے۔ 
	’’ یہ کوٹ مجھے  دیجیے  کمپونڈر صاحب ! نہیں  نہیں  یہ شیروانی مجھے  دے  دیجیے۔‘‘ یہ پاجامہ۔۔۔ یہ کوٹ۔۔۔ یہ شیروانی۔۔۔ سب ہی اس سے  بوسیدہ کپڑے  مانگ رہے  تھے۔ اس کے  دل پر دھکا سا لگا، یہ سب کپڑے  تمھارے  ہی ہیں،میں  نے  یہ تمھیں  دینے  کے  لیے  ہی نکالے  ہیں۔ لے  لو۔۔۔ سب لے  لو۔۔۔ وہ بڑی بڑی ڈگیں  بھرتا ہوا ہسپتال سے  باہر نکل گیا۔ 
	اسے  اپنے  کپڑے  تقسیم کرنے  سے  زیادہ دکھ اس بات کا تھا کہ اس نے  جو کپڑے  تقسیم کیے  تھے  وہ سب کے  سب بوسیدہ تھے  جو کسی طرح ایک دو دفعہ سے  زیادہ پہننے  کے  قابل نہ تھے۔ اسے  اس بات کا بہت رنج تھا کہ وہ اپنے  ان غلیظ کپڑوں  کو لینے  وہاں  کیوں  گیا تھا، اگر وہ وہاں  نہ گیا ہو تو لوگ کیوں  کر سمجھتے  کہ وہ کپڑے  تقسیم کرنے  کا ارادہ رکھتا ہے او ر اس نے  محض اپنی ساکھ قائم رکھنے  کے  لیے  اپنے  سارے  کپڑے  تقسیم کر دئیے  کہ کہیں  دوا خانے  کے  نچلے  طبقے  کے  لوگ یہ نہ سمجھیں  کہ وہ کمپونڈر بننے  کے  بعد کچھ بدل سا گیا ہے، لیکن کمپونڈر بن جانے  کے  بعد بھی اس کی زندگی میں  کوئی نمایاں  تبدیلی نہیں  ہوپائی تھی، یہ دوسری بات تھی کہ وہ کمپونڈر بن جانے  کے  بعد بھی اپنے  آپ کو ایک مطمئن انسان سمجھنے  لگا تھا۔ چند قدم چلنے  کے  بعد اسے  خیال آیا کہ اسے  ڈاکٹر کے  ہاں  جانا ہے او ر اس کے  جسم پر سفید لباس کے  علاوہ کوئی چیز نہیں  ہے۔۔۔ لیکن فی الوقت مجبوری ہے  وہ اس ماہ ختم پر اپنے  کپڑے  سلوائے  گا۔ 
	جوں  جوں  ڈاکٹر کا مکان قریب آ رہا تھا اُس کا دل گھڑی کی ٹک ٹک کی طرح دھک دھک کرنے  لگا، وہ دل کو کڑا کر کے  بنگلے  میں  داخل ہوا۔ جوں  ہی ڈاکٹر کی نگاہ اس پر پڑی وہ بنگلے  کے  اوپری حصے  سے  اتر کر نچلے  حصے  میں  آ گیا جہاں  ملاقاتیوں  کا کمرہ تھا۔ بڑے  ڈاکٹر صاحب نے  اُسے  دیکھتے  ہی حیرت آمیز لہجے  میں  کہا ’’ ارے  تم اب تک On Dutyہو !‘‘
	اسے  ایسا لگا جیسے  کسی نے  اسے  ابلتے  ہوئے  لاوے  میں  پھینک دیا ہو اور سفید لباس اسے  یوں  لگا جیسے  کوئی خوفناک افعی اس کے  جسم سے  لپٹ گیا ہے او ر اپنے  نکیلے  دانتوں  کے  ذریعے  اس کے  جسم میں  آہستہ آہستہ زہر چھوڑ رہا ہے۔ اس نے  اپنے  خشک ہونٹوں  کو زبان پھیر کر گیلا کرتے  ہوئے  کہا ’’ میں  آج  off ہوں  ڈاکٹر صاحب۔‘‘
	’’ اوہ ! تم آف میں  ہو ‘’ ڈاکٹر نے  مسکراتے  ہوئے  اس انداز میں  کہا جیسے  وہ صمد کی مجبوریوں  کو تاڑ گیا ہو‘‘ یہ سفید لباس تمھارے  جسم پر اچھا لگتا ہے۔‘‘ ڈاکٹر نے  اس کے  اترے  ہوئے  چہرے  کا جائزہ لیتے  ہوئے  کہا، جیسے  وہ خفت مٹانا چاہتا ہو۔ 
	لیکن صمد کومحسوس ہوا جیسے  وہ شرم سے  زمین میں  دھنستا جا رہا ہو، سفید لباس ہوا کے  ہلکے  ہلکے  جھونکوں  سے  اڑ اڑ کر اس کے  جسم پر چرکے  لگا رہا ہو، اس کا چہرہ اس بات کی صاف چغلی کھا رہا تھا کہ وہ ذہنی الجھنوں  میں  مبتلا ہے۔۔۔ وہ کچھ کہنا چاہتا ہے  لیکن کہہ نہیں  سکتا۔ ڈاکٹر نے  ہمدردانہ لہجے  میں  کہا ’’ تمھیں  کچھ کہنا ہے۔‘‘ وہ گھبرا سا گیا ’’ جی نہیں  مجھے  کچھ کہنا نہیں  ہے، میں  یوں  ہی چلا آیا۔‘‘ ڈاکٹر پھٹی پھٹی نگاہوں  سے  اسے  دیکھنے  لگا، بغیر کچھ کہے  وہ وہاں  سے  چل دیا۔ 
	سلطان بازار پار کر کے  جب وہ پارسی گلی کے  نکڑ پر آیا تو اسے  خیال آیا کہ وہ شکریہ ادا کرنے  کے  لیے  ڈاکٹر کے  ہاں  گیا تھا لیکن وہ کچھ کہہ نہ سکا، اسے  بڑا دکھ ہوا، وہ سوچنے  لگا کاش اسے  یہ ترقی نہ ملی ہوتی وہ وارڈ بوائے  ہی رہتا۔۔۔ وہ سفید لباس پہنے  نہ ہوتا۔ یکبارگی اس کا خیال پلٹا، اب لطیف کے  گھر چلنا چاہیے، لطیف نے  کئی دفعہ اس سے  کہا بھی تھا کہ وہ اس کے  گھر آ کر چند روز مہمان رہے  کیونکہ بڑے  ڈاکٹر نے  یہ نوٹس دے  دیا تھا کہ کمپونڈروں  کو ڈیوٹی کے  بعد ہسپتال میں  نہیں  سونا چاہیے۔ لطیف کاگھر پیچ در پیچ گلیوں  میں  واقع تھا، اس نے  صرف محلے  کا پتہ ہی بتایا تھا اور خاص طور پر یہ نشانی بتلائی تھی کہ اس کے  مکان کی منڈیر کا نصف حصہ گر چکا ہے۔ وہ شام ہونے  تک ٹھیک اسی پتے  پر پہنچ گیا، پہلی ہی آواز کے  ساتھ لطیف باہر نکل آیا، بڑی گرم  جوشی سے  مصافحہ کرنے  کے  بعد وہ اسے  دیوان خانے  میں  لے  آیا ’ تم یہاں  بیٹھو میں،ابھی آتا ہوں۔‘‘ یہ کہہ وہ اندر چلا گیا، مکان سفال پوش ہونے  کی وجہ سے  دیواروں  میں  دراڑیں  پڑ گئی تھیں او ر کھپریل اپنے  اصلی مقام سے  جا بجا ہٹا ہوا دکھائی دے  رہا تھا، محراب میں  دیا ٹمٹما رہا تھا اور دیواروں  پر مذہبی کتبے  اور کیلنڈر لٹک رہے  تھے۔ گھر کو پہلی ہی نظر میں  دیکھنے  کے  بعد اس چیز کا اندازہ بہ آسانی ہو سکتا تھا کہ صاحب خانہ غریب ہے، اگر غریب نہیں  ہے  تو لا ابالی ضرور ہے۔ تھوڑی دیر بعد لطیف چائے  لے  آیا۔ ’’ دیکھوں  صمد ! چائے  کوئی خاص نہیں، کوئی خیال نہ کرنا، پانی ملا دودھ تھا، یہ سمجھ کر پیو کہ تم ایک غریب دوست کے  گھر چائے  پی رہے  ہو، اگر شکر کم ہو تو بلا تکلف کہنا، بات یہ ہے  کہ ہم لوگ شکر بہت کم پینے  کے  عادی ہیں۔‘‘
	صمد تشکر آمیز نگاہیں  ڈالتے  ہوئے  چائے  پینے  لگا، وہ آہستہ آہستہ چائے  کے  گھونٹ لے  رہا تھا۔ 
	’’ کیا شکر چاہیے ‘‘۔ لطیف نے  اصرار کے  لہجے  میں  کہا۔ 
	’’ نہیں  نہیں  شکر کافی ہے، میں  بھی زیادہ شکر استعمال نہیں  کرتا، زیادہ شکر استعمال کرنے  سے  نقصان کا اندیشہ ہے۔‘‘ وہ آہستہ آہستہ چائے  کے  گھونٹ لے  رہا تھا کہ اندر سے  زنجیر کھٹکھٹانے  کی آواز آئی۔ لطیف اندر چلا گیا۔ 
	’’ برا ہو میرے  دماغ کا، میں  شکر ڈالنا ہی بھول گئی، دیکھو کیا خیال کر رہا ہو گا وہ۔۔۔‘‘ اُس کی بیوی نے  خفت آمیز لہجے  میں  کہا۔ 
	لطیف کا چہرہ اچانک یکایک اتر گیا، اس کا جی چاہ رہا تھا کہ وہ اپنی بیوی کا گلا دبا دے،کتنی شرمندگی محسوس ہو رہی تھی اسے۔ صمد کے  الفاظ اس کے  کانوں  میں  گونجنے  لگے۔ 
	’’ میں  بھی شکر کم پیتا ہوں، شکر زیادہ پینے  سے  نقصان کا اندیشہ ہے  نا۔‘‘
	وہ اترے  چہرے  کو لیے  جب دیوان خانے  میں  داخل ہوا تو صمد چائے  پی کر کرسی پر بیٹھا کچھ گنگنا رہا تھا، جیسے  وہ گنگنا کر اپنے  منہ کا مزہ بدل رہا ہو۔۔۔‘‘ جانے  کیا بات ہے  لطیف، مجھے  کبھی کبھی ایسا محسوس ہوتا ہے  کہ میں  بہت جلد اپنی ملازمت کھو دوں  گا۔۔۔‘‘
	’’ کیوں  تمھیں  یہاں  کیا تکلیف ہے  ؟ یہ دیوانگی چھوڑو۔۔۔ عقل مند ایسی باتیں  نہیں  کرتے۔‘‘ لطیف نے  ناصحانہ انداز میں  کہا، پھر دونوں  مختلف موضوع پر باتیں  کرتے  ہوئے  جانے  کب سوگئے  تھے۔ سویرے  جب اُس کی آنکھ کھلی تو لطیف وہاں  موجود نہ تھا۔ 
	صبح ہی صبح جب ہر طرف خاموشی ہو تو ایک انسان کی آواز دوسرے  انسان تک بآسانی پہنچ سکتی ہے۔ صمد کے  کانوں  سے  چند ملی جلی آوازیں  ٹکرائیں۔ ’’شمی‘‘ شاید لطیف کی بیوی کا نام تھا ’’ کل ہم سے  جس قسم کی غلطی ہوئی ہے  وہ ناقابلِ درگزر ہے، شاید ہم اسے  کبھی بھلا نہ سکیں، کتنا شریف ہے  صمد کہ اس نے  چہرے  سے  یہ تک ظاہر نہ ہونے  دیا کہ وہ پھیکی چائے  پی رہا ہے۔ میری جیب میں  تین روپے  پڑے  ہیں،ممدو کے  ہاتھ گیہوں  کا آٹا اور قیمہ منگوا لینا۔۔۔ وہ ابھی سورہا ہے، ناشتہ جلد تیار ہو جانا چاہیے، کیوں  شمی ہمیں  گیہوں  کی روٹی کھائے  ہوئے  کتنا زمانہ ہوا ہے  ؟‘‘
	اُس کی بیوی نے  بھرائی ہوئی آواز میں  کہا ’’ چھوڑو  ان باتوں کو۔‘‘ پھر ایک بچے  کی آواز ان دو آوازوں  کو دباتے  ہوئے  ابھر رہی تھی ’’ ممی میں  آج پراٹھے  کھاؤں  گا،میں  بھی۔۔۔ ہاں  میں  نے  کہہ دیا ہے، ہاں  میں  ضرور کھاؤں  گا۔‘‘
	لطیف کی آواز آ رہی تھی۔۔۔ ’’ دیکھوں میں، صمد اٹھ گیا ہو۔۔۔‘‘صمد آنکھیں  بند کیے  پڑا رہا،حالانکہ وہ جاگ رہا تھا، وہ لطیف کی تاریک زندگی کے  تاریک پہلو سے  ابھی واقف ہوا تھا اور وہ اس بچے  کی آواز کو بھی سن چکا تھا جو پراٹھے  کھانے  کے  لیے  اپنی ماں  کو دھمکی دے  رہا تھا اور شاید پراٹھے  کھانے  کی خوشی میں  ناچ بھی رہا ہو۔۔۔ وہ نہیں  جانتا تھا کہ لطیف اتنا غریب ہے  کہ وہ گیہوں  کے  آٹے  کے  پراٹھے  تک نہیں  کھا سکتا تھا، اسے  اتنا تک یا د نہیں  کہ اس نے  گیہوں  کے  آٹے  کے  پراٹھے  کھانا کب سے  ترک کیا ہے۔ اس کا دماغ جیسے  شل ہو گیا اور اس نے  طے  کر لیا کہ وہ لطیف کے  گھر کل سے  کھانا نہیں  کھائے  گا، لطیف کتنا شریف انسان ہے  وہ اسے  اپنی پریشانیوں  کے  باوجود مہمان رکھنا چاہتا ہے۔ 
	’’ صمد اٹھ بیٹھو، آٹھ بجا چاہتے  ہیں۔‘‘ لطیف نے  اُسے  اٹھاتے  ہوئے  کہا اور صمد جاگ پڑا، اس نے  ایک فراخ انگڑائی لی جیسے  وہ ابھی ابھی اس کے  جگانے  پر بیدار ہوا ہے۔‘‘ جلدی سے  منہ دھو لو، میں  ابھی ناشتہ لے  آتا ہوں۔‘‘ اس کے  منہ دھونے  سے  پہلے  وہ ناشتہ لے  کر آ گیا، پھر اس نے  اپنے  مخصوص لہجے  میں کہا ’’ میں  تمھاری کوئی خدمت نہیں  کر سکا، بھلا برا ہو جو کچھ تھا حاضر ہے، کوئی خیال نہ کرنا۔‘‘
	پھر ناشتہ کر چکنے  کے  بعد وہ دونوں  ہسپتال کی طرف چل پڑے، ہسپتال شہر کے  بیچوں  بیچ واقع تھا، عمارت زیادہ وسیع نہ تھی لیکن خوبصورت ضرور تھی۔ گیٹ کے  بڑے  کالے  بورڈ پر انگریزی حروف میں  خیراتی ہسپتال لکھا تھا۔ جب وہ دونوں  ہسپتال پہنچے  تو آٹھ بجنے  میں  ابھی کافی دیر تھی، وہ سامنے  والے  چمن میں بیٹھے  ادھر ادھر کی باتیں  کرنے  لگے، ہسپتال کا مالی کیاریوں  میں  پانی ڈال رہا تھا۔ 
	گورنمنٹ نے  عوام کی بھلائی کے  لیے  دوا خانہ تو قائم کیا ہے  لیکن دوائیں  ہسپتال میں  اتنی کم ہیں  کہ بسا اوقات بیماروں  کو بغیر دوائی کے  واپس لوٹنا پڑتا ہے او ر پھر ایک حصہ دوا اور چار حصہ پانی۔۔۔ کیا خاک بیمار اچھے  ہو سکیں  گے۔‘‘ صمد نے  کہا۔ 
	’’ چھوڑو ان باتوں  کو صمد، ہم کو اس قسم کی باتیں  نہیں  کرنی چاہیے،دیواروں  کے  بھی کان ہوتے  ہیں، کوئی سن لے  گاتو رہی سہی نوکری بھی جاتی رہے  گی۔‘‘ پھر آٹھ بجتے  ہی دونوں  ہسپتال میں  داخل ہوئے۔ بیمار آتے  رہے، دوائیں  لیتے  رہے۔ لطیف آج وقت سے  تھوری دیر پہلے  ہی گھر چلا گیا۔ 
	آج ہسپتال خالی خالی سا نظر آ رہا تھا،دوا خانہ بند کر کے  جب وہ باہر نکلا تو ہسپتال کے  خا کروب جگو نے  اسے  جھک کر سلام کیا۔ اس نے  دیکھا کہ اس کے  جسم پر اس کا میلا کوٹ چمٹا ہوا ہے،اس کی آستینیں  پہلے  سے  زیادہ پھٹ چکی تھیں او ر کالر کے  پھوسڑے  نکل گئے  تھے، لیکن وہ پھٹا ہوا کوٹ پہن کر بھی کتنا خوش تھا۔ اسے  محسوس ہوا جیسے  وہ پھر ایک بار نقطہ عروج سے  نقطہ زوال پرآ گیا ہے اور جیسے  پھر اس کا پھٹا ہوا کوٹ اس کی افلاس کی تشہیر کر رہا ہے۔ وہ سوچنے  لگا جگو اگر یہی کوٹ ہمیشہ پہنتا رہا تو وہ گھل گھل کر ایک نہ ایک دن مر جائے  گا،اسے  اس کوٹ سے  نفرت ہے، وہ اپنے  اس کوٹ کو ایک لمحے  کے  لیے  بھی دیکھنا نہیں  چاہتا، وہ دنیا کے  ذلیل سے  ذلیل انسان کے  جسم پر بھی اپنے  اس کوٹ کو دیکھنا نہیں  چاہتا۔ جیسے  اس کوٹ سے  اس کی زندگی کی سب سے  بڑی ٹریجڈی وابستہ ہو، اس کا دماغ بھنا اٹھا، وہ کپڑے  نہیں پہن سکتا۔۔۔ وہ ہسپتال میں  نہیں  سو سکتا۔۔۔ وہ لطیف کے  گھر مہمان نہیں  رہ سکتا۔۔۔ اس لیے  کہ وہاں  اپنی آنکھوں  سے  زندگی کے  المیہ کرداروں  کو لڑکھڑاتے  ہوئے  دیکھا تھا، اس کے  باوجود وہ لطیف کے  گھر سوتا رہا، اس کو اپنی فطرت کے  خلاف کام کرنے  پڑے او ر اسی بات کا اسے  غم تھا۔ 
	لیکن آج اس کی زندگی کے  ویران کمرے  میں  روشن دیئے  جگمگ جگمگ کر رہے  تھے، وہ آج غیر معمولی طور پر خوش نظر آ رہا تھا، آج تنخواہ کا دن تھا۔ لطیف صمد کی خوشی کو محسوس کر رہا تھا اور وہ خود بھی حد سے  زیادہ خوش تھا، اس کا خیال تھا کہ صمد بازار جا کر سب سے  پہلے  اپنے  لیے  کپڑے  خریدے  گا اور پھر رہنے  کے  لیے  کرائے  کا چھوٹا سا مکان لے  لے  گا۔ 
	جب دوا خانے  کی بڑی گھڑی نے  بارہ بجائے  تو ہسپتال کے  سب ملازم تنخواہ لینے  کے  لیے  اُس بڑے  ہال میں  جمع ہونا شروع ہوئے  جہاں  تنخواہ تقسیم کی جاتی تھی۔ لطیف اور صمد تنخواہ لینے  کے  لیے  دوا خانے  کے او ر کمپونڈروں  کے  ساتھ شریک ہو گئے۔ صمد کو دیکھ کر جگو نے  تشکر آمیز نگاہیں  اس پر ڈالیں او ر اسے  جھک کر سلام کیا، اسے  دیکھ کر صمد کے  دل میں  کے  ناسور پھر رسنے  لگے،یکبارگی اس کا چہرہ زرد پڑ گیا اور پھر جیسے  کسی نے  اس چہرے  کی سرخی چھین کر اس پر ہلدی مل دی ہو۔ 
	’ ’ صمد ! اُس کے  بعد تمھاری باری ہے، تنخواہ لے  کر باہر میرا انتظار کرنا۔‘‘ لطیف نے  کہا، لیکن صمد خاموش رہا۔ تھوڑی دیر کے  بعد صمد کا نام پکارا گیا اور جب تنخواہ لے  کر لوگوں  کے  سامنے  سے  گزرا تو سب نے  محسوس کیا کہ وہ حد درجہ مغموم ہے، کوئی سوچ اور فکر اسے  پگھلا رہی ہے، ترقی کے  بعد پہلی تنخواہ بھی اسے  خوش نہ کر سکی۔ 
	لطیف تنخواہ لے  کر جب باہر آیا تو صمد وہاں  موجود نہیں  تھا، وہ سوچ میں  پڑ گیا، صمد اس کا تھوڑی دیر بھی انتظار نہ کر سکا، اس سے  کوئی غلطی نہیں  ہوئی لیکن وہ ملنے  سے  تھوڑی دیر پہلے  تک تو بہت خوش تھا، پھر اس کے  بعد نہ جانے  یکایک اسے  کیا ہو گیا تھا، لطیف بہ دستور ذہنی الجھن میں  مبتلا تھا۔ 
	صمد رات کے  کوئی گیارہ بجے  ہسپتال پہنچا۔ 
	بینچ پر ہسپتال کا خا کروب جگو میٹھی نیند سو رہا تھا۔ 
	’ ’ جگو اٹھو۔۔۔‘‘ صمد نے  ا س کے  کان کے  قریب جا کر کہا۔ وہ چونک کر اٹھ بیٹھا، وہ سہما ہوا تھا۔ 
	’’ سلام کمپونڈر صاحب۔‘‘ 
	’ ’ہاں  دیکھو جگو ! ایک بات مانو گے، میں  تم سے  کچھ مانگنا چاہتا ہوں۔‘‘
	’’ کمپونڈر صاحب، میں  میں ‘‘ وہ گونگے  کی طرح گھگیا رہا تھا۔ 
	’’ گھبراؤ نہیں، یہ کوٹ ہے  نا جو میں  نے  چند دن پہلے  تمھیں  دیا تھا وہ مجھے  دے  دو۔۔۔ اور یہ نیا کوٹ لے  لو، دیکھو اسے  میں  نے  آج ہی خریدا ہے۔‘‘
	جگو حیران تھا۔ یہ آج کمپونڈر صاحب کو کیا ہو گیا ہے، اسی حیرانی کے  عالم میں  صمد کے  ہاتھ سے  نیا کوٹ لے  کر پہن لیا اور پرانا کوٹ اس کے  ہاتھ میں  تھما دیا اور صمد آہستہ آہستہ سیڑھیاں  اترتا ہوا ہسپتال سے  باہر چلا گیا۔۔۔ !!
٭٭٭


بیدل صاحب

	میرے  مکان کے  برابر بیدل صاحب کا مکان تھا، بڑا خوبصورت کشادہ سا مکان جس کی چھتیں  طوفانی بارش میں  بھی ٹپکتی نہ تھیں۔ باہر دروازے  کی چوڑی پیشانی پر ایک سیاہ تختی جھومر ی طرح لٹک رہی تھی جس پر جلی حروف میں ’’بیدل‘‘ لکھا تھا۔ 
	شام ہوتے  ہی وہ ہاتھ میں  پانوں  سے  بھرا ہوا بٹوہ لیے  باہر آرام کرسی پر آ بیٹھتے او ر ہر دو منٹ بعد بٹوے  سے  ایک گلوری نکالتے  اور منہ میں  رکھ کر بڑے  اطمینان سے  باتوں  میں  مشغول ہو جاتے، ان کے  منہ سے  الائچی کی تیز خوشبو بڑی بھلی لگتی۔ حقے  سے  انھیں  بڑی نفرت تھی۔ کہتے  تھے  ’’ بھئی ! حقہ بھی کوئی پینے  کی چیز ہے ‘‘ حالانکہ ان کے  باپ دادا حقے  ہی سے  شغل کیا کرتے  تھے۔ 
	بیدل صاحب یوپی کے  باشندے  تھے  لیکن ان کے  باپ دادا نے  دکن ہی میں  آ کر ملازمت اختیار کر لی تھی، اب وہ اس خاندان کے  آخری چشم و چراغ تھے۔ ملازمت سے  انھیں  نفرت تھی، جوانی میں  ایک جگہ نوکری کی تھی جو مہینے  بھر ہی میں  چھوڑ دی تھی۔ پتہ نہیں  کتنی دولت جمع کر رکھی تھی کہ برسوں  سے  انھیں  کسی سے  کچھ مانگنے  کی نوبت نہ آئی، منگنے  کی تو بات رہی ایک طرف، کوئی ایسا ہفتہ نہ گزرتا جب ان کے  گھر ادیبوں  کی دعوتیں  نہ ہوتیں۔ 
	انھیں  ادیبوں  اور شاعروں  سے  بڑی عقیدت و محبت تھی۔ جب بھی باہر سے  کوئی فن کار آتا تو خاطر مدارات میں  کوئی کسر اٹھا نہ رکھتے، جاتے  وقت اسٹیشن تک اس کے  ساتھ جاتے، جب مہمانوں  کو ان کی کوئی چیز لینی ہوتی تو وہ تعریفوں  کے  پل باندھ دیتے او ر بیدل صاحب کھلے  دل سے  ان کی پسند کی ہوئی چیزیں  تحفتہً دے  دیتے۔ اس طرح اب تک بہت ساری بیش قیمت چیزیں  انھوں  نے  دے  دی تھیں۔ حالانکہ میں  بھی ان کا پڑوسی تھا لیکن کسی وقت بھی طبیعت اس شریفانہ حرکت کی طرف مائل نہ ہوئی تھی۔ 
	وہ مجھے  بہت چاہتے  تھے  گو ابتدا میں  انھوں  نے  میری پرواہ نہیں  کی تھی مگر جب انھیں  علم ہوا کہ مجھے  بھی ادب و شاعری سے  گہری دلچسپی ہے  تو وہ بہت جلد میرے  قریب آ گئے۔ انھیں  اساتذہ کا بہت سا کلام از بر تھا، اگرچہ شاعر نہیں  تھے  لیکن شعر فہمی کا مادہ بدرجہ اتم موجود تھا۔ فانی سے  انھیں  چڑسی تھی، کہتے  تھے  ’’ اس کا نام نہ لو، کم بخت نے  زندگی کے  خوبصورت چہرے  پر غم کی سیاہی یوں  پھیر دی ہے  کہ چہرہ ڈراؤنا ہو کر رہ گیا ہے۔‘‘
	وہ فارسی شاعری میں  عرفیؔ اور نظیریؔ کو بہت پسند کرتے  تھے، غالبؔ سے  انھیں  اتنا لگاؤ نہ تھا جتنا وہ مومنؔ کو پسند کرتے  تھے۔ 
	ایک دن کی بات ہے۔ و ہ مومنؔ کی شان میں  قصیدہ خوانی کر رہے  تھے او ر ایک ایک شعر کے  ساتھ پھڑک کر کہتے  تھے  ’’ بتاؤ کسی شاعر کے  ہاں  اس پائے  کا شعر ہے  ؟
تم مرے  پاس ہوتے  ہو گویا 
جب کوئی دوسری نہیں  ہوتا
	’’ یہ بھی کوئی شعر ہے  ؟‘‘ میں  بزرگی کے  سارے  احترام کو ملحوظ رکھتے  ہوئے  بھی کبھی کبھار جذبات میں  بہہ جاتا۔ 
	’’ میاں  ! تم نے  جھک ماری ہے۔ شعر تم کیا جانو۔‘‘
	وہ برہم ہو جاتے او ر ایسی نوبت مہینے  دو مہینے  میں  ایک بار ضرور آ جاتی تھی۔ 
	وہ ہٹ دھرم نہیں  تھے  لیکن انھیں  اپنی بات کا پاس ہوتا تھا، کسی د ن الجھ بھی جاتے  تو دوسرے  دن اس واقعے  کو بالکل بھول جاتے، وہ جسے  بے  حد پسند کرتے  تھے  اسے  میاں  ہی کے  نام سے  پکارتے  تھے۔ 
	یہ بات مجھے  ان کے  بوڑھے  نوکر عباس نے  بتائی تھی۔ پچھلے  چند دنوں  سے  وہ باہر آنے  جانے  والے  شخص کو میاں  ہی کے  نام سے  پکارا کرتے  تھے  جس سے  مجھے  عباس کے  بیان میں  مبالغے  کی جھلک صاف دکھائی دے  رہی تھی۔ 
	انھیں  ایک بات سے  سخت نفر ت تھی، اگر اتفاق سے  کوئی بیٹھے  بیٹھے  یا گزرتے  گزرتے  زور کی آواز کے  ساتھ تھوک دے  تو وہ گھبرا جاتے  تھے او ر خفا ہو کر منہ ہی منہ میں  بڑبڑایا کرتے  تھے۔ انھوں  نے  ایک دن مجھ سے  کہا تھا ’’ میں  نے  مغل پورے  کا باڑے  والا مکان محض اس لیے  چھوڑ دیا تھا کہ میرا پڑوسی خواہ مخواہ دن رات راستہ چلتے  ہوئے  تھوکنے  کا عادی تھا،لیکن لطف کی بات یہ تھی وہ بھی بکثرت تھوکنے  کے  عادی تھے  شاید یہ پان کی زیادتی کا نتیجہ ہو۔ 
	وہ اپنے  بوڑھے  نوکر عباس سے  بہت کم کام لینے  کے  عادی تھے، شام کو چھڑکاؤ کے  بعد بید کی کرسیاں  رکھ کر وہ چائے  کی کشتی لیے  آ دھمکتا تھا پھر اُس کا چہرہ کم دکھائی دیتا تھا۔ پہلی پیالی بجائے  وہ میری طرف بڑھانے  کے  مسکراتے  ہوئے  اپنی طرف کھینچ لیتے او ر دوسری پیالی اسی انداز میں  میری طرف بڑھا دیا کرتے۔ 
	ایک دفعہ جب میں  نے  ان سے  کہا ’’ بیدل صاحب ! میں  آپ کے  ہاں  روز چائے  پیا کرتا ہوں،کبھی آپ بھی ہمارے  ہاں  تشریف لائیے، دو قدم ہی کا تو فاصلہ ہے۔‘‘
	اس پر ہنس دئیے او ر کہا۔ ’’ میاں  ! میں  غیر تھوڑا ہی ہوں، میرے او ر تمھارے  گھر میں  فرق ہی کیا ہے ‘‘ اور پھر بات آئی گئی ہو گئی۔ 
	ان کے  بک شیلف میں  دنیا بھر کے  فنکاروں  کی نایاب کتابیں  بھری پڑی تھیں  لیکن انھیں  چھونے  کی بہت کم نوبت آتی تھی۔ 
	مہینے  دو مہینے  میں  ان کے  گھر دو چار مشاعرے  ضرور ہوا کرتے  تھے، رات ہوتے  ہی قرب و جوار سے  شاعر جمع ہو جاتے، چائے  کے  دور چلتے او ر غزلیں مرصع بنتی جاتیں۔ 
	پھر جب رات گئے  محفل برخواست ہوتی تو بوڑھا عباس مندی مندی آنکھوں  سے  پیالیوں  کو ایک ایک کر کے  اٹھاتا اور وہ آہستہ عباس عباس آہستہ کہتے  ہوئے  اپنے  کمرے  کی طرف چلے  جاتے۔ دیر تک سونے  کے  بعد دوپہر کو اٹھ کر کھانا کھاتے،پھر قیلولہ کرتے۔ یوں  بھی وہ روز ہی قیلولہ کے  عادی تھے،ایسے  میں  کوئی آ بھی جاتا تو انھیں  اس کی پروا نہ ہوتی۔ 
	وہ گرما میں  ململ کے  مہین کپڑے  پہنا کرتے  تھے، بلا کے  دبلے  تھے، ململ کے  کرتے  سے  ان کی آگے  کو نکلی ہوئی ہڈیاں  صاف دکھائی دیتی تھیں۔ 
	ایک دفعہ کسی نے  اس کے  دبلے  پن پر ترس کھا کر ورزش کا مشورہ دیا تو کئی دن تک اس سے  ناراض رہے او ر اسے  خوب برا بھلا کہا۔ بہر حال بیدل صاحب کی صحبت میں  مجھے  بڑا مزہ آتا تھا۔ ایک تو فضا کچھ ایسی پیدا ہو جاتی تھی کہ جی اٹھنے  کو نہ چاہتا تھا دوسرے  ان کے  کردار کی بوقلمونی میں  بڑی کشش تھی۔ 
	وہ ایک دفعہ اداس کرسی پر منہ سکیڑے  بیٹھے  تھے، میں  آ کر بیٹھ گیا لیکن وہ چپ سادھے  ہی رہے۔ پھر کئی منٹ بعد جب محویت کا طلسم ٹوٹا تو یوں  گویا ہوئے۔ 
	’’ کب آئے  میاں  ؟‘‘
	اور میں  یعنی ’ ’ میاں ‘‘ جھنجھلا کر رہ گیا۔ 
	’’ دیکھی تم نے  عباس کی جسارت ؟ میں اس کی کھال ادھیڑ دوں  گا، ساٹھا ہونے  کو آیا ہے  لیکن عقل نہیں  آئی۔‘‘
	’ ’ کچھ کہیے  بھی تو‘‘
	’’ کیا کہیں  خاک ؟‘‘ اور وہ کچھ کہنے  سے  کترا گئے۔ 
	دوسرے  دن میں  نے  عباس سے  مل کر ساری باتیں  دریافت کر لیں، بات صرف اتنی تھی کہ عباس نے  نکڑ والے  پنواڑی کے  ہاں  سے  چند روپے  لیے  تھے او ر کئی دن گزر جانے  پر وہ بیدل صاحب سے  کہنے  کو آ گیا تھا۔ میں  نے  دیکھا انھوں  نے  کئی دن تک عباس سے  سیدھے  منہ بات نہیں  کی۔ 
	عباس شام ہوتے  ہی چپکے  سے  چائے  کی پیالی ان کے  سامنے  رکھ جاتا اور وہ آہستہ آہستہ سپ کرتے  ہوئے  پی جاتے۔ 
	سرِ شام   میری اُن کے  ہاں بیٹھک ہوتی تھی، کبھی کبھار کرانہ کی دوکان والے  لاڈلے  صاحب بھی آ دھمکتے  تھے  ان سے  بھی بیدل صاحب خلوص سے  پیش آتے  تھے۔ 
	لیکن میرا خیال ہے  خلوص کی اس تہ میں  دبی دبی سی بیزاری اور ہلکی ہلکی سی نفرت بھی تھی۔ لاڈلے  صاحب تاجر تھے، آتے  ہی بازار کے  سارے  بھاؤ سنا جاتے۔ اس وقت بیدل صاحب کی حالت دیدنی ہوتی تھی، ان کے  چہرے  کے  اتار چڑھاؤ سے  بھلا بیدل صاحب کو کیا لگاؤ ہو سکتا تھا، کئی دفعہ تو میں  نے  لاڈلے  صاحب پر بر ملا چوٹیں  بھی کیں  لیکن وہ بتیسی نکالے  اپنے  بہر صورت دانتوں  کی نمائش کرتے  ہی رہے۔ 
	جب لاڈلے  صاحب بازار کے  سارے  بھاؤ سنا کر رخصت ہوتے  تو بیدل صاحب ایک لمبی سانس کھینچ کر دل ہی دل میں  لاڈلے  صاحب کی درازی عمر کی دعا مانگتے۔ 
	مجھے  بیدل صاحب کی ذات سے  بڑی عقیدت تھی۔ گو میری ان سے  راہ و رسم کوئی زیادہ پرانی نہ تھی لیکن ان کے  اخلاق و خلوص نے  مجھے  ان کا گرویدہ بنا لیا تھا۔ ان کی باتوں  میں  تشنگی بڑھانے  کی ساری خوبیاں  تھیں  لیکن بوریت پیدا کرنے  والا کوئی عنصر نہ تھا۔ ہاں  ’’ مستند ہے  میرا فرمایا ہوا‘‘ کبھی کبھار میرے  گلے  میں  مچھلی کے  کانٹے  کی طرح چبھنے  لگتا۔ 
	ایک سلونی شام کو وہ بڑے  شگفتہ موڈ میں  آپ ہی آپ مسکرا رہے  تھے، میں  دبے   پاؤں  ان کے  قریب جب آیا تو فرمانے  لگے  ’’ آ گئے  میاں  ؟ آؤ آؤ ! مجھے  تمھارا ہی انتظار تھا۔ کل میں  نے  بریلی سے  آفاق صاحب کو بلوایا ہے، بڑے  پائے  کے  شاعر ہیں  وہ، دو چار دن ہی میں  وہ شاندار مشاعرہ ہو گا کہ تم مسرت سے  ناچ اٹھو گے۔ ’’آفاق صاحب ؟‘‘ میں  نے  اپنی یادداشت کے  سارے  خانے  کھولتے  ہوئے  کہا۔ 
	’’ ارے  تم آفاق صاحب کو نہیں  جانتے، بریلی کی ناک ان ہی سے  توہے۔‘‘
	اس قسم کے  عجیب و غریب شاعروں  کو ڈھونڈ ڈھانڈ کر نکال لانے  میں  انھیں  کمال حاصل تھا۔ حیرت کی بات تو یہ تھی کہ ا ن کا کلام بھی لائق ستائش ہوتا، اس سے  زیادہ تعجب خیز بات تو یہ تھی کہ وہ اردو انگریزی کے  پرانے او ر جدید شاعروں  سے  کماحقہ واقف تھے۔ 
	میں  جب ان کی گفتگو میں  ڈوب جاتا تو وہ پر وقار انداز میں  کہتے۔ ’’میاں  تم نے  ابھی پڑھا ہی کیا ہے  ؟‘‘
	چند دن گھریلو مصروفیتوں  نے  مجھے  ایسا گھیرا کہ میں  بیدل صاحب کے  گھر کا رخ نہ کر سکا۔ پھر ایک شام کے  وقت جب ان کے  ہاں  پہنچا تو وہ ایک کالے  بھجنگ ادھیڑ عمر کے  شخص سے  باتیں  کر رہے  تھے، انھوں  نے  جب مجھے  دیکھا تو ا ن کا چہرہ قدرے  فق ہو کر رہ گیا، پتہ نہیں  کیوں۔ 
	’’آؤ میاں  بیٹھ جاؤ۔‘‘ ایک ہلکی سی آواز فضا میں  گونجی، وہ آج کھوئے  کھوئے  سے  تھے  اس کا ثبوت اُن کے  چہرے  سے  عیاں  تھا۔ وہ کالے  بھجنگ شخص سے  رک رک کر، سوچ سوچ کر بہت نرم انداز میں  گفتگو کر رہے  تھے  جیسے  وہ اشاروں  کنایوں  کی لطیف چادر اس کے  جسم پر پھینک کر اسے  ٹرخانا چاہتے  ہوں۔ 
	لیکن اِس کالے  دیو نے  جاتے  جاتے  بیدل صاحب سے  صرف اتنا کہا۔ ’’ بیدل صاحب ! اب تو میں  جا رہا ہوں  لیکن آئندہ ماہ کچھ لے  کر ٹلوں  گا‘‘۔ 
	ہاں  بھئی ! ہاں  ضرور لے  جانا، ہر چیز تمھاری ہی تو ہے ‘‘ بیدل صاحب نے  ایک ہوشیار آدمی کی طرح معاملے  کی نزاکت کو بھانپتے  ہوئے  بے  تکلفانہ انداز میں  کہا۔ 
	’’ میاں  عجیب و غریب مصیبت ہے، جناب کو مومن، غالب اور اقبال کا پورا سیٹ چاہیے، تم ہی بتاؤ کیا میں  اپنی اس متاعِ عزیز کو اس طرح تباہ کر سکتا ہوں، پھر بھی میں  نے  دل رکھنے  کو کہہ دیا ہے  کہ دے  دوں  گا۔‘‘ یہ کہہ کر وہ عجیب بے  بسی کے  انداز میں  مسکرانے  لگے۔ 
	ان کے  کردار کی دو رنگی نے  مجھے  ہمیشہ اچنبھے  میں  رکھا، وضع داری کی جو آنچ بیدل صاحب کے  سینے  میں  سلگ رہی تھی وہ میں  نے  کسی میں  نہیں  دیکھی۔ آج تک انھوں  نے  اپنی کسی بھی پریشانی کا ذکر مجھ سے  نہ کیا۔ وضع قطع، رکھ رکھاؤ سے  وہ پریشان حال معلوم نہیں  ہوتے  تھے  لیکن پریشانیوں  کے  شعلے  لپک رہے  تھے۔ 
	مجھے  آج سے  چند سال پہلے  کے  وہ د ن بھی اچھی طرح یاد تھے  جب بیدل صاحب نے  دو غریب لڑکیوں  کی شادی کے  لیے  اپنی گرہ سے  پانچ سو روپے  دئیے  تھے۔ یہ تو میری آنکھوں  دیکھی بات تھی، نہیں  معلوم کتنے  ایسے  لوگ ہوں  گے  جن کی ذات کو بیدل صاحب نے  سنوارا ہو گا۔ 
	بیدل صاحب کی شخصیت اس نیم کے  پیڑ کی سی تھی جس کی ٹھنڈی چھاؤں  کے  گمبھیر سائے  میں  کوئی بھی تھکا ہارا شخص کچھ دیر کے  لیے  ہی سہی آرام کر سکتا تھا۔ 
	ایک دن وہ حسبِ عادت باہر کرسی پر چپ چاپ بیٹھے  تھے، ایسا معلوم ہوتا تھا جیسے  کسی اندرونی صدمے  سے  نڈھال ہوں۔ 
	پھر ایک دن عباس نے  مجھ سے  کہا ’’ میاں ! کسی طرح حضور کو بچا لیجیے، ان کی زندگی کی ناؤ ڈانوا ڈول ہو رہی ہے۔‘‘
	اور آج مجھے  بھی یوں  محسوس ہو رہا تھا جیسے  قریب ہی میں  بیدل صاحب کی زندگی کا غبارہ پھٹ پڑے  گا۔ 
	ایک رات جب میں  نے  باہر خالی کرسی دیکھی تو تعجب ہوا، دروازے  کے  قریب جا کر میں  نے  بیدل صاحب کو آواز دی۔ 
	ایک نحیف و نزار آواز میرے  کانوں  تک آئی۔ 
	’’ اندر ہی آ جاؤ میاں  !‘‘
	میں  نے  دیکھا وہ پلنگ پر پڑے  تھے، آنکھیں  سرخ تھیں۔ 
	’’ ارے  آپ کا جسم تو جل رہا ہے۔‘‘
	’’ ابھی باہر کرسی رکھی ہی تھی کہ یکایک بخار محسوس ہوا، اس لیے  مجبوراً اندر چلا آیا۔‘‘
	’’عباس کہاں  ہے  ؟‘‘ میں  نے  حیرت سے  پوچھا۔ 
	’’ میں  نے  کل اسے  نکال دیا ہے۔‘‘ انھوں  نے  خفگی اور رنج کے  ملے  جلے  جذبات میں  ڈوب کر کہا۔ 
	’’ کیوں  کچھ بد تمیزی کی عباس نے  ؟‘‘
	’’ ہاں  اس بوڑھے  حرامی کا دماغ خراب ہو گیا تھا، چند دنوں  سے  خواہ مخواہ میرے  معاملات میں  دخل انداز ہو رہا تھا، اس لیے  میں  نے  اسے  دودھ کی مکھی کی طرح باہر نکال پھینکا ہے۔‘‘
	اُن کے  لب خفگی سے  ہولے  ہولے  کانپ رہے  تھے۔ یکبارگی میری نگاہوں  کے  سامنے  عباس کا مرجھایا ہوا چہرہ گھوم گیا جیسے  وہ سسکیاں  بھرتا ہوا مجھ سے  کہہ رہا ہو۔ ’’ میرے  حضور کو کسی طرح بچا لیجیے  میاں، میں  آپ کا ممنون رہوں  گا۔‘‘
	کچھ دیر باتیں  کرنے  کے  بعد میں  نے  چورا ہے  والے  کیمسٹ کے  ہاں جا کر انھیں  دوا لادی۔ میرے  شدید اصرار پر انھوں  نے  نصف خوراک دوا دل پہ جبر کر کے  پی لی۔ جب انھیں  ہولے  ہولے  نیند آنے  لگی تو میں  اجازت لے  کر چلا آیا۔ ویسے  بھی میں  روز شام ان کے  ہاں  جانے  کا عادی تھا لیکن ان کے  مزاج کی ناسازگی کے  باعث ذرا وقت سے  پہلے  ہی جانے  لگا۔ گو ان کا مزاج بڑی حد تک ٹھیک ہو گیا تھا لیکن عباس کو نکالنے  کا انھیں  بڑا دکھ تھا، گو وہ زبان سے  اس کا اظہار کر نہیں  پاتے  تھے۔ عباس کے  چلے  جانے  کے  بعد ان کی ساری شوخیاں  مرجھا کر رہ گئی تھیں۔ اب وہ بات کرتے  بھی تھے  تو آہستہ آہستہ۔ اکثر تو وہ میری باتیں  سن کر صرف ’’ ہوں، ہاں ‘‘ ہی کرتے  تھے  جیسے  اندر ہی اندر انھیں  گھن لگ گیا ہو۔ 
	جب میں  نے  بیدل صاحب کی یہ حالت دیکھی تو مجھے  بے  اختیار عباس یاد آ گیا، اسے  اپنے  مالک سے  کتنا پیار تھا شاید وہ دل برداشتہ ہو کر کہیں  چلا گیا ہو۔ 
	میں  نے  اس کی بہتیرے  تلاش کی، چھوٹے  ہوٹلوں او ر بھٹیار خانوں  میں  بھی جھانکا لیکن بے  سود۔ 
	پھر چند دن میں  اپنے  کاروبار میں  الجھا رہا کہ ان کے  ہاں  جانے  کی فرصت ہی نہ ملی۔ ایک ہفتہ یوں  ہی گزر گیا، ہر روز جانے  کا ارادہ کرتا لیکن کوئی نہ کوئی ایسا کام نکل آتا کہ جا نہ سکتا۔ 
	پھر ایک دن شام ان کے  گھر گیا تو خلاف توقع علی گڈھ کا موٹا سا سفید منہ بھنچے  ہوئے  مجھے  گھور رہا تھا، دوسرے  دن بھی تالے  کا منھ کھل نہ سکا۔ 
	لیکن ایک صبح دروازہ بالکل کھلا تھا، صحن میں  سرو قد چیچک رو ’’ بیلف‘‘ کھڑا تھا۔ اس کے  پاس کالا بھجنگ ڈگری دار لاڈلے  صاحب سے  کھسر پھسر باتیں  کر رہا تھا، نوجوان ہاتھ میں  بڑا سا خوبصورت رجسٹر تھامے  رک رک کر کچھ لکھتا جا رہا تھا۔ 
	سرکاری جوان بیدل صاحب کے  گھر کی ایک ایک چیز کو باہر کھینچ کھینچ کر جمع کر رہے  تھے۔ جس وقت خوبصورت کتابوں  سے  بھرا ہوا بک شیلف باہر آیا تو میرا دل ڈوب گیا، میں  نے  مشکل سے  اندر قدم رکھا، میری حالت کی انتہا نہ رہی جب میں  نے  بیدل صاحب کو مسکراتے  ہوئے  اپنے  سامان کی ایک ایک چیز کو جوانوں  کے  حوالے  کرتے  دیکھا۔ 
	’’ ہاں  وہ کتابیں اٹھا لی ہیں  نا۔‘‘ اندر کمرے  میں  دو ایرانی قالین بھی ہیں  انھیں  نہ بھولنا۔ یہ دیوان خانہ ہے، یہ مومنؔ اور یہ میرؔ سب لے  جاؤ مگر ذرا آہستہ آہستہ۔ 
	یکبارگی جب انھوں  نے  مجھے  دیکھا تو بے  ساختہ پکار اٹھے۔ ’’ تم آ گئے  میاں  ! آؤ آؤ دیکھو میں  مکان خالی کر رہا ہوں۔ 
	یہ کہہ کر وہ کچھ اس طرح مسکرائے  کہ ان کے  پتلے  ہونٹ سکڑکر رہ گئے او ر میں  پھٹی پھٹی آنکھوں  سے  بیدل صاحب کے  چہرے  کو دیکھنے  لگا جس پر ایک اذیت ناک تڑپ تھی !!
٭٭٭



نیکی کا بھوت

	حرامی سے  میری پہلی ملاقات گوپال چند بلڈنگ کے  کمرہ نمبر ۶ میں  ہوئی جہاں وہ رتی لال سیٹھ کی طرف سے  سٹّہ کی بٹنگ لیا کرتا تھا۔ 
	پہلے  پہل میری آمد پر رتی لال سیٹھ نے  مسرت سے  اپنے  بد نما ہونٹوں  پر مسکراہٹ بکھیرتے  ہوئے  کہا ’’ اشفاق نواب ! مجھے  خوشی ہے  کہ آپ نے  آج پہلی بار میری ’’ بکٹ شاپ‘‘ میں  قدم رکھا ہے۔‘‘ پھر کچھ قدم آگے  بڑھ کر انھوں  نے  کرسی پر بیٹھے  ہوئے  ایک کسرتی بدن والے  کالے  کلوٹے  نوجوان سے  میرا تعارف کرایا۔ 
	’’ میرا  ورکنگ پارٹنر حرامی ہے۔ ‘’
	اور حرامی یکبارگی گردن تنا کر فخر سے  یوں  مسکرایا جیسے  واقعی اس کے  دل کی مرجھائی ہوئی کلی کھل اٹھی ہو۔ 
	پھر قینچی کی طرح اس کی زبان چلنے  لگی، جب وہ بات کرتے  ہوئے  چند ثانیوں  کے  لیے  رک جاتا تو یوں  محسوس ہوتا جیسے  چلتے  چلتے  یکایک کوئی بھاری مشین رک گئی ہو۔ 
	اشفاق نواب قسم ہے  پیر کی، اپنے  پاس ’ ’ زیرو، پانچ‘‘ کا کوئی جھگڑا نہیں، زیرو کا بھی وہی بھاؤ ہے  جو دوسرے  فیگروں کا ہے او ر پھر فٹافٹ پے  منٹ۔ نہ پولیس کا خوف نہ سی آئی ڈی کا ڈر۔ ایک مہینے  میں آپ کے  نام دو شاندار بلڈنگیں کھڑی نہ کرا دوں  تو میرا نام حرامی نہیں۔ 
	ظاہر ہے  کہ اس کے  ماں  باپ نے  اس کا نام حرامی تو نہ رکھا ہو گا، اب اگر یار لوگ اسے  اپنی فیاضی سے  حرامی کے  خطاب سے  نوازیں  تو اس میں  اس کے  ماں  باپ کا کیا دوش ! 
	حرامی اب بٹنگ لینے  میں  مشغول ہو گیا تھا اور سلپ لکھتے  لکھتے  وقفے  وقفے  سے  دلچسپ باتیں  بھی کرتا جا رہا تھا۔ اس کے  اطراف آٹھ دس افراد مختلف انداز میں  بیٹھے  آنے  والے  فیگر کے  پیچیدہ زاویوں  میں الجھے  ہوئے  تھے۔ دو سکھ نوجوان دو ربینچ پر چارٹ رکھے  تازہ فیگر کی تلاش میں  سرگرداں  تھے او ر ایک مدراسی نوجوان اُن کے  سر کے  اوپر کھڑا حسابی انداز میں  اپنی پتلی پتلی انگلیاں  تھرکا رہا تھا، ان میں  ایک نوجوان سکھ یکبارگی خوشی سے  اچھل پڑا اور مدراسی سہم کر دور جا بیٹھا۔ 
	واہگرو کی قسم ! یہ ڈبل تیا اور آج کھلاڑی ڈبل چوا موت کی طرح اٹل فیگرسمجھ کر کھیلیں  گے او ر وہ سالا الو بنا کر اس کا اپوزٹ فیگر مارے  گا۔‘‘ اس کا ساتھی اپنے  دوست کے  اس ’’آئیڈیا‘‘ پر سر دھننے  لگا، اس کی آنکھوں  میں  چمک پیدا ہو گئی،داڑھی اور مونچھوں  کے  بال فرط مسرت سے  قدرے  کھڑے  ہو گئے۔ 
	دو بوڑھے  بنچوں  پر بیٹھے  ’’ ٖPop‘‘ دیکھنے  میں اتنے  محو تھے  کہ انھیں  ذرا بھی اپنا ہوش نہ تھا۔ نو عمر سٹہ بازوں  میں ایک دبلا پتلا نوجوان ’’ ٹائمز‘‘ کے  Pop میں  چیروٹ دیکھ کر اپنے  ساتھیوں  سے  اکا کھیلنے  کی تلقین کر رہا تھا اور اس کے  ساتھی اس کے  آئیڈیا کی دھجیاں  اڑا رہے  تھے۔ 
	اور حرامی رعونت سے  کرسی پر بیٹھا چار مینار سگریٹ کا دھواں  فضا میں  پھیلا تا ہوا ہر شخص کا انجانے  انداز میں  جائزہ لے  رہا تھا، اسے  معلوم تھا کہ آج کونسا ’ پنٹر‘‘ کس فیگر پر زیادہ سے  زیادہ کتنی رقم کھیل سکے  گا۔ تھوڑی دیر بعد حرامی کے  پاس آ کر ان دونوں  سکھ نوجوانوں  نے  اپنی پسند کا اپوزٹ فیگر کھیلا، اور آپ ہی آپ مسکراتے  باہر چلے  گئے۔ جب ان کے  قدموں  کی دھمادھم فضا میں  بالکل ہی ڈوب گئی تو حرامی نے  مسکرا کر مجھ سے  کہا۔ اشفاق نواب ! میری مانو  ابھی سو پچاس Unchange پر لگا دو، اگر رات یہ فیگر نہ آئے  تو میرا نام حرامی نہیں۔ 
	میں  نے  حرامی کی بات مان لی اور اس کے  کہنے  کے  مطابق Unchange پر پچاس روپے  لگا کر گھر لوٹ آیا۔ گھر آ کر بستر پر پڑا میں  بہت دیر تک سوچ کی ’ ’ بھول بھلیوں ‘‘ میں  بھٹکتا رہا اور جب صبح جاگا تو گیارہ بج چکے  تھے۔ دھوپ دریچوں  سے  رینگتی ہوئی میرے  بستر تک آ پہنچی تھی اور ملازم نے  حسب معمول ’’ ٹائمز‘‘ کا تازہ پرچہ ٹیبل پر لا کر رکھ دیا تھا۔ میرے  ہاتھ غیر شعری طور پر ’’ٹائمز‘‘ ہی کی طرف گئے  لیکن وہاں  Unchange کے  بجائے  سکھوں  کی کھیلی ہوئی ’’ براکٹ‘‘ آ چکی تھی۔ میں  نے  غصے  میں  اخبار کو ایک طرف پھینک دیا، میرا دماغ بھنا جا رہا تھا، اب مجھے  اس کم بخت کو حرامی سمجھنے  میں  ذرا بھی تامل نہ تھا۔ 
	رات جب میں  گوپال چند بلڈنگ پہنچا تو وہاں  حرامی موجود نہ تھا، میں  نے  دل ہی دل میں سوچا، شاید سالا شرمندگی کے  مارے  آج نہ آیا ہو لیکن جب اس کے  کردار کی جیتی جاگتی تصویر میری آنکھوں  کے  سامنے  گھوم گئی تو مجھے  آپ ہی آپ اس کی تردید کرنی پڑی۔ 
	’’ بھلا حرامیوں  کو بھی شرم کا احساس ہو سکتا ہے۔‘‘
	گوپال بلڈنگ میں  آج کچھ ضرورت سے  زیادہ ہی پنٹرس‘‘ کھیلنے  آ گئے  تھے،اُن میں چند نئے  نوجوان بھی تھے  جن کے  ہاتھوں  میں  لانبے  چارٹ تھے او ر فری پریس اور ٹائمز کے  تازہ شمارے  بھی اور حرامی کی جگہ بالکل اسی ٹائپ کا نوجوان بیٹھا بٹنگ لیتا ہوا ’’ سلپس ‘ چاک کر رہا تھا۔ ’’ پنٹرس‘‘ کافی سوچ بچار کے  بعد قریب آ آ کر فیگر لگا رہے  تھے۔ وہ حرامی کی طرح طرار اور باتونی نہ تھا، وہ زبان سے  زیادہ قلم چلا رہا تھا۔ تیز بہت تیز، جیسے  ٹائپ رائٹر چل رہا ہو۔ میں  نے  اس کے  قریب جا کر پوچھا۔ ’’ کیا تم نے  حرامی کی جگہ لے  لی، اس پر اس نے  اپنی چھوٹی چھوٹی کرنجی آنکھوں  کو گھماتے  ہوئے  مجھے  غور سے  دیکھا اور کہا۔ ’’ صاحب میں حرامی کی جگہ کیوں  لینے  چلا،میں  ایک شریف پٹھان ہوں۔‘‘ میں  اُس کے  جواب سے  چپ سا ہو گیا اور دور جا کر فیگر نکالنے  بیٹھ گیا، تھوڑی دیر بعد یکایک میں نے  رتی لال سیٹھ کو اوپر آتے  دیکھا اوہ ! اشفاق نواب، کب آئے  آپ ؟۔‘‘
	’’ کچھ ہی دیر پہلے ‘‘
	’’ کیا آپ نے  حرامی کو نکال دیا ہے  ؟‘‘
	’’ اُس سالے  کا نام نہ لو۔ کمینے  نے  پنٹروں  کی لگائی ہوئی بٹنگ کھا ئی اور مجھے  اس کی پا بجائی کرنا پڑی، اب منہ چھپائے  جانے  کہاں بیٹھا ہے، پھر چند دنوں  بعد میری ہی جوتیاں  چاٹنے  آ دھمکے  گا لیکن اب کی بار میں  اسے  ہرگز ہرگز معاف نہ کروں  گا۔‘‘
	شام کے  سات بج چکے  تھے، نیچے  بازار کی دوکانوں  کی پیشانیوں  پر بجلی کے  چھوٹے  چھوٹے  حسین قمقمے  جگمگ جگمگ کر رہے  تھے او ر نیا آیا ہوا حرامی ’’ اوپن‘‘ کی بٹنگ کی ’’ سلپس‘‘ جلد جلد پھاڑتا ہوا پنٹروں  کے  ہاتھ تھما رہا تھا۔ 
	پھر یکبارگی سیڑھیوں  پر کسی کے  قدموں  کی چاپ سنائی دی میں  نے  رتی لال سیٹھ سے  کہا۔ شاید حرامی آ رہا ہو۔ 
	’’ نہیں  وہ سالا مدراسی ہو گا۔‘‘
	جب دبلا پتلا مدراسی کمرے  میں  داخل ہوا تو مجھے  رتی لال کے  قیافے  پر تعجب ہوا۔ 
	مدراسی آج خلاف معمول نئی دھوتی پر نہرو جیکٹ پہنے  مسکراتا ہوا دور ایک بینچ پر جا بیٹھا تھا، شاید کئی دنوں  کی مسلسل ہار کے  بعد اس نے  گذشتہ رات ’ کلوز ‘ جیتا ہو۔ 
	’’ میں  نے  آج‘‘ اوپن ٹو کلوز‘‘ صرف پندرہ ہی روپے  کھیلے  تھے  جب میں  نے  سلپ رتی لال سیٹھ کو دکھا ئی تو انھوں  نے  ہنس کر کہا۔ 
	’’ یہ بھی کوئی کھیل ہے  اشفاق نواب، یہ ہمارا مدراسی ہے  نا وہی روزانہ چالیس پچاس کی رقم داؤ پر لگا ہی لیتا ہے۔‘‘‘
	مجھے  رتی لال سیٹھ کی طنزیہ گفتگو ناگوار لگی، زیادہ یا کم کھیلنا یہ میرا اپنا اختیاری فعل تھا اور اس میں  کسی کی دخل اندازی کا میں  سرے  سے  روا دار نہ تھا۔ 
	میں  حسبِ معمول ’’ اوپن‘‘ کھیلنے  کے  بعد بجائے  گھر جانے  کے  ’’ اور ینٹ‘‘ چلا گیا جہاں میرا دوست نیازی آیا کرتا تھا۔ میں  کاؤنٹر سے  ہوتا ہوا برآمدے  میں آ کر اپنے  ساتھی کو دیکھنے  لگا لیکن مجھے  ایک بھی جانا پہچانا چہرہ دکھائی نہ دیا، ہاں  دور کونے  میں  چند بڑے  بڑے  بالوں  والے  نوجوان کرسیوں  میں  دھنسے  کسی موضوع پر تیز انداز میں  گفتگو کر رہے  تھے، ان میں  قدرے  پستہ قد کا ایک ملیح نوجوان ہاتھوں  کو فضا میں نچاتا ہوا جواباً بلند آواز میں  قہقہے  لگا رہا تھا اور بیرا ہاتھ میں  کشتی لیے  ان کے  قریب کھڑا آرڈر لے  رہا تھا۔ 
	میں  ابھی سوچ ہی رہا تھا کہ مجھے  بیٹھنا بھی چاہیے  یا نہیں  میرا دوست نیازی چپکے  سے  اندر داخل ہوا۔ ’’ ارے  اشفاق!تمھیں  ’’امریکی دنیا‘‘سے  فرصت ملتی ہی نہیں،کم بخت میں  تمھیں  کتنے  دنوں  سے  ڈھونڈ رہا ہوں، خیر بڑے  اچھے  موقع پر آئے  ہو اور پھر اس نے  بیرے  کو کری پفس اور چائے  لانے  کو کہا۔ 
	جب چائے  کے  ساتھ بیرے  نے  کری پفس اور کیک لا کر رکھے  تو اس نے  مجھ سے  تھوڑی دیر توقف کرنے  کی التجا کی۔ 
	میرے  پوچھنے  پر اس نے  بتایا کہ آج بڑا ہی اچھا مال ہاتھ لگا ہے  ’’ اللہ کی قسم بالکل نئی ’’پوئنیٹگ‘‘ ہے او ر قیمت صرف پانچ ہزار۔‘‘ ’’ نئی پوئینٹگ اور پانچ ہزار قیمت ! تم پاگل تو نہیں  ہو گئے  ہو‘‘۔ ’’ خیر میں  پاگل ہی سہی، ٹھہرو  وہ ابھی آتا ہی ہو گا۔ پھر چل کر موٹر کی بات کر لیں  گے۔‘‘
	دو منٹ بعد ہی ایک جانا پہچانا گٹھیلے  جسم کا شخص بنی کے  سوٹ میں  ملبوس تیزی سے  آ کر کرسی پر بیٹھ گیا، میں  بھونچکا سا رہ گیا کیونکہ یہ حرامی تھا، میں  حرامی کو دیکھ کر حیرت میں  ڈوب گیا۔ حرامی نے  جو کچھ دیکھا ایک لمحہ کے  لیے  جھجکا لیکن چہرے  سے  ذرا بھی ظاہر ہونے  نہیں  دیا کہ وہ مجھ سے  خائف ہے، آتے  ہی اس نے  چائے او ر کری پفس پر ہاتھ صاف کیے  پھر موٹروں کی خرید و فروخت پر بات چل نکلی تو آدھ گھنٹہ یوں  ہی گزر گیا۔ 
	’ فلاں  راجہ صاحب کی بیوک، میں نے  فلاں  نواب صاحب کو اونے  پونے  داموں  میں  دلوا دی تھی۔ وغیرہ وغیرہ۔‘‘
	’’ اشفاق ! یہ موٹروں  کے  مشہور کمیشن ایجنٹ حسین علی ہیں  ! کبھی ضرورت ہو تو ان ہی کی خدمات حاصل کرنا‘‘ نیازی نے  کرسی پر بیٹھتے  ہوئے  میرا اس سے  تعارف کرایا، وہ کھسیانے  انداز میں  مسکرایا۔ 
	مجھے  رہ رہ کر نیازی کی بیوقوفی پر دکھ ہو رہا تھا لیکن اُس کی موجودگی میں   میں  کچھ بھی نہیں  کہہ سکتا تھا۔‘‘
	حرامی سے  اس نے  حسین علی بروکر کا روپ کب سے  دھار لیا تھا یہ بات میرے  لیے  عجوبے  سے  کم نہ تھی، پتہ نہیں  وہ دن میں  کتنے  سوانگ بھرتا تھا۔ 
	مجھے  حرامی کی ڈھٹائی پر حیرت ہو رہی تھی، وہ مجھے  دیکھ کر ایسے  ہی انجان ہو گیا جیسے  وہ مجھے  جانتا ہی نہیں۔ مانا کہ اس سے  میری ایک ہی دفعہ ملاقات ہوئی تھی لیکن دو تین گھنٹوں  میں  اس نے  جو بکواس کی تھی وہ آج بھی میرے  ذہن میں  محفوظ تھی۔ 
	اور پھر یہ بات گزشتہ ماہ ہی کی تو تھی، غنڈوں  کے  حافظے  تو تیز ہوا کرتے  ہیں  ؟ میرا ارادہ ہوا کہ نیازی کو علیحدہ لے  جا کر اس کا سارا کچھ چٹھا کھول دوں  لیکن نہ جانے  کس جذبے  کے  تحت میں  چپ ہو کر رہ گیا ’’ اب چلنا چاہیے۔‘‘ نیازی نے  اس سے  مخاطب ہو کر کہا، حرامی یک لخت کرسی سے  اٹھا اور ذرا آگے  بڑھ کر دیوار پر لٹکی ہوئی بڑی گھڑیال میں  وقت دیکھنے  لگا،۹ بج چکے  ہیں۔ 
	پھر ہم تینوں  کاؤنٹر کے  قریب جونہی پہنچے، بڑھ کر ہمارا سارا بل ادا کر دیا اور ریسور اٹھا کر فون کرنے  لگا ’’ ہاں، جی، کیا آنا ٹھیک نہ ہو گا۔ نہیں  ؟‘‘ ’’ بات کل پر جا ٹھہری اس وقت وہ باہر ہیں، میں  کل ساڑھے  آٹھ بجے  ’’ اور ینٹ‘‘ ہی میں  آپ سے  ملوں  گا۔ خدا حافظ۔‘‘
	نیازی کا چہرہ ایک لمحہ کے  لیے  اتر گیا، ہوا کے  دوش پر اڑ کر موٹر خریدنے  کی وہ پیاری خواہش فون کرنے  کے  بعد مر چکی تھی۔ جب چائے  آئی تو چلا گیا تب میں  نے  اطمینان کا سانس لیا۔ آؤ تھوڑی دیر اور بیٹھیں، میں  ایک کپ اور چائے  پی لوں۔ وہ چپ رہا اور میں  اسے  گھسیٹتا ہوا برآمدے  میں  لے  آیا۔ ہوٹل تقریباً خالی ہو چکا تھا لیکن کونے  میں  بیٹھے  ہوئے  بڑے  بڑے  بالوں  والے  نوجوان ابھی تک بیٹھے  ہانک رہے  تھے۔ 
	میں  نے  بیرے  کو چائے  کا آرڈر دیا، تھوڑی دیر میں  چائے  آ گئی۔ 
	نیازی بت بنا کرسی میں  دھنسا ہوا تھا، میں  نے  چائے  کا ایک گھونٹ لے  کر نیازی کی طرف طنزیہ انداز میں  مسکراتے  ہوئے  کہا ’’ ہاں  تو یہ محترم حسین علی سیٹھ موٹروں  کے  مشہور کمیشن ایجنٹ آپ کے  یار غار ہیں، کیوں  ہے  نا یہی بات۔‘‘
	وہ پہلے  ہی سے  بجھا ہوا بیٹھا تھا، میری طنز آمیز گفتگو سے  جھلا کر بولا، آخر تم کیا کہنا چاہتے  ہو۔ ‘
	’’ بھلے  آدمی تم جسے  حسین علی سمجھ رہے  ہو دراصل اس کا نام حرامی ہے۔ 
	 ’’ حرامی ؟‘‘اس نے  چونک کر کہا۔ 
	’’ ہاں  صد فی صد حرامی۔‘‘
	چند دن پہلے  ہی کی بات ہے  وہ رتی لال سیٹھ کی طرف سے  گوپال چند بلڈنگ میں  سٹے  کی بٹنگ لیا کرتا تھا، ایک دن اس نے  بٹنگ کی بڑھیا رقم ہضم کر لی اور اب منہ چھپائے  پھر رہا ہے او ر تو اور اس نے  خود مجھے  بھی سٹّے  میں  الو بنایا ہے۔ 
	میں  نے  اپنی بات ختم کر کے  نیازی کے  چہرے  کی طرف دیکھا تاکہ اپنی کہی ہوئی باتوں  سے  پیدا ہونے  والے  تاثر کو پڑھ سکوں  لیکن مجھے  حیرت ہوئی کہ نیازی کے  چہرے  پر تعجب کی ایک بھی آڑی ترچھی لکیر نمودار نہ ہو سکی تھی، اس کا ثبوت مجھے  فوراً مل گیا جب اس نے  کہا۔ ’’ اشفاق تم کیسی بے  تکی باتیں  کر رہے  ہو، حسین علی کو میں  آج سے  نہیں  تقریباً دو سال سے۔۔۔ 
	جب نیازی نے  اپنی تائیدی گفتگو مکمل کر لی تو میں نے  آگے  کچھ کہنا مناسب نہیں  سمجھا اور اسے  خدا حافظ کہتا ہوا گھر آ گیا۔ 
	دو تین ہفتے  میرے  مصروف گزرے  کیونکہ مجھے  اپنے  ایک رشتہ دار کی شادی میں  دلی جانا پڑا۔ 
	شادی کے  ہنگامے  ختم ہو گئے  تو میں  حیدرآباد آ گیا، اس دوران مجھے  بہت کم ٹائمز دیکھنے  یا سٹہ کھیلنے  کی فرصت ملا کرتی تھی، گھر آ کر میں  نے  سارے  ٹائمز کے  پرچے  دیکھے  جو دلی جانے  کے  دوران میں  آئے  تھے۔ 
	میں  اپنے  شاندار مکان میں  صرف ایک ملازم کے  ساتھ بالکل تنہا زندگی گزار رہا تھا، آمدنی معقول تھی لیکن ایک بات کا مجھے  شدید صدمہ تھا کہ میں  نے  اپنی والدہ کو سٹے  کے  تعلق سے  بڑی تکلیفیں  دی تھیں  جسے  برداشت نہ کرتے  ہوئے  وہ اپنی بہن کے  ہاں  چلی گئی تھیں۔ وہ میرے  سٹہ کھیلنے  کی سخت مخالف تھیں۔ انھوں  نے  گھر سے  جاتے  ہوئے  دیگر آواز میں  کہا تھا کہ جب تک میں  اس ذلیل جوئے  سے  باز نہ آؤں  وہ کبھی اس گھر میں  قدم نہ رکھیں  گی۔ پرانی یادیں  تازہ ہو رہی تھیں او ر دل تکلیف سے  ڈوب رہا تھا،میں  ارادہ کر کے  بھی گوپال چند بلڈنگ جا نہ سکا اور اور ینٹ ہوٹل چلا گیا۔ وہاں  نیازحسبِ معمول اپنی مخصوص نشست پر موجود تھا، مجھے  دیکھ کر خوشی سے  اس کی باچھیں  کھل گئیں۔ 
	’’ آؤ آؤ دلی سے  کب لوٹے، شادی تو ٹھاٹ باٹ سے  ہوئی ہو گی، کیوں  نہ ہو فیملی جو اونچی ٹھہری۔‘‘ اور میں  نے  مختصراً حالات سنا دئیے۔ تھوڑی دیر تک ادھر ادھر کی خوشگوار باتیں  ہوتی رہیں  مجھے  یکایک کچھ دن پہلے  کی بات یاد آئی اور میں  بے  اختیار پوچھ بیٹھا ’’  ارے  ہاں  تم نے  موٹر خرید لی ؟‘‘
	پتہ نہیں  اس چھوٹے  سے  جملے  میں  کیا کڑواہٹ تھی کہ اس کا چہرہ اتر کر عجیب سا ہو گیا پھر اس نے  کہا۔ ’’ واقعی میں  نے  اسے  سمجھنے  میں  غلطی کی،وہ ایک دم حرامی نکلا، مجھ سے  تین سو روپے  ہتھیا لیے  لیکن موٹر نہیں  دلوائی اور میں  اس کی چکنی چپڑی باتوں  کے  جال میں  پھنس گیا اور جب میں  نے  موٹر کے  مالک کے  گھر جا کر پوچھ گچھ کی تو معاملہ کچھ اور ہی تھا، اُن کی موٹر کو فروخت ہوئے  کوئی دو سال ہو چکے  تھے۔ سالا بڑا ہی نمبری نکلا، میں  اس دن خواہ مخواہ اُس کی تائید میں  تم سے  الجھتا رہا، خیر کسی دن سامنا ہو جائے  تو اسے  دیکھ لوں  گا۔‘‘
	تین سو روپوں  ہی پر بلا ٹلی یہی غنیمت جانو ! اب رہی کسی وقت اُسے  دیکھ لینے  کی بات تو یہ سراسر مہمل ہے۔ جس شخص نے  رتی لال جیسے  عیار آدمی کے  کان کتر لیے  ہوں  وہ تم جیسے  مریل نوجوانوں  کی دھمکیوں  میں  آنے  سے  رہا۔ وہ میری ساری باتیں  دھیان دے  کر سنتا رہا۔ پھر نیازی کو چورا ہے  تک رخصت کر کے  میں  گھر آ گیا۔ 
	صبح اٹھا تو طبیعت بوجھل تھی اور سر میں ہلکا ہلکا درد محسوس ہو رہا تھا، تھوڑی دیر گھر ہی میں  ٹائمز دیکھتا رہا، جی نہ لگا تو اٹھ کر تفریح کے  لیے  باہر نکل پڑا۔ اس وقت اور ینٹ جانا فضول تھا، نیازی سے  ملاقات نہ ہو سکتی تھی کیونکہ وہ رات کا شہزادہ تھا مجھے  کوفت ہو رہی تھی کہ میں  نے  دوستی کی بھی تو ایک ہی سے او ر اس وقت نیازی نہ ملے  تو اس کے  یہی معنی ہو سکتے  تھے  کہ میں  صرف لانبی لانبی سڑکیں  ناپتا پھروں  یا سٹہ کھیلوں۔ میں  اسی سوچ میں  عابد روڈ کے  چورا ہے  پر کھڑا تھا، سامنے  پرائیویٹ ٹیٹوریل انسٹی ٹیوٹ کے  چند طالب علم حلقہ بنائے  باتیں  کرتے  کھڑے  تھے، دو طالب علم ہاتھ میں  کتابیں  لیے  پیلیس میں  لگی تازہ پکچر کی تصویریں  بڑے  انہماک سے  دیکھ رہے  تھے او ر ہا کرس بس اسٹینڈ کے  قریب چیلوں  کی طرف منڈلا رہے  تھے۔ عابد روڈ کی چوڑی چکلی سڑک پر موٹریں، سائیکلیں، رکشائیں  تیزی سے  دوڑ رہی تھیں او ر میں  سوچ رہا تھا کہ کہاں جاؤں  ؟ دفعتاً سامنے  سے  موٹر سائیکل پر حرامی آتا دکھائی دیا، وہ کافی تیزی سے  میرے  سامنے  سے  گزر گیا، اس نے  مجھے  نہیں  دیکھا۔ حرامی کو دیکھ کر مجھے  گوپال چند بلڈنگ کا خیال آیا لیکن اتنی جلدی جا کر کھیلنا بھی تو حماقت تھی۔ نیازی بھی کچھ اس ٹائپ کا آدمی تھا کہ اس سے  اس وقت گھر پر بھی ملنے  کا بہت کم امکان تھا۔ چار و ناچار مجھے  گھر لوٹنا ہی پڑا۔ دوپہر کا کھانا کھانے  کے  بعد سوکر جب میں  اٹھا تو سات بج چکے  تھے۔ میں تین چار ہفتوں  کی غیر حاضری کے  بعد آج فیگر کھیلنے  جا رہا تھا اور مجھے  خواہ مخواہ محسوس ہو رہا تھا جیسے  میں  پہلی بار اس دنیا میں  داخل ہو رہا ہوں۔ جب میں  گوپال بلڈنگ کی سیڑھیاں  چڑھتا ہوا کمرہ نمبر ( ۷ ) میں  آیا تو مجھے  حیرت ہوئی، میری غیر حاضری میں  کئی نئے  کھلاڑیوں  کا اضافہ ہوا تھا، ایک ماہ پہلے  صرف پندرہ بیس ہی مخصوص پنٹرس یہاں  بٹنگ لگایا کرتے  تھے  لیکن چند ہی دنوں  میں  یہ تعداد سہ گنا ہو گئی تھی۔ اس وقت سوائے  مدراسی نوجوان کے  کوئی بھی میرا جانا پہچانا نہ تھا۔ سامنے  جو بڑی میز رکھی تھی وہاں  اب بنچیں  ڈال دی گئی تھیں  جس پر نئے  آئے  ہوئے  ’’ پنچھی‘‘ بیٹھے  یا تو اونگھ رہے  تھے  یا پر تول رہے  تھے۔ مدراسی کونے  میں  بیٹھا چارٹ پر نظریں  جمائے  ہوئے  تھا، دور سے  کھڑے  ہو کر اُسے  کوئی دیکھ لے  تو یہ ناممکن تھا کہ کوئی اسے  انسان سمجھے  وہ بالکل اسٹیچو کی طرح دکھائی دے  رہا تھا۔ 
	میں  نے  اُس کے  قریب جا کر کندھے  پر بے  تکلفی سے  ہاتھ رکھتے  ہوئے  کہا۔ ’’ کہو ہری راؤ جی اچھے  تو ہو ؟‘‘ اس نے  کوئی جواب نہیں  دیا،سٹے  نے  اسے  بالکل ہی تباہ کر دیا تھا پھر دوبارہ جب میں  نے  اس کے  شانے  جھنجھوڑے  تو اُس نے  اپنی پتلی پتلی نکیلی آنکھوں  کو گھماتے  ہوئے  برابر کے  کمرے  کی طرف اشارہ کیا جیسے  کہہ رہا ہو، مجھے  کیوں   Disturb کرتے  ہو بابا۔ پہلے  کی جگہ تبدیل ہو گئی ہے  اب تم اندر کے  کمرے  میں  جا کر اپنی قسمت آزما لو۔ 
	میں  نے  اندر کے  کمرے  میں  قدم رکھا تو حرامی اطمینان سے  کرسی پر بیٹھا سلپ پر فیگر لکھ رہا تھا اور چار آدمی اس کے  گرد کھڑے  تھے۔ حرامی کی نگاہ جب مجھ پر پڑی تو اس کے  چہرے  کے  پھول کھل اٹھے۔ 
	’’ اشفاق نواب ! آخر آپ آ ہی گئے، آئیے  آئیے  آج آپ کی قسمت چمکا دوں  گا، قسم پیر کی اگر آج آپ یہاں  آئے  نہ ہوتے  تو میں  کسی طرح ڈھونڈ ڈھانڈ کر آپ کو یہاں  کھینچ لاتا۔‘‘
	’’ آج Unchange پر اپنی ساری پونجی لٹا دیجیے۔‘‘
	میں  چپ چاپ اس کی بکواس سنتا رہا اور وہ مودبانہ انداز میں  گڑ گڑاتا رہا۔ ’’ اشفاق نواب ! قسم پیر کی۔ سوچیے، اس گولڈن چانس کے  کھو جانے  کا آپ کو زندگی بھر ملال رہے  گا، سنیے  اشفاق نواب بٹنگ کلوز ہونے  میں صرف آدھا گھنٹہ باقی رہ گیا ہے، اس سیاہ بورڈ پر چند گھنٹوں  بعد Unchange  آپ لکھا ہوا نہ پائیں  تو میرا نام حرامی نہیں۔ 
	 وہ بکتا رہا،،، پھر کئی لوگ آ کر فیگر لگاتے  رہے۔ حرامی اپنا سینہ خالی کر کے  بالکل تھک گیا تو میں  نے  اٹھ کر ایک فیگر لکھایا جوUnchange نہیں  تھا۔ حرامی چپ تھا، اس کی آنکھوں  میں  عجیب قسم کی نمی تیر رہی تھی، اسے  اپنی شکست کا بڑا احساس تھا، اس نے  میرے  کہنے  پر سلپ تو پھاڑ دی لیکن اس کا چہرہ صاف چغلی کھا رہا تھا کہ وہ میری اس حرکت پر بڑا دل گیر اور اداس ہے۔ 
	وہ رات عجیب کشمکش میں  گزری، ایک کروٹ بھی مجھے  نیند نہ آئی، صبح اٹھ کر میں  نے  کانپتے  ہاتھوں  سے  ٹائمز دیکھا، میں بتا نہیں  سکتا میرا کیا حال ہوا، جیسے  دھک سے  میرا دل کہیں  چلا گیا ہو، میرا دماغ چکرانے  لگا، حرامی کا بتایا ہوا Unchange   منہ کھولے  مجھے  گھور رہا تھا۔ مجھے  رہ رہ کر دکھ ہو رہا تھا کہ میں  نے  حرامی کی بات کیوں  نہیں  مانی، اس نے  کتنی منتیں  نہ کی تھیں، اگر میں  اس کی بات مان لیتا تو آج زندگی کتنی شاندار ہو جاتی۔ اس واقعے  نے  دل پر کچھ ایسا ہتھوڑا لگایا کہ میں  دوبارہ بکٹ شاپ میں  قدم نہ رکھ سکا۔ 
	میں  نے  سٹہ بازی سے  تو توبہ کر لی لیکن حرامی کی ذات سے  جو  ازلی نفرت تھی وہ جاتی رہی پتہ نہیں  کیوں  ؟ میں نے  دل ہی دل میں حرامی کے  حضور میں  شکریے  کے  موتی رولے  کہ اس نے  میری زندگی کی کایا پلٹ دی۔ اب میں اپنی کھوئی ہوئی عظیم ماں  کے  قدموں  کے  قریب آ چکا تھا، میری بوڑھی ماں  کی پیشانی خوشی سے  چمک رہی تھی کہ اس کے  سپوت نے  سٹے  کی مسموم فضا سے  اپنا دامن ہمیشہ ہمیشہ کے  لیے  چھڑا لیا تھا۔ 
	ایک رات ذرا دیر گئے  گھر لوٹ رہا تھا، قریب کے  راستے  سے  گھر جانے  کے  لیے  جب میں  لانبی گلی میں  داخل ہوا تو مجھے  کسی کے  قدموں  کی دبی سی چاپ سنائی دی۔ ایک لمحے  کے  لیے  مجھے  قدرے  ڈر محسوس ہوا تاہم میں  بغیر رکے  چلتا رہا لیکن  مجھے  محسوس ہو رہا تھا جیسے  کوئی شخص میرے  پیچھے  پیچھے  آ رہا ہے، میں  نے  اپنی رفتار کچھ تیز کر دی اور لمبے  ڈگ بھرتا ہوا گلی کے  نکڑ پر آ کر کھڑا ہو گیا۔ 
	تھوڑی دیر بعد ایک وحشت زدہ انسان میلے  کچیلے  کپڑوں  میں  میرا راستہ روکے  کھڑا تھا، میں  اسے  پہچان نہ سکا اور میری گھگھی بندھ گئی۔ 
	’’ اشفاق نواب !ڈرئیے  نہیں  میں  حرامی ہوں۔‘‘
	’’ کہو تمھیں  کیا کہنا ہے۔‘‘ میں  نے  بدقت زبان سے  یہ الفاظ ادا کیے  لیکن اس ڈر کے  باوجود مجھے  پوری طرح اطمینان تھا کہ حرامی مجھے  نقصان نہیں پہنچائے  گا مگر طمانیت کے  اس خول میں  بھی ایک طرح کا خوف ہی تھا۔ 
	’’ اشفاق نواب ! میں  لٹ چکا، میری ماں  مر چکی ہے، میں  نے  اسے  کتنے  دکھ دئیے، آخر وہ سسک سسک کر مر ہی گئی نا، میری کمینگی پر لعنت بھیجتے  ہوئے  پڑوسیوں  نے  بھی میری ماں  کے  ساتھ اچھا سلوک روا نہیں  رکھا۔ اس دن اچھا ہوا کہ آپ جلد بکٹ شاپ سے  چلے  گئے،آپ کے  جانے  کے  تھوڑی دیر بعد ہی پولیس مجھے  گرفتار کر کے  لے  گئی، جیل میں  چار ماہ سڑنے  کے  بعد میری یہ حالت ہو گئی ہے، پولیس نے  تو رتی لال کو چھوڑ دیا لیکن مجھے  جیل میں  ڈال دیا۔‘‘
	یہ کہہ کر وہ بڑی دیگر آواز میں  سسکیاں  بھرنے  لگا۔ میں  چپ چاپ اس کی بپتا سنتا رہا۔ پھر اس نے  سنبھل کر کہا : 
	اشفاق نواب ! اگر اس وقت آپ مجھے  پچاس ساٹھ روپے  دیں  تو میں  یہ سمجھوں  گا کہ آپ نے  مجھ پر احسانِ عظیم کیا ہے،زندگی اگر وفا کرے  تو میں  ضرور کسی طرح بھی آپ کے  روپے  لوٹا دوں  گا۔ اشفاق نواب ! آپ چپ کیوں  ہیں  ؟ اتنے  سخت نہ بنیے، میری ماں  معمولی عورت نہیں  تھی وہ بہت عظیم تھی۔۔۔‘‘ اس کی آواز ڈوبتی جا رہی تھی مجھے  یکایک ایک جھٹکا سا لگا اور دل میں  یہ شک بری طرح جاگزیں  ہو گیا کہ کہیں  حرامی جھوٹ کہہ کر مجھے  الو تو نہیں  بنا  رہا ہے   اس کی مخدوش حالت سے  تو یہی اندازہ ہو رہا تھا۔ 
	جب میں  نے  اسے  دھیرے  سے  کہا۔ ’’ کیا یہ نہیں ہو سکتا کہ اس وقت میں  تمھارے  ساتھ خود روپے  لے  کر تمھارے  گھر تک چلوں۔‘‘
	’’ اشفاق نواب !‘‘ وہ ایک دم چیخ اٹھا۔ 
	’’ میں  حرامی سہی لیکن اتنا حرامی نہیں  کہ آپ سرے  سے  میری ذات پر اعتبار نہ کریں۔‘‘ یہ کہہ کر وہ چپ تو ہو گیا لیکن اس کی آنکھوں  سے  ٹپ ٹپ آنسو گرنے  لگے۔ میری جیب میں  اس کے  مطالبے  سے  کہیں  زیادہ روپے  تھے، میں  اس کے  ساتھ ہولیا۔ وہ آگے  چل رہا تھا اور اس کے  پیچھے  پیچھے  میں۔ 
	فضا کچھ عجیب تھی، رات کی ا تھاہ خاموشی میں  دونوں  کے  قدموں  کی چاپ یوں  سنائی دے  رہی تھی جیسے  خزاں  رسیدہ پتے  درخت سے  گر کر چر چرا رہے  ہوں۔ وہ مختلف گلیوں  سے  گھماتا ہوا مجھے  ایک بوسیدہ ویران مکان کے  قریب لے  آیا جسے  دیکھتے  ہی وحشت ہو رہی تھی پھر اس نے  زنجیر کھولی ’’ اندر آئیے ‘‘۔ 
	میں  وہیں  کھڑا رہا، مجھے  اندر جاتے  ہوئے  عجیب طرح کا خوف ہو رہا تھا، میرا دل بری طرح گھبرا رہا تھا جیسے  اب میری موت واقع ہو جائے  گی۔ 
	’’ میں  کہہ رہا ہوں  اندر آ جائیے۔‘‘ اس کی آواز میں  جیسے  برقی رو دوڑ گئی اور میں  دبے  پاؤں  سہما ہوا اندر چلا گیا۔ میرے  پاؤں  تلے  کی زمین نکل گئی۔ میری آنکھوں  کے  سامنے  بڑھیا کی لاش تھی، اس کی آنکھیں  کھلی ہوئی تھیں او ر ہونٹ بری طرح بھنچے  ہوئے  تھے۔ میں  جیسے  تڑپ کر رہ گیا، وہ قریب کھڑا دل سوز آواز میں  کہہ رہا تھا۔ 
	’’ میں  حرامی سہی لیکن اتنا کمینہ نہیں  کہ ماں  کی موت کے  نام پر آپ سے  کچھ بٹوروں۔‘‘ 
	اس کے  آگے  وہ کچھ کہہ نہ سکا، اس کا گلا رندھ گیا تھا۔ 
٭٭٭



کوئلہ جل بھئی راکھ

	آج پھر موسلادھار پانی برس رہا تھا، گذشتہ تین دنوں  سے  بارش نے  تھمنے  کا نام ہی نہ لیا تھا، کچی مٹی کی ٹیڑھی میڑھی سڑکیں  شدید بارش کی وجہ سے  اتھل پتھل ہو گئی تھیں۔ 
	وہ جو شمالی سرے  پر تارکول کی لانبی سڑک بل کھاتی ہوئی چلی گئی تھی اس کا آنچل بھی پانی کی تیزو تند چادر سے  دھل کر نتھرا ستھرا سا ہو گیا تھا، جیسے  وہاں  تارکول کی جگہ شبنم کے  بے  شمار خوبصورت آویزے  کسی نے  بکھیر دیے  ہوں۔ موچی واڑے  میں  بہنے  والی چھوٹی چھوٹی گندی نالیاں  یتیم و بے  سہارا فقیروں  کے  بچوں  کی طرح چیختی چلاتی دور بہت دور بہنے  والے  اس پر نالے  سے  جا ملتی تھیں  جہاں  کمہاروں او ر بھنگیوں  کے  شریر بچے  پانی میں  بھیگتے  ہوئے  کاغذ کی چھوٹی چھوٹی خوبصورت کشتیاں  چھوڑ کر خوشی سے  تالیاں  بجا رہے  تھے۔ بارش کے  اس اکتا دینے  والے  تسلسل سے  بڑے  بازار کی رونق میں  ایک سکوت سا چھا گیا تھا۔ 
	’’ کب ختم ہو گی یہ بارش۔‘‘ راستہ چلتے  چلتے  ایک دبلے  پتلے  نوجوان نے  بیزاری کے  بھرپور لہجے  میں  کہا، جیسے  باش کے  ختم ہونے  کے  ساتھ ہی اس کی زندگی کا نیا آفتاب طلوع ہونے  والا ہو۔ دوسرے  نے  پہلے  شخص کی آواز سن کر کہا۔ ’’ ہونے  بھی دے  بھائی بارش، مہنگائی نے  زندگی کا ناس مار دیا ہے  پانی نہ برسے  گا تو اناج کی پیک کیسے  ہو گی‘‘  وہ زیر لب مسکرایا۔ اس کی بجھی بجھی سی ویران آنکھوں  میں  تلخیوں  کے  سارے  نشتر پوشیدہ تھے۔ 
	وہ صورت شکل چال ڈھال سے  اوسط گھرانے  کا ایک فرد معلوم ہوتا تھا، اس کا لباس بھی کوئی خاص نہ تھا۔۔۔ کاٹن کے  گہرے  کالے  رنگ کی شیروانی، اوسط قسم کے  ہرک کا سفید پاجامہ، پیر میں  معمولی سا سینڈل۔ 
	اگر اسے  کوئی چیز بار رعب اور خوب صور ت بنا سکتی تھی تو وہ اس کا موٹے  فریم والا سیاہ چشمہ تھا جس میں  سے  اس کی بڑی بڑی سرمگیں  آنکھیں  چمکتی تھی، اسے  اپنے  چشمے  سے  بڑی محبت تھی، وہ گھر سے  باہر بڑی احتیاط سے  چشمے  کو صاف کرتا۔ 
	راہ چلتے  میں  کبھی کبھار جب بارش کے  ننھے  منے  قطرے  اس کے  چشمے  پر ہلہ بول دیتے  تو وہ پریشان سا ہو کر کسی سائبان کے  نیچے  جا کھڑا ہوتا، پھر شیروانی کی نچلی جیب سے  دستی نکال کر آہستہ سے  چشمے  کے  شیشوں  پر پھیرتا پھر اطمینان سے  اپنی آنکھوں  پر چشمہ چڑھا لیتا۔ نہ جانے  اسے  کیوں  اپنی شیروانی سے  زیادہ اپنے  چشمے  کی فکر لاحق ہوتی۔ اس میں  کوئی شک نہیں  کہ اس کے  چشمے  کا فریم خوبصورت ہونے  کے  علاوہ بہت زیادہ قیمتی بھی تھا، پھر اس کے  شیشوں  کا کیا کہنا، کئی برس گزر جانے  پر بھی اس کی آنکھوں  پر چشمہ یوں  چمکتا تھا جیسے  اس نے  ابھی ابھی خریدا ہو۔ 
	لیکن ان تمام باتوں  کے  باوجود کبھی کبھی اسے  یوں  محسوس ہوتا جیسے  مسلسل احتیاط کی باقاعدہ اکتاہٹ سے  وہ تنگ آ چکا ہے۔ 
	اُس کے  ہاں  کپڑے  بھی افراط سے  نہ تھے۔ دو شیروانیاں، ایک کوٹ، ایک دو پاجامے، ایک شرٹ اور ایک پتلو ن جنھیں  وہ احتیاط سے  ایک دو سال سے  پہنتا آ رہا تھا۔ 
	ایک دن گہرے  کالے  رنگ والی شیروانی، ڈھیلا ڈھالا سا پاجامہ، دوسرے  د ن سفید شرٹ پینٹ پھر کوٹ اور پتلون۔ 
	کپڑے  پہننے  کا اس نے  کچھ اس طرح سے  پروگرام بنا رکھا تھا جس سے  بہت کم لوگوں  کو احساس ہوتا کہ اس کے  ہاں  بہت ہی کم کپڑے  ہیں او ر وہ انھیں  چکر دیے  جا رہا ہے۔ یہ تو تھا کپڑوں  کا معاملہ لیکن گذشتہ چھ ماہ سے  اس کے  ہاں  پہننے  کے  لیے  جوتا نہ تھا صرف ایک سینڈل تھا جو متواتر پہننے  سے  کچھ لجلجا سا ہو کر رہ گیا تھا۔ بار ہا اس نے  موچی کے  ہاں  جا کر اس کی مرمت کرائی تھی۔ کبھی کبھار تو یوں  بھی ہوا کہ بڑے  بازار سے  قریب آتا دیکھ کر نکڑ پھر بیٹھے  بیٹھے  بوڑھا موچی مسکرایا بھی۔ بوڑھے  موچی کی عجیب پراسرار مسکراہٹ اُس کے  ذہن پر یوں  کچوکے  لگاتی جیسے  بوڑھا موچی اس کے  بوسیدہ سینڈل کے  تلووں  پر کیل نہیں  ٹھونک رہا ہے  بلکہ اس کے  دل کے  اس لوٹھرے  پر جہاں ایک نہ مٹنے  والا زخم ہے۔ 
	اُسے  ان تمام باتوں  کا احساس تھا، موسلادھار بارش کا، جس کے  باعث وہ تین دن سے  خان بہادر کے  ہاں  پڑھانے  نہیں  جاسکا تھا۔ بازار میں  بیٹھنے  والے  بوڑھے  موچی کا جو  اسے  قریب آتا دیکھ کر مسکراتا تھا اور اپنے  قریبی عزیز معین الحق کنٹریکٹر کا جنھوں  نے  اسے  مدت سے  ملازمت دلوانے  کا  وعدہ کیا تھا جو ایک سال سے  مسلسل اسے  ٹرخا رہے  تھے  کہ ہفتے  عشرے  میں  وہ سب کام ٹھیک ٹھاک کر دیں  گے او ر کوئی بھی کام ٹھیک ٹھاک نہ ہو سکا تھا۔ 
	ایک خاص ڈھرے  پر زندگی گزارنے  پر بھی وہ پریشان سا تھا، زندگی کی ان ہی اذیت ناکیوں  نے  اسے  گریجویٹ ہونے  نہیں  دیا تھا، پھر گھریلو پریشانیوں  نے  اس کا گلا اس طرح دبوچا کہ وہ چیں  بول کر رہ گیا۔ آمدنی خاصی ہو تو آدمی ہنس بول بھی سکتا ہے۔ قریب قریب سو دو سو روپے  بھی آمدنی ہو تو کوئی بات بھی تھی، پون سو روپیوں  میں  تین افراد کی پرورش۔ ماں، بہن اور وہ اور پھر اس طور سے  کہ ان کی غریبی اور بے  چارگی کی تشہیر نہ ہونے  پائے۔ 
	خان بہادر کی لڑکی طیبہ کے  ٹیوشن کے  تیس روپوں  میں  وہ اپنی چھوٹی بہن کو مقامی اسکول میں  پڑھا رہا تھا جو بڑی ذہین اور ہنس مکھ تھی۔ 
	اُس کے  دو ٹیوشن تھے  لیکن پیسے  صرف طیبہ کے  ہاں  سے  ملا کرتے  تھے۔ پہلے  ٹیوشن کا تعلق اُس کے  دوست کے  ایک بھائی سے  تھا جو رات اس کے  گھر آ کر پڑھا کرتا تھا جسے  ذہانت نے  چھوا بھی نہ تھا۔ 
	وہ اسے  محبت کے  مختلف زاویوں  سے  پڑھاتا، شفقت و پیار کے  سارے  راستوں  سے  گزارتا لیکن اُس خدا کے  بندے، عقل کے  اندھے  کے  پلے  کچھ نہ پڑتا۔ وہ ایلورا کی گپھاؤں  میں  بیٹھے  ہوئے  کسی بت کی طرح چپ چاپ گم سم سبق سنتا پھر دوسرے  دن اسے  یوں بھلا دیتا جیسے  گذشتہ رات اس نے  کچھ پڑھا ہی نہ تھا۔ 
	اس کی بہن گھر میں  بیٹھی اپنے  آپ جی بھر کر ہنستی، جب وہ لڑکا چلا جاتا تو اس کی بہن اسے  چھیڑتے  ہوئے  کہتی ’’ واہ کیا شاگرد پایا ہے، دنیا بھر میں  جواب نہیں۔ اپنے  چھوٹے  بھائی کو بھیج کر گن گن کر بدلے  لیے  ہیں  آپ کے  دوست نے۔‘‘
	’’ آہا، کیا لڑکا ہے  ! فیس بھی تو بڑھیا دیتا ہے  وہ۔‘‘ پھر اُس کی مو ت کی سی پراسرار خاموشی جیسے  مہاتما بدھ کی نسل کی آخری اولاد۔‘‘ میرا تو خیال ہے  آپ اُسے  شمشان گھاٹ سے  اس پار پیپل کے  پرانے  درخت کے  نیچے  لے  جا کر چھوڑ دیں  وہیں  سے  وہ گیان اور مکتی حاصل کر سکے  گا۔‘‘
	وہ اپنی بہن کی اس چھیڑچھاڑسے  ہنس پڑتا اور ایک لمحے  کے  لیے  اس کے  ہونٹوں  پر ہنسی کی کلیاں  کھل اٹھتیں۔ 
	لیکن جب کھانا کھانے  کا وقت آتا تو اس کی بوڑھی ماں  دستر خوان پر بیٹھی بیٹھی ایک گہری سانس چھوڑتی اور اس کے  منہ سے  چاول کے  دانے  جاتے  جاتے  رک سے  جاتے، اس کی جوان بہن خلاؤں  میں  کچھ ڈھونڈنے  لگتی۔ 
	پچھلے  چند برسوں  ہی کی تو بات تھی وہ خاصی بھلی زندگی گزار رہے  تھے۔ سکھ، چین، آرام ! لیکن زمانے  کی شوخیوں  نے  آہستہ آہستہ انھیں  کہیں کا نہ رکھا۔ گھر کا سارا اثاثہ بک گیا تھا اب صرف ایک یاد باقی رہ گھی تھی جو چیخ کا روپ دھارے  ایک مدت تک اس کے  دل کے  دروازے  کے  قریب آ کر آہستہ آہستہ سے  دستک دیتی رہی اور اس کی آنکھوں  سے  ٹپ ٹپ آنسوگرتے  گئے  جنھیں  وہ پیتا گیا۔ 
	وہ ایک گہری آہ بھرتا ہوا گھر سے  نکل ٖپڑا، شام ہونے  کو آئی تھی۔ چڑیوں او ر کوؤں  کی ڈاریں  کسی خیالی جزیرے  کے  حسین پرندوں  کی طرح آسمان کی پنہائیوں میں  گم ہوتی نظر آ رہی تھیں۔ سامنے  کے  بڑے  پیپل کے  درخت پر چڑیوں  کا ایک جوڑا چپ چاپ بیٹھا تھا، ہوا بھیر ویں  کے  درد ناک سروں  کی طرح آہستہ آہست بہہ رہی تھی اور وہ تارکول کی لانبی سڑک پر دھیمے  دھیمے  قدم ڈالتا ہوا بے  خبر چل رہا تھا۔ جوں  جوں  طیبہ کا گھر قریب آ رہا تھا، اس کے  قدم ڈگمگا رہے  تھے۔ 
	اس نے  چلتے  چلتے  ہی اپنی حالت کا تجزیہ کیا اور جب وہ طیبہ کے  مکان کے  قریب پہنچا تو اس نے  ایک خوبصورت نوجوان کو دیکھا جو ٹوئیڈ کے  ہلکے  گرین رنگ کا سوٹ پہنے  ہاتھ میں  ایک خوبصورت سا پیڈ لیے  کھڑا تھا۔ اس کا ما تھا ٹھنکا،کہیں  خان بہادر نے  دوسرا ٹیوٹر نہ رکھ لیا ہو، پھر اس نے  آپ ہی آپ تردید کر دی۔ ہندستانی ٹیوٹر اتنے  شاندار کپڑے  تھوڑے  ہی پہن سکتا ہے  ؟ ہو گا کوئی کالج کا طالب علم، ڈونیشن مانگنے  خان بہادر کے  ہاں  آ گیا ہو گا۔ 
	طیبہ نے  کھڑکی میں  سے  جو اسے  دیکھا، دوڑ کر نیچے  اتر آئی۔ ’’ کہاں  تھے  ماسٹر صاحب‘‘ طبیعت تو ٹھیک ہے  آپ کی ؟‘‘ ’’ بھلا چنگا ہوں ‘‘ ادھر دو تین دن سے  تو بارش نے  ناک میں  دم کر دیا تھا۔‘‘ جیسے  ماسٹر نے  طیبہ کو اپنی غیر حاضری کی وجہ بتا دی ہو۔ پھر وہ زینے  سے  اتر تے  ہوئے  ڈرائنگ روم میں  آ گئے۔ طیبہ نے  میز پر سے  چند کتابیں  اٹھائیں۔ 
	جب وہ گرے  کا عظیم مرثیہ پڑھاتے  ہوئے  اس بند پر پہنچا :
Let not ambition mock their useful toil
Their homely joys and destiny obscure
Nor grandeur hear, with a disdainful smile
The short and simple annals of the poor
 	تو طیبہ کا دل بھر آیا، اس نے  دیکھا۔ ماسٹر کی گہری پلکوں  کی اوٹ میں  ایک نمی سی جھلک رہی تھی۔ جب وہ چلا گیا تو طیبہ نے  دبی زبان سے  ٹھنڈی سانس بھرتے  ہوئے  کہا ’’ بے  چارہ‘‘ اور ’’بے  چارے ‘‘ نے  طیبہ کے  ہمدردی میں  ڈوبے  ہوئے  الفاظ نہیں  سنے او ر چلا گیا۔ گھر آنے  پر ماں  نے  اپنے  ایک رشتے  کے  بھائی کا خط دیا۔ اس نے  پڑھا۔ ’’ تمھارے  دونوں  خط مل گئے، میں  کل حیدرآباد آ رہا ہوں، یہاں آ کر میں بچے  کے  لیے  کچھ نہ کچھ کر سکوں  گا۔‘‘
	اور پھر وہ کل بھی آ گیا جب اس کی برباد زندگی کے  ویران کمرے  میں  اس کے  ماموں  کھڑے  تھے۔ اس کی ماں  دیگر آواز میں  اپنی بربادی کی داستان سناتی رہی۔ انھوں  نے  کلیجہ تھام کر سب کچھ سنا اور اس سے  وعدہ کیا کہ وہ اسے  حتی الوسع یہاں کہیں ملازم رکھا کر ہی جائیں گے  کیونکہ سنٹرل گورنمنٹ کے  دو ایک عہدیداروں  سے  ان کا یارانہ تھا۔ انھوں  نے  اسے  ساتھ لے  جا کر مختلف افسروں  سے  ملایا، سبھوں  نے  کم و بیش حامی بھری۔ 
	پھر وہ انھیں  خدا حافظ کہتا ہوا طیبہ کے  ہاں  پڑھانے  چلا گیا۔ دوسرے  دن اس کے  ماموں  نے  ململ کے  دو مہین تھان، سلک کی دو تین ساڑیاں او ر ایک خوبصورت سینڈل کریب سول کا ایک شوز بازار سے  خریدا اور گھر آ گئے۔ اس کی ماں  نے  ایک گہری سانس لیتے  ہوئے  اپنے  بھائی معین الحق سے  کہا تم نے  یہ تکلیف کیوں  کی، آج ہمیں  یہ دن بھی دیکھنا تھا۔ 
	’’ کیا فرما رہی ہیں  آپ ؟ میں  ذرا بھی آپ لوگوں  کے  کام آ سکوں  تو میرے  لیے  اس سے  زیادہ خوشی کی بات اور کیا ہو سکتی ہے ‘‘ آپ نے  میرے  والد کے  ساتھ کیا کیا نہ نیکیاں  کیں۔ معین الحق کنٹریکٹر نے  اس کی والدہ کی شرافت کا جیسے  نقارہ ہی بجا دیا۔ 
	جب شام کو وہ گھر لوٹا تو وہ اپنی ماں  سے  لڑ پڑا۔ ’’ تم نے  یہ چیزیں  قبول کیوں  کیں  ؟ تمھارا ضمیر جانے  اس وقت کہاں  مرگیا تھا اور تم ؟‘‘ اس نے  اپنی بہن کی طرف قہر آلود نگاہوں  سے  دیکھتے  ہوئے  کہا جو اس کی ڈانٹ سے  سہم کر حسبِ عادت خلا میں گھور رہی تھی جیسے  وہ ان خلاؤں  سے  اپنے  من کی شانتی کو ڈھونڈ رہی ہو۔ 
	’ ’ آج اگر اس نے  ہمدردی کی ہے  تو کیا ہوا، ہم نے  بھی اس کے  گھرانے  پر کسی وقت بہت کچھ لٹایا ہے، یہ تو اس کا فرض تھا جو اس نے  پورا کیا۔‘‘ اس کی ماں  دیر گئے  تک کمرے  میں  بیٹھی بڑبڑاتی رہی۔ 
	اس نے  کئی دن تک اپنی ماں  سے  بات چیت نہیں  کی۔ پھر رفتہ رفتہ اس کے  دل سے  خلش مٹتی گئی اور ایک حد ایسی آ گئی کہ اس نے  ماں  سے  معافی مانگ لی۔ 
	ان تمام باتوں  کے  ہوتے  ہوئے  بھی اس نے  اپنے  ماموں  کے  لائے   ہوئے  سینڈل کو ہاتھ نہیں  لگایا، اسے  کونے  میں  رکھے  ہوئے  سینڈل یوں  لگتے  جیسے  کوئی زہریلا ناگ کنڈلی مارے  بیٹھا ہو۔ پر ایک دن اس کی چپل نے  بالکل ہی جواب دے  دیا تو اس کی ماں  نے  شفقت سے  لب ریز لہجے  میں  کہا ’’ اب سینڈل پہن لو بیٹا ! فضول ضد سے  کیا فائدہ، تمھارا عزیز ہی تو ہے۔‘‘
	جب اس نے  اپنی ماں  کی زبان سے  یہ الفاظ سنے  تو اسے  شدید طور پر احساس ہوا کہ اس نے  اپنی ماں  سے  بات چیت شروع کر کے  بہت بڑی غلطی کی ہے  اس نے  اسے  ذرا بھی تو نہیں  پہچانا تھا اور وہ چپ چاپ کمرے  سے  باہر چلا گیا۔ گلی میں  دیوار سے  ٹیک لگائے  ایک خوانچے  والا اونگھتا ہوا بیٹھا تھا، اس سے  ذرا پرے  نکڑ کے  نل پرنایک شخص گھبرایا گھبرایا سا نہا رہا تھا، اس کے  بدن کی تھرتھراہٹ اور اس کے  سانس کے  زیرو بم سے  اندازہ ہو رہا تھا کہ اسے  اس وقت بہت زیادہ سردی محسوس ہو رہی ہے او ر خواہ مخواہ بغیر سردی کا خیال کیے  نل پر نہانے  آ گیا ہے۔ آہستہ آہستہ جب وہ بے  ہنگم سڑک پار کر کے  سیمنٹ روڈ پر آیا تو اس کے  پاؤں  تیز ہو گئے  آج اسے  پھر دیر ہو گئی تھی۔ 
	اور جب وہ زینہ کی سیڑھیاں  چڑھتا ہوا طیبہ کے  کمرے  کے  قریب پہنچا تو اسے  خان بہادر کی آواز سنائی دی۔ 
	’’ آج کل یہ ٹیوٹر روز دیر سے  آ رہا ہے ‘‘ آخر بات کیا ہے، کیوں  نہ کوئی دوسرا ٹیوٹر رکھ لیا جائے، یہ ٹیوشن ہے  یا بچوں  کا کھیل، جب جی چاہا آئے، پڑھائے او ر چلے  گئے۔ کل اخبار میں  کسی دوسرے  ٹیوٹر کے  لیے  اشتہار دے  دوں  تو ماسٹر صاحب کو پتہ چلے  گا۔‘‘ خان بہادر نے  نہایت تمکنت سے  کہا۔ 
	’’ ایسا نہ سوچیے  ابا۔ بے  چارے  آج کل بڑے  پریشان معلوم ہوتے  ہیں، پہلے  تو انھوں  نے  کبھی دیر نہیں کی تھی۔‘‘
	’’ دنیا میں  کون پریشان نہیں  ہے  بیٹا۔ اب تم ہی دیکھو ایک ہزار روپیوں  کی آمدنی میں  ہم جی رہے  ہیں۔ کہنے  کو تو خان بہادر ہیں، سوسائٹی میں  اونچی ناک ہے  لیکن کبھی کبھی نوکروں  کی تنخواہیں  بھی دیر سے  دینی پڑتی ہیں۔‘‘
	وہ سیڑھیوں  پر کھڑا کھڑا خان بہادر کا لکچر سنتا رہا۔ دوسرے  لمحے  ہی اُسے  محسوس ہوا جیسے  وہ ٹیوٹر نہیں  ایک ذلیل ترین انسان ہے  جسے  کسی وقت بھی ٹھوکر ماری جاسکتی ہے، بے  عزت کیا جاسکتا ہے۔ وہ زینے  کی سیڑھیوں  پر ساکت و جامد بت کی طرح کھڑا رہا دو منٹ بعد ہی لوٹتے  ہوئے  خان بہادر نے  اسے  سیڑھیوں  پر کھڑا پایا۔ 
	’’ اوہ آپ آ گئے  ماسٹر صاحب، جائیے  طیبہ آپ کا انتظار کر رہی ہے، شاید آپ کو آج کچھ دیر ہو گئی ہے۔‘‘ وہ تیز تیز سیڑھیاں  پھلانگتے  ہوئے  چلے  گئے۔ 
	خان بہادر کے  ہلکے  بادامی رنگ کے  خوبصورت سوٹ اور اس کے  تراش خراش کو دیکھ کر اس کی آنکھوں  کے  سامنے  اپنا میلا کوٹ اور ملگجے  رنگ کا پتلون گھوم گیا جس میں  کثرت استعمال سے  باریک باریک سوراخ پیدا ہو گئے  تھے  جسے  افلاس کے  بے  شمار چھوٹے  بڑے  جھینگروں  نے  چھیدا تھا۔ 
	آج وہ طیبہ کو کچھ بھی پڑھا نہ سکا، اس کا ذہن مطلق کام نہیں  کر رہا تھا،جانے  کتنی بار طیبہ نے  کتابوں  کی دنیا سے  ہٹ کر بھی اس پر سوالات کی یورشیں  کیں  لیکن اس کے  خاموش ذہن نے  کسی سوال کا بھی جواب نہ دیا۔ 
	وقت کا سیلاب زندگی کی ٹیڑھی میڑھی، اونچی نیچی شاہراہوں  سے  گزرتا گیا اور وہ ایک تناور درخت کی طرح قدم جمائے  اسی طرح کھڑا رہا۔ کئی طوفان آئے او ر گئے  لیکن اُس نے  زندگی کے  آگے  ہار نہیں  مانی۔ پھر جب اسے  ٹیوشن کے  روپے  ملے  تو اس نے  بہ مشکل دس روپے  بچا کر اپنے  لیے  ایک نئی چپل خرید لی۔ 
	آج جب وہ طیبہ کو پڑھا کر گھر واپس ہو رہا تھا تو سیڑھیوں  کے  بالکل قریب ہی گھر کی ایک کاما ٹن نے  اسے  ایک لفافہ لا کر دیا، اسے  حیرانی ہوئی آخر کیا بات ہے۔ اس کا دل تھرا رہا تھا۔ اس نے  کانپتے  ہاتھوں  سے  آگے  بڑھ کر خط چاک کیا۔ 
	’ ماسٹر صاحب‘‘
	’’ یہ لکھتے  ہوئے  مجھے  افسوس ہو رہا ہے  کہ میں  اپنی نجی پریشانیوں  کے  باعث طیبہ کو کل سے  ٹیوشن نہ پڑھوا سکوں  گا، بظاہر مجھ جیسے  انسان کے  لیے  اپنی لڑکی کو ٹیوشن پڑھوانا ایک بہت ہی معمولی سا بار ہے  لیکن آج یہ معمولی سا بار بھی میری پریشانیوں  کا باعث بن سکتا ہے۔ مقدمہ بازی اور آپس کے  خاندانی جھگڑوں  نے  میری کمر توڑ کر رکھ دی ہے، ایسے  میں  بتائیے  میں  کیا کر سکتا ہوں۔ یہ چٹھی میں  نہ لکھتا اگر طیبہ نے  مجھے  مجبور نہ کیا ہوتا، طیبہ بہت دکھی اس لیے  بھی ہے  کہ ٹیوشن ختم ہو جانے  کے  بعد آپ کی پریشانیوں  میں اضافہ ہو جائے  گا، شاید اسی شرمندگی سے  اب آپ سے  وہ براہ راست نہیں  مل سکے  گی۔‘‘
	خط پڑھ کر اس کا سر چکرا گیا، اس نے  اپنے  آپ کو سنبھالنے  کی کوشش کی۔ ’ ’ خان بہادر اپنی چند نجی پریشانیوں  کے  باعث ٹیوشن پڑھوا نہیں  سکتے  کیونکہ جھوٹی مقدمہ بازی اور خاندانی جھگڑوں  نے  ان کی کمر توڑ کر رکھ دی ہے۔ طیبہ کو دکھ ہے  کہ اس نے  ٹیوشن چھوڑ کر ماسٹر کی پریشانیوں  میں  اضافہ کر دیا ہے  اس لیے  اب وہ ماسٹر کو صورت دکھانے  کے  لائق نہیں۔‘‘
	وہ منہ ہی منہ میں  بڑبڑاتا سڑک کی ایک طرف چل پڑا۔ 
	’’ ماں  کے  وظیفے  کے  چالیس روپیوں  میں  اب کیا ہو گا ؟‘‘
	’’ اب کیا ہو گا ؟‘‘ یہ تصور سانپ کے  زہر کی طرح اس کے  بدن میں دوڑنے  لگا۔ اسے  محسوس ہوا جیسے  وہ لمحہ بہ لمحہ زرد پڑتا جا رہا ہے۔ 
	اُس کے  موٹے  موٹے  شیشوں  والے  چشمے  سے  اس کی بڑی بڑی آنکھیں  یوں  نظر آ رہی تھیں  جیسے  اُس کی آنکھوں  کے  اندر سے  ویرانی آہستہ آہستہ اتر رہی ہو۔ 
	وہ آہستہ آہستہ چلتا ہوا قریب کے  ایک ریسٹورنٹ میں  داخل ہوا۔ سامنے  کی کرسیوں  پر بہت سے  لوگوں  کو بیٹھا دیکھ کروہ کونے  کی ایک کرسی پر جا بیٹھا، بالکل الگ تھلگ۔ بہت دیر تک کسی ویٹر نے  اس کی طرف توجہ نہ کی۔ 
	پہلے  اس نے  ایک چائے  منگائی، پھر ایک کافی کا کپ منگایا تو ویٹر نے  اسے  عجیب نگاہوں  سے  دیکھا۔ دو کپ لگا تار چائے او ر کافی پینے  سے  اُس کی پیشانی پر پسینے  کی کئی ننھی ننھی بوندیں  ابھر آئیں او ر اس کا چہرہ  پسینے  میں  شرابور ہو گیا۔ 
	اس کی آنکھیں  جل رہی تھیں او ر سر میں  ہلکا ہلکا سا درد ہو رہا تھا۔ کل صبح ہو گی تو اُس کی زندگی کا ایک نیا دن شروع ہو گا۔ ایسا دن جس میں  اس کی تمناؤں  کے  گرم گرم آنسو حل ہوں  گے۔ وہ اپنی تمناؤں  کے  ان قیمتی موتیوں  کو لیے  گلی گلی،کوچہ کوچہ، بازار بازار پھرا کرے  گا اور کوئی سر پھرا تاجر، کوئی معقول جوہری کے  ان جواہر نایاب کو دیکھنے  کی زحمت بھی گوارا نہ کرے  گا۔ اس طرح ایک دن وہ سسکتا ہوا بازار کے  کسی موڑ پر غش کھا کر گر جائے  گا اور لوگ بھوکا ہے  بے  چارہ کہہ کر آگے  بڑھ جائیں گے۔ 
	دیکھتے  ہی دیکھتے  اُس کی آنکھوں  کے  سامنے  ایک بھیانک اندھیرا چھا گیا، اسے  محسوس ہوا جیسے  وہ چکراتا ہوا ایک ایسی گھاٹی میں  چلا جا رہا ہے  جہاں  ہر طرف اندھیرا ہی اندھیرا ہے۔ ایک بھیانک اندھیرا۔ ایک موت کا سا سناٹا۔ 
	وہ ہوٹل سے  یک لخت اٹھا اور لڑکھڑاتا ہوا گھر آیا، اس کا جسم گرم تھا۔ جب وہ اس حال میں  گھر پہنچا تو اس کی ماں  گھبرا گئی۔ اُس کا سارا بدن بخار میں  جھلس رہا تھا، وہ رات بھر بخار میں  تڑپتا رہا۔ صبح جب اس نے  اٹھنے  کی کوشش کی تو اس کا انگ انگ ٹوٹ رہا تھا جیسے  وہ گذشتہ رات میلوں  پیدل چل کر آیا ہو۔ 
	چند ہی دنوں  میں  اس کا بخار جاتا رہا اور وہ پہلے  کی طرح بھلا چنگا سا ہو گیا لیکن جس دل میں  جائز خواہشات کا ایک مزار ہو اس سے  بڑھ کر کوئی بخار، کوئی بیماری، کوئی ہلاکت اور کیا ہو سکتی ہے ؟ اس کی مثال اس درخت کی سی تھی جس کی جڑیں  پھلنے  پھولنے  سے  پہلے  کاٹ لی گئی ہوں۔ اس نے  ملازمت اور ٹیوشن کی تلاش شروع کر دی۔ 
	امیدیں  بنتی اور ٹوٹتی رہیں، کسی بھلے  مانس نے  امید دلائی اور بہت سے  ’’ سفید پوشوں ‘‘ نے  اس کی امیدوں  کا سرِ بازار گلا گھونٹا۔ وہ پڑھا لکھا تھا اور باہمیت بھی لیکن تابہ کے۔۔۔ 
	پریشانیوں  نے  آہستہ آہستہ اس کے  بدن کے  انجر پنجر ڈھیلے  کرنے  شروع کر دئیے او ر آہستہ آہستہ کسی بوڑھے  درخت کی طرح مرجھا تا گیا۔ اس کی ماں  ٹھنڈی آہیں بھرتی رہی اور اس کی بہن نے  بہت زیادہ خلاؤں  میں  دیکھنا شروع کر دیا۔ 
	پھر ایک دن اتفاق سے  راستہ میں  خان بہادر کے  نوکر سے  اس کی مدبھیڑ ہو گئی  اس نے  خواہ مخواہ مسکراتے  ہوئے  کہا۔ ’’ میں  آپ ہی کے  پاس آ رہا تھا‘‘۔ ابھی وہ کچھ سوچنے  ہی پایا تھا کہ نوکر نے  جیب سے  ایک خوبصورت سارقعہ نکال کر اسے  دیا۔ اس نے  کھڑے  کھڑے  رقعہ پڑھا۔ طیبہ کی شادی کسی رئیس کے  لڑکے  کے  ساتھ ہو رہی ہے او ر وہ اس کا استاد رہ چکا ہے  اسے  ضرور کوئی تحفہ دینا ہو گا، یہ دستور ہے، وہ آپ ہی آپ مسکرایا۔ 
	دوسرے  دن صبح سویرے  ہی اٹھ کر اس نے  اپنی کالی شیروانی خود اپنے  ہاتھ سے  دھوئی پھر اس پر استری کی۔ نہایا، دھویا۔ جب وہ شام کو جانے  لگا تو اس کی بہن نے  دروازے  کے  قریب آ کر پوچھا : 
	’’ کیا آج کہیں  دعوت ہے  ؟‘‘
	’’ نہیں ‘‘ آج انٹرویو ہے۔‘‘ یہ کہہ کر وہ چلا گیا۔ 
	اُس کی بہن نے  حیرانی سے  اسے  دیکھا۔ شام میں او ر انٹرویوز۔ وہ اپنے  بھائی کو گلی میں  بڑھنے  تک پھٹی پھٹی نگاہوں  سے  دیکھتی رہی۔ 
	خان بہادر کا خوشنما بنگلہ برقی قمقموں  سے  جگمگا رہا تھا، نئے  نئے  ڈیزائن کی خوب صورت موٹریں  قطار اندر قطار کھڑی تھیں۔ بارہ بینڈ نواز خاکی یونی فارم میں  ملبوس ایک بہت ہی حسین سا فلمی گیت بجا رہے  تھے، مہمانوں  کا ایک سیلاب تھا اور نقرئی قہقہے  گونج رہے  تھے  خان بہار ایک صوفے  پر بیٹھے  تھے۔ قیمتی سلک کی شیروانی چوڑی دار پاجامہ پہنے  وہ بڑے  حسین دکھائی دے  رہے  تھے او ر اس سے  پرے  ہی طیبہ اور اس کا شوہر۔ 
	لوگ آگے  بڑھ بڑھ کر تحفے  دے  رہے  تھے۔ عطر دان، سنگھار دان، دستیاں، ریڈیو، نیکلس، ٹاپس، گھڑی ایک سے  ایک قیمتی ایک سے  ایک نرالی چیزیں، جنھیں دیکھ رک آنکھیں  خیرہ ہو رہی تھیں۔ 
	تھوڑی دیر بعد کالی شیروانی میں  ملبوس ایک دبلا پتلا نوجوان بالوں  کو خوبصورتی سے  سنوارے  ہوئے  آہستہ آہستہ چلتا ہوا محفل میں  آیا اُس کی آنکھوں  کے  گرد حلقے  تھے او ر ناک پر چشمے  کا گہرا نشان۔ جوں  جوں  وہ قریب آ رہا تھا، خان بہادر اور اُس کے  بہت سے  ساتھی اسے  بغور دیکھ رہے  تھے، جیسے  اسے  پہچاننے  کی کوشش کر رہے  ہوں۔ 
	اجنبی قریب آ کر ایک صوفے  پر متانت سے  بیٹھ گیا، خان بہادر نے  اسے  اپنے  قریب بلایا۔ اس کے  ہاتھ سے  تحفہ لیا، اجنبی نے  تھوڑی دیر خان بہادر سے  گفتگو کی وہ اپنی جگہ پر چپ چاپ بیٹھا رہا۔ پھر طیبہ نے  آ کر اسے  جھک کر سلام کیا اور لمحہ بھر اس کے  چہرے  کو حسرت ویاس سے  دیکھا جیسے  وہ اسے  پہچاننے  کی کوشش کر رہی ہو۔ تھوڑی دیر بعد ہی لوگوں  نے  اسی دبلے  پتلے  نوجوان کو محفل سے  لڑکھڑاتے  ہوئے  جاتے  دیکھا۔ وہ محفل سے  اٹھ کرآہستہ آہستہ جا رہا تھا جیسے  اسے  راستہ صاف دکھائی نہ دے  رہا ہو۔ 
	جب طیبہ نے  کمرے  میں  جا کر تحفہ کھولا تو اُس کی آنکھیں  پھٹی رہ گئیں، اسے  محسوس ہوا جیسے  اس نے  اپنے  ماسٹر کی دونوں  آنکھیں  پھوڑ دیں او ر اندھا کر دیا ہے۔ 
٭٭٭



کھلونے  کا غم

	’’ قبر میں  کون اترے  گا ؟‘‘ کسی نے  مری ہوئی آواز میں  کہا۔ 
	’’ باپ ہی کو اترنے  دو بھائی !‘‘ جواباً دوسری آواز فضا میں  تھرائی۔ 
	اور میں  لڑکھڑاتے  قدموں  سے  اس ننھے  منے  گڑھے  میں  اترا جسے  لوگ قبر کہہ رہے  تھے۔ 
	میرے  ہاتھ میں  سفید کرارے  کپڑے  میں  لپٹا ہوا منا میٹھی نیند سو رہا تھا، اس کی زبان گنگ تھی اور آنکھیں  بند، اس کے   پھول ایسی نرم و ملائم پیشانی پر زخم کا گہرا نشان تھا اور گالوں  پر جگہ جگہ خراشیں  تھیں۔ 
	’’ ارے  بھائی پہلے  ذرا گلاب چھڑک دینا۔‘‘ فضا میں  ایک گمبھیر آواز گونج کر ڈوب گئی، مجھے  محسوس ہوا جیسے  آسمان سے  تارا ٹوٹ کر میرے  پہلو میں  آگر ا ہو۔ 
	میں  اب ایک چھوٹے  سے  تاریک ڈربے  میں  کھڑا ہوں، میرے  ہاتھ میں  سفید کرارے  کپڑے  میں  لپٹا ہوا ایک کھلونا ہے  جسے  میں  سینے  سے  چمٹائے  ہوئے  سوچ رہا ہوں  کہ اس انمول ہیرے  کو اپنے  ہاتھوں  سے  مٹی میں  پھینک آنے  سے  زیادہ کڑی سزا اور کیا ہو سکتی ہے۔ 
	کہتے  ہیں  کہ جب بچہ پیدا ہوتا ہے  تو آسمان کی پنہائیوں  سے  فرشتے  اتر اتر کر خوشی کے  راگ الاپتے  ہیں، قدم چومتے  ہیں، لیکن یہ کیسا بچہ ہے  جس نے  دھرتی پر پہلا قدم رکھنے  سے  پہلے  ہی اپنی آنکھیں  ہمیشہ ہمیشہ کے  لیے  بند کر لیں۔ میرے  ننھے، میرے  لعل،میری جانِ عزیز ! آنکھیں  کھول، لیکن وہ چپ چاپ میرے  ہاتھوں  کی گرفت میں  نڈھال سویا ہوا ہے، میں  اسے  اب اس تنگ چھوٹے  سے  ڈربے  میں  چھوڑ جا رہا ہوں  جہاں  ہوا کا گزر نہیں۔ یہ کیسا مکان ہے  ؟ یہ کیسا کمرہ ہے  جس میں  کوئی کھڑکی نہیں، کوئی آنگن نہیں۔ 

	تھوڑی دیر بعد جب میں  تجھے  خدا حافظ کہتا ہوا یہاں  سے  چلا جاؤں  گا تو ہوائیں  سرسراتی ہوئی دور ہی دور سے  تیرے  خوبصورت گالوں  کی نازک پنکھڑیاں  ہوا کے  دوش پر جھومتی ہوئی شبنم کے  آویزے  تجھ پر نچھاور کریں  گی۔ دور بہت دو ر آسمان کی وسعتوں  میں  رہنے  والی کوئی اپسرا راج ہنس کے  پر لگائے  اڑتی ہوئی تیری خوبصورت آرام گاہ کے  اطراف پے  در پے  چکر لگائے  گی اور تو میرے  منے  اس وقت گہری نیند میں  ڈوبا ہوا ہو گا۔ میں  تجھے  کس طرح بتاؤں  میری جانِ عزیز کہ تیری خفگی نے  میرا کیا حال بنا رکھا ہے۔ 
	چھ برس گزر جانے  کے  بعد بھی جب اس کی گود ہری نہ ہو سکی تو وہ بڑی مغموم رہنے  لگی، وہ اندر ہی اندر گھلی جا رہی تھی۔ میں اس کی ذات میں  پرورش پانے  والے  اس غم سے  واقف تھا کیونکہ اس کی ایک ایک حرکت سے  اس بات کا اندازہ ہوتا تھا کہ وہ بچے  کی خواہش میں  مری جا رہی ہے۔ مجھے  بچے  کی خواہش ضرور تھی لیکن یہ خواہش اتنی شدید نہ تھی کہ میں  بچے  کے  بغیر زندگی کی خوبصورتی کو بوریت پیدا کرنے  والا ایک نغمہ سمجھوں۔ یہ تو خیر میری بات تھی لیکن اسریٰ بچے  کے  لیے  ترس ترس گئی تھی۔ کبھی کبھا ریوں  بھی ہوا کہ پڑوس کا کوئی بچہ کھیلتا ہوا ہمارے  گھر آ دھمکتا تو وہ اسے  گود میں  بھینچ کر خوب پیار کرتی،اسے  چاکلیٹ کھلاتی اور ٹافی کی چند گولیاں  اس کے  ہاتھ میں  تھما کر یوں  خوش ہوتی جیسے  وہ خود اس کا اپنا بچہ ہو۔ جب بچہ کلکاریاں  بھرتا ہوا چلا جاتا تو اس کی بڑی بڑی سرمگیں  آنکھوں  میں  آنسوؤں  کے  موٹے  موٹے  قطرے  کانپ کانپ جاتے۔ ایسے  وقت کبھی اتفاقاً میری نگاہیں  اس سے  چار ہو بھی جاتیں  تو میں  بغیر کچھ کہے  چپ چاپ ڈرائنگ روم میں  آ کر سگریٹ کے  لمبے  کش لیتا ہوا نہ جانے  کیا سوچتا۔ 
	کبھی کبھی مجھے  یہ خیال بے  طرح کچوکے  لگاتا کہ وہ اجنبی بچوں  کے  لیے  اپنی پاکٹ منی کے  دئیے  ہوئے  روپیوں  سے  مٹھائی اور ٹافیاں  کیوں  خرید لاتی ہے۔ میرے  کہنے  کا ہر گز یہ مطلب نہیں  کہ مجھے  بچوں  سے  بیر ہے  یا کد لیکن وہ جو کہا ہے  نا کسی نے  ’’ اپنا اپنا ہوتا ہے او ر پرایا، پرایا۔‘‘
پرسوں  کی بات ہے  جب پڑوس کے  بچے  کو اس نے  آئس فروٹ کھلایا تو اس کی ماں  بجائے  شکر گزار ہونے  کے  اپنی ایک سہیلی سے  کہہ رہی تھی ’’ کوکب میاں  کی بیوی نے  میرے  بچے  کو خراب کر دیا ہے، الم غلم چیزیں  کھانے  سے  اس کی صحت تباہ ہو کر رہ گئی ہے او ر اب وہ اتنا کچھ چٹورا ہو گیا ہے  کہ بغیر پیسے  کے  بات ہی نہیں  کرتا۔‘‘
	میں  سوچتا ہوں  یہ غریب جو مشکل سے  اپنی زندگی کو ہانکتے  ہیں، مارٹن کے  چاکلیٹ، کوالٹی کے  آئس فروٹ کھانا بھلا کہاں  نصیب ہوتا ہے۔ میں  اگر چاہتا تو پڑوسن کی اس بکواس کو بنیاد بنا کر اسریٰ کو بہت کچھ سناتاتاکہ وہ اندھی نیکی سے  باز آ جائے  لیکن اس سلسلے  میں  میں  نے  اس سے  کچھ بھی نہ کہا، اس خیال سے  بھی کہ جب وہ بچے  کی ماں  بن جائے  گی تو تواضع اور مدارات کا یہ سلسلہ خود بہ خود کچے  دھاگے  کی طرح ٹوٹ جائے  گا لیکن دور دور تک اس کے  آثار نہ تھے۔ 
	ایک دن میں  جب حسبِ معمول آفس سے  تھکا ماندہ گھر لوٹا تو میرا موڈ کچھ آف تھا لیکن میں  ہمیشہ کی طرح مسکراتا ہوا گھر میں  داخل ہوا، میں  نے  ابھی گھر کی دہلیز پر قدم رکھا ہی تھا کہ اسریٰ نے  کہا: 
	’’ آج صبیحہ کا ٹیلی گرام آیا ہے، اُس کے  بچہ ہوا ہے۔‘‘ یہ کہہ کر وہ اس انداز سے  مسکرائی کہ اس کی آنکھوں  میں  آنسو چھلک آئے۔ 
	’’ یہ تو بھئی ! بڑی خوشی کی بات ہے، لیکن یہ تمھاری آنکھوں  میں آنسو کیوں  ؟‘‘
	’’ کہاں  ہیں  آنسو ؟ میں  تو مسکرا رہی ہوں۔‘‘ اُس کے  ہاتھ آنکھوں  کے  حلقوں  تک گئے  جہاں  وہ آنسوؤں  کے  قطرے  دیکھ کر یوں  اچھل پڑی جیسے  کسی نے  چوری کرتے  وقت پکڑ لیا ہو۔ 
	وہ عجیب سی تھی، ہنستی تھی تو اِس احتیاط سے  کہ کوئی اس کی مسکراہٹ کو چھین نہ لے  جائے او ر جب وہ رو پڑتی تو اس تحمل و احتیاط سے  کہ کہیں  آنسوؤں  کے  موتی نیچے  گر کر کرچی کرچی نہ ہو جائیں۔ 
	جب کبھی میں  اس کی شخصیت کا احاطہ کرنے  لگتا ہوں  تو قدم قدم پر احساس ہوتا ہے  کہ میں نے  اسے  سمجھنے  میں  ٹھوکر کھا ئی ہے، یہ تو میں  کہہ نہیں سکتا تھا کہ وہ مجھ سے  ناخوش تھی یا میں  اسے  ناپسند کرتا تھا۔ شادی میں  نے  اپنی پسند ہی سے  کی تھی، اس پسند میں  اس کی رضامندی کا بھی زیادہ دخل تھا، میں  تو یہ بھی بلا مبالغہ کہہ سکتا ہوں  کہ وہ چاہت کے  معاملے  میں  مجھ سے  دو ہاتھ آگے  ہی تھی۔ اسے  میرا بڑا خیال تھا، صبح اٹھتے  ہی نہانے  کے  لیے  گرم پانی سے  لے  کر ناشتے  میں  بلا ناغہ آملیٹ تیار کرنا اس کا معمول تھا کیونکہ وہ جانتی تھی کہ میں  صبح اٹھتے  ہی گرم پانی سے  غسل کرنا ضروری خیال کرتا ہو ں۔ اسے  سگریٹ سے  نفرت تھی، لیکن میرے  سگریٹ پینے  پر اس نے  کبھی ناک بھوں  نہیں  چڑھائی بلکہ اکثر تو وہ میرے  ہاتھ سے  ماچس کی تیلی لے  کر سگریٹ سلگاتی، میں  چہلیں  کرتا ہوا اس کی آنکھوں  پر دھوئیں  کے  مرغولے  چھوڑتا تو ہ مسکرا کر چپ ہو جاتی اور آنکھوں  پر یوں  ہاتھ رکھ لیتی جیسے  چھوٹے  بچے  آنکھ مچولی کھیلتے  سمے  اپنی آنکھیں بند کر لیتے  ہیں۔ 
	گو اُس کے  خد و خال کے  گرد ماہ و سال کے  بائیس برس منڈلا رہے  تھے  لیکن صورت پر بھولپن اور شادابی کا وہ جادو تھا کہ دیکھنے  والا یہی سمجھتا کہ وہ ابھی سن بلوغ کو پہنچی ہو۔ 
	وہ اپنی بہنوں  میں  سب سے  بڑی تھی لیکن چہرے  کی معصومیت کے  سبب وہ سب سے  چھوٹی دکھائی دیتی تھی۔ خاص طور پر جب وہ شرٹ شلوار پہنتی تو مڈل اسکول میں  پڑھنے  والی لڑکی سی دکھائی دیتی حالانکہ اسے  کالج چھوڑے  ہوئے  کئی دن ہو چکے  تھے۔ 
	ایک دفعہ ایسا بھی ہوا کہ ایک مالدار خاتون نے  کسی تقریب میں  اسے  دیکھا اور قریب آ کر چٹا چٹ اس کی بلائیں  لیں، کچھ دیر ادھر ادھر کی باتیں  کرنے  کے  بعد اس کی امی سے  سرگوشیانہ انداز میں  کہا کہ یہ لڑکی مجھے  بے  حد پسند ہے  میرے  لڑکے  لیے  محفوظ رکھنا، رخصتی بعد میں  بھی ہو سکتی ہے، لین دین کا بھی کوئی سوال نہیں اور امی نے  جب جواباً سرگوشی کی کہ اس کی شادی ہوئے  چھ برس ہو چکے  ہیں  تو وہ دنگ سی ہو کر رہ گئی۔ 
	یہ بات اُس نے  مجھے  گذشتہ دنوں  بتائی تھی۔ 
	زندگی اپنی سج دھج کے  ساتھ گزر رہی تھی، کبھی تیز، کبھی سست گام۔ کبھی کبھی احساس ہوتا کہ میں  ایک ایسی دنیا میں  سانس لے  رہا ہوں  جس کا کوئی وجود ہی نہیں ہے او ر اس ڈربے  میں  زبردستی کسی نے  لا پھینکا ہے  لیکن جب اسریٰ کے  خوبصورت چہرے  کو دیکھتا تو احساس ہوتا جیسے  زندگی سے  زیادہ کوئی خوبصورت شے  نہیں  ہے۔ 
	پھر ایک دن خالہ جان اچانک پٹنہ سے  ہمارے  گھر آ دھمکیں، وہ مجھے  بہت چاہتی تھیں، ابا اور امی کے  انتقال کے  بعد انھوں  نے  ہی میری نگہداشت کی تھی۔ کھانے  پینے  سے  لے  کر تعلیم کی منزلوں  تک انھوں  نے  میرا ساتھ دیا تھا۔ خالہ کے  ساتھ میری کزن فرحت بھی آئی تھی۔ کانونٹ میں  پڑھنے   والی فرحت کو میں  بالکل سیدھی سادی عورت کے  روپ میں  دیکھ کر حیران رہ گیا۔ 
	آج سے  چند برس پہلے  جب میں  اس کی شادی میں  شریک ہوا تھا تو موقع بے  موقع انگریزی میں  بات کرنے  کو وہ فخر جانتی تھی لیکن جب میں نے  اس سے  انگریزی میں  بات شروع کی تو وہ مسکراتی ہوئی اردو میں  بات کرنے  لگی۔ 
	میں  نے  اسے  چھیڑتے  ہوئے  جب یہ کہا کہ ’’ کہیں تمھارے  شوہر نامدار ان پڑھ تو نہیں  ہیں  ؟‘‘ تو وہ قدرے  برہم ہو گئی۔ 
	’’ ایسی کوئی بات نہیں  ہے  وہ تو خاصے  پڑھے  لکھے  ہیں او ر انگریزی کچھ آپ سے  ٹھیک ہی بول لیتے  ہیں۔‘‘اُس کے  اس جواب پر مجھے  مزید کچھ کہنے  کی ہمت نہ ہوئی۔ پھر اس نے  گفتگو کا سلسلہ جاری رکھتے  ہوئے  کہا ’’ انگریزی میں  بات نہ کرنے  کی میں  نے  قسم تو نہیں  کھائی ہے  لیکن اس کے  لیے  موقع محل کی ضرورت ہے۔‘‘
	اچھا اب تو تم ناصح بھی بن گئی ہو، ایسی ثقیل باتیں  تمھارے  منہ سے  اچھی نہیں لگتیں، ابھی تو تمھارے  کھیلنے  کودنے  کے  دن ہیں۔‘‘ میں بولا۔ 
	’’ کھیلنے  کودنے  کی بھی خوب کہی، دو بچوں  کی ماں  بن چکی ہوں، اب اگر ٹیبل ٹینس بھی کھیلوں  تو لوگ میرا مذاق اڑائیں  گے۔ کوکب بھائی آپ نے  یہ نہیں پوچھا کہ منی اور ڈکی میرے  ساتھ کیوں  نہیں  آئے۔‘‘
	’ ارے  بھلا ہو دماغ کا میں  منی اور ڈکی کو تو بھول ہی گیا، کہاں  چھوڑ آئی ہو تم ان شیطانوں  کو، جب میں  نے  ڈکی اور منی سے  پوچھا کیا تم انکل کے  ہاں  چلو گے  ؟ تو پتہ ہے  تمھیں  انھوں  نے  کیا کہا۔ 
	’ ہم انکل کے  ہاں  نہیں جائیں  گے، وہاں  ہمارا کوئی دوست نہیں ہے  جس سے  ہم آنکھ مچولی کھیل سکیں۔‘‘
	یکبارگی مجھے  یوں  لگا کسی نے  اچانک میرا گلا دبا دیا ہو، میں  ایک لمحے  کے  لیے  خلاؤں  میں نہ جانے  کیا ڈھونڈنے  لگا جیسے  دور  ان خلاؤں  میں  میری کوئی قیمتی شے  دفن ہو۔ میں  نے  پلٹ کر دالان کی طرف دیکھا تو وہاں  خالہ جان اسریٰ سے  باتوں  میں  مشغول تھیں، اسریٰ کی آنکھوں  میں  آنسو چھلک رہے  تھے او ر خالہ جان اسے  لاڈ پیار سے  کچھ سمجھا رہی تھیں۔ شاید اسریٰ نے  فرحت کی بات سن لی ہو مجھے  رہ رہ کر گمان گزر رہا تھا۔ 
	  میں  جب اچانک چپ ہو گیا تو فرحت نے  گھگھیاتے  ہوئے  کہا : 
	’’کوکب بھائی ! مجھے  معاف کر دیجیے، دیکھیے  نا میں نے  آپ سے  کیسی بات کر دی۔ 
	اور پھر ایک بار مجھے  احساس ہوا کہ فرحت کی معذرت میرے  لیے  تازیانہ بن گئی ہے۔ میں بغیر کسی پروگرام کے  باہر چلا آیا، میرے  ذہن پر ایک بوجھ سا تھا۔ میرے  قدم غیر شعوری طور پر  ’’گیلارڈ‘‘ کی طرف بڑھ رہے  تھے۔ آرکسٹرا کے  مدھم سروں  سے  ’’ گیلارڈ‘‘ کی فضا میں  بڑی رومانیت پیدا ہو گئی تھی، درمیانی حصے  میں کالج کے  بے  فکرے  لڑکے او ر لڑکیاں  ہچکاک کی کسی تازہ فلم پر تبصرہ کر رہی تھے، قریب کی کرسی پر بیٹھا  ایک کالا کلوٹا نوجوان اپنے  مختصر سے  وجود کے  ساتھ باوجود سخت سردی کے  بڑے  مزے  لے  لے  کرآئس کریم کھا رہا تھا۔ میں  نے  دل میں  سوچا آج ’’گے  لارڈ‘‘ میں  آنے  والے  گاہکوں  کو ہو کیا گیا ہے۔ کوئی بنتِ عنب سے  ہم آغوش ہوتا ہی نہیں۔ میں  نے  ایک خالی کرسی پر بیٹھتے  ہوئے  بیرے  کو آواز دی، وہ جھومتا ہوا میرے  قریب آیا۔ 
	’’ کیا چاہیے  صاحب !‘‘ 
	’’ کیا وہ چیز یہاں  سے  اٹھ گئی جسے  پی کر آدمی اپنے  آپ کو بھول سکتا ہے۔‘‘
	میر ے  اس سوال پر وہ مخصوص انداز میں  مسکرایا۔ 
	صاحب اس کا علیحدہ انتظام ہے، آپ بغل والے  ہال میں جائیے۔ جب میں  وہاں  پہنچا تو لوگوں  کا عجیب سا عالم تھا، ہر شخص اپنے  اپنے  جام تھامے  زندگی کی کربناکیوں  کے  بخیے  ادھیڑ رہا تھا۔ ان میں  بعض ایسے  بھی لوگ تھے  جو پی کم رہے  تھے او ر کھا زیادہ رہے  تھے۔ میں نے  ’’ جان ہیگ‘‘ کے  پے  در پے  تین پیگ چڑھائے، حلق سے  شراب یوں  اتر رہی تھی جیسے  کوئی برچھیاں  سینے  میں  چبھو رہا ہو، مجھے  احساس ہو رہا تھا جیسے  میں نے  ایک غم کو بھلانے  کے  لیے  سو غم پالیے  ہوں۔ انجانے  سوئے  ہوئے  لا شعور میں پتہ نہیں  کتنے  ایسے  ناسور تھے  جو بیک وقت سر نکالے  جاگ پڑے  تھے۔ میں  نے  تو صرف اسریٰ ہی کو بچے  کی تمنا میں  تڑپتے  ہوئے  دیکھا تھا لیکن یہ آج مجھے  ہو کیا گیا ہے۔ 
	میں  جب بل ادا کر کے  باہر آیا تو ہوائیں  سائیں  سائیں  کر رہی تھیں، میرے  قدم ڈگمگا رہے  تھے، میں  آہستہ آہستہ قدم ناپتا ہوا غیر ارادی طور پر ایک پرائیویٹ ڈسپنسری کے  نیچے  کھڑا ہو گیا۔ 
	گزرتے  جاڑوں  کی طویل رات کسی زخمی پرندے  کی طرح آہستہ آہستہ رینگ رہی تھی، ڈسپنسری کے  نیچے  ایک آدمی نے  جو بظاہر نیند میں  غرق دکھائی دیتا تھا اپنے  جسم کو آہستہ آہستہ حرکت دی۔ کروٹ بدلتے  ہوئے  اس نے  ٹھنڈی سانس لی اور بڑبڑانے  کے  انداز میں  کہا ’’چوکیداری بھی ایک لعنت ہے، رات بھر جاگتے  ہوئے  تارے  گنتے  رہنا یہ بھی کوئی زندگی ہے، لیکن اس کے  علاوہ کریں  بھی تو کیا ؟‘‘
	یہ کہہ کر اس نے  اپنے  آپ کو ایک موٹی تو انا سی گالی دی۔ 
	مجھے  یاد نہیں  کہ میں  کب گھر لوٹا۔ صبح جب میں  بیدار ہوا تو میں  نے  دیکھا اسریٰ باورچی خانے  میں  بیٹھی میر ے  لیے  آملیٹ اور پراٹھے  تیار کر رہی تھی۔ تھوڑی دیر بعد جب اس نے  میز پرکھانا چنتے  ہوئے  مجھے  آواز دی تو میں  اسریٰ سے  آنکھیں  چار کرتے  ہوئے  گھبراہٹ سی محسوس کر رہا تھا، لیکن جب خلاف توقع اس نے  کل رات والی لغزش کا کوئی ذکر نہیں چھیڑا تو میری جان میں  جان آئی۔ اس کی خاموشی بھی میرے  لیے  کسی سزا سے  کم نہ تھی، جی چاہتا تھا کہ وہ مجھ سے  کچھ پوچھے  تاکہ ذہن سے  بوجھ ہلکا ہو سکے  لیکن وہ تو صرف آملیٹ کے  قتلے  ہی میر ے  منہ میں  ٹھونستی رہی۔ جب ناشتہ کر چکا تو اس نے  تولیہ میرے  ہاتھ میں  تھماتے  ہوئے  کہا۔ ’’ آج آپ مجھے  کسی لیڈی ڈاکٹر کے  ہاں  لے  چلیے  مجھے  متلی سی ہو رہی ہے۔ یہ کہہ کر اس نے  اپنی آنکھیں  یوں  جھکا لیں  جیسے  وہ شرم و حیا کے  بوجھ سے  دب چکی ہو، اس کے  ہونٹوں  پر مسکراہٹ کی ایک چمکیلی لکیر ابھر آئی۔ وہ آج بڑی خوب صورت لگ رہی تھی، چہرے  کی پژمردگی اچانک شادابی میں  تبدیل ہو گئی تھی، یوں  معلوم ہوتا تھا جیسے  اسے  سارے  جہاں  کی نعمتیں  اچانک میسر آ گئی ہوں۔ 
	اُس وقت میرا کچھ عجیب سا عالم تھا، بنجر زمین میں  اچانک کونپلیں  پھوٹ آئیں  گی مجھے  خبر نہ تھی۔ میں  مسرت اور استعجاب کے  دورا ہے  پر کھڑا تھا۔ ایک طرف اسریٰ تھی دوسری طرف لیڈی ڈاکٹر مسز خان۔ 
	پھر ایک دن مسز خان نے  مجھ سے  کہا۔ ’’ مسٹر کوکب اسریٰ کی صحت ٹھیک نہیں  ہے، وہ اینیمک ہو گئی ہے۔ اس کا خاص طور پر خیال رکھیے، یہ دوائیں  آج ہی کھلانا شروع کر دیجیے ‘‘۔ اس نے  نسخہ میرے  ہاتھ میں  تھماتے  ہوئے  کہا۔ اسریٰ کی صحت دن بدن نکھرتی جا رہی تھی جس سے  مجھے  بڑا اطمینان تھا لیکن پچھلے  چند دنوں  سے  مسز خان کچھ کھوئی کھوئی سی تھیں۔ ایسا معلوم ہوتا تھا جیسے  وہ کچھ کہنا چاہتی ہیں  لیکن کہہ نہیں  پاتیں۔ 
	آخر ایک دن مسز خان نے  مجھ سے  کہہ ہی دیا ’’ کوکب اسریٰ کو دوا خانے  میں  شریک کرا دو تو بہتر ہے، دوا خانہ اور گھر میں  بڑا فرق ہے۔ پھر یوں  بھی اسریٰ میری نگاہوں  کے  سامنے  رہے  گی۔ میں  اس کی اچھی طرح دیکھ بھال کر لیا کروں  گی۔ 
	جب میں  نے  اسریٰ سے  یہ بات کہی تو اس نے  مغموم لہجے  میں  کہا : 
	’’ کوکب میں  دوا خانے  میں  شریک ہونا نہیں  چاہتی، میں  تمھاری آنکھوں  کے  سامنے  ہی مر جانا چاہتی ہوں، مجھے  ایسا معلوم ہو رہا ہے  جیسے  میں  اسی حادثے  میں  مر جاؤں  گی۔‘‘ یہ کہہ کر وہ رو پڑی۔ 
	ایسی باتیں  زبان سے  نہیں نکالا کرتے  میری جان ! آج تمھیں  ہو کیا گیا ہے، مسز خان نے  کچھ سوچ سمجھ کر ہی مشورہ دیا ہے او ر اسی میں  ہماری بھلائی ہے۔‘‘
	وہ بڑی مشکل سے  راضی ہوئی اور دوسرے  دن دوا خانے  کی سیڑھیاں  چڑھتے  ہوئے  مجھے  یوں  دیکھا جیسے  میں  نے  اسے  نرک میں پھینک دیا ہو۔ 
	پھر ایک دن مسز خان نے  مجھے  فون پر اطلاع دی کہ ’’ اسریٰ کی فور سیپ ڈیلیوری Delivery Forcep  ہوئی ہے، میں  نے  اسریٰ کو تو موت کے  منہ سے  بچا لیا لیکن بچہ ڈیلیوری کے  دوران ہی میں  مر چکا۔ مجھے  بے  حد افسوس ہے  کوکب، بے  حد افسوس۔‘‘
	’’ میری آنکھوں  کے  گرد اندھیرا چھا گیا،بھیانک اندھیرا جیسے  سارے  حواس معطل ہو چکے  ہوں۔‘‘
	’’ قبر میں  کون اترے  گا۔‘‘ کسی نے  مری ہوئی آواز میں  کہا۔ 
	’’ باپ ہی کو اترنے  دو بھائی !‘‘ جواباً دوسری آواز فضا میں  تھرائی۔ 
	اور مجھے  یوں  لگا جیسے  میں  بھی دھیرے  دھیرے  قبر میں  دھنسا جا رہا ہو۔ 
٭٭٭





ریت کے  محل

	
وہ عجیب آدمی تھا۔ 
	اُس کے  جسم کے  سارے  کل پرزے  مضحکہ خیز حد تک بگڑے  ہوئے  تھے، موٹی موٹی ابھری ابھری سی آنکھیں  باہر یوں  نکل آئی تھیں  جیسے  کسی نے  اُس کا گلا دبا کر چھوڑ دیا ہو۔ کدّو کی طرح لمبوترا سر، دبی دبی سی پیشانی، چپٹی سی ناک، ہونٹ بھی عجیب طرح کے، نچلا ہونٹ جتنا باریک اور خوبصورت تھا اوپر کا ہونٹ اتنا ہی موٹا اور بھدّا۔ عموماً نچلا ہونٹ اوپر کے  ہونٹ کی بہ نسبت کچھ موٹا سا ہوتا ہے  لیکن اس کے  ہاں  بات ہی برعکس تھی۔ پھر طرفہ یہ کہ اس کا قد بھی ناٹاسا تھا۔ ان تمام ’’خوبیوں ‘‘ نے  مل کر اُسے  اچھا خاصا کارٹون بنا دیا تھا،گویا وہ آدمی بنتے  بنتے  رہ گیا تھا۔ ناٹے  قد کا ہونے  کے  باعث لوگ اسے  دیکھ کر مسکرا دیتے،وہ بھی خواہ مخواہ مسکرا دیتا۔ 
	پہلے  پہل جب لوگوں نے  اس کے  ناٹے  قد پر پھبتیاں  کسیں  تو اس کے  تن بدن میں  آگ سی لگ گئی تھی، لیکن رفتہ رفتہ وہ ان باتوں  کا عادی سا ہو گیا تھا،اب تو اسے  یہ بھی یاد نہ رہا تھا کہ وہ ایک بیہودہ انسان ہے۔ 
	میں  نے  اسے  پہلی بار کنگز وے  کے  ایک بک اسٹال پر کھڑا دیکھا تھا، اس وقت اس کے  ہاتھ میں  ’’ امپرنٹ‘‘ کا تازہ پرچہ تھا میں۔ میں  نے  بک اسٹال پر چند پرچے  اْلٹ پلٹ کیے۔ میری اس عادت سے  سکندرآباد کا ہر دوکان دار واقف ہے  لیکن اس کے  ساتھ میں  کبھی کبھار ایک آدھ پرچہ خرید بھی لیتا۔ ناٹے  قد کے  اس بد شکل آدمی کے  ہاتھ میں  ’’ امپرنٹ‘‘ کا تازہ پرچہ دیکھ کر میرے  احساس کے  آبگینے  پر ایک چوٹ سی لگی۔ اس نے  مجھے  کنکھیوں  سے  دیکھا اور میں  نے  نفرت سے  اس پر بھرپور نگاہ ڈالی۔ وہ آہستہ دوکان سے  کھسک کر بس اسٹاپ کے  پاس آ کھڑا ہوا، پھر بس آتے  ہی وہ رینگتا ہوا بس میں  سوار ہو گیا۔ میں  نے  دوسری بس کیچ کی اور چمن پر اتر گیا۔ 
	چمن اُس راستے  کا نام ہے  جو افضل گنج سے  ہوتا ہوا چار مینار سے  جا ملتا ہے۔ 
	پھر عابد روڈ کے  چورا ہے  پر میں  نے  اسے  رات کے  کوئی دس بجے  کسی شخص سے  باتیں  کرتے  ہوئے  دیکھا۔ اب اس کے  ہاتھ میں  ’ امپرنٹ ‘’ کے  علاوہ دو ایک پرچے او ر بھی تھے۔ میں  نے  دل ہی دل میں  سوچا۔ کیا ایک ناٹے  قد کا بد شکل انسان بھی ادب اور اخبار بینی کا اتنا نتھرا ستھرا ذوق رکھ سکتا ہے۔ 
	پھر میں  نے  اُسے  چھ آٹھ ماہ تک کہیں  نہیں  دیکھا، چمن میں  رہ کر بھی پھولوں  کی خوشبو سے  محروم تھا، ایک چھوٹاسا فلیٹ میرا ڈرائنگ روم، غسل خانہ سب ہی کچھ تھا اور مجھے  اس گندے  فلیٹ سے  نفرت سی ہونے  لگی تھی، اس لیے  میں  نے  سوچا کیوں  نہ ایک صاف ستھرا مکان لیا جائے، پھر میں  نے  مکان کی تلاش شروع کر دی۔ 
	آج صبح آفس میں  میرے  ایک ساتھی نے  کہا۔ حمایت نگر میں  ایک مکان خالی ہوا ہے، پٹرول پمپ کے  قریب ہی۔ اور میں  آفس سے  لوٹتے  ہوئے  حمایت نگر کے  بتائے  ہوئے  پتے  پر آ کر ٹھہر گیا، پھر میں  نے  ایک آدمی سے  خالی مکان کا پتہ پوچھا، اس نے  کہا آپ کو غلط فہمی ہوئی ہے  یہاں  کوئی مکان خالی نہیں  ہے۔ ’’ ہاں  اس طرف ایک مکان شاید کرائے  پر اٹھنے  والا ہے ‘‘۔ 
	میں  نے  اس شخص کا رسماً شکریہ ادا کیا اور اس کے  بتائے  ہوئے  راستے  پر چلنے  لگا۔چند منٹ بعد ہی " TO LET'' کے  بڑے  حروف پر آ کر میری نگاہیں  جم گئیں، میں  نے  زور سے  پھاٹک کے  دروازے  کو ہاتھ سے  مارا، پڑوس کے  مکان کی کھڑکی کھلی اور بند ہو گئی۔ میں  نے  دو منٹ کے  وقفے  سے  پھر پھاٹک کے  قریب آ کر دستک دی۔ 
	’’آپ بے  کھٹکے  مکان کے  اندر چلے  جائیے ‘‘ایک بہت ہی خوبصورت نسوانی آواز فضا میں  گونجی۔ 
	’’ جی شکریہ‘‘ کہتا ہوا میں  مکان کے  اندر داخل ہوا، اندر جا کر سارا مکان دیکھا۔ مکان صاف ستھرا تھا، دو خوبصورت کشادہ کمرے، ڈرائنگ روم، غسل خانہ سب ہی کچھ تھا جو ایک متوسط طبقے  کے  شائستہ آدمی کے  لیے  ضروری ہے۔ 
	جب میں  پھاٹک کے  قریب آیا تو کھڑکی سے  جھانکتے  ہوئے  ان محترمہ نے  کہا۔ ’’ کیا آپ کو پسند آیا ہمارا مکان ؟‘‘
	’’ تو ذرا ٹھہریے، میں  انھیں  ابھی جگاتی ہوں۔‘‘ اُس نے  نہایت نرمی سے  کہا۔ تب مجھے  احساس ہوا کہ یہ کنواری یا دوشیزہ نہیں  بلکہ شادی شدہ عورت ہے۔ پھر ایک شخص آنکھیں  ملتا ہوا باہر آیا۔ میں  نے  دیکھا یہ وہی شخص تھا جسے  میں  نے  کنگز وے  کے  بک اسٹال پر دیکھا تھا۔ 
	’’میں  نے  آپ کو کہیں  دیکھا ہے۔‘‘ میں  نے  یوں  ہی فضا خوشگوار کرنے  کی خاطر کہا۔ 
	’’ ہاں  صاحب دیکھا ہو گا۔ کچھ ہماری شخصیت ہی ایسی ہے  کہ لوگ دیکھنے  پر مجبور ہو جاتے  ہیں۔‘‘ اُس نے  مسکراتے  ہوئے  طنز آمیز لہجے  میں  یوں کہا جیسے  وہ اپنے  خالق سے  گلہ کر رہا ہو۔ 
	’’ کیا کرایہ ہے  اس مکان کا ؟‘‘
	’’ پندرہ سو روپے۔ اگر آپ دو ماہ کا کرایہ پیشگی دے  دیں  تو آج ہی مکان آپ کی تحویل میں  دے  دوں  گا۔‘‘
	دوسرے  دن فلیٹ بدل چکا تھا، صبح جب صاف ستھرے  کپڑے  پہن کر دفتر جاتا تو کھڑکی کا پٹ آہستہ سے  کھلتا ہوا مجھے  دکھائی دیتا اور میں  نے  ہار ہا اسے  برآمدے  میں  ٹہلتے  ہوے  دیکھا۔ 
	آج صبح میں  آئینے  کے  سامنے  کھڑا شیو بنا رہا تھا کہ وہ آ دھمکا۔ 
	’’ آج ہماری سالگرہ ہے  اس لیے  آج رات کا کھانا ہمارے  ہاں  کھائیے۔‘‘
	جب کچھ تامل کے  بعد اس کے  اصرار کرنے  پر راضی ہو گیا۔ جب وہ چلا گیا تو میری زبان سے  بے  ساختہ نکلا ’’کارٹون کا بچہ بڑا آیا سال گرہ منا نے۔‘‘ شام کو جب میں  نے  اس کے  دروازے  پر دستک دی تو وہ مسکراتا ہوا باہر نکل آیا اور بڑے  ہی خلوص سے  میرا ہاتھ پکڑ کر مجھے  اندر لے  گیا۔ 
	’’ یہ میری بیوی ہے۔‘‘ اس نے  تعارف کراتے  ہوئے  کہا۔ 
	میں  نے  چور نگاہوں  سے  اس کے  خد و خال کا جائزہ لیا۔ وہ واقعی حسین و جمیل لڑکی تھی، زیادہ سے  زیادہ بیس یا انیس کی ہو گی لیکن اس کے  خد و خال میں  ایک بانکپن تھا، ایک کشش تھی، اس کی آواز میں  کنواری لڑکی کا سا لوچ تھا۔ 
	مجھے  اس ناٹے  قد کے  بد شکل انسان کی آزاد خیالی پر حیرت اور خوشی ہوئی جس نے  بغیر کسی بے  جا شرم و حیا کے  اپنی بیوی سے  تعارف کرانے  میں  بھی ذرا بھی جھجک محسوس نہیں  کی۔ پھر کچھ دنوں  بعد میں  نے  انھیں  دعوت دی۔ چونکہ میں  تنہا تھا اس لیے  میں  نے  ڈنر کا سارا انتظام ہوٹل سے  کروایا تھا۔ جب وہ دونوں  میرے  گھر آئے  تو میں  نے  خوشی سے  ان دونوں  کا گرم جوشی کے  ساتھ استقبال کیا۔ کھانے  سے  فارغ ہونے  کے  بعد رات دیر گئے  تک وہ دونوں  مجھ سے  باتیں  کرتے  رہے۔ مجھے  یہ جان کر حیرت ہوئی کہ اس کی بیوی ایک تعلیم یافتہ خاتون ہے او ر اس کا شوہر ملک کا ایک مشہور کارٹونسٹ۔ 
	وہ مجھ سے  بہت جلد ہل مل گئے  جیسے  ہم ایک دوسرے  کو برسوں  سے  جانتے  ہوں، کبھی میں  ان کے  ہاں  جایا کرتا اور کبھی وہ میرے  ہاں  چلے  آتے  لیکن کبھی میں  نے  اسے  اپنی بیوی کو شام میں  اکیلا چھوڑ جاتے  نہیں  دیکھا تھا اور وہ ہمیشہ اپنی بیوی کے  ساتھ نکلا کرتا، لیکن ایک شام جب میں  اس سے  ملنے  گیا تو وہ گھر پہ نہیں  تھا۔ اس کی بیوی نے  مجھے  آتے  دیکھا تو بہت تپاک سے او ر مسکراتے  ہوئے  مجھے  خوش آمدید کہا۔ آج پہلی بار میں  اس کے  شوہر کی عدم موجودگی میں  اس کے  گھر گیا تھا۔ 
	’’ رات میں  نے  دہی بڑے  بنائے  تھے۔‘‘ اُس نے  شرماتے  ہوئے  کہا۔ 
	’’ میں  آپ کے  لیے  لے  آتی ہوں۔‘‘ وہ کرسی سے  اٹھ کر باورچی خانے  میں  گئی اور ایک پیالے  میں  دہی بڑے  لے  آئی۔ میں  نے  انھیں  چکھا۔ 
		’’ بہت لذیذ بناتی ہیں  آپ‘‘ میں نے  اس کی تعریف کی۔ 
	’’ ہاں  کچھ ان کا بھی یہی خیال ہے۔‘‘ وہ بولی۔ 
	میں  نے  گفتگو کا رخ بدلتے  ہوئے  کچھ انٹرویو کے  سے  انداز میں  پوچھا : 
	’’ کیا لائٹ میوزک سے  بھی آپ کو دلچسپی ہے  ؟‘‘
	’’ کیوں  نہیں، بہت زیادہ ہے، انھیں  بھی تو میوزک سے  بہت زیادہ لگاؤ ہے۔‘‘
	مجھے  کوفت ہو رہی تھی کہ وہ ہر بات میں  خواہ مخواہ اپنے  شوہر کا حوالہ دیتی ہے۔ 
	’’ اردو افسانے  سے  بھی آپ کو کچھ دلچسپی ہے  ؟‘‘ یہ میرا دوسرا سوال تھا۔ 
	’’ منٹو میرا فیوریٹ رائٹر ہے، میرا خیال ہے  منٹوسے  اچھا افسانہ نگار ہند و پاک نے  پیدا نہیں  کیا۔‘‘
	پھر میں  نے  گفتگو کا پہلو بدلتے  ہوئے  پیالے  میں  رکھے  ہوئے  دہی بڑوں  کی طرف اشارہ کرتے  ہوئے  کہا۔ ’’ سفید دہی میں  یہ بڑے  کتنے  پیارے  معلوم ہوتے  ہیں، اگر دہی کی جگہ انھیں  سالن میں  ڈال دیا جائے  تو کتنے  برے  معلوم ہوں  گے۔‘‘
	میں  نے  دیکھا میرے  اس سوال پر اس کا پھول سا کومل چہرہ کچھ اتر سا گیا تھا۔ کچھ دیر خاموشی طاری رہی پھر اس نے  ایک فراخ انگڑائی کے  ساتھ جماہی لی جیسے  اب وہ سونا چاہتی ہو، مجھے  احساس ہوا کہ میں  زیادہ دیر بیٹھ گیا ہوں۔ 
	’’ اچھا اب اجازت دیجیے، آپ تھک گئی ہوں  گی۔‘‘
	’’ جی نہیں  مجھے  تو آپ سے  باتیں  کرنے  میں بڑی دلچسپی محسوس ہو رہی ہے۔‘‘
	دیوار پر ٹنگی ہوئی بڑی گھڑی نے  زور و شور کے  ساتھ رات کے  دس بجائے۔ 
	’’ اوہ دس بج گئے  وہ ابھی تک نہیں  آئے۔‘‘
	اور میں  چاہ رہا تھا کہ اس کا شوہر ابھی نہ آئے  تاکہ جی بھر کر میں  اس سے  باتیں  کر سکوں، لیکن دوسرے  ہی لمحے  کسی کے  قدموں  کی دبی سی چاپ میرے  پیچھے  آئی، میں  پلٹ کر دیکھا، میرا کارٹونسٹ دوست مسکراتا کھڑا تھا۔ 
	کیا میں  آ سکتا ہوں۔ اُس نے  کہا۔ 
	’’ آئیے  تشریف لائیے۔‘‘ میں  نے  اس انداز میں  کہا جیسے  یہ میرا گھر تھا اور وہ میری طرح پڑوسی۔ آج رات آپ کو بہت دیر ہو گئی، اس کی بیوی نے  تشویش کے  انداز میں  پوچھا۔ 
	’’ ہوا یہ کہ ’’ بھاشا‘‘ کے  مدیر مدراس سے  آ گئے  تھے،و ہ زبردستی مجھے  گھر کھینچ کر لے  گئے او ر وہاں  مجھے  ان کے  شدید اصرار پر کھانا کھانا ہی پڑا۔ میں  نے  لاکھ کہا کہ بھئی میں  اپنی بیوی کے  بغیر کھانا کھا نہیں  سکتا کیونکہ وہ کھانے  پر میرا انتظار کر رہی ہو گی لیکن انھوں  نے  نہیں  مانا اور کہا اب تو کھا بھی لو، شریمتی جی کے  ساتھ کل پھر آپ کی دعوت رہے  گی۔ 
	’’ تم نے  کھا لیا ؟‘‘ کارٹونسٹ نے  اپنی بیوی سے  پوچھا۔ 
	’’ جی نہیں  میں  آپ کے  بغیر کیسے  کھا سکتی ہوں،میں  نے  آپ کے  لیے  آج دہی بڑے  بنائے  تھے۔‘‘
	اور پھر تو بڑا ستم ہوا، اب کھانے  کی گنجائش بھی تو نہیں، خیر کچھ لا ہی دو، ہم دونوں  ایک دو بڑے  چکھ ہی لیں  گے۔‘‘ اس نے  میری طرف دیکھتے  ہوئے  کہا۔ 
	’’ میں  نے  ابھی کھایا ہے۔‘‘ میں  نے  اپنے  کارٹونسٹ دوست سے  معذرت چاہی۔ 
	’ ’ اوہ آپ نے  کھا لیا ؟‘‘
	پھر اس نے  کھسیانا ہو کر کہا۔ ’’ اور کھائیے  دہی بڑے  ہی تو ہیں۔‘‘
	رات زیادہ ہو چکی تھی، اس لیے  میں  نے  مناسب یہی سمجھا کہ اب گھر چلنا چاہیے۔ میں  گھر آ کر بسترپر دراز ہو گیا، کسی کروٹ نیند نہ آئی۔ خیالات جاڑے  کے  آوارہ بادلوں  کی طرح منتشر ہو رہے  تھے، میرے  دماغ پر کارٹونسٹ کی بیوی چھائی ہوئی تھی۔ کتنی حسین و جمیل ہے  وہ، گلاب کے  کومل پھول کی طرح تازہ و شاداب۔ مجھے  محسوس ہوا جیسے  کارٹونسٹ نے  میرے  سپنوں  کی اپسرا کو مجھ سے  چھین لیا ہو۔ ایک بد شکل آدمی کو کیا حق پہنچتا ہے  کہ وہ ایک پھول کی طرح نازک دوشیزہ کو اپنی شریکِ حیات بنائے۔ نہ جانے  کم بخت نے  اس پر کیا جادو ٹونے  کیے  ہیں  جو وہ اسی کی ہو کر رہ گئی ہے  ورنہ میرے  سامنے  یہ پہلی مثال تھی۔ 
	رات بھر میرے  خوابوں  میں  اس کا حسین و جمیل چہرہ رقص کرتا رہا، صبح جب میں  اٹھا تو میری آنکھیں  بوجھل تھیں۔ ناشتے  سے  فارغ ہونے  کے  بعد میں  اپنے  آفس چلا گیا اور جب آفس سے  لوٹا تو اپنے  گھر جانے  سے  پہلے  کارٹونسٹ کے  گھر آواز دی، لیکن کسی نے  کوئی جواب نہیں  دیا مجھے  کچھ شبہ سا ہوا کہ کہیں  میرے  دوست نے  برا تو نہیں  مانا کیونکہ میں  نے  اس کی عدم موجودگی میں  اس کی بیوی سے  بات چیت کی تھی، لیکن دوسرے  ہی لمحے  میرا شک رفع ہو گیا جب میں  نے  پھاٹک پر پڑے  ہوئے  تالے  کو دیکھا۔ شاید وہ دونوں  مدراسی ایڈیٹر کے  ہاں  دعوت میں  گئے  ہوں۔ 
	دوسرے  دن صبح  وہ میرے  گھر آیا، وہ بہت عجلت میں  تھا۔ 
	آج میں ’’ بھاشا‘‘ کے  ایڈیٹر کے  ساتھ ضروری کام سے  مدراس جا رہا ہوں، چار دن میں لوٹ آؤں  گا، تم مکان کا ذرا خیال رکھنا۔ آشا بے  حد حساس ہے، تنہائی سے  بہت گھبراتی ہے، مجھے  امید ہے  کہ تم میرے  آنے  تک آشا کا دل بہلاتے  رہو گے۔ وہ مجھ سے  ہاتھ ملاتا ہوا چلا گیا۔ 
	وہ چلا گیا لیکن اب میں  سوچنے  لگا، کتنا عجیب آدمی ہے۔ 
	کوئی اپنی بیوی کو غیر مرد کے  بھروسے  اس طرح چھوڑ جاتا ہے، پھر وہ بھی ایک بیچلر کے  رحم و کرم پر، ہو سکتا ہے  میری ہی نیت ڈانوا ڈول ہو جائے۔ آخر میں  بھی تو ایک انسان ہی ہوں،یہ اور بات ہے  کہ میری رگوں  میں  شریفوں  کا خون ہے۔ 
	میں  نے  دبے  پاؤں  اس کے  گھر میں  قدم رکھا، یہ جاننے  کے  لیے  کہ وہ آخر اکیلے  گھر میں  کیا کر رہی ہے۔ میں  نے  دیکھا وہ قد آدم آئینے  کے  سامنے  کھڑی ہوئی بالوں  میں  کنگھی کر رہی تھی، آئینے  میں  میرے  عکس کو دیکھ کر اس نے  کہا۔ ’’ آ جائیے ‘‘
	پھر جب پلٹ کر اس نے  میری طرف دیکھا تو میرا دل دھک سا ہو کر رہ گیا۔ وہ آج نیلے  رنگ کی ساری میں  یوں  نظر آ رہی تھی جیسے  بارش کے  بعد دھنک نکل آئی ہو۔ وہ مسکرائی، اس کے  گالوں  پر حیا کی ایک ہلکی سی لہر دوڑ گئی،پھر اس نے  کہا : 
	’’ آج موسم کتنا سلونا ہے، ٹینک بنڈ چلیے  بڑا مزہ رہے  گا۔‘‘
	لیکن مشکل یہ ہے  کہ میں  آپ کا ساتھ اس وقت نہ دے  سکوں  گا۔‘‘ میرے  اس غیر متوقع جواب پر اُس کا چہرہ کچھ اتر سا گیا۔ 
	’’ آخر کیوں  نہ چلیں  گے  آپ ؟ اس نے  حاکمانہ انداز میں  پوچھا۔ 
	’’ کون آپ کے  ساتھ چل کر خواہ مخواہ لوگوں  سے  جھگڑا مول لے۔‘‘ وہ شرما سی گئی، اس کی پیشانی پر غرور و مسرت کی ایک چمک پیدا ہوئی۔ چلیے  بھی چھوڑئیے  مذاق۔ خوب بنتے  ہیں  آپ !‘‘ 
	دیر گئے  تک ہم ٹینک بنڈ پر بیٹھے  مختلف باتیں  کرتے  رہے او ر میں  جانے  کیا کیا سوچنے  لگا لیکن جب لوٹتے  ہوئے  پھر اس نے  اپنے  شوہر کی محبت کی قصّے  چھیڑ دئیے  تو مجھ پر سے  خوش فہمی کا بھوت اتر گیا۔ 
	رات جب ہم گھر لوٹے  تو گیارہ بج چکے  تھے، میں  آشا کو اس کے  گھر تک پہنچا آیا۔ جب میں  نے  آشا کے  کمرے  کی لائٹ جلائی تو میرا کارٹونسٹ دوست خّراٹے  لیتا ہوا سو رہا تھا۔ میں  اپنے  دوست کو دیکھ کر سہم سا گیا، جیسے  میں  نے  کسی بھوت کو دیکھ لے  ہو، اس کا منہ چھوٹے  بچوں  کی طرح کھلا ہوا تھا اور ہونٹوں  کے  کنارے  تھوک بہہ کر تکیے  پر جم گیا تھا۔ 
	صبح جب میں  دیر سے  اٹھا تو میری آنکھیں  رات کی یادوں  کے  خمار سے  بوجھل تھیں، مجھے  یوں  محسوس ہو رہا تھا جیسے  میری پلکوں  میں  گذشتہ رات کے  جیتے  جاگتے  خواب کے  ٹکڑے  اٹک گئے  ہوں۔ 
	میں  بڑی دیر تک آشا کے  بارے  میں  سوچتا رہا اور اس محویت میں  مجھے  آفس کا بھی خیال نہ رہا، چنانچہ میں  آفس دیر سے  پہنچا۔ تین دن تک آشا اور کارٹونسٹ سے  ملاقات نہ ہو سکی۔ میرے  دل میں  گمان پرورش پا رہے  تھے  کہ شاید کارٹونسٹ نے  میری اس حرکت کا برا مانا ہے او ر شاید یہی خوف مجھے  اس کے  گھر تک پہنچنے  میں  مانع تھا۔ 
	چوتھے  دن شام کو کارٹونسٹ میرے  گھر آیا اور اُس نے  بڑی فراخ دلی سے  گذشتہ دنوں  کی غیر حاضری کا سبب دریافت کیا، مجھے  اس کے  رویّے  سے  بڑی طمانیت ہوئی۔ 
	’’ سنا کہ اس دن خوب باتیں  رہیں۔‘‘ میں  جواب دینے  ہی کو تھا کہ اس نے  کہا۔ ’’ چلو ہمارے  گھر آشا تمھیں  یاد کر رہی ہے۔‘‘ 
	آشا کا نام سنتے  ہی میرا دل جیسے  حلق میں  پھنس کر رہ گیا، میں چپ چاپ اس کے  ساتھ ہو گیا۔ دوران گفتگو اس نے  بتایا کہ اس کا مدراس جانے  کا پروگرام کس طرح ٹھپ ہوا اور کس طرح ٹرین تک پہنچنے  میں  دیر ہوئی۔ غرض کارٹونسٹ اپنی کہے  جا رہا تھا اور مجھے  آشا کو دیکھنے  کے  خیال ہی سے  کچھ شعلے  سے  دل میں  لپٹے  ہوئے  معلوم ہو رہے  تھے۔ میں او ر کارٹونسٹ جب گھر میں  داخل ہوئے  تو آشا نے  فوراً کہا۔ ’’ شکر ہے  آپ کو ہماری یاد بھی آئی ورنہ میں  نے  تو سمجھا تھا کہ آپ ہمیں  بھول گئے  ہیں۔‘‘
	’’ میں  بھلا آپ کو کیسے  بھلا سکتا ہوں۔‘‘ میرا گلا جذبات سے  رْندھ گیا، مجھے  نہ جانے  کیوں  اس وقت کارٹونسٹ زہر لگ رہا تھا۔ میں  خواہ مخواہ اس کے  خلاف بھرا بیٹھا تھا اور وہ مسخرا بچھا جا رہا تھا۔ 
	مجھے  آشا اور کارٹونسٹ کے  اصرار پر رات کے  کھانے  پر ٹھہرنا پڑا، کھانے  کے  بعد باتیں  شروع ہوئیں۔ ادب، آرٹ، سیاست غرض کہ ہر موضوع پر ہم لوگوں  نے  اظہار خیال کیا۔ فنِ تعمیر پر بات چل نکلی تو اجنتا، ایلورہ کی گپھاؤں  سے  ہوتی ہوئی یونان کے  مجسموں  تک جا پہنچی۔ تصویر کا ذکر چھڑا تو لیونارڈو کے  موقلم سے  پکا سو تک۔ شاعری موضوع بحث بنی تو چارسر سے  ایلیٹ اور الفروڈ نوائس تک تقریباً سب ہی شاعر ہماری بحث کی زد میں  آتے  رہے۔ میری مسرت کی انتہا نہ رہی جب میں  نے  قدم قدم پر یہ محسوس کیا کہ آشا میرے  ساتھ ہے۔ اُس کے  خیالات میرے  ساتھ ہیں۔ اس کا شوہر مجھے  کسی کہسار کے  تن تنہا پودے  کی طرح نظر آنے  لگا۔ 
	ادھر نہ جانے  کیوں  مجھے  محسوس ہونے  لگا تھا کہ آشا دن بہ دن میرے  قریب آتی جا رہی ہے۔ میں  کہہ نہیں  سکتا کہ یہ خیال میرے  ذہن میں  کس طرح جڑ پکڑ گیا کہ آشا کو اپنے  شوہر سے  ضرور نفرت ہی ہونی چاہیے۔ بھلا ایک ٹھگنے  آدمی سے  بھی کوئی محبت کر سکتا ہے۔ آشا کے  قرب سے  میں  اپنے  شب و روز میں  ایک ٹھنڈک، ایک طراوٹ سی محسوس کر رہا تھا۔ مجھے  اس بات کا یقین ہو چلا تھا کہ آشا مجھے  ضرور چاہتی ہے،میرے  خیالات کو پسند کرتی ہے او ر ان میں  اپنی محبت تلاش کرتی ہے۔ 
	ایک دن ہماری گفتگو کا موضوع کارٹون کشی تھی۔ میں  نے  از راہ مذاق کہا۔ ’’ میرا خیال ہے  کہ جو مصور اپنے  فن میں  نا پختہ رہ جاتا ہے۔ وہ کارٹونسٹ بن جاتا ہے۔‘‘ اس پر آشا نے  ہنسی کی جھانجھنیں  چھنکا دیں او ر کارٹونسٹ خفیف سا ہو کر رہ گیا۔ آشا جو اس وقت پھول کاڑھ رہی تھی چہرے  سے  بے  حد شگفتہ دکھائی دے  رہی تھی، میں  اس شگفتگی سے  خوب خوب فائدہ اٹھانا چاہتا تھا اور اس کے  شوہر کو اپنے  مذاق کا ہدف بنا کر اس کا جی بہلانا چاہتا تھا بلکہ یوں  کہیے  کہ اس پر ظاہر کرنا چاہتا تھا کہ وہ ایک ایسے  آدمی کے  لیے  بنائی گئی ہے  جسے  محفل میں  مذاق کا جواب تک دینے  کاسلیقہ نہیں۔ 
	اس کا مجھے  اعتراف ہے  کہ میں  نے  گفتگو میں  مذاق سے  کہیں  زیادہ ذاتیات کو جگہ دے  دی، ہوا یوں  کہ میری کرسی کے  آگے  ایک قدِ آدم آئینہ رکھا تھا جس کے  برابر ہی لکھنے  کی میز تھی۔ 
	میں  نے  ہنستے  ہوئے  کہا ’’ آرٹسٹ جی ! کہیں  کارٹون بناتے  ہوئے  آئینہ نہ دیکھیے  ورنہ کارٹون شاہکار بن جائے  گا۔‘‘ میرے  اس جملے  پر آرٹسٹ جی تو ہنسنے  لگے  لیکن آشا نے  خلافِ توقع کوئی نوٹس نہیں  لیا اور برابر سنجیدگی سے  پھول کاڑھتی رہی۔ مجھے  قدرے  نا امیدی ہوئی۔ میں  نے  اپنے  ترکش سے  دوسرا تیر نکالا اور چلا دیا ’’ قبلہ آرٹسٹ جی ! میرا خیال تو یہی ہے  کہ ایک بلند قامت آرٹسٹ ہی اونچے  درجے  کی تخلیق کر سکتا ہے۔ یہی دیکھیے  نا۔۔۔‘‘ 
	یہ کہہ کر جب میں  نے  داد طلب نگاہوں  سے  آشا کی طرف دیکھا تو اس کا چہرہ زرد پڑ چکا تھا اور اس کے  ہاتھ سے  سوئی گر چکی تھی۔ 
٭٭٭




دوسری موت 

	آج خلافِ معمول ڈرائنگ روم میں  داخل ہوتے  ہی جوزف نے  اپنے  کمرے  کا جائزہ لیا، ڈرائنگ روم کا چوبی دروازہ جس پر ہلکے  آسمانی رنگ کا پینٹ چڑھا ہوتا تھا اس پر صلیب کے  نشان کو کسی نے  بے  طرح کھرچ دیا تھا،عقبی کھڑکی کے  دونوں  شیشوں  پر ہلکی ہلکی خراشیں  آ گئی تھیں،بستر پر سلوٹیں  پڑی تھیں او ر ارک کے  سفید تکیے  کے  غلاف پر جا بجا خون کے  سرخ سرخ دھبے  تھے۔ 
	ابھی وہ کچھ سوچ ہی رہا تھا کہ اسپرنگ کے  گدے  وار پلنگ کے  نیچے  سے  ایک کالے  رنگ کی بھیانک بلی جوزف کے  پیروں  کے  پاس آ کر لوٹنے  لگی، اس کے  کا ن کٹے  ہوئے  تھے او ر کانوں  کے  لٹکتے  ہوئے  حصوں  سے  خون کی بوندیں  ٹپک رہی تھیں۔ 
	جوزف جو اونچے  پورے  قد کا ایک وجیہ انسان تھا، ایک لمحے  کے  لیے  بلی کو اس عالم میں  دیکھ کر خوفزدہ ہو کر رہ گیا۔ اس نے  ہاتھوں  سے  صلیب کا نشان بناتے  ہوئے  سامنے  والے  چرچ کی طرف دیکھا جہاں  یسوع مسیح کا اسٹیچو کھڑا تھا جیسے  مسیح نے  جوزف کے  دل کی دھڑکنوں  کو قریب سے  سن لیا ہو۔ 
	اس نے  سلک کی دھلی دھلائی بش شرٹ اور ٹیری وول کی پتلون پہن رکھی تھی، اس کی بڑی بڑی غلافی آنکھوں  میں ایک عجیب طرح کی چمک تھی جنھیں  دیکھ کر یوں  لگتا تھا جیسے  سارے  جہاں  کی کلفتیں  اس کی آنکھوں  میں  بے  اختیار سمٹ آئی ہوں۔ وہ کھڑا کھڑا مریل سی بیمار بلی کو بغور دیکھتا رہا اور پھر وہ آپ ہی آپ بڑبڑایا : 
	’’خون کتنا ارزاں  ہوتا جا رہا ہے۔‘‘
	دیکھتے  ہی دیکھتے  آسمان پر سرمئی بادلوں  کے  قافلے  قطار اندر قطار دوڑنے  لگے۔ پھر اچانک تیز ہوائیں  چلنے  لگیں، ڈرائنگ روم کی کھڑکیوں  کے  شیشے  ہوا کے  طوفانی جھونکوں  کی تاب نہ لا کر ٹوٹ پھوٹ گئے۔ وہ کمرے  سے  ہوتا ہوا باغیچے  میں  پہنچا۔ ہری ہری گھاس مسلی ہوئی تھی، دیوار سے  لپٹی ہوئی انگور کی لانبی بیل بھی جگہ جگہ سے  ٹوٹ چکی تھی۔ 
	جوزف ایک سیدھا سادہ کرسچین تھا جس کی دل موہ لینے  والی شخصیت نے  اُسے  عام انسان سے  بہت اونچا کر دیا تھا۔ اسے  اپنی جنم بھومی پر ایسا ہی فخر تھا جیسے  کسی ماں  کو اپنے  لائق سپوت پر ہوتا ہے۔ اس کی زندگی میں  کئی طوفان آئے  تھے  لیکن اس کے  قدم کبھی نہیں  ڈگمگائے  تھے  لیکن پچھلے  دنوں  سے  طوفانی ہوائیں  چل رہی تھیں  اس کی نوعیت کچھ اور تھی، یوں  لگتا تھا جیسے  اس کے  اطراف زہریلی گیس کے  غبارے  اڑ رہے  ہوں، اسے  ان اڑنے  والے  غباروں  سے  نفرت تھی جن میں  انسانی زندگی کی حرارت سلب کرنے  کی پوری قوت تھی۔ 
	کیا سوچ رہے  ہو جوزف ؟ وہ دیکھو ! اس لانبی ڈاڑھی والے  بوڑھے  کی طرف جس کے  اطراف کئی نوجوان ہاتھ باندھے  مودبانہ انداز میں  کھڑے  ہیں۔ وہ تمھاری بیوی لوسی اور ننھے  اسٹیفن کے  لیے  زہر ہے، ایک ایسا زہر جو آہستہ آہستہ جسم میں  داخل ہو کر تمھیں  موت کے  غار کی طرف لے  جائے  گا۔ یہی بہتر ہے  کہ تم اپنی اس جنم بھومی کو چھوڑ دو۔‘‘
	جوزف کے  اندر کے  انسان نے  کہا ’’ نہیں  نہیں  ایسا کبھی نہیں  ہو سکتا، میں  اس بوڑھے  ابلیس کا گا گھونٹ دوں  گا۔ یہ لہلہاتے  ہوئے  خوب صورت کھیت گیہوں  کی نازک بالیاں  سر اونچا کیے  مجھے  پکار رہی ہیں۔ نہ جاؤ جوزف ! نہ جاؤ !‘‘
	’’ پاگل نہ بنو جوزف۔ تمھیں  اپنا نہیں  تو اپنے  بیٹے  اسٹیفن کا خیال رکھنا ہو گا، اس سرزمین پر تمھارا جینا اب دوبھر ہو گا، میری بات مانو جوزف یہاں  سے  بھاگ جاؤ۔‘‘
	پھر ایک منحوس دن ایسا ہولناک طوفان آیا کہ جوزف کے  قدم لڑکھڑا گئے، وہ لوسی کی آغوش میں  سر رکھ کر بچوں  کی طرح سسکیاں  بھر کر رونے  لگا۔ 
	’’ کیا لوسی ! سچ مچ ہمیں  اس جنم بھومی کو چھوڑنا پڑے  گا ؟‘‘
	’’ہاں  جوزف !‘‘
	جوزف چپ چاپ لوسی کے  چہرے  کو تکتا رہا، اس کی بلند چوڑی پیشانی پر آئی ہوئی تردد کی گہری لکیریں  صاف اس بات کی چغلی کھا رہی تھیں  کہ آج اس کی زندگی میں  ایک اہم موڑ آنے  والا ہے، اُس نے  کھڑکی سے  باہر جھانک کر دیکھا، نوجوان، بوڑھے  ابلیس کے  آگے  ابھی تک حلقہ بنائے  کھڑے  تھے۔ 
	صبح سے  پہلے  یہ گھر ہمیں  چھوڑ دینا چاہیے  جوزف، کل جیکب کی ساری فیملی بھی ہجرت کر چکی ہے۔‘‘ لوسی نے  درد بھری آواز میں  کہا۔ 
	اس بھرے  پرے  گھر کی ایک ایک چیز کو سنوارنے  کے  لیے  جوزف نے  جو محنت کی تھی اسے  یوں  چھوڑ کر جاتے  ہوئے  اسے  بڑے  دکھ کا احساس ہو رہا تھا۔ اس نے  آخری بار حسرت بھری نگاہوں  سے  اپنے  گھر کی طرف دیکھا اور اسٹیفن کو گود میں  اٹھائے  باہرسے  نکل پڑا۔ لوسی کے  ہاتھ میں  ایک چھوٹی سی اٹیچی تھی جس میں  کپڑوں  کے  علاوہ تھوڑے  بہت پیسے  بھی تھے۔ جب جوزف باغیچہ کے  پچھلے  حصے  سے  نکل کر سڑک کے  کنارے  پر آیا تو اس کا دل ڈوب گیا،اسے  اپنا ایک ایک قدم من من بھر وزنی لگ رہا تھا،لوسی بھی یوں  چل رہی تھی جیسے  اس کا سب کچھ لٹ چکا ہو۔ 
	فضا کے  ذرے  ذرے  پر سکوت طاری تھا، سامنے  سرو کے  لانبے  درختوں  پر پرندے  یوں  چپ چاپ بیٹھے  تھے  جیسے  انھیں  بھی اس افسانۂ غم سے  تعلق ہے۔ دوسرے  دن جب جوزف شرنارتھیوں  کے  کیمپ میں  داخل ہوا تو اس کی آنکھوں  میں  آنسو بھر آئے۔ لوسی بھی اداس اداس تھی اور ننھا اسٹیفن رو رہا تھا۔ ’’ ڈیڈی ! ہم یہاں  نہیں  رہیں  گے۔۔۔ وہ بنگلہ کہاں ہے  جہاں  ہم پہلے  رہا کرتے  تھے، وہ باغ۔۔۔ وہ پانی کا خوبصورت چشمہ۔۔۔ ہمیں  وہیں  لے  چلیے  ڈیڈی ! ہمیں  وہیں  لے  چلیے۔‘‘
	اسٹیفن وہ دیکھو اُس پار جو خوبصورت مکانات تعمیر ہو رہے  ہیں  نا وہ ہمارے  لیے  ہی بنائے  جا رہے  ہیں۔‘‘
	ننھے  اسٹیفن کی نگاہیں  اچانک مہاجر کالونی کی طرف پلٹیں  جہاں  باز آباد کاری کا کام تیزی سے  ہو رہا تھا۔ 
	اسٹیفن مچل سا گیا۔ ’’ ہم کل ہی یہاں  سے  نئے  مکان میں  منتقل ہو جائیں  گے۔ ڈیڈی ! یہاں  میرا دم گھٹا جا رہا ہے۔‘‘
	’’ ہاں  بیٹے  ضرور جائیں  گے۔‘‘
	’’ وہ دیکھو ڈیڈی دروازے  پر کون کھڑا ہے  ؟ اسٹیفن نے  دروازے  کی طرف اشارہ کرتے  ہوئے  کہا۔ 
	’’ وہ آدمی ہمارے  لیے  کھانا لایا ہے  بیٹے۔‘‘
	ہم بھکاری تھوڑی ہی ہیں  ڈیڈی جو وہ ہمارے  لیے  کھانا لے  کر آیا ہے۔‘‘ اسٹیفن نے  بڑی معصومیت سے  کہا۔ 
	’’ نہیں  بیٹے  ہم بھکاری کیوں  ہونے  چلے، آج ہم پناہ گزیں  کے  نام سے  یاد کیے  جاتے  ہیں  نا اس لیے  وہ آدمی ہمارے  لیے  کھانا لے  آیا ہے او ر کل جب ہم سروس سے  لگ جائیں  گے  تو خود پکا لیا کریں  گے۔۔۔‘‘ یہ کہہ کر جوزف نے  اُس آدمی کے  ہاتھ سے  کھانے  کے  برتن لے  لیے  جو اسٹیفن کی باتیں  سن کر مسکرا رہا تھا، اس کی آنکھوں  میں  آنسو امنڈ آئے  تھے۔ 
	وہ جوزف کے  ہاتھ میں  کھانے  کے  برتن تھما کر آگے  بڑھ گیا۔ جب چلا گیا تو جوزف نے  لوسی کو آواز دی، لوسی دھیرے  سے  اٹھ کر جوزف کے  برابر بیٹھ گئی۔ اسٹیفن بھی مسکراتا ہوا لوسی کی گود میں  آ بیٹھا۔ جوزف نے  جب پہلا نوالہ اٹھایا تو اسٹیفن نے  منہ کھول کر کہا۔ ’’ ڈیڈی پہلے  ہم بعد میں  آپ‘‘ جب وہ تینوں  سیر ہو کر کھا چکے  تو لوسی نے  اسٹیفن کو اپنے  بستر پر لا کر سلا دیا، جب وہ میٹھی نیند سو گیا تو لوسی نے  جوزف سے  کہا۔ ’’ ذرا آسمان کی طرف تو دیکھو۔‘‘ جوزف نے  آگے  بڑھ کر آسمان کی طرف دیکھا، درمیانی تاریخوں  کا روشن چاند آسمان کے  اوپر اٹھتا ہی چلا جا رہا تھا اور دودھیا چاندنی مہاجر کالونی کا احاطہ کیے  ہوئے  تھی۔ اچانک اسے  یوں  محسوس ہوا جیسے  کوئی شے  اس کے  پیروں  سے  لپٹ گئی ہے  اس کے  منہ سے  ایک بھیانک چیخ نکل گئی، اس کے  قریب ہی کٹے  کانوں  والی کالی بلی کانپتی ہوئی کھڑی تھی ! 
٭٭٭



کتبہ

	بات صرف اتنی تھی کہ ایک بہت بڑے  شاعر کی قبر کتبے  سے  محروم تھی،اس سلسلے  میں  ایک کمیٹی بنائی گئی اور جب کتبے  کی تجویز منظور ہو گئی تو کنوینر نے  خالی نگاہوں  سے  مجمع کی طرف دیکھا، لوگ آہستہ آہستہ کھسک رہے  تھے۔ 
	’’ کتبے  کے  لیے  پیسہ چاہیے۔ ‘
	’’ بالکل چاہیے  صاحب! بھلا بغیر پیسے  کے  کہیں  کتبہ بھی تیار ہوا ہے  ؟‘‘
	’’ لیکن سوال صلیب بدوش ہونے  کا ہے۔‘‘
	’’ بھلے  مانس سیدھی زبان میں  کیوں  بات نہیں  کرتے۔‘‘
	’’ ہاں  بھئی ! ہماری زبان جب تک ادق رہے  گی بیل منڈھے  نہیں  چڑھے  گی۔‘‘
	’’ بیل چڑھانے  کے  لیے  پانی بھی تو چاہیے۔‘‘
	’’ پانی کی ہمارے  دیس میں  کیا کمی ہے۔‘‘
	’’ آپ کا مطلب سیلاب سے  ہے  نا ؟‘‘
	’’ ساتھیو ! جس مقصد کے  لیے  ہم جمع ہوئے  ہیں  وہ پورا ہوتا دکھا ئی نہیں  دیتا۔ ‘
	’’ یقیناً پورا ہو گا جی۔۔۔ آپ کام تو شروع کروا دیں۔۔۔‘‘
	’’ لیکن سوال تو پیسوں  کا ہے، افسوس کہ ایک ایسے  دور میں  جب کہ قبریں  مٹ رہی ہیں۔۔۔‘‘
	’’ تو مٹا کریں۔‘‘
	’’ کیا بک رہے  ہو۔‘‘
	’’تمھیں  یہاں  کس نے  بلایا ہے۔۔۔ ؟‘‘
	’’ میں  بنفسِ نفیس آنے  کا عادی ہوں، میں  صرف یہ پوچھنا چاہتا ہوں، ’’ اتنے  برس کے  بعد کتبے  کا خیال کیوں  آیا، پھر ایسی صورت میں  جب کہ شاعر نے  مرنے  سے  پہلے  وصیت کی تھی کہ اُس کی قبر پر کسی قسم کا کتبہ نہ ہو۔‘‘
	’’ شاعر مرتا کب ہے، وہ تو مرمر کر جیتا ہے۔‘‘
	’’ کتبہ یقینی لگے  گا ؟‘‘
	’’ بالکل بجا۔‘‘
	’’ شاعر کی قبر کہاں  ہے  ؟‘‘
	’’قبرستان میں۔‘‘
	’’عجیب بہروپیوں  سے  سابقہ پڑا ہے۔‘‘
	’’ قبر تو ظاہر ہے  قبرستان ہی میں  ہو گی، میں  یہ جاننا چاہتا تھا کہ قبر کس محلے  کے  قبرستان میں  واقع ہے  ؟‘‘
	’ ’ حیف کیا زمانہ آ گیا کہ لوگ مشہور شاعر کے  مدفن سے  واقف نہیں۔‘‘
	’’ اسی لیے  تو کتبے  کی ضرورت ہے۔‘‘
	’’ اتنی دیر سے  بحث ہو رہی ہے  کیا شام کی چائے  نہیں  ملے  گی۔۔۔ ؟‘‘
	’’ ضرور ملے  گی صاحب۔‘‘
	’’ کیا تم نے  چاند دیکھا ہے۔۔۔ ؟‘‘
	’ ’ ہاں  بھئی ! دیکھا ہے۔۔۔ بالکل الٹا ہو کر رہ گیا ہے۔۔۔‘‘
	’’ یہ شگون اچھا نہیں  ہے۔‘‘
	’’ ذرا یہاں  سے  کھسک جاؤ۔۔۔ یہ بڑے  وہمی لوگ ہیں۔‘‘
	’’ کیا روزی سے  ملاقات ہوئی تھی ؟‘‘
	’’ہوئی تو تھی۔‘‘
	’’ تو پھر کیا کہا اس نے  ؟‘‘
	’’ کورٹ شپ کو ابھی لانگ ہونا چاہیے۔‘‘ 
	’’ ساتھیو ! کتبے  کی بات تو ادھوری رہ گئی۔۔۔‘‘
	’’وہ بات جو طے  ہو چکی ہے  وہ ادھوری کس طرح رہ سکتی ہے  ؟‘‘
	’’ تو کل سے  کام شروع کروا دیں۔‘‘
	’’ بالکل۔۔۔ یقیناً۔۔۔‘‘
	’’ ذرا ٹھہرئیے  قبر کی شناخت کون کرے  گا۔۔۔ ؟‘‘
	’’ ہاں  بھئی ! یہ کتبے  سے  زیادہ اہم سوال ہے۔۔۔ کہیں  ایسا نہ ہو کہ کسی غریب ادیب کی قبر پر ہمارے  شاعر کا کتبہ چڑھا دیا جائے۔۔۔‘‘
	ساتھیو! یہ مسئلہ بھی حل ہو جائے  گا، ہماری محفل میں  علامہ برکت بھی تو ہیں، وہ ان کے  جنم جنم کے  ساتھی تھے۔‘‘
	’’ یار خالی پیٹ میں  چائے  زہر کی طرح چبھ رہی ہے۔‘‘
	’’ گھر سے  کھا کر کیوں  نہیں  آتے  ؟‘‘
	’’ جی نہیں  چاہا۔‘‘
	’’ اب یہاں سے  کہاں  چلیں  گے۔‘‘
	’’فردوس‘‘
	’’ وہاں  کیا کام ہے  ؟‘‘
	’ ’ مجھے  ایک عزیز سے  ملنا ہے۔‘‘
	’’ کیا میں  بھی تمھارے  ساتھ چل سکتا ہوں  ‘‘
	’’ اگر اس طرح ایک کے  پیچھے  ایک سب ہی باہر نکل جائیں  تو یہاں  کون رہے  گا ؟‘‘
	’’تم ا س کی فکر نہ کرو،یہاں  کافی لوگ ہیں، ہر آدمی ہماری طرح تھوڑا ہی ہوتا ہے  ؟‘‘
	’’ آدمی بہر حال آدمی ہوتا ہے۔‘‘
	’’ چلو، اچھا ہوا ہم انسان ہونے  سے  بال بال بچ گئے۔‘‘
	’’ یہ لوگ تو صرف چائے  ہی پر ٹرخا رہے  ہیں۔۔۔‘‘
	’’ کیا کھانا بھی تناول فرمانے  کا ارادہ ہے۔۔۔ ؟‘‘
	’’وہ برآمدے  میں  کون صاحب کھڑے  ہیں۔۔۔ ؟‘‘
	’’ کوئی بھی ہو گا یار ! میری چائے  ٹھنڈی ہو رہی ہے۔۔۔‘‘
	’’ تمھیں  چائے  کی پڑی ہے، مجھے  گھر جلد لوٹنا ہے، محلے  کی فضا خراب ہے۔‘‘
	’’ موسم بھی خراب ہے۔‘‘
	’’ ساتھیو ! میں  نے  آپ کا بہت وقت لیا خدا کا شکر ہے  کہ یہ مسئلہ بخیر و خوبی حل ہو گیا۔‘‘
	دوسرے  دن لوگوں  نے  دیکھا۔۔۔ برسوں  بعد شاعر کی قبر پھول سے  لدی ہوئی تھی، اطراف میں  لوہے  کی رنگین جالی لگوا دی گئی تھی اور سنگ مرمر کا صاف و شفاف کتبہ سر اونچا کیے  کھڑا تھا۔۔۔ لیکن سب سے  عجیب بات یہ تھی کہ شاعرِ مرحوم کے  پہلو میں  دفنائے  ہوئے  ایک آدمی کی قبر کا کتبہ غائب تھا۔۔۔ ! 
٭٭٭




گلاب اور صلیب


	آج بھی نکڑسے  لاؤڈ اسپیکرکی کریہہ آواز بد دستور آ رہی تھی اور وہ آواز کے  اس جادو سے  کچھ ایسا بے  خبر بھی نہیں  تھا، وہ جانتا تھا کہ آواز کے  تصادم سے  کبھی کلیاں  کھِل اٹھتی ہیں او ر کبھی آگ کے  شعلے۔ 
	’’ یہ سب بکواس ہے۔‘‘ وہ جیسے  منہ ہی منہ میں  بڑبڑایا۔ 
	اُس نے  اپنے  نوکر کو آواز دی ’’ رحیم ! رحیم!‘‘
	مگر اس کی آواز گھر کی دیواروں  سے  ٹکرا کر چپ ہو گئی، پھر اُس نے  نوکر کو پکارنے  کی کوشش نہیں  کی۔ 
	اب بازار کی دوکانوں  کی پیشانیوں  پر برقی قمقمے  جگمگا کر اُسے  رات کی شروعات کا پتہ دے  رہے  تھے، اس نے  ڈرائنگ روم کی کھلی ہوئی کھڑکی میں  سے  جھانک کر دیکھا۔ ’’ میٹرو‘‘ کا بوڑھا بیرا ہاتھ میں  چائے  کی ٹرے  سنبھالے  رحیم کے  ساتھ آہستہ آہستہ سڑک پار کر رہا تھا۔ 
 	وہ رحیم کی سمجھ داری کا قائل ہو کر رہ گیا، وہ آواز کی اہمیت کو سمجھتا ہے۔ 
	وہ اچانک کرسی سے  اٹھ کھڑا ہوا، کوئی خاص بات نہ ہوتے  ہوئے  بھی آج اُس کا موڈ کچھ عجیب و غریب تھا، اسے  اس بات کا شدید احساس تھا کہ گھر سے  باہر نکلنے  پراس کا دل کہیں  بھی بہل نہ سکے  گا۔ 
	اس کے  ذہن میں  خیال آیا کہ اشفاق کے  ہاں  جانا چاہیے، اشفاق جو اس کا یار تھا، مگر اس نے  سوچا، اشفاق زندگی کے  پیچ و خم میں  کچھ ایسا الجھا ہوا رہتا ہے  کہ کبھی کبھار یہ پتہ بھی نہیں  چلتا کہ زندگی کے  نکیلے  تاروں  پر وہ چل رہا ہے  یا زندگی خود ان تاروں  پر رقص کناں  ہے۔ 
- - -
	اس نے  بار میں  داخل ہو کر کرسی سنبھالی بھی نہ تھی کہ اشفاق آ گیا۔ 
	’’ کیا پیو گے  ؟‘‘
	’’ بئیر۔‘‘
	’’کیا بچوں  کی طرح بئیر پیتے  ہو۔‘‘
	’’ گرما میں  لکر بیوقوف ہی پیتے  ہیں۔‘‘
	’’  یہ کیوں  نہیں کہتے  کہ شراب پینے  کی سکت نہیں  ہے۔‘‘
	اس پر وہ بجائے  خفا ہونے  کے  دھیرے  سے  کہا ’’ بات کچھ ایسی ہے  یار تم عیش کر سکتے  ہو۔‘‘
	پہلے  اس نے  ادھر ادھر چوروں  کی طرح دیکھا۔ 
	’’ کسے  دیکھ رہے  ہو‘‘ اس نے  بے  تابی سے  پوچھا۔ 
	’’منیجر کو‘‘ اشفاق نے  دھیمے  لہجے  میں  کہا۔ 
	’’ کیا اس کے  بھی کچھ باقی ہیں  ؟‘‘
	’’ نہیں  یار ! تیرا ذہن تو ہمیشہ ادھر ہی جاتا ہے، میں  بیرے  کو دیکھ رہا ہوں ‘‘۔ وہ جھلا اٹھا۔ 
	’’ بیرا تو سامنے  والے  ٹیبل کے  پاس کھڑا ہے۔‘‘
	’’ بیرا‘‘ اس نے  آواز دی۔ 
	’’ منا تو وہی سوامی ہے  نہ جو کبھی۔۔۔‘‘
	’’ ہاں  صاحب ! وہاں  آنا تو آپ نے  چھوڑ ہی دیا ہے۔‘‘
	’’ اب وہاں  کیا دھرا ہے  ! اچھا خاصا خالی گلاس تولا میری جان۔‘‘
	پھر ایک بار اس نے  ادھر ادھر نظریں  دوڑائیں  بالکل اسی انداز میں  جیسے  ابھی کوئی شعبدہ دکھلانے  والا ہو۔ 
	پھر اس نے  دیکھا۔ اشفاق نے  دھیرے  سے  جو سیال شے  گلاس میں  انڈیلی وہ اسکاچ نہیں  ٹھرا تھا۔ 
	’’ عجیب آدمی ہو، بئیر پیو بئیر‘‘ اُس نے  اداس لہجے  میں  کہا۔ 
	مگر وہ ٹھرا اس انداز میں  پیتا رہا جیسے  وہسکی پی رہا ہو۔ 
	’’ خدا نے  کرے  کہ تم پر کبھی ایسا وقت آئے۔‘‘ اس نے  ایک تلخ گھونٹ چڑھاتے  ہوئے  کہا۔ 
	یہ الفاظ اُس آدمی نے  کہے  تھے  جو کبھی جانی وا کر، جان ہیگ اور کم سے  کم بلیک نائٹ سے  نیچے  نہیں  اترتا تھا اور جس نے۔۔۔ خیر ! جانے  دیجیے  قصہ طولانی ہے۔ 
	’’ ارے  کہاں چلے  ٹھیرو بھی۔۔۔ ارے  اشفاق، اشفاق کے  بچے  ! 
- - -
	اور پھر وہ شہر کی سلگتی ہوئی شاہراہوں  پر تنہا بھٹکنے  لگا، سڑک پر ایک نوجوان ہا کر چیخ رہا تھا۔ ’’ مارٹن لوتھر کنگ پر کسی نے  گولی چلا دی، لوتھر کنگ مارے  گئے۔‘‘
	’’ گویا بدی نیکی پر غالب آ گئی، چلو چھٹی ہوئی۔‘‘
	چلتے  چلتے  ایک نوجوان نے  کندھے  ا چکاتے  ہوئے  دوسرے  نوجوان سے  پوچھا :
	’’ یہ کنگ لوتھر کیسا آدمی تھا۔‘‘
	کالا سیاہ فام تھا، تم چا ہو تو اسے  نیگرو بھی کہہ سکتے  ہو۔‘‘
	’’ میرے  چاہنے  نہ چاہنے  سے  کیا ہوتا ہے  جب کہ وہ تھا ہی غالباً نیگرو۔‘‘
	’’ اس پر کس نے  گولی چلائی ؟‘‘
	’’ ایک گورے  نے۔‘‘
	’’ اسے  سچ کی قیمت ادا کرنی پڑی۔‘‘
	وہ رات دیر گئے  جب گھر پہنچا تو اسے  یہ دیکھ کر حیرانی ہوئی کہ اشفاق اس کے  ڈرائنگ روم میں  بیٹھا شراب پی رہا تھا۔ 
	’ ’ اچھا ہوا تم آ گئے، ابھی بوتل میں  تھوڑی سی بچی ہے، یہ لو اسے  چڑھا لو۔ 
	’’ اسکاچ ہے  اسکاچ ! اس نے  پیگ آگے  بڑھاتے  ہوئے  کہا۔ 
	’’  ابھی تھوڑی دیر پہلے  کوئی اخبار والا چھوکرا چیخ رہا تھا کہ کوئی بڑا آدمی مرگیا ہے  ؟‘‘
	’’ ہاں  کنگ لوتھر کا قتل ہو گیا، کسی نے  اس پر گولی چلا دی۔‘‘
	’’ یار ! ہم بھی کس دور میں  پیدا ہوئے  ! ایسا لگتا ہے  جیسے  ہم خود اپنی نعشوں  کو آپ دفن کریں  گے، پتہ نہیں  مسیح کو ابھی کتنی بار صلیب پر چڑھنا ہو گا۔‘‘ اس کے  آگے  وہ کچھ کہہ نہ سکا۔ 
	وہ وہسکی کا پیگ اٹھا کر جب پینے  لگا تو آج اُسے  پہلی بار یوں  لگا جیسے  وہ شراب نہیں  خون پی رہا ہو۔ 
٭٭٭




تیسرا ٹکٹ 

	’’ یہ بچہ کس کا ہے  ؟ یہ بچہ کس کا ہے  ؟‘‘ ہجوم کو چیرتی ہوئی ایک بھاری بھرکم آواز نے  اُس کے  قدم روک لیے، اُس نے  پلٹ کر اپنے  بیوی کی طرف دیکھا،لیکن اس کا چہرہ رد عمل سے  بالکل خالی تھا۔ 
	ہجوم جس تیزی سے  بڑھتا جا رہا تھا اسی تیزی سے  گھٹتا بھی جا رہا تھا،ایک زمانے  کے  بعد وہ اپنی بیوی کے  ساتھ باہر نکلا تھا تھوڑی سی خوشیاں  سمیٹنے  کے  لیے، ان دونوں  نے  ایک چھوٹا موٹاسا تفریحی پروگرام بنایا تھا کسی اچھے  سے  ہوٹل میں  کھانا کھانا اور پکچر دیکھنا۔ 
	آدمی جب راستہ طے  کرتا ہے  تو کبھی کبھار اس کے  پاؤں  تلے  کنکر آ جاتے  ہیں  جنھیں  ٹھوکر لگا کر وہ آگے  بڑھ جاتا ہے۔ 
	اس کی بیوی نے  کنکھیوں  سے  اس کے  چہرے  کی طرف دیکھا اور دل ہی دل میں  اطمینان کرتی ہوئی وہ قدموں  کی ایک ایک چاپ کو گننے  لگی لیکن وہ اندر ہی اندر جیسے  کچھ سوچ رہی تھی۔ 
	’’ کھانا کہاں او ر کس ہوٹل میں  کھائیں گے  ؟‘‘ اس کے  شوہر نے  خاموشی کو توڑتے  ہوئے  کہا۔ 
	’’کسی بھی ہوٹل میں۔‘‘
	بیوی کے  اس نپے  تلے  جواب کے  بعد اسے  آگے  کچھ کہنے  کی ہمت نہ ہوئی، وہ بغیر کچھ سوچے  سمجھے  اطمینان سے  سامنے  والے  ریستوران میں  داخل ہوا۔ 
	ہوٹل میں  کئی کیبن تھے او ر بیشتر کیبن خالی تھے، کیبن سے  پردہ اٹھا کر اس نے  رومال سے  کرسیوں  کی گرد صاف کی اور اپنی بیوی کے  سامنے  مینو رکھ کر ایک سگریٹ سلگائی۔ 
	’’ آپ نے  ہوٹل کا انتخاب کیا بھی تو۔۔۔‘‘
	’’ تم ہی نے  تو کہا تھا نا کہ کسی بھی ریستوراں  میں  کھانا کھالیں  گے۔‘‘
	’’ کہا تو تھا مگر گھر سے  نکلتے  وقت ہمارے  ذہن میں  کسی اچھے  ریستوراں  کا خاکہ تھا۔‘‘
	’’ انسان کی سوچ لا محدود ہے او ر خاکے  تو مٹتے  ہی رہتے  ہیں۔‘‘
	’’ آپ مجھے  بور کر رہے  ہیں، یہ ہوٹل ہے  ؟ دیکھیے  مینو پر بھی چائے  کے  دھبے  ہیں  ؟‘‘
	’’ ہماری طرح کسی دل جلے  نے  مینو دیکھنے  کے  بعد اپنی حیثیت کو پہچان کر شاید اس پر چائے  انڈیل دی ہو۔ 
	بات آگے  بڑھنے  سے  پہلے  دیو ہیکل ویٹر نے  کیبن میں  داخل ہو کر ایک دیوار سی کھڑی کر دی۔ اُس کی بیوی نے  پھر ایک بار اپنے  شوہر کی طرف دیکھا لیکن وہ چپ چاپ بیٹھا تھا جیسے  وہ ویٹر سے  خائف ہو گیا ہو۔ 
	اُسے  تھوڑی دیر پہلے  کا ایک واقعہ بے  طرح ستا رہا تھا، ایک نامعلوم سی خلش، ایک بے  نام سی چبھن اسے  پریشان کیے  ہوئے  تھی۔ ہوا یوں  تھا کہ اس کا ایک دوست جس سے  اس نے  مدتوں  پہلے  کچھ روپے  ادھار لیے  تھے  جسے  وہ عمداً بھولے  ہوئے  تھا آج اتفاقاً اس کے  ہاں آ گیا تھا، اس کا دوست لمبی چوڑی باتیں  کیے  جا رہا تھا لیکن اس کی باتوں  سے  اندازہ ہوتا تھا کہ وہ آگے  کچھ کہنا چاہتا ہے او ر اس ایک بات کو اگلنے  کے  لیے  اسے  سینکڑوں  غیر ضروری باتیں  کرنی پڑ رہی ہیں۔ جب باتوں  کا ذخیرہ ختم ہو گیا تو اس نے  بجائے  رخصت ہونے  کے  خالی خالی نگاہوں  سے  اسے  دیکھا تھا۔ 
	اُس کے  دوست سے  کہیں  زیادہ آج وہ اضطراری کیفیت سے  دوچا ر تھا، وہ چاہتا تھا کہ اس کادوست کچھ کہے  مگر وہ کچھ نہیں  کہہ رہا تھا۔ پھر پتہ نہیں  اس کی زبان پر تالا کس طرح کھل گیا۔ ’’مجھے  کچھ روپوں  کی ضرورت ہے، کل پر سوں  لوٹا دوں  گا۔‘‘
	وہ اطمینان سے  اپنے  ساتھی کا محاسبہ کرنے  لگا، وہ اپنے  دوست کا مقروض ہے،شاید اس لیے  وہ اس بہانے  پیسے  لینا چاہتا ہے، وہ صاف صاف بھی تو کہہ سکتا تھا کہ یار تم میرے  مقروض ہو، میں  نے  عین آڑے  وقت میں  کچھ روپے  دیے  تھے، اب تم میرے  پیسے  لوٹا دو، تم بھول گئے  ہو لیکن میں  نے  اُسے  نہیں  بھلایا ہے۔ 
	’’ پیسے  لینے  والا اکثر بھول جاتا ہے  لیکن جس آدمی کی جیب سے  پیسے  نکلتے  ہیں  وہ اس منظر کو کبھی نہیں  بھول سکتا۔‘‘
	وہ اس طرح کی ساری باتیں  اپنے  دوست کی زبان سے  سننا چاہتا تھا مگر معاملہ اس کے  بالکل برعکس تھا، اُس نے  اپنا مدعا دہرایا بھی نہ تھا۔ 
	’’ یار کچھ عجیب کڑکی ہے، یقین جانو میرے  ہاں صرف سوا روپیہ ہے، کل پرسوں  تک تو تمھارے  ہاں  بھی کچھ روپے  آ ہی جائیں  گے، مناسب سمجھو تو ایک روپیہ ہی رکھ لو۔‘‘
	شاید اسے  یہ تجویز پسند نہ آئی، اس لیے  اُس نے  بدقت تمام کہا۔ ’’ ایک روپیہ لے  کر میں  کیا کروں  گا ؟ رہنے  دو شاید یہ پیسے  تمھارے  کسی کام آ جائیں۔‘‘
	’’ کام تو میرے  بھی نہیں  آئیں  گے۔‘‘
	’’ تو پھر وہ روپیہ ہی لا دو۔‘‘
	دفعتاً کھڑکی سے  ایک سایہ ابھرا اور وہ اندر چلا گیا۔ دو منٹ بعد جب وہ لوٹا تو اس کے  ہاتھ میں  ایک روپیہ بھی نہیں  تھا اور وہ گھگھیاتے  ہوئے  اپنے  دوست سے  کہہ رہا تھا ’’ اس روپے  کو شاید جیب سے  میری بیوی نے  نکال لیا ہے، نہیں  نہیں  میں  بھول رہا ہوں، گھر آتے  ہی وہ روپیہ میں  نے  اسے  دے  دیا تھا شاید خرچ میں  آ گیا ہو۔ 
	’’ عجیب کرب، بے  چارگی، انتشار سے  گزر رہے  ہیں  ہم لوگ اور گنوار پن کایہ عالم ہے  کہ ہم جھوٹ بھی سلیقے  سے  نہیں  کہہ سکتے۔ یہ کہہ کر وہ جیسے  اس کے  منہ پر طمانچہ مارکر چلا گیا۔ 
	’’ کیا سوچ رہے  ہیں  آپ، چائے  ٹھنڈی ہو چکی ہے۔‘‘
	جیسے  وہ خواب سے  چونکا۔ مگر وہ کھانا۔‘‘
	’’ کھانا وانا میں  نے  نہیں  منگوایا۔‘‘
	’’ کیوں  ؟‘‘
	’’ بس یوں  ہی۔‘‘
	’’ کوئی دوسرا ہوٹل دیکھیں۔‘‘
	’’ دوسرا بھی ایسا ہی ہو گا۔‘‘
	’’ یہ تو کوئی بات نہ ہوئی۔‘‘
	’’ اب رہنے  بھی دیجیے۔‘‘
	ہوٹل کے  سارے  کیبن لوگوں  سے  بھرے  ہوئے  تھے، صحن میں  چند لوگ یا تو چائے  کی چسکیاں  لے  رہے  تھے  یا سموسے  کھا رہے  تھے، کچھ لوگ آج کے  مسائل پر فاضلانہ انداز میں  باتیں  کیے  جا رہے  تھے۔ 
	’’تیسری جنگ چھڑ گئی تو کیا ہو گا ؟‘‘
	’’ سب مر جائیں  گے۔‘‘
	’’ تو کیا اب جی رہے  ہیں  ؟‘‘
	’’ جی تو رہے  ہیں او ر ساتھ ساتھ سموسے  بھی کھا رہے  ہیں،آئے  تو تھے  کچھ اور ہی ارادے  سے۔‘‘
	’’ سب لوگ ہنسنے  لگے۔‘‘
	اُس کی بیوی نے  اپنے  شوہر کو کھویا کھویا سا دیکھ کر طنز بھرے  انداز میں  کہا۔ ’’ آپ کا سا ڈل آدمی میں  نے  شاید ہی دیکھا ہو، دیکھو ! لوگ باتیں  بھی کر رہے  ہیں او ر آپ ہیں  کہ بت بنے  بیٹھے  ہیں۔‘‘
	اُس نے  اپنی بیوی کے  اس طنز کا کوئی جواب نہیں  دیا اور اٹھ کھڑا ہوا۔ اب وہ دونوں  تیز تیز قدم ڈالتے  پروگرام کے  مطابق سنیما ہاؤس جا رہے  تھے۔ شام کے  ڈھلتے  ہی بڑے  بازار کی رونق میں  اضافہ ہو گیا تھا، نئے  نئے  ماڈل کی موٹریں  تیزی سے  سڑک کے  سینے  پر دوڑ رہی تھیں او ر لوگ باگ مختلف دوکانوں  میں  گھسے  ہوئے  شاپنگ کر رہے  تھے، کچھ ایسے  بھی تھے  جو حسرت سے  دوکان کے  چمکتے  ہوئے  شیشوں  میں  اپنے  عکس ہی کو دیکھ کر مسکراتے  ہوئے  آگے  بڑھ رہے  تھے او ر بعض سجی سجائی دوکانوں  کی مختلف چیزوں  کو الٹ پلٹ کر یوں  ہی دیکھ رہے  تھے  جیسے  وہ یہاں  واقعی کچھ خریدنے  ہی کے  خیال سے  آئے  ہوں۔ 
	سنیما ہاؤس ابھی کافی دور تھا اور ہر بس اسٹاپ پر ایک لمبا سا کیو لگا ہوا تھا، کیو کی الجھن سے  بچنے  کے  لیے  وہ پیدل ہی جا رہے  تھے، وہ چاہتے  تو ٹیکسی بھی لے  سکتے  تھے  لیکن پتہ نہیں  ان دونوں  کو پیدل چلنے  میں  کس قسم کی لذت کا احساس ہو رہا تھا۔ 
	لیکن بڑی سڑک پار کرنے  کے  بعد اب آپ کو ٹیکسی کا خیال آیا، یہ بات تو آپ کو پہلے  ہی کہنی چاہیے  تھی۔‘‘
	’’ میں  اب تک یہی سمجھتا رہا کہ تم پیدل چلنے  کے  موڈ میں  ہو۔‘‘
	’’ آپ کی شخصیت ہی کچھ عجیب سی ہے، وہ بات جو کسی کے  ذہن میں  نہیں  آتی پتہ نہیں  کس طرح آپ کے  ذہن میں  آ جاتی ہے  ؟ 
	’’ یہی تو میری انفرادیت ہے  ؟
	وہ اس کٹیلے  جملے  کو جیسے  پی گیا۔ 
	اب وہ دونوں  پھر چپ چاپ سڑک سے  گزر رہے  تھے۔ 
	’’ مجھے  معاف کیجیے  کبھی کبھی مجھ سے  گستاخی ہو جاتی ہے او ر آپ بھی چپ چاپ میری باتوں  کو پی جاتے  ہیں، آپ مجھے  غلطی پر ٹوکتے  بھی تو نہیں۔ 
	اب وہ سنیما کے  احاطے  میں  داخل ہو چکے  تھے، وہ پکچر جس کے  ارادے  سے  وہ یہاں  آئے  تھے  وہ کل ہی جا چکی تھی اور اس کی جگہ ایک دوسری نئی فلم کا بورڈ سنیما کے  گیٹ پر لٹکا ہوا تھا۔ پکچر غالباً ابھی ابھی شروع ہوئی تھی، اس کی بیوی نے  بکنگ ونڈو کے  قریب پہنچ کر فرسٹ کلاس کے  تین ٹکٹ خریدے۔ 
	’ یہ دو کے  بجائے  تم نے  تین ٹکٹ کیوں  خریدے ‘‘ اس کے  شوہر نے  حیرانی سے  پوچھا۔ 
	’’ یہ تیسرا ٹکٹ میں  نے  منے  کے  لیے  لیا ہے  جو کبھی ہمارے  ساتھ پکچر دیکھا کرتا تھا، کم از کم ہمیں  یہ احساس تو رہے  کہ وہ آج بھی ہماری ہر چھوٹی سی چھوٹی خوشی میں  شامل ہے۔‘‘
	یہ کہہ کر اس نے  اپنے  شوہر کی طرف دیکھا جس کی آنکھوں  کی خلاؤں  میں  عجیب سی اداسی تیر رہی تھی۔ 
٭٭٭




سائے  کا سفر 



	سہ پہر کی ساعتیں  تیزی سے  شام کے  دھندلکے  میں  تبدیل ہو رہی تھیں او ر فضا میں  ایک سوگوار سی اداسی رچی بسی تھی۔ پوسٹ مین ابھی تک نہیں آیا تھا۔ وہ بڑی بے  چینی سے  برآمدے  میں  ٹہل رہا تھا۔ گذشتہ ایک ہفتے  سے  وہ خط کے  انتظار میں  اپنی سدھ بدھ کھو چکا تھا، آج اسے  احساس ہو رہا تھا کہ اگر خط نہ آئے  تو وہ مر جائے  گا۔ 
	اس نے  جیب سے  گولڈ فلیک کی ڈبیہ نکالی اور سگریٹ سلگا کر دھوئیں  کے  مرغولے  بناتا رہا، اُس کے  چہرے  پر کرب و انتشار کی گہری لکیریں  یوں  نمایاں  تھیں  جیسے  وہ غم و اندوہ کی سلگتی ہوئی بھٹی سے  ابھی ابھی باہر نکلا ہو۔ 
	ذرا سی آہٹ پر اسے  پوسٹ مین کا گمان ہوتا تھا، کسی نے  سائیکل چلاتے  ہوئے  گھنٹی بجائی اور وہ دوڑتا ہوا دروازے  تک آیا لیکن وہاں  کوئی ناٹے  قد کا آدمی کسی احمد رضا کا پتہ پوچھ رہا تھا۔ 
	اس کے  منہ میں  ابھی تک سگریٹ جل رہی تھی،سگریٹ کی آخری پور کو منہ میں  دبائے  وہ ادھر ادھر بے  معنی انداز میں  ٹہل رہا تھا۔ جب اس کے  ہونٹوں  سے  سگریٹ کا آخری حصہ بے  طرح چمٹ گیا تو اسے  احساس ہوا کہ اس کے  ہونٹ لحظہ بہ لحظہ جل رہے  ہیں، اس نے  جھلا کر سگریٹ باہر پھینک دی اور ایک تازہ سگریٹ جلا کر اسی طرح ٹہلنے  لگا۔ 
	دور سے  خاکی وردی پہنے  کوئی بوڑھا ایک زنگ آلود سائیکل پر چڑھا اس کی طرف آ رہا تھا، وہ دور سے  کسی وظیفہ یاب فوجی کی طرح لگ رہا تھا۔ 
	اُس نے  سوچا، شاید آج بوڑھے  کو شام کی ڈاک تقسیم کرنے  میں  دیر ہو گئی ہو،جیسے  جیسے  وہ قریب آ رہا تھا اس کا دل ایک انجانے  خوف سے  دھڑک رہا تھا۔ 
	پھر اچانک اسے  یوں  لگا جیسے  خاکی وردی میں  ملبوس بوڑھا پوسٹ مین کا روپ دھارے  اس کے  دروازے  پر کھڑا ہے۔ 
	’’ پوسٹ مین۔‘‘ کسی نے  آواز دی۔ 
	وہ تیزی سے  سیڑھیاں  پھلانگتا ہوا دروازے  کے  قریب آیا، اس دوران پوسٹ مین خط پھینک کر آگے  جا چکا تھا۔ 
	اب اس کے  پیروں  کے  نزدیک ایک پتلا لفافہ پڑا تھا۔ 
	اس نے  کانپتے  ہاتھوں  سے  لفافہ چاک کیا۔ 
	’’ سالگرہ مبارک ہو‘‘  	’’ عرشی‘‘
	تو گویا آج اس کا برتھ ڈے  ہے  ؟ ! وہ منہ ہی منہ میں  بڑبڑایا۔ 
	اُس کے  ہونٹوں  پر تلخ مسکراہٹ بکھر گئی، اس کے  ذہن کے  سارے  دریچے  ایک ایک کر کے  کھلنے  لگے۔ 
	کسی وقت وہ اپنا برتھ ڈے  بڑے  شاندار انداز میں  منایا کرتا تھا، اس کے  وہ قریبی دوست احباب، وہ لڑکیاں  جن کا قرب اسے  حاصل تھا ہر سال یکجا ہوتی تھیں۔ 
	لیکن وقت کے  ناگ کو ڈستے  دیر نہیں  لگتی، حالات سے  کہیں  زیادہ مزاج کی نرگسیت نے  اسے  بہت جلد اپنے  ساتھیوں  سے  جدا کر دیا اور وہ ریشم کے  کیڑے  کے  مانند اپنے  ہی خول میں  بند ہو کر رہ گیا۔ 
	وہ لڑکیاں  جو رنگ برنگی تتلیوں  کی مانند اس کی شخصیت کا طواف کرتی تھیں  ایک خاص موڑ پر پہنچ کر اس سے  جدا ہو گئیں  لیکن وہ شا کرہ کو اپنی زود آشنا طبیعت کے  باوجود بھلا نہ سکا، وہ مدت تک اس کے  ذہن سے  چمٹی رہی، لیکن پھر بھی اسے  اپنا نہ سکا۔ پھر شا کرہ نے  اپنی توہین کا انتقام اس طرح لیا کہ ایک دن اس نے  اپنے  آپ کو ہمیشہ ہمیشہ کے  لیے  ختم کر دیا۔ 
	جب اسے  شا کرہ کے  مرنے  کی خبر ملی تو وہ مہینوں  کھویا کھویا سا رہا، پھر رفتہ رفتہ اس نے  شا کرہ کو بھی اور لڑکیوں  کی طرح اپنے  ذہن سے  نکال پھینکا۔ 
	آج جب اسے  عرشی کا خط ملا تو اسے  لگا جیسے  وہ عارف نہیں  اس کی شخصیت کا کوئی اور روپ ہے، عرشی سے  ملنا تو کجا اس نے  آج تک اس کی صورت بھی نہ دیکھی تھی،پھر یہ عرشی کون ہے  ؟ اس نے  سالگرہ کی مبارک باد اسے  کیوں  لکھ بھیجی ہے  ؟ 
	لیکن وہ آج ان باتوں  کی تہہ میں  جانا نہیں  چاہتا تھا، وہ اب اپنی عمر کے  چالیسویں  زینے  پر قدم رکھ چکا تھا، جب اُس نے  مڑ کر ماضی کے  چہرے  کو دیکھا تو وہاں  سوائے  زخمی یادوں  کے  کچھ نہ تھا۔ 
	عرشی، کتنا خوبصورت نام ہے، کتنی شعریت ہے  اس نام میں، اسے  اچانک یوں لگا جیسے  وہ واقعی کبھی عرشی کا محبوب رہا ہو۔ 
	اس نے  اپنے  ذہن میں  عرشی کا ایک خاکہ کھینچا، کتابی چہرہ، بڑی بڑی خمار آلود آنکھیں، پتلے  پتلے  عنابی ہونٹ، ستواں  سی ناک، گھنی سایہ دار پلکیں۔ 
	وہ اس کے  زانو پر سر جھکائے  لیٹا ہوا ہے، وہ اپنی لانبی لانبی خوبصورت انگلیوں  سے  آہستہ آہستہ اس کے  بالوں  کی گرہیں  کھول رہی ہے۔ 
	کبھی کبھی وہ اسے  لپٹا کر چوم بھی رہا ہے، وہ شرم کے  مارے  سرخ ہوئی جا رہی ہے، گو اس کی زندگی میں  کئی خوبصورت لڑکیاں  آئی تھیں، نزہت، فرزانہ، طیبہ،شا کرہ۔ لیکن عشق کی آگ میں  جل مرنے  سے  پہلے  وہ اپنی شخصیت ہی کی آگ میں تپ کر کندن بن چکا تھا۔ 
	آج اسے  اپنی زندگی بڑی بکواس لگ رہی تھی۔ 
	چالیس برس یوں  ہی گزر گئے، اور دس برس یوں  ہی گزر جائیں  گے۔ 
	پھر ایک دن لوگ اسے  اس تنگ و تاریک کمرے  میں  پھینک آئیں  گے  جہاں  سے  آج تک کوئی۔۔۔ 
	’’ نہیں  نہیں  ایسا نہیں  ہو گا۔‘‘ اس کے  منہ سے  ایک درد ناک چیخ نکل گئی۔ 
	اس نے  خود کو سنبھالنے  کی کوشش کی مگر لگتا تھا جیسے  کوئی طوفان آنے  والا ہے  جو اس کی شخصیت کے  ہر تار و پود کو جڑسے  اکھاڑ پھینکے  گا۔ 
	چالیس برس۔ چودہ  ہزار چار سو دن، اور اتنی ہی بد صورت راتیں  کیا یہ عذاب جہنم سے  کچھ کم نہیں  ہے  ؟ مگر دوسرے  ہی لمحے  اس نے  مندی مندی آنکھوں  سے  دیکھا۔ عرشی راج ہنس کے  پروں  پر بیٹھی ہوا میں  اڑتی ہوئی اس کی حویلی کے  گرد منڈلا رہی ہے، وہ اسے  ٹکر ٹکر دیکھ رہا ہے، اس کے  دونوں  ہاتھ ہوا میں  معلق ہیں  مگر عرشی اس کی رسائی سے  دور ہے۔ 
	پھر اس نے  اپنے  آپ کو جھنجھوڑا، کہیں  یہ خواب تو نہیں  ہے۔ نہیں  نہیں، خواب نہیں  ہے، ابھی تو اس نے  نیند کے  ماتھے  پر سجدہ بھی نہیں  کیا ہے۔ 
	پھردفعتااًس کے  کانوں  نے  موٹر کی گڑ گڑاہٹ کی گنج سنی، جیپ سے  ایک نوجوان گرے  کلر کے  سوٹ میں  ملبوس منہ میں  پان دبائے، ٹائی کی گرہ ٹھیک کرتا ہوا اس انداز سے  گھر میں  داخل ہوا کہ وہ بھونچکا سا رہ گیا۔ 
	’’ آپ کی تعریف ؟‘‘
	 مدتوں  بعد ایک نہایت فرسودہ جملہ سننے  کو ملا۔ 
	یہ کہہ کر پھر ایک بار اجنبی نے  ٹائی کی گرہ ٹھیک کی اور آرام کرسی پر دراز ہو کر جوتے  کے  تسمے  کھولنے  لگا، پھر پاتابے  کھینچتے  ہوئے  اس نے  در و دیوار کا ہولے  ہولے  جائزہ لیا۔ 
	’’بھئی ! اس کمرے  سے  لگا ہوا ایک اور کمرہ بھی ہوتا تھا، پتہ نہیں  کب کس نے  اسے  ڈھا دیا۔ میں  بھی کتنا بیوقوف ہوں، یہ بات مجھے  تم سے  نہیں پوچھنی چاہیے  تھی۔ ارے  یہ تو عرشی کا خط ہے۔‘‘ اس نے  میز پر رکھے  خط کو حیرانی سے  اٹھاتے  ہوئے  کہا ’’ یہ خط یہاں  کیسے  آ گیا۔۔۔ ؟‘‘
	’’ یہ خط میرے  نام آیا ہے، کیا خط کی پیشانی پر میرا نام نہیں  دیکھ رہے  ہو ؟‘‘
	وہ جواباً قہقہہ مار کر ہنسا۔ ’’ کیا یہ نام میرا نہیں  ہو سکتا ؟‘‘  ’’ ہرگز نہیں۔‘‘
	اس نے  اس احتجاج کی ذرہ برابر پرواہ نہ کی اور اطمینان سے  خط کو اپنی جیب میں  رکھ کر جیپ کار کی طرف بڑھا۔ اب وہ اجنبی پر حملہ اور ہونے  کے  بجائے  آہستہ آہستہ یوں  جا رہا تھا جیسے  کسی نے  اس پر سحر کر دیا ہو۔۔۔ ! 
٭٭٭

مصنف  کے صاحبزادے ڈاکٹر اوصاف احمد کی اجازت اور تشکر کے ساتھ کہ انہی سے فائل کا حصول ہوا
ان پیج سے تبدیلی، تدوین اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
A presentation of http://urdulibrary.org, http://kitaben.ifastnet.com, and http://kutub.250free.com 


