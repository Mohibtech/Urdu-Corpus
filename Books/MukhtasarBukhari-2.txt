

مختصر صحیح بخاری


ترتیب: زین العابدین احمد بن عبداللطیف


حصہ دوم





جنازہ کے بیان میں 
باب۔ جس شخص کا آخری کلام لا الہ الا اللہ ہو، اس کے متعلق کیا کہا گیا ہے ؟ 
 (۶۳۳)۔ سیدنا ابوذرؓ کہتے ہیں کہ (ایک مرتبہ)  رسول اللہﷺ نے فرمایا : ’’ میرے پاس ایک آنے والا میرے پروردگار کے پاس سے آیا اور اس نے مجھے خبر دی یا یہ فرمایا : ’’ مجھے بشارت دی کہ جو شخص میری امت میں سے اس حال میں مرے گا کہ وہ اللہ کے ساتھ کسی کو شریک نہ کرتا ہو وہ جنت میں ہو گا۔ ‘‘ میں نے عرض کی اگر چہ اس نے زنا کیا ہو اور اگرچہ چوری کی ہو آپﷺ نے فرمایا : ’’ اگرچہ زنا کیا ہو اور اگر چہ چوری کی ہو۔ ‘‘ 
 (۶۳۴)۔ سیدنا عبداللہ بن مسعودؓ کہتے ہیں کہ رسول اللہﷺ نے فرمایا : ’’ جو شخص اس حال میں مر جائے کہ وہ اللہ کے ساتھ شرک کرتا ہو تو وہ دوزخ میں داخل ہو گا۔ ‘‘میں (عبداللہ بن مسعودؓ)  کہتا ہوں کہ جو شخص اس حال میں مرے کہ اللہ کے ساتھ مشرک نہ کرتا ہو تو وہ جنت میں داخل ہو گا۔ 
باب۔ جنازہ کے ساتھ جانے کا حکم 
 (۶۳۵)۔ سیدنا براء بن عازبؓ کہتے ہیں ہمیں نبیﷺ نے سات چیزوں کا حکم دیا تھا اور سات چیزوں سے منع فرمایا تھا ہم کو حکم دیا تھا : ’’ جنازوں کے ہمراہ جا نے کا اور مریض کیعی ادت کر نے کا اور دعوت قبول کر نے کا اور مظلوم کی مدد کر نے کا اور قسم کے پورا کر نے کا اور سلام کا جواب دینے کا اور چھینکنے والے کو (یَرْحَمُکَ اﷲُ) کا۔ ‘‘ اور ہمیں منع فرمایا تھا : ’’ چاندی کے برتن (کے استعمال)  سے اور سونے کی انگوٹھی اور ریشم و دیباج، قز اور استبرق (کے پہننے)  سے ‘‘ (یہ سب ریشمی کپڑے ہیں۔ اور ساتویں چیز ان میں سے رہ گئی ہے) ۔ 
باب۔ میت کو دیکھنا جب وہ اپنے کفن میں رکھ دیا جائے سنت ہے 
 (۶۳۶)۔ ام العلا ء ایک انصاری خاتون (بیان کرتی ہیں کہ جنہوں)  نے نبیﷺ سے (اسلام پر)  بیعت کی ہے کہ مہاجرین نے (انصار کی تقسیم کے لیے)  باہم قرعہ ڈالا تو ہمارے حصے میں سیدنا عثمان بن مظعونؓ آئے تو ہم نے انہیں اپنے گھر میں اتارا، پھر وہ اس مرض میں مبتلا ہوئے جس میں انہوں نے وفات پائی پس جب ان کی وفات ہو گئی اور ان کو غسل دیا جا چکا اور ان کے کپڑوں میں انہیں کفن دے دیا گیا تو رسول اللہﷺ تشریف لائے تو میں نے کہا کہ اے ابو سائب ! تم پر اللہ کی رحمت، میری شہادت تمہارے حق میں یہ ہے کہ اللہ تعالیٰ نے تمہیں سرفراز کر دیا تو نبیﷺ نے فرمایا : ’’ تمہیں کیا معلوم کہ اللہ نے انہیں سرفراز کر دیا۔ ‘‘ میں نے عرض کی کہ یارسول اللہ ! میرے باپ آپﷺ پر فدا ہوں (میں نے یہ سبب سے کہا کہ)  اگر اللہ تعالیٰ انہیں سرفراز فرمائے گا تو (پھر)  وہ کون ہو گا جسے اللہ سرفراز کرے گا ؟ آپﷺ نے فرمایا : ’’ بے شک انہیں (اچھی حالت میں)  موت آئی ہے اور میں بھی ان کے لیے بھلائی کی امید رکھتا ہوں (یعنی بالیقین میں نہیں کہہ سکتا کہ اللہ نے انہیں معاف کر دیا)  اللہ کی قسم ! میں نہیں جانتا حالانکہ میں اللہ کا رسول ہوں کہ میرے ساتھ کیا معاملہ کیا جائے گا۔ ‘‘ ام العلاء کہتی ہیں کہ اس کے بعد پھر میں نے کسی کے پاک ہو نے کی شہادت نہیں دی۔ 
 (۶۳۶)۔ سیدنا جابر بن عبداللہؓ کہتے ہیں کہ میرے والد جب (غزوۂ احد)  میں شہید ہوئے تو میں بار بار ان کے چہرے سے کپڑا ہٹاتا تھا اور روتا تھا تو لو گ مجھے منع کرتے تھے مگر نبیﷺ مجھے منع نہ فرماتے تھے۔ پھر میری پھو پھی فاطمہؓ بھی رونے لگیں تو رسول اللہﷺ نے فرمایا : ’’ تم روؤ یا نہ روؤ، فرشتے برابر ان پر اپنے پروں سے سایہ کیے رہے، یہاں تک کہ تم نے انہیں (میدان جنگ سے)  اٹھایا۔ ‘‘
 باب۔ جو شخص میت کے عزیزوں کو اس کی موت کی خبر دے 
 (۶۳۸)۔ سیدنا ابوہریرہؓ سے روایت ہے کہ رسول اللہﷺ نے نجاشی کی موت کی خبر دی جس دن کہ انہوں نے وفات پائی تو آپﷺ نماز پڑھنے کہ جگہ تشریف لے گئے اور لوگوں کو صف بستہ کھڑا کر کے چار تکبیریں کہیں یعنی غائبانہ نماز جنازہ پڑھی۔ 
 (۶۳۹)۔ سیدنا انس بن مالکؓ کہتے ہیں کہ (جس دور میں غزوۂ موتہ ہو رہی تھی اس دور میں ایک دن)  نبیﷺ نے (ہم لوگوں سے)  فرمایا : ’’ (اس وقت)  زید نے جھنڈا لیا اور وہ شہید کر دیئے گئے پھر جعفر نے جھنڈا لے لیا اور وہ شہید کر دیئے گئے پھر عبداللہ بن رواحہ نے جھنڈا لیا اور وہ شہید کر دیے گئے (رضی اللہ عنہ)  اور رسول اللہﷺ کی آنکھیں (اس وقت آنسوؤں کی کثرت کی وجہ سے)  بہہ رہی تھیں پھر خالد بن ولید نے بغیر سرداری کے جھنڈا لیا اور ان کے ہاتھوں پر فتح ہوئی۔ 
باب۔ اس شخص کی فضیلت جس کا کوئی بچہ مر جائے اور وہ ثواب سمجھے۔ 
 (۶۴۰)۔ سیدنا انسؓ کہتے ہیں کہ رسول اللہﷺ نے فرمایا : ’’ جس مسلمان کے تین بچے جو بالغ نہ ہوئے ہوں، مر جاتے ہیں تو اللہ اسے جنت میں داخل فرماتا ہے بوجہ اس کثیر عنایت کے جوان بچوں پر ہے۔ ‘‘
باب۔ طاق غسل دینا مسنون ہے 
 (۶۴۱)۔ ام عطیہؓ کہتی ہیں کہ رسول اللہﷺ ہمارے پاس تشریف لائے اور ہم آپﷺ کی صاحبزادی کو غسل دے رہے تھے تو آپﷺ نے فرمایا : ’’ انہیں تین مرتبہ یا پانچ مرتبہ یا اس سے زیادہ غسل دینا (خالص)  پانی سے اور بیری اور (کے پانی سے)  آخر میں کافور ملادو، پھر جب تم فارغ ہو جاؤ تو مجھے اطلاع دینا۔ ‘‘ چنانچہ جب ہم فارغ ہوئے تو ہم نے آپﷺ کو اطلاع دی تو آپﷺ نے اپنی ازار (تہہ بند)  ہمیں دی اور فرمایا : ’’  اس سے انکے جسم کو لپیٹ دو۔ ‘‘
 باب۔ میت کی داہنی جانب سے غسل کی ابتدا کی جائے 
 (۶۴۲)۔ ایک دوسری روایت میں ہے کہ آپﷺ نے فرمایا : ’’ ان کی داہنی جانب سے اور وضو کے مقامات سے غسل کی ابتدا کرنا۔ ‘‘ (ام عطیہؓ)  کہتی ہیں کہ ہم نے ان کو کنگھی کر کے بالوں کے تین حصے کر دیے۔ 
 باب۔ کفن کے لیے سفید کپڑا استعمال کرنا مسنون ہے
 (۶۴۳)۔ ام المومنین عائشہؓ سے روایت ہے کہ رسول اللہﷺ کو تین کپڑوں میں کفن دیا گیا تھا جو یمنی، سحولی، روئی کے بنے ہوئے تھے، ریشم یا اون کے نہ تھے۔ ان کپڑوں میں نہ قمیض تھا اور نہ عمامہ۔ 
باب۔ دو کپڑوں میں کفن دے دینا بھی درست ہے 
 (۶۴۴)۔ سیدنا ابن عباسؓ کہتے ہیں کہ اس حالت میں کہ ایک شخص عرفات میں وقوف کر رہا تھا کہ اچانک اپنی سواری سے گر پڑا اور اس سواری نے اسے کچل ڈالا تو نبیﷺ نے فرمایا : ’’ اس کو غسل دو، چاہے صرف پانی سے اور بیری کے پانی سے اور اس کو دو کپڑوں میں کفن دے دوا ور اس کے جسم میں حنوط (خوشبو)  نہ لگانا اور اس کا سر نہ ڈھانپنا قیامت کے دن یہ اسی طرح (بحالت احرام)  لبیک کہتا ہوا اٹھایا جائے گا۔ ‘‘
باب۔ میت کا کفن دینا 
 (۶۴۵)۔ سیدنا عبداللہ بن عمرؓ کہتے ہیں کہ عبداللہ بن ابی (منافق)  جب مر گیا تو اس کا بیٹا رسول اللہﷺ کے پاس آیا اور اس نے کہا کہ آپ مجھے اپنا کر تا دیجیے اور اس کا جنازہ پڑ ھیے اور اس کے لیے استغفار کیجیے پس آپﷺ نے اپنا کر تا اس کو دے دیا اور فرمایا : ’’ (جب جنازہ تیار ہو جائے تو)  مجھے اطلاع دینا میں اس کی نماز پڑھ دوں گا چنانچہ اس نے آپﷺ کو اطلاع دی پس جب آپﷺ نے چاہا کہ اس کی نماز پڑھیں تو سیدنا عمرؓ نے آپﷺ کو پیچھے سے پکڑ لیا اور عرض کی کہ کیا منافقوں پر نماز پڑھنے سے اللہ تعالیٰ نے آپﷺ کو منع نہیں فرمایا ؟ آپﷺ نے فرمایا مجھے دونوں باتوں کا اختیار دیا گیا ہے اللہ تعالیٰ نے فرمایا ہے۔ :
 ’’ آپﷺ ان (منافقوں کے لیے)  دعائے مغفرت کریں یا نہ کریں (یہ ان کے حق میں برابر ہے اور)  اگر آپ ستر مرتبہ بھی دعا کریں گے تو اللہ تعالیٰ ان کو ہر گز ہر گز معاف نہیں کرے گا۔ ‘‘ (سورۂ توبہ : ۸۰) 
پس آپﷺ نے اس کی جنازہ پڑھی تو یہ آیت نازل ہوئی : 
 ’’جو کوئی منافق مر جائے اس پر کبھی نماز نہ پڑھنا۔ ‘‘ (سورۂ توبہ : ۸۴) 
 (۶۴۶)۔ سیدنا جابرؓ کہتے ہیں کہ نبیﷺ عبداللہ بن ابی کے پاس تشریف لائے اس کے بعد کہ وہ قبر میں رکھ دیا گیا تھا تو آپﷺ نے اس کو نکالا اور اپنا لعاب اس کے منہ میں ڈال دیا اور اپنا کرتا اسے پہنا دیا۔ 
باب۔ جب کفن نہ ملے مگر اسی قدر جو میت کے سر پاؤں کو چھپا لے تو اس سے اس کا سرڈھانپ دیا جائے 
 (۶۴۷)۔ سیدنا خبابؓ کہتے ہیں کہ ہم لوگوں نے محض اللہ تعالیٰ کی رضا مندی حاصل کر نے کے لیے نبیﷺ کے ہمراہ ہجرت کی پس ہمارا ثواب اللہ کے ذمے قائم ہو گیا ہم میں سے بعض لوگ تو ایسے ہیں جو وفات پاگئے اور انہوں نے اپنے ثواب میں سے (دینا میں)  کچھ نہیں لیا، انہیں لوگوں میں سے سیدنا مصعب  بن عمیرؓ تھے اور ہم میں سے بعض لوگ وہ ہیں جن کے لیے ان کا پھل پک گیا اور وہ اسے اٹھا اٹھا کر کھاتے ہیں۔ سیدنا مصعب بن عمیرؓ احد  کے دن شہید ہوئے اور ہم لوگوں نے (ان کے مال میں سے)  اتنا بھی نہ پایا کہ جس سے انہیں کفن دے دیتے سوائے ایک چادر کے (اور وہ بھی ایسی چھوٹی کہ)  اگر ہم اس سے ان کا سرڈھانکتے تو پاؤں کھل جاتے تھے اور جب ہم ان کے پاؤں ڈھانکتے تھے تو ان کا سرکھل جا تا تھا۔ پس نبیﷺ نے ہمیں حکم دیا کہ ان کا سر چھپا دیں اور ان کے پاؤں پر اذخر (گھاس)  ڈال دیں۔ 
باب۔ نبیﷺ کے عہد میں جس شخص نے اپنا کفن خود تیار کر رکھا تھا اور اس پر کوئی اعتراض نہ کیا گیا 
 (۶۴۸)۔ سیدنا سہلؓ سے روایت ہے کہ ایک عورت نبیﷺ کے پاس بنی ہوئی حاشیہ دار چادر تحفتاً لائی، (پھر سیدنا سہلؓ نے حاضرین سے پوچھا)  کیا تم جانتے ہو کہ بردہ کیا چیز ہے ؟ انہوں نے کہا (ہاں جانتے ہیں بردہ)  شملہ (یعنی چادر کو کہتے ہیں) ۔ سیدنا سہلؓ نے کہا ہاں۔ اس عورت نے کہا کہ میں نے اسے اپنے ہاتھ سے بنا ہے اور اس لیے لائی ہوں تا کہ آپ اس کو پہنچیں۔ چنانچہ نبیﷺ نے اسے قبول کر لیا۔ اس وقت آپﷺ کو کپڑے کی ضرورت بھی تھی پس آپﷺ باہر تشریف لائے اور وہ چادر آپﷺ کی ازار تھی۔ پھر ایک شخص نے اس کی تعریف کی اور کہا کہ مجھے دے دیجیے (چنانچہ آپﷺ نے اسے دے دی)  لوگوں نے (اس شخص سے)  کہا کہ تو نے اچھا نہ کیا، اسے نبیﷺ نے (نہایت)  ضرورت کی حالت میں پہنا تھا اور تو نے آپﷺ سے مانگ لیا، تو یہ جانتا بھی ہے کہ آپﷺ سوال کو رد نہیں فرماتے (خواہ آپﷺ کو کتنی ہی ضرورت کیوں نہ ہو) ۔ اس شخص نے جواب دیا کہ اللہ کی قسم ! میں نے اسے اس لیے نہیں مانگا کہ اس کو پہنوں بلکہ میں نے اسے اس لیے مانگا ہے کہ وہ میرا کفن ہو۔ سیدنا سہلؓ کہتے ہیں کہ پھر وہی چادر ان کا کفن بنی۔ 
باب۔ عورتوں کا جنازہ کے ہمراہ جانا (منع ہے)  
 (۶۴۹)۔ ام عطیہؓ کہتی ہیں کہ ہم لوگوں کو جنازوں کے ہمراہ جانے سے منع کر دیا گیا مگر کوئی سخت تاکید (کے ساتھ منع)  نہیں کیا گیا تھا۔ 
باب۔ عورتوں کا اپنے شوہر کے علاوہ کسی اور پر سوگ کرنا 
 (۶۵۰)۔ ام المومنین ام حبیبہؓ زوجۂ نبیﷺ کہتی ہیں کہ میں نے نبیﷺ کو یہ فرماتے ہوئے سنا : ’’ کسی عورت کو جو اللہ تعالیٰ پر ایمان پر رکھتی ہو، یہ جائز نہیں کہ کسی میت پر تین دن سے زیادہ سوگ کرے مگر شوہر پر چار مہینے اور دس دن (سوگ کرنا چاہیے) ۔ ‘‘ 
 باب۔ قبروں کی زیارت کرنا (کیسا ہے)  ؟ 
 (۶۵۱)۔ سیدنا انسؓ کہتے ہیں کہ (ایک مرتبہ)  نبیﷺ کا گزر ایک عورت پر ہوا جو قبر کے پاس (بیٹھی ہوئی)  رو رہی تھی تو آپﷺ نے اس سے فرمایا : ’’ اللہ سے ڈر اور صبر کر۔ ‘‘ اس نے کہا کہ مجھ سے پرے ہٹو، اس لیے کہ تمہیں میرے جیسی مصیبت نہیں پہنچی۔ پھر اس عورت سے کہا گیا کہ یہ نبیﷺ تھے (تو نے کیسا گستا خانہ جواب دیا)  تو وہ نبیﷺ کے دروازے پر حاضر ہوئی)  وہ سمجھتی تھی کہ نبیﷺ کے دروازے پر دربان رہتے ہوں گے مگر)  اس نے آپﷺ کے دروازے پر دربان نہیں پائے۔ پھر وہ عرض کرنے لگی کہ میں نے آپﷺ کو پہچانا نہ تھا (اس سبب سے مجھ سے گستاخی ہوئی، اب میں صبر کرتی ہوں)  آپﷺ نے فرمایا : ’’ صبر شروع صدمہ کے وقت کرنا چاہیے ۔ ‘‘
 باب۔ نبیﷺ کا فرمانا کہ میت کے عزیز و اقارب کے رونے سے کبھی میت کو عذاب ہوتا ہے (یہ اس وقت ہے کہ)  جب نوحہ کرنا اس کے خاندان کا وتیرہ ہو 
 (۶۵۲)۔ سیدنا اسامہ بن زیدؓ کہتے ہیں کہ رسول اللہﷺ کی صاحبزادی (سیدہ زینبؓ)  نے آپﷺ کے پاس آدمی بھیجا کہ میرا لڑکا حالت نزع میں ہے لیکن آپﷺ تشریف نہ لائے۔ آپﷺ نے (جواب میں یہ)  کہلا بھیجا (کہ میری جانب سے کہنا)  کہ وہ سلام کہتے ہیں اور کہتے ہیں کہ : ’’ (میں آ کے کیا کروں گا)  جو اللہ تعالیٰ نے دے دیا اور جو لے لیا سب اسی کا ہے اور ہر چیز اس کے یہاں ایک مدت معین تک قائم ہے، پس چاہیے کہ بامید ثواب صبر کریں۔ ‘‘ دوبارہ پھر انہوں نے آپﷺ کے پاس آدمی بھیجا اور آپﷺ کو قسم دلائی کہ وہاں ضرور تشریف لائیں پس آپﷺ کھڑے ہو گئے اور آپﷺ کے ہمراہ سعد بن عبادہ اور معاذ بن جبل اور ابی بن کعب اور زید بن ثابتؓ اور چند اور صحابہؓ تھے۔ (جب وہاں آپﷺ پہنچے)  تو وہ صاحبزادہ رسول اللہﷺ کے پاس اٹھا کر لائے گئے اور (اس وقت ان کا اخیر وقت تھا)  ان کی جان تڑپ رہی تھی (ابو عثمان راوی)  کہتے ہیں کہ میرا خیال ہے کہ (سیدنا اسامہؓ نے)  کہا تھا کہ وہ اس طرح تڑپ رہے تھے گویا کہ مشک (لڑھکتی ہو)  پس آپﷺ کی دونوں آنکھیں بہنے لگیں تو سعدؓ نے عرض کی کہ یا رسول اللہ ! یہ کیا ؟ آپﷺ نے فرمایا : ’’یہ رحمت ہے جو اللہ نے اپنے بندوں کے دلوں میں رکھی ہے اور اللہ تعالیٰ اپنے انہی بندوں پر رحم کر تا ہے جو رحم دل ہوں۔ ‘‘
 (۶۵۳)۔ سیدنا انس بن مالکؓ کہتے ہیں کہ ہم رسول اللہﷺ کی صاحبزادی (سیدہ ام کلثومؓ)  کے جنازے کے ہمراہ تھے اور رسول اللہﷺ قبر پر بیٹھے ہوئے تھے۔ وہ کہتے ہیں کہ میں نے آپﷺ کی آنکھوں کو دیکھا کہ آنسو بہار ہی تھیں پھر سیدنا انسؓ کہتے ہیں کہ (جب قبر تیار ہو گئی)  تو آپﷺ نے فرمایا : ’’ کیا تم میں سے کوئی شخص ایسا ہے جس نے رات کو جماع نہ کیا ہو۔ ‘‘ تو ابو طلحہ نے عرض کی کہ میں ہوں۔ آپﷺ نے فرمایا : ’’ تم (قبر میں)  اترو۔ ‘‘ چنانچہ وہ ان کی قبر میں اترے۔ 
 (۶۵۴)۔ امیر المومنین عمرؓ کہتے ہیں کہ رسول اللہﷺ نے فرمایا ہے کہ میت پر اس کے عزیزوں کے رونے کے سبب عذاب ہوتا ہے۔ پس امیر المومنین عمرؓ کی شہادت کے بعد ام المومنین عائشہ صدیقہ تک یہ بات پہنچی تو انہوں نے فرمایا : ’’ اللہ تعالیٰ عمر (رضی اللہ عنہ)  کے حال پر رحم فرمائے، اللہ کی قسم ! رسول اللہﷺ نے یہ نہیں فرمایا تھا کہ مومن پر اس کے عزیزوں کے رونے سے عذاب کیا جاتا ہے بلکہ رسول اللہﷺ نے تو یہ فرمایا تھا : ’’ اللہ تعالیٰ کافر پر بسبب اس کے عزیزوں کے رونے کے عذاب زیادہ کرتا ہے۔ ‘‘ اور اس کے بعد فرمانے لگیں کہ تمہیں قرآن (کی یہ آیت)  کافی ہے : 
 ’’کوئی بوجھ اٹھا نے والا کسی دوسرے کا بوجھ نہیں اٹھائے گا۔ ‘‘ (سورۃ انعام : ۱۶۴) 
 (۶۵۵)۔ ام المومنین عائشہ صدیقہؓ کہتی ہیں کہ رسول اللہﷺ کا گزر ایک یہودی عورت (کی قبر)  پر ہوا جس کے مرنے پر اس کے عزیز و اقارب رو رہے تھے تو آپﷺ نے فرمایا : ’’ یہ لو گ اس کے لیے رو رہے ہیں حالانکہ اس پر اس کی قبر میں عذاب ہو رہا ہے۔ ‘‘
باب۔ میت پر نوحہ کرنا مکروہ ہے 
 (۶۵۶)۔ سیدنا مغیرہؓ کہتے ہیں کہ میں نے نبیﷺ کو یہ فرماتے ہوئے سنا : ’’ میرے اوپر جھوٹ بولنا ایسا نہیں ہے جیسے تم میں سے کسی پر جھوٹ بولنا، جو شخص میرے اوپر جھوٹ بولے اسے چاہیے کہ دوزخ میں اپنا ٹھکانہ ڈھونڈ لے۔  ‘‘ اور میں نے نبیﷺ سے سنا ہے، آپﷺ فرماتے تھے : ’’ جو شخص کسی پر نوحہ کرے گا اس پر نوحہ کر نے کی وجہ سے عذاب کیا جائے گا۔ ‘‘
باب۔ (نبیﷺ کا ارشاد کہ)  جو شخص اپنے رخسار پیٹے وہ ہم میں سے نہیں 
 (۶۵۷)۔ سیدنا عبداللہ بن مسعودؓ کہتے ہیں کہ نبیﷺ نے فرمایا : ’’ وہ شخص ہم میں سے نہیں ہے جو (غم میں اپنے)  رخساروں پر طمانچے مارے اور گریبان پھاڑے اور جاہلیت کی سی باتیں کرے۔ ‘‘
باب۔ نبیﷺ کا سیدنا سعد بن خولہ کے لیے افسوس کا اظہار کرنا 
 (۶۵۸)۔ سیدنا سعد بن ابی وقاصؓ کہتے ہیں کہ رسول اللہﷺ حجۃ الوداع کے سال میری عیادت کے لیے تشریف لاتے تھے۔ ایک مرض کی وجہ سے جو مجھ پر سنگین ہو گیا تھا تو میں نے عرض کی میرے مرض کی یہ کیفیت تو آپﷺ  دیکھ ہی رہے ہیں۔ اور میں مالدار آدمی ہوں اور میرے بعد وارث بچہ میری اکلوتی لڑکی کے کوئی نہیں تو کیا میں اپنے مال کی دو تہائی خیرات کر دوں ؟ آپﷺ نے فرمایا ’’نہیں ‘‘ میں نے عرض کی کہ نصف لیکن آپﷺ نے فرمایا : ’’ نہیں۔ ‘‘ میں نے عرض کی کہ ایک تہائی ؟ تو آپﷺ نے فرمایا : ’’ ایک تہائی (میں کچھ مضائقہ نہیں اور ایک تہائی)  بھی بہت زیادہ ہے۔ تم اپنے وارثوں کو مالدار چھوڑ جاؤ یہ اس سے بہتر ہے کہ انہیں فقیر چھوڑ جاؤ کہ وہ لوگوں کے آگے ہاتھ پھیلاتے پھریں اور تم جو کچھ بغرض رضائے الٰہی خرچ کر و گے اس پر تمہیں ثواب ملے گا یہاں تک کہ جو (لقمہ)  تم اپنی بیوی کے منہ میں دو گے (اس کا بھی ثواب ملے گا) ۔ ‘‘ میں نے عرض کی کہ یا رسول اللہ ! کیا میں اپنے اصحاب کے بعد (مکہ میں)  چھوڑ دیا جاؤں گا ؟ آپﷺ نے فرمایا : ’’ تم اگر چھوڑ دیے جاؤ گے اور نیک کام کرو گے تو اس سے تمہارا درجہ اور مرتبہ بلند ہی ہوتا رہے گا پھر تم شاید (ابھی نہ مرو گے بلکہ)  تمہاری عمر دراز ہو گی یہاں تک کہ کچھ لوگوں (یعنی مسلمانوں)  کو تم سے نفع پہنچے اور کچھ لوگوں (یعنی کافروں)  کو تم سے نقصان پہنچے گا۔ اے اللہ ! میرے اصحاب کے لیے ان کی ہجرت کامل کر دے اور انہیں پھر ان کے پیچھے نہ لوٹا (یعنی مکہ میں انہیں موت نہ دے)  لیکن بے چارا سعد بن خولہ۔ ‘‘ (رسول اللہﷺ ان کے لیے افسوس کا اظہار کرتے تھے)  کہ وہ مکہ میں فوت ہو گئے۔ ‘‘
باب۔ مصیبت کے وقت سر منڈوانے کی ممانعت 
 سیدنا ابو موسیٰ (اشعری)ؓ ایک مرتبہ سخت بیمار ہو گئے تو (ایک دن)  ان پر غشی طاری ہو گئی اور ان کا سر ان کے رشتہ داروں میں سے کسی عورت کی گود میں تھا تو وہ رونے لگیں۔ سیدنا ابوموسیٰؓ میں اتنی طاقت نہ تھی کہ ان کو منع کرتے پھر جب ہوش آیا تو کہنے لگے کہ میں اس شخص سے بری ہوں جس سے محمد رسول اللہﷺ نے برأت کا اظہار فرمایا بے شک رسول اللہﷺ نے حالت غم میں چلا کے رونے والی اور سر منڈوانے والی اور گریبان وغیرہ پھاڑنے والی عورت سے برأت ظاہر فرمائی ہے۔ 
باب۔ جو شخص غم کی حالت میں کسی مقام پر بیٹھ جائے کہ اس (کے چہرے پر)  رنج کے آثار معلوم ہوں 
 (۶۶۰)۔ ام المومنین عائشہ صدیقہؓ کہتی ہیں کہ جب نبیﷺ کے پاس زید بن حارثہ اور جعفر اور عبداللہ بن رواحہؓ کی شہادت کی خبر آئی تو آپﷺ بیٹھ گئے۔ آپﷺ کے چہرہ پر رنج کا اثر معلوم ہوتا تھا اور میں کواڑ کی درز سے دیکھ رہی تھی۔ اتنے میں ایک شخص آپﷺ کے پاس آیا اور اس نے سیدنا جعفرؓ کی عورتوں کا اور ان کے رونے کا ذکر کیا تو آپﷺ نے اسے حکم دیا کہ انہیں منع کرے۔ چنانچہ وہ گیا اور اس نے منع کیا۔ پھر وہ دوبارہ آپﷺ کے پاس آیا اور اس نے کہا کہ وہ نہیں مانتیں تو آپﷺ نے فرمایا : ’’ انہیں منع کرو۔ ‘‘چنانچہ وہ گیا اور منع کیا۔ پھر تیسری بار آپﷺ کے پاس آیا اور عرض کی کہ یا رسول اللہﷺ وہ مجھ پر غالب آ گئیں، میرا کہا نہیں مانتیں۔ تو ام المومنین عائشہ صدیقہؓ کہتی ہیں کہ آپﷺ نے فرمایا : ’’ جا کر ان کے منہ میں خاک ڈال دے۔ ‘‘
باب۔ جس شخص نے مصیبت کے وقت اپنے رنج کا کسی پر اظہار نہ کیا۔ 
 (۶۶۱)۔ سیدنا انسؓ کہتے ہیں کہ سیدنا ابو طلحہؓ کا ایک لڑکا بیمار ہوا اور وہ فوت ہو گیا اور ابو طلحہؓ (اس وقت گھر میں نہ تھے کسی کام سے)  باہر گئے ہوئے تھے پس جب ان کی بیوی (ام سلیم)  نے دیکھا کہ وہ فوت ہو گیا تو انہوں نے اس کو غسل دے کر اور کفن پہنا کرگھر کے ایک گوشے میں لٹا دیا پھر جب رات کو ابو طلحہؓ گھر آئے تو پوچھا کہ لڑکا کیسا ہے ؟ تو ان کی بیوی (ام سلیم)  نے کہا کہ سکون میں ہے اور میں امید کرتی ہوں کہ وہ آرام ہی کر رہا ہو گا۔ ابو طلحہؓ سمجھے کہ وہ سچ کہہ رہی ہیں۔ پس ابو طلحہؓ نے رات اپنی بیوی کے پاس گزاری پھر جب صبح ہوئی تو غسل کیا اور باہر جانے لگے تب ام سلیم نے انہیں بتایا کہ لڑکا تو انتقال کرچکا ہے۔ پس انہوں نے نبیﷺ کے ہمراہ صبح کی نماز پڑھی۔ اس کے بعد ان (میاں بیوی)  سے جو کچھ واقعہ کا صدور ہوا اس کی اطلاع نبیﷺ کو دی تو آپﷺ نے ارشاد فرمایا : ’’ امید ہے اللہ تعالیٰ تم دونوں کو اس رات میں برکت دے گا۔ ‘‘ انصار میں سے ایک شخص (سفیان مجھ سے)  کہتا تھا کہ میں نے دونوں (میاں بیوی)   کے نو (۹) لڑکے دیکھے جو سب قاریِ قرآن تھے۔ 
باب۔ نبیﷺ کا (اپنے صاحبزادے سیدنا ابراہیم کے لیے)  یہ فرمانا کہ ہم تمہاری جدائی سے رنجیدہ ہیں 
 (۶۶۲)۔ سیدنا انس بن مالکؓ کہتے ہیں کہ ہم رسول اللہﷺ کے ہمراہ ابو سیف لوہار کے ہاں گئے اور وہ (رسول اللہﷺ کے صاحبزادے)  سیدنا ابراہیمؓ کے رضاعی باپ تھے تو رسول اللہﷺ نے سیدنا ابراہیمﷺ کو لے لیا اور انہیں بوسہ دیا اور ان کے اوپر منہ مبارک رکھا پھر ہم اس کے بعد ابو سیف کے ہاں گئے اور سیدنا ابراہیمؓ جانکنی کے عالم میں تھے تو رسول اللہﷺ کی آنکھیں اشکبار ہو گئیں۔ پس عبدالرحمن بن عوفؓ نے آپﷺ سے عرض کی کہ یا رسول اللہ ! آپﷺ (روتے ہیں تو آپﷺ نے فرمایا : ’’ اے ابن عوف ! یہ تو ایک رحمت ہے۔ ‘‘ پھر آپﷺ روئے اور فرمایا : ’’ آنکھ رو رہی ہے اور دل رنجیدہ ہے اور ہم زبان سے نہیں کہتے مگر وہی بات جس سے ہمارا پروردگار راضی ہو اور اے ابراہیم ! ہم تمہاری جدائی سے بڑے غمگین ہیں۔ 
باب۔ مریض کے پاس رونا منع نہیں ہے 
 (۶۶۳)۔ سیدنا عبداللہ بن عمرؓ کہتے ہیں کہ سعد بن عبادہ کسی مرض میں مبتلا ہو گئے تو نبیﷺ ان کی عیادت کے لیے عبدالرحمن بن عوف، سعد بن ابی وقاص اور عبداللہ بن مسعودؓ کے ہمراہ تشریف لائے پھر جب آپﷺ وہاں پہنچے تو انہیں ان کے گھر کے بستر پر لیٹا ہو ا پایا۔ آپﷺ نے دریافت فرمایا : ’’ کیا انتقال کر گئے ؟‘‘ لوگوں نے عرض کی کہ یا رسول اللہ ! نہیں۔ پھر نبیﷺ (ان کے مرض کی شدت کو دیکھ کر رونے لگے)  جب لوگوں نے نبیﷺ کو روتے دیکھا تو وہ بھی رونے لگے پھر آپﷺ نے فرمایا : ’’ اللہ تعالیٰ آنکھ سے آنسو بہانے پر عذاب نہیں کرتا اور نہ دل کے رنج پر بلکہ اس کی وجہ سے عذاب کرتا ہے یا رحم کرتا ہے اور آپﷺ نے زبان کی طرف اشارہ کیا اور بے شک میت پر بوجہ اس کے اقرباء کے (ناجائز طور پر)  نوحہ و ماتم کی وجہ سے بھی عذاب کیا جاتا ہے۔ ‘‘
باب۔ نوحہ اور آہ زاری کا منع ہونا اور اس سے ڈانٹنا 
 (۶۶۴)۔ ام عطیہؓ کہتی ہیں کہ رسول اللہﷺ نے ہم لوگوں سے بیعت کے وقت یہ عہد لیا تھا کہ ہم نوحہ نہ کریں گی مگر (اس عہد کو)  سوائے پانچ عورتوں کے کسی نے پورا نہیں کیا (۱)  ام سلیم (۲)  ام علاء (۳)  ابو سبرہ کی بیٹی جو سیدنا معاذؓ کی بیوی تھیں (۴) دو عورتیں۔ یا یوں کہا کہ ابو سبرہ کی بیٹی اور معاذ کی بیوی اور ایک اور عورت۔ 
باب۔ جنازے کے لیے کھڑے ہو جانا مسنون ہے 
 (۶۶۵)۔ سیدنا عامر بن ربیعہؓ نبیﷺ سے روایت کرتے ہیں کہ آپﷺ نے فرمایا : ’’ جب تم میں سے کوئی شخص جنازہ کو دیکھے تو اگر اس کے ساتھ نہ جا رہا ہو تو کھڑا ہو جائے، یہاں تک کہ وہ اس سے آگے بڑھ جائے یا قبل اس کے کہ وہ آگے بڑھے یا رکھ دیا جائے۔ ‘‘
باب۔ جنازے کے لیے اٹھے تو پھر کب بیٹھے ؟ 
 (۶۶۶)۔ ایک جنازے کے دوران سیدنا ابوہریرہؓ نے مروان کا ہاتھ پکڑ لیا اور وہ دونوں بیٹھ گئے قبل اس کے کہ جنازہ رکھا جائے۔ عین اسی وقت سیدنا ابو سعید خدریؓ آئے تو انہوں نے مروان کا ہاتھ پکڑا اور کہا اٹھ کھڑا ہو بے شک یہ (سیدنا ابوہریرہؓ)  جانتے ہیں کہ رسول اللہﷺ نے ہم لوگوں کو اس سے منع فرمایا ہے تو سیدنا ابو ہریرہؓ نے کہا کہ یہ سچ کہتے ہیں۔‘‘
 باب۔ جو شخص یہودی کے جنازے کے لیے کھڑا ہو گیا 
 (۶۶۷)۔ سیدنا جابر بن عبداللہؓ کہتے ہیں کہ ہمارے سامنے سے ایک جنازہ گزرا تو نبیﷺ کھڑے ہو گئے۔ ہم نے عرض کہ یا رسول اللہ ! یہ یہودی کا جنازہ تھا تو آپﷺ نے فرمایا : ’’ جب تم جنازہ دیکھو تو کھڑے ہو جایا کرو۔ ‘‘
باب۔ مردوں کو جنازہ اٹھانا چاہیے نہ کہ عورتوں کو 
 (۶۶۸)۔ سیدنا ابو سعید خدریؓ  روایت کرتے ہیں کہ رسول اللہﷺ نے فرمایا : ’’جب جنازہ رکھ دیا جاتا ہے اور اسے مرد اپنی گردنوں پر اٹھا لیتے ہیں تو اگر وہ صالح ہوتا ہے تو کہتا ہے کہ مجھے جلدی لے چلو اور اگر صالح نہیں ہوتا تو کہتا ہے کہ میری خرابی ہے مجھے کہاں لیے جاتے ہو، اس کی آواز ہر چیز سنتی ہے سوائے انسان کے اور اگر انسان اس کو سن پائے تو بے ہوش ہو کر گر پڑے۔ ‘‘
باب۔ جنازہ کا جلد لے جانا مسنون ہے 
 (۶۶۹)۔ سیدنا ابوہریرہؓ  نبیﷺ سے روایت کرتے ہیں کہ آپﷺ نے فرمایا : ’’ جنازہ کو جلد لے چلو، اس لیے کہ اگر وہ نیک ہو گا تم اسے بھلائی کی طرف نزدیک کر رہے ہو اور اگر بر ا ہے تو ایک بری چیز ہے جس کو تم اپنی گردنوں سے رکھ دو گے۔ ‘‘
باب۔ جنازہ کے ہمراہ جانے کی فضیلت 
 (۶۷۰)۔ سیدنا ابن عمرؓ سے بیان کیا گیا کہ سیدنا ابوہریرہؓ کہتے ہیں کہ جو شخص جنازہ کے ہمراہ جائے اس کو ایک قیراط ملے گا تو سیدنا ابن عمرؓ نے کہا کہ ابوہریرہؓ اس پر ہمیں بہت سی احادیث سناتے تھے۔ (پھر انہوں نے ام المومنین عائشہؓ سے اس حدیث کے بارے میں دریافت کرایا)  تو انہوں نے سیدنا ابوہریرہؓ کی تصدیق کی اور کہا کہ ہاں میں نے رسول اللہﷺ کو ایسا فرماتے ہوئے سنا ہے توسیدنا ابن عمرؓ نے کہا کہ پھر تو ہم نے بہت سے قیراطوں (یعنی ثواب)  کا نقصان کیا۔ 
باب۔ قبروں پر مسجد بنانے کی کراہت 
 (۶۷۱)۔ ام المومنین عائشہؓ نبیﷺ سے روایت کرتی ہیں کہ آپﷺ نے اپنے اس مرض میں جس میں آپﷺ نے وفات پوئی، یہ فرمایا : ’’ اللہ تعالیٰ یہود و نصاریٰ پر لعنت کرے کیونکہ انہوں نے اپنے نبیوں کی قبروں کو مساجد بنا لیا۔ ‘‘ ام المومنین عائشہؓ کہتی ہیں کہ اگر یہ خیال نہ ہوتا تو آپﷺ کی قبر ظاہر کر دی جاتی تو مگر میں ڈرتی ہوں کہ کہیں وہ بھی مسجدنہ  بنا لی جائے۔ 
باب۔ جو عورت نفاس میں مر جائے اس کی نماز جنازہ پڑھنا درست ہے 
 (۶۸۲)۔ سیدنا سمرہ بن جندبؓ کہتے ہیں کہ میں نے نبیﷺ کے پیچھے ایک عورت کی نماز جنازہ پڑھی جو بحالت نفاس مر گئی تھی پس آپﷺ اس کی نماز جنازہ میں اس کے درمیان میں کھڑے ہوئے تھے۔ 
باب۔ جنازہ کی نماز میں سورۂ فاتحہ کا پڑھنا 
 (۶۷۳)۔ سیدنا ابن عباسؓ نے ایک جنازہ کی نماز پڑھی تو انہوں نے سورۂ فاتحہ (بلند آواز سے)  پڑھی اور کہا کہ (میں نے بلند آوا زسے اس لیے پڑھا)  تا کہ تم لوگ جان لو کہ سورۂ فاتحہ کا نماز جنازہ میں پڑھنا سنت ہے۔ 
  باب۔ مردہ جوتیوں کی آواز سنتا ہے 
 (۶۷۴)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے فرمایا : ’’ بندہ جب اپنی قبر میں رکھ دیا جاتا ہے اور اس کے ساتھی اس کو دفن کر کے واپس ہونے لگتے ہیں (تو مردے کو اس وقت ایسا ادراک ہوتا ہے کہ)  وہ ان کے جوتوں کی آوازسنتا ہے۔ اس کے پاس دو فرشتے آتے ہیں اور اسے بٹھا کر پوچھتے ہیں کہ تو اس شخص یعنی محمد (ﷺ)  کی نسبت کیا کہتا تھا پس اگر وہ کہہ دیتا ہے کہ میں گواہی دیتا ہوں کہ وہ اللہ تعالیٰ کے بندے اور اس کے پیغمبر ہیں تو اس سے کہا جاتا ہے کہ اپنے مقام کو جو دوزخ میں تھا دیکھ۔ اس کے بدلے اللہ تعالیٰ نے تجھے جنت میں ایک مقام دیا ہے۔ نبیﷺ فرماتے تھے کہ دونوں مقامات کو دیکھ لیتا ہے۔ لیکن کا فر یا منافق، تو وہ یہ جواب دیتا ہے کہ میں کچھ نہیں جانتا جو کچھ دوسرے لوگ کہتے تھے میں بھی وہی کہہ دیتا تھا۔ پس اس سے کہا جائے گا کہ نہ تو نے عقل کے ذریعہ پہچا نا اور نہ (اچھے لوگوں کی)  پیروی کی۔ اس کے بعد لوہے کے ہتھوڑے سے ایک ضرب اس کے دونوں کانوں کے درمیان ماری جائے گی جس کی وجہ سے وہ ایک چیخ مارے گا کہ اس کے قریب کے تمام ذی روح اس چیخ کو سنیں گے سوائے انسانوں اور جنوں کے۔ ‘‘
باب۔ جس شخص نے ارض مقدس (یعنی بیت المقدس)  یا کسی اور متبرک مقام میں دفن ہو نے کی خواہش کی۔ 
 (۶۷۵)۔ سیدنا ابوہریرہؓ کہتے ہیں کہ ملک الموت سیدنا موسیٰ  کے پاس بھیجا گیا تو جب وہ آیا تو سیدنا موسیٰؑ نے اس کے ایک ایسا طمانچہ مارا کہ اس کی ایک آنکھ پھوٹ گئی اور وہ اپنے پروردگار کے پاس واپس گیا اور عرض کی کہ تو نے مجھے ایسے بندے کے پاس بھیجا جو مرنا نہیں چاہتا۔ اللہ تعالیٰ نے اس کی آنکھ دوبارہ اسے عنایت فرمائی اور حکم دیا کہ موسیٰؑ کے پاس پھر جا اور ان سے کہہ کر وہ اپنا ہاتھ ایک بیل کی پیٹھ پر رکھیں، پس جس قدر بال ان کے ہاتھ کے نیچے آئیں گے، اتنے ہی سال کی زندگی انہیں اور دی جائے گی۔ ‘‘ (چنانچہ فرشتہ آیا اور موسیٰؑ کو پیغام باری سنایا)  تو انہوں نے کہا : ’’ اے پروردگار ! (جب وہ سب برس گزر جائیں)  گے تو پھر کیا ہو گا؟‘ ‘تو اللہ تعالیٰ نے فرمایا : ’’ پھر موت آئے گی۔ ‘‘ انہوں نے کہا : ’’ ابھی سہی۔ ‘‘ پس انہوں نے اللہ تعالیٰ سے یہ دعا کی : ’’ انہیں ارض مقدس سے بقدر ایک پتھر پھینکنے کے قریب کر دے۔ ‘‘ رسول اللہﷺ نے یہ بیان فرما کر مزید کہا : ’’ اگر میں اس مقام پر ہوتا تو تمہیں موسیٰؑ کی قبر، راستہ کے ایک طرف سرخ ٹیلے کے پاس دکھا دیتا۔ ‘‘
 باب۔ شہید کی نماز جنازہ 
 (۶۷۶)۔ سیدنا جابر بن عبداللہؓ کہتے ہیں کہ نبیﷺ احد کے شہیدوں میں سے دو دو آدمیوں کو ایک ہی کپڑے میں رکھتے تھے پھر آپﷺ دریافت فرماتے کہ ان میں قرآن کا زیادہ عالم کون ہے ؟ پس ان میں سے کسی ایک کی طرف اشارہ کر دیا جاتا تو آپﷺ قبر میں پہلے اس کو رکھتے تھے اور فرماتے تھے : ’’ قیامت کے دن میں ان لوگوں کے مومن ہونے کا گواہ ہوں۔ ‘‘ اور آپﷺ نے ان کو ان کے خون کے ساتھ دفن کرنے کا حکم دیا اور ان لوگوں کو نہ غسل دیا گیا نہ ان پر نماز پڑھی گئی۔ 
 (۶۷۷)۔ سیدنا عقبہ بن عامرؓ سے روایت ہے کہ نبیﷺ ایک دن مدینہ سے باہر تشریف لے گئے اور آپﷺ نے شہدائے احد پر نماز پڑھی جیسا کہ آپﷺ میت پر پڑھتے تھے پھر آپﷺ واپس ہوئے اور منبر پر کھڑے ہو کر فرمایا : ’’ میں قیامت کے دن تمہارا  پیش رو ہوں اور تمہارا گو اہ بنوں گا اور میں، اللہ کی قسم ! یقیناً اس وقت اپنے حوض کی طرف دیکھ رہا ہوں اور مجھے روئے زمین کے خزانوں کی چابیاں یا (یہ فرمایا : ’’ روئے)  زمین کی چابیاں دے دی گئی ہیں۔ اللہ کی قسم ! مجھے تم لوگوں پر اس بات کا خوف نہیں کہ تم میرے بعد مشرک ہو جاؤ گے بلکہ تم پر اس بات کا ڈر ہے کہ تم دنیا کی طرف رغبت کرو گے۔ ‘‘
 باب۔ جب کوئی بچہ اسلام لایا اور پھر انتقال کر گیا تو کیا اس پر نماز جنازہ پڑھی جائے گی اور کیا بچے پر اسلام کی دعوت پیش کی جا سکتی ہے ؟ 
 (۶۷۸)۔ سیدنا عبداللہ بن عمرؓ سے روایت ہے کہ سیدنا عمرؓ نبیﷺ کے ہمراہ کچھ دوسرے لوگوں کے ساتھ ابن صیاد کے پاس گئے یہاں تک کہ اس کو بنی مغالہ کے مکانوں کے پاس کچھ لڑکوں کے ساتھ کھیلتا ہو ا پایا اور ابن صیاد (اس وقت)  قریب بلوغ کے تھا۔  اس کو (نبیﷺ کا تشریف لے آنا)  معلوم نہیں ہوا۔ یہاں تک کہ آپﷺ نے اپنے ہاتھ سے اسے مارا۔ پھر ابن صیاد سے فرمایا : ’’ کیا تو اس بات کی شہادت دیتا ہے کہ میں، اللہ تعالیٰ کا رسول ہوں۔ ‘‘ ابن صیاد نے آپﷺ کی طرف دیکھا اور کہا کہ میں اس امر کی شہادت دیتا ہوں کہ آپﷺ ان پڑھوں کے رسول ہیں۔ اس کے بعد ابن صیاد نے نبیﷺ سے کہا کہ آپ اس امر کی گواہی دیتے ہیں کہ ’’ میں اللہ کا رسول ہوں ‘‘ تو رسول اللہﷺ اس سے علیحدہ ہو گئے اور فرمایا : ’’ میں اللہ تعالیٰ پر اور اس کے پیغمبروں پر ایمان لاتا ہوں۔ ‘‘ پھر آپﷺ نے اس سے فرمایا : ’’ تو کیا دیکھتا ہے ؟‘‘ ابن صیاد نے جواب دیا کہ ’’ میرے پاس ایک سچا آتا ہے اور ایک جھوٹا ‘‘ تو نبیﷺ نے فرمایا : ’’ تیرے اوپر بات خلط ملط کر دی گئی۔ ‘‘اس کے بعد اس سے نبیﷺ نے فرمایا : ’’ میں نے تیری نسبت ایک بات اپنے دل میں رکھ لی ہے، بتا وہ کیا ہے ؟‘‘ (آپﷺ نے سورۂ دخان کی آیت ﴿فَارْتَقِبْ یَوْمَ تَأْتِی السَّمَاءُ بِدُ خانٍ مُّبِیْنٍ﴾ کا تصور کیا تھا)  تو ابن صیاد نے جواب دیا کہ ’’ وہ دخ ہے ‘‘ آپﷺ نے فرمایا : ’’ تو اپنی حد سے آگے نہیں بڑھ سکتا۔ ‘‘ سیدنا عمر فاروقؓ نے کہا یا رسول اللہ مجھے اجازت دیجیے کہ میں اس کی گردن مار دوں تو نبیﷺ نے فرمایا : ’’ اگر یہ وہی (دجا ل)  ہے تو تم ہر گز اس پر قابو نہیں پاسکتے اور اگر وہ نہیں ہے تواس کے قتل کرنے میں کچھ فائدہ نہیں ہے۔ ‘‘ سیدنا عبداللہ بن عمرؓ کہتے ہیں کہ اس کے بعد (ایک مرتبہ پھر)  رسول اللہﷺ اور سیدناابی بن کعبؓ اس باغ میں گئے جس میں ابن صیاد تھا اور نبیﷺ یہ چاہتے تھے کہ ابن صیاد سے پوشیدہ طور پر قبل اس کے کہ وہ آپﷺ کو دیکھے، کچھ سنیں۔ پس نبیﷺ نے اس کو  اس حالت میں دیکھا کہ وہ لیٹا ہوا اپنی ایک چادر میں لپٹا ہوا تھا اس سے کچھ گنگنانے کی آواز آ رہی تھی پس ابن صیاد کی ماں نے رسول اللہﷺ کو آتے دیکھ لیا حالانکہ آپﷺ کھجوروں کے درختوں میں چھپ (چھپ کر جا)  رہے تھے تو اس نے ابن صیاد سے کہا کہ اے صاف ! اور صاف ابن صیاد کا نام تھا۔ یہ محمدﷺ آ گئے تو ابن صیاد اٹھ بیٹھا حقیقت حال واضح نبیﷺ نے فرمایا : ’’ اگر یہ عورت اس کو اس کے حال پر رہنے دیتی یعنی میرے آنے کی اطلاع نہ دیتی تو حقیقت حال واضح ہو جاتی۔ ‘‘
 (۶۷۹)۔ سیدنا انسؓ کہتے ہیں کہ ایک یہودی لڑکا تھا جو نبیﷺ کی خدمت کیا کرتا تھا، وہ بیمار ہو گیا تو نبیﷺ اس کی عیادت کے لیے تشریف لے گئے اور اس کے سر کے پاس بیٹھ گئے پھر اس سے فرمایا : ’’ تو مسلمان ہو جا۔ ‘‘ تو اس نے اپنے باپ کی طرف دیکھا اور اس کے پاس ہی وہ بیٹھا ہوا تھا۔ اس کے باپ نے اس سے کہا کہ تو ابوالقاسم (ﷺ)  کی اطاعت کر پس وہ مسلمان ہو گیا پھر نبیﷺ باہر تشریف لائے اور آپﷺ اس وقت یہ فرما رہے تھے :’ ’ اللہ کا شکر ہے کہ اس نے لڑکے کو آگ سے بچا لیا۔ ‘‘
 (۶۸۰)۔ سیدنا ابوہریرہؓ کہتے ہیں کہ رسول اللہﷺ فرمایا : ’’ ہر بچہ فطرت اسلام پر پیدا کیا جاتا ہے مگر اس کے ماں باپ اسے یہودی بنا لیتے ہیں یا نصرانی یا مجوسی، جس طرح جانور صحیح وسالم بچہ جنتا ہے کیا تم اس میں کوئی ناک کان کٹا ہوا دیکھتے ہو ؟‘‘ سیدنا ابوہریرہؓ یہ حدیث بیان کر کے یہ آیت پڑھتے تھے :
 ’’ اس فطرت پر جس پر اللہ تعالیٰ نے لوگوں کو پیدا کیا ہے۔ اللہ کی بنائی ہوئی ساخت تبدیل نہیں کی جاسکتی یہی صحیح اور بالکل سیدھا دین ہے۔ ‘‘ (سورۂ روم آیت : ۳۰) 
باب۔ جب مشرک مرتے وقت لا الہ الا اللہ کہہ دے تو کیا اسے معاف کر دیا جائے گا ؟
 (۶۸۱)۔ سیدنا مسیب  بن حزنؓ کہتے ہیں کہ جب ابو طالب کی موت قریب آئی تو رسول اللہﷺ ان کے پاس تشریف لائے پس آپﷺ نے ان کے پاس ابو جہل بن ہشام اور عبداللہ بن ابی امیہ بن مغیرہ کو پایا۔ سیدنا مسیبؓ کہتے ہیں کہ رسول اللہﷺ نے ابو طالب سے فرمایا : ’’ اے چچا لا الہ الا اللہ کہہ دو، میں تمہارے لیے اللہ کے ہاں اس کی گواہی دوں گا۔ ‘‘ ابو جہل اور عبداللہ بن ابی امیہ نے کہا کہ اے ابو طالب ! کیا تم عبدالمطلب کے  طریقے سے پھرے جاتے ہو ؟ پھر رسول اللہ متواتر کلمۂ شہادت پر ان کو دعوت دیتے رہے اور وہ دونوں وہی بات کہتے رہے یہاں تک کہ ابو طالب نے سب سے آخری بات جو ان سے سنی گئی، اس میں یہ کہا کہ وہ عبدالمطلب کے طریقے پر ہیں اور انہوں نے لا الہ الا للہ کہنے سے انکار کر دیا (پھر وہ مر گئے)  تو رسول اللہﷺ نے فرمایا : ’’ ہاں میں اللہ کی قسم ! تمہارے لیے استغفار کروں گا جب تک کہ مجھ کو اس  ممانعت نہ کی جائے۔ ‘‘ (چنانچہ آپﷺ استغفار کر نے لگے) جس پر اللہ تعالیٰ نے یہ آیت نازل فرمائی : ’’ پیغمبر اور ایمان والوں کو زیبا نہیں کہ مشرکوں کے لیے دعا کریں۔ ‘‘ (سورۂ توبہ : ۱۳۳) 
 باب۔ محدث کا قبر کے پاس (بیٹھ کر)  نصیحت کرنا اس حال میں کہ اس کے شاگرد بیٹھے ہوں 
 (۶۸۲)۔ امیر المومنین علیؓ کہتے ہیں کہ ہم ایک جنازہ کے ساتھ بقیع کے قبرستان میں تھے، اتنے میں نبیﷺ ہمارے پاس تشریف لائے اور بیٹھ گئے اور ہم لوگ آپﷺ کے اردگرد بیٹھ گئے اور آپﷺ کے ہاتھ میں ایک چھڑی تھی پس آپﷺ اسے زمین پر مارنے لگے پھر فرمایا : ’’ تم میں سے ہر شخص یا (یہ فرمایا)  ہر جاندار کے لیے اس کا مقام جنت یا دوزخ میں لکھ دیا گیا ہے اور یہ بھی لکھ دیا گیا ہے کہ گنہگار ہے یا پرہیز گا ر۔ ‘‘ تو ایک شخص نے عرض کی کہ یا رسول اللہ ! کیا ہم اسی بات پر اعتماد کر کے عمل کو چھوڑ نہ دیں کیونکہ جس کا نام پرہیز گاروں میں لکھا ہے وہ ضرور نیک کام کی طرف رجوع کرے گا اور جس کا نام گنہگاروں میں لکھا ہے وہ برائی کی طرف جائے گا تو آپﷺ نے فرمایا:’ ’ ہاں ! جن کا نام پرہیز گاروں میں ہے ان کو نیک کام کرنے کی توفیق دی جائے گی اور جو گنہگار ہیں ان کو برائی کرنے کی توفیق ملے گی۔ ‘‘ پھر آپﷺ نے یہ آیت تلاوت کی :
 ’’ جس نے اللہ کی راہ میں مال دیا اور پرہیز گاری اختیار کی اور دین اسلام کو سچ مانا اس کو ہم آسانی کے گھر یعنی جنت میں پہنچنے کی تو فیق دیں گے۔ ‘‘ (سورۂ واللیل ۵۔ ۷) 
باب۔ جو شخص خود کشی کرے اس کی سزا 
 (۶۸۳)۔ سیدنا ثابت بن ضحاکؓ نبیﷺ سے روایت کرتے ہیں کہ آپﷺ نے فرمایا : ’’ جو شخص اسلام کے سوا کسی اور دین کی اپنے آپ کو جھوٹا جان کر قسم کھائے مثلاً یوں کہے کہ فلاں بات یوں ہوئی تو میں یہودی ہوں تو ویسا ہی ہو گا جیسا اس نے کہا ہے اور جو شخص اپنے آپ کو کسی ہتھیار سے قتل کرے اس کو اسی ہتھیار سے جہنم میں عذاب دیا جائے گا۔ ‘‘
 (۶۸۴)۔ سیدنا جندبؓ نبیﷺ سے روایت کرتے ہیں کہ آپﷺ نے فرمایا : ’’ ایک شخص کے کچھ زخم لگ گیا تھا، اس نے اپنے آپ کو مار ڈالا پس اللہ تعالیٰ نے فرمایا : ’’ میرے بندے نے مجھ سے سبقت کی (یعنی اپنی جان خود دے دی)  لہٰذا میں نے اس پر جنت حرام کر دی۔ ‘‘
 (۶۸۵)۔ سیدنا ابو ہریرہؓ کہتے ہیں کہ نبیﷺ نے فرمایا : ’’ جو شخص اپنی جان گلا گھونٹ کر دیتا ہے وہ اپنا گلا دوزخ میں برابر گھونٹا کرے گا اور جو شخص زخم لگا کر اپنے آپ کو ہلاک کر لیتا ہے وہ دوزخ میں برابر اپنے آپ کو زخم لگایا کرے گا۔ ‘‘
 باب۔ لوگوں کا میت کی تعریف کرنا کیسا ہے ؟ 
 (۶۸۶)۔ سیدنا انس بن مالکؓ کہتے ہیں کہ لوگ ایک جنازہ سامنے سے لے کر گزرے، صحابہؓ نے اس کی تعریف کی تو نبیﷺ نے فرمایا : ’’ واجب ہو گئی۔ ‘‘ پھر لو گ دوسرا جنازہ لے کر گزرے تو انہوں نے اس کی برائی بیان کی، نبیﷺ نے فرمایا : ’’ واجب ہو گئی۔ ‘‘ تو سیدنا عمر بن خطابؓ نے عرض کی کہ کیا چیز واجب ہو گئی تو آپﷺ نے فرمایا : ’’ جس کی تم نے تعریف کی اس کے لیے جنت اور جس کی تم لوگوں نے برائی بیان کی اس کے لیے دوزخ واجب ہو گئی اور تم لوگ زمین میں اللہ کی طرف سے گواہ ہو۔ ‘‘
 (۶۸۷)۔ امیر المومنین عمر بن خطابؓ کہتے ہیں کہ نبیﷺ نے فرمایا : ’’ جس مسلمان کے نیک ہونے کی  چار آدمی گواہی دیں تو اللہ تعالیٰ اسے جنت میں داخل کر دے گا۔ ‘‘ ہم نے عرض کی اور تین آدمی جس کے اچھا ہو نے کی گواہی دیں ؟ تو آپﷺ نے فرمایا : ’’ اور تین آدمی جس کے نیک ہونے کی گواہی دیں، (اس کو بھی جنت ملے گی) ۔ ‘‘ پھر ہم نے عرض کی اور دو آدمی جس کے اچھا ہو نے کی گواہی دیں ؟ تو آپﷺ نے فرمایا : ’’ اور دو آدمی (جس کے اچھے ہو نے کی گواہی دیں اس کو بھی جنت ملے گی) ۔ ‘‘پھر ہم نے ایک کی گواہی کی بابت آپﷺ سے نہیں پوچھا۔ 
 باب۔ عذاب قبر کے بارے میں کیا وارد ہو ا ہے ؟ 
 (۶۸۸)۔ سیدنا براء بن عازب نبیﷺ سے روایت کرتے ہیں کہ آپﷺ نے فرمایا : ’’ جب مومن اپنی قبر میں اٹھا کر بٹھایا جاتا ہے اور اس کے فرشتے آتے ہیں پھر وہ شہادت دیتا ہے کہ اللہ کے سوا کوئی معبود نہیں اور محمد (ﷺ)  اللہ کے رسول ہیں پس اللہ تعالیٰ نے (سورۂ ابراہیم کی آیت :۲۷میں) جو فرمایا ہے کہ : ’’اللہ تعالیٰ ایمان والوں کو دنیا کی زندگی اور آخرت میں توحید پر مضبوط رکھتا ہے۔ ‘‘کا یہی مطلب ہے۔ ‘‘
 (۶۸۹)۔ سیدنا ابن عمرؓ کہتے ہیں کہ رسول اللہﷺ نے کنویں میں جھانکا جہاں بدر کے مشرکین مقتولین مرے پڑے تھے اور فرمایا : ’’کیا جو کچھ تم سے تمہارے پروردگار نے جو تم سے سچا وعدہ کیا تھا اسے تم نے پا لیا ؟ ‘‘ آپﷺ سے عرض کی گئی کہ کیا آپﷺ مردوں کو پکارتے ہیں ؟تو آپﷺ نے فرمایا: ’’تم ان سے زیادہ سننے والے نہیں ہو،ہاں وہ لوگ جو اب نہیں دے سکتے۔ ‘‘
 (۶۹۰)۔ ام المو منین عائشہؓ کہتی ہیں کہ (بدر کے مقتولین کی نسبت) نبیﷺ نے صرف یہ فرمایاتھا : ’’وہ اس وقت جانتے ہیں کہ جو کچھ میں ان سے کہتا تھا ٹھیک تھا۔ ‘‘اور بے شک اللہ تعالیٰ نے فرمایا ہے : ’’اے نبی!آپ مردوں کو نہیں سنا سکتے۔ ‘‘ (سورۂ نمل :۸۰)۔ 
 (۶۹۱)۔ اسماء بن ابی بکر صدیقؓ کہتی ہیں کہ (ایک مرتبہ) رسول اللہﷺ نے خطبہ ارشاد فرمایا تو آپﷺ نے فتنہ قبر کا ذکر کیا جس سے آدمی کی آزمائش کی جائے گی تو اس کو سن کر مسلمان چیخیں مار مار کر روئے۔ 
 باب۔ عذاب قبر سے پناہ مانگنا 
 (۶۹۲)۔ سیدنا ابو ایوبؓ کہتے ہیں کہ ایک دن غروب آفتاب کے بعد نبیﷺ باہر تشریف لائے تو آپﷺ نے (ہولناک) آواز سنی اور فرمایا : ’’یہودیوں پران کی قبروں میں عذاب ہو رہا ہے۔ ‘‘
 (۶۹۳)۔ سیدنا ابوہریرہ کہتے ہیں کی نبیﷺ یہ دعا مانگا کرتے تھے : ’’اے اللہ !میں عذاب قبر سے اور عذاب دوزخ سے اور زندگی اور موت کی خرابی سے اور مسیح دجال کے فساد سے تیری پناہ مانگتا ہوں۔ ‘‘
باب۔ مردوں کو صبح و شام ان کا (جنت و دوزخ والا)  مقام دکھا یا جاتا ہے 
 (۶۹۴)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا : ’’جب کوئی شخص تم میں سے مر جاتا ہے تو ہر صبح و شام اسے اس کا مقام دکھا یا جاتا ہے، اگر وہ  اہل جنت میں سے ہے تو جنت کے مقامات میں سے اور اگر اہل دوزخ میں سے ہے تو دوزخ کے مقامات میں سے۔ اس کے بعد اس سے کہا جاتا ہے کہ اللہ تعالیٰ قیامت کے دن جب تجھے اٹھائے گا تو یہی تیرا مقام ہو گا (جس میں تو داخل ہو گا) ۔ ‘‘
باب۔ مسلمانوں کی چھوٹی اولاد کے متعلق، جو فوت ہو جائے،کیا کہاگیا ہے 
 (۶۹۵)۔ سیدنا براء بن عازبؓ کہتے ہیں کہ جب سیدنا ابراہیمؑ (فرزند رسول مقبو لﷺ)  کی وفات ہوئی تو رسول اللہﷺ نے فرمایا : ’’جنت میں ان کے لیے ایک دودھ پلانے والی (مقرر کی گئی) ہے۔ ‘‘
باب۔ مشرکوں کے بچوں کی بابت (جو قبل بلو غ کے مر جائیں) کیا کہا گیا ہے ؟
 (۶۹۶)۔ سیدنا عبداللہ بن عباسؓ کہتے ہیں کہ رسول اللہﷺ سے مشرکوں کے بچوں کی بابت پوچھا گیا (کہ اگر وہ بلو غ سے پہلے مر جائیں تو جنت میں جائیں گے یا دوزخ میں ؟)  تو آپﷺ نے فرمایا : ’’اللہ تعالیٰ نے جس وقت ان کو پیدا کیا ہے اسی وقت سے خوب جانتا ہے کہ یہ (بچے زندہ رہتے تو) کیسے عمل کرتے۔ (جنت کے لائق ہیں یا دوزخ کے) 
(۶۹۷)۔ سیدنا سمرہ بن جندبؓ کہتے ہیں کہ نبیﷺ جب فجر کی نماز پڑھ لیتے تو ہماری طرف منہ کر کے فرماتے :’’تم میں سے کسی نے اگر آج شب کو کوئی خواب دیکھا ہے تو بیان کرے۔ ‘‘سیدنا سمرہؓ کہتے ہیں کہ اگر کسی نے کوئی خواب دیکھا ہو تا تو وہ اسے بیان کر دیتا پھر جو کچھ اللہ چاہتا، آپﷺ اس کی تعبیر بیان فرماتے پس اسی دستور کے موافق ایک دن آپﷺ نے ہم سے دریافت فرمایا :’’تم میں سے کسی نے کوئی خواب دیکھا ہے؟ ‘‘ہم نے عرض کی کہ نہیں تو آپﷺ نے فرمایا :’’مگر میں نے آج شب دو اشخاص کو خواب میں دیکھا کہ وہ میرے پاس آئے اور میرے ہاتھ کو پکڑ لیا اور مجھے ایک مقدس زمین میں لے گئے۔ یکایک میں وہاں پہنچ کر کیا دیکھتا ہوں کہ ایک آدمی  بیٹھا ہے اور دوسرا آدمی ہاتھ میں لوہے کا ایک آنکڑا لیے کھڑا ہے وہ  اسے اس بیٹھے ہوئے آدمی کے منہ میں داخل کرتا ہے یہاں تک کہ اس کی گدی تک پہنچ جاتا ہے تو اس سے ایک طرف کا جبڑا پھاڑا دیتا ہے۔ اس کے بعد دوسرے جبڑے کے ساتھ بھی ایسا ہی کرتا ہے اور اس دوران اس کا پہلا جبڑا مندمل ہو جاتا ہے۔ پھر دوبارہ وہ ایسا ہی کرتا کہے تو میں نے پوچھا کہ یہ کیا بات ہے تو ان دونوں نے مجھے جواب دیا کہ آگے چلئیے۔ یہاں تک کہ ہم ایک ایسے شخص کے پاس پہنچے کہ وہ چت لیٹا ہوا تھا اور ایک شخص اس کے سرہانے ایک چھوٹا یا بڑا پتھر لیے ہوئے کھڑا تھا پس وہ اس پتھر سے اس لیٹے ہوئے آدمی کا سر کچل دیتا تھا۔ جب اسے مارتا اور پتھر لڑھک جاتا تو جا کر اس کو اٹھا لیتا اور جب تک اس لیٹے ہوئے آدمی کے پاس واپس آتا اس وقت تک اس کا سر ٹھیک ہو جاتا تھا اور جو حالت اس کی پہلے تھی وہی ہو جاتی تھی پس وہ دوبارہ اسے مارتا تھا۔ میں نے پوچھا یہ کیا ہے؟ تو ان دونوں نے مجھ سے کہا کہ آگے چلئیے چنانچہ ہم چلے تو ایک گڑھے کے پاس سے ہمارا گزر ہوا، وہ مثل تنور کی طرح تھا، منہ اس کا تنگ تھا اور پیندا اس کا چوڑا تھا۔ اس گڑھے میں آگ جل رہی تھی اس کے اندر کچھ برہنہ مرد اور عورتیں تھیں جب آگ بہت بھڑک اٹھتی تو وہ لوگ بھی اوپر کو اٹھ جاتے یہاں تک کہ نکلنے کے قریب ہو جاتے تو میں نے پوچھا  یہ کیا ہے؟ تو ان دونوں نے مجھ سے کہا کہ آگے چلئیے چنانچہ ہم چلے یہاں تک کہ خون کی ایک نہر پر پہنچے جس کے درمیان ایک آدمی تھا اور نہر کے کنارے پر بھی ایک آدمی تھا جس کے سامنے کچھ پتھر تھے اور وہ نہر والے شخص کے سامنے کھڑا ہوا تھا پس جب وہ اس نہر سے باہر نکلنا چاہتا تو یہ شخص ایک پتھر اس کے منہ پر کھنچ کر مارتا تو وہ جہاں تھا وہیں واپس ہو جاتا تھا۔ میں نے پوچھا کہ یہ کیا ہے تو ان دونوں نے مجھ سے کہا کہ آگے چلئیے چنانچہ ہم چلے یہاں تک کہ ایک نہایت شاداب اور سر سبز باغ میں پہنچے اس میں ایک بڑا سا درخت لگا ہوا تھا اس کی جڑ کے پاس ایک بوڑھا آدمی اور کچھ بچے بیٹھے ہوئے تھے۔ یکایک میں کیا دیکھتا ہوں کہ درخت کے قریب ایک اور آدمی ہے جس کے سامنے کچھ آگ ہے اور اسے روشن کر رہا ہے۔ پھر وہ دونوں مجھے اس درخت پر چڑھا لے گئے۔ اس درخت کے اندر ایک گھر تھا،اس میں مجھے داخل کیا۔ میں نے کبھی اس سے عمدہ اور شاندار مکان نہیں دیکھا، اس گھر میں کچھ بوڑھے، کچھ جوان کچھ عورتیں اور کچھ بچے تھے پھر وہ دونوں آدمی مجھے اس گھر سے نکال لائے اور درخت کی دوسری شاخ پر مجھے چڑھایا۔ اس میں بھی ایک گھر تھا،اس میں مجھے داخل کیا گیا یہ گھر بھی نہایت عمدہ اور شاندار تھا۔ اس میں بھی کچھ بوڑھے اور جوان مرد تھے۔ جب میں یہ سب کچھ دیکھ چکا تو میں نے ان دونوں سے پوچھا کہ تم نے مجھے رات بھر گشت کرایا، اب بتاؤ کہ میں نے جو کچھ دیکھا ہے اس کی حقیقت کیا ہے؟ تو انہوں نے جواب دیا کہ ہاں ہم بتاتے ہیں۔ وہ شخص جس کو آپﷺ نے دیکھا کہ اس کا جبڑا پھاڑا جا رہا ہے تو وہ جھوٹ بولنے والا ہے، دنیا میں جھوٹی باتیں کیا کرتا تھا اور وہ اس سے آگے نقل کی جاتی تھیں یہاں تک کی تمام اطراف عالم میں پہنچ جاتی تھیں۔ لہٰذا روز قیامت تک ایسا ہی معاملہ کیا جائے گا اور وہ شخص جس کو آپﷺ نے دیکھا کہ اس کا سر کچلا جا رہا ہے۔ تو یہ وہ شخص ہے جس کو اللہ تعالیٰ  نے قرآن کا علم دیا تھا مگر وہ رات کو بھی اس سے غافل ہو کر سو جاتا اور دن میں بھی اس پر عمل نہ کرتا۔ لہٰذا روز قیامت تک اس کے سا تھ اسی طرح کیا جائے گا اور وہ لوگ جنہیں آپﷺ نے گڑھے میں دیکھا تو وہ زنا کار لوگ ہیں اور وہ شخص جس کو آپﷺ نے نہر میں دیکھا سود خور ہے اور وہ بوڑھے صاحب جو درخت کی جڑ کے پاس بیٹھے ہوئے تھے، ابراہیمؑ تھے اور چھوٹے بچے جوان کے گرد تھے، وہ لوگوں کے وہ بچے ہیں جو قبل از بلوغت فوت ہو گئے تھے اور وہ شخص جو آگ روشن کر رہا تھا،مالک فرشتہ تھا جو دوزخ کا داروغہ ہے اور وہ پہلا مکان جس میں آپﷺ تشریف لے گئے تھے عام مسلمان کا گھر ہے اور دوسرا گھر شہیدوں کا ہے اور میں جبرائیل ہوں اور یہ میکائیل ہے۔ اب آپ اپناسراٹھایئے۔ میں نے سر اٹھا یا تو یکایک کیا دیکھا ہوں کہ میرے اوپر بادل کی مانند کوئی چیز ہے۔ انہوں نے بتایا کہ یہ آپﷺ کا مقام ہے۔ میں نے کہا کہ مجھے اپنے مقام میں داخل ہونے دو تو ان دونوں نے کہا کہ ابھی کچھ عمر آپﷺ کی باقی ہے جسے آپﷺ نے پورا نہیں کیا۔ اگر آپﷺ اسے پورا کر چکے ہو تے تو اپنے مقام میں جاسکتے تھے۔ ‘‘
باب۔ یکا یک ناگہانی موت (نیک آدمی کے لیے بری نہیں) 
(۶۹۸)۔ ام المومنین عائشہؓ سے روایت ہے کہ ایک شخص(سعد بن عبادہؓ)نے نبیﷺ سے عرض کی کہ میری والدہ اچانک انتقال کر گئی ہیں اور میں ان کی نسبت ایسا خیال کرتا ہوں کہ اگر وہ بول سکتیں تو ضرور صدقہ کرنے کا حکم دیتیں۔ پس کیا اگر میں ان کی طرف سے صدقہ دوں تو ان کو کچھ ثواب ملے گا آپﷺ نے فرمایا :’’ہاں ‘‘
 باب۔ نبیﷺ اور سیدنا ابو بکرؓ  و عمرؓ کی قبروں کے بارے میں کیا کہا گیا ہے؟ 
(۶۹۹)۔ ام المومنین عائشہؓ کہتی ہیں کہ رسول اللہﷺ اپنے مرض وفات میں بار بار دریافت کرتے تھے کہ میں آج کہاں رہوں گا، میں کل کہاں رہوں گا یعنی ام المومنین عائشہؓ کی باری کا انتظار کرتے تھے۔ پھر جب میری باری کا دن آیا تو اللہ نے آپﷺ کو میرے پہلو اور سینہ کے درمیان میں قبض فرمایا اور میرے ہی گھر میں دفن کیے گئے۔ 
(۷۰۰)۔ امیر المومنین عمر بن خطابؓ کہتے ہیں کہ یہ چھ لوگ جن سے رسول اللہﷺ وفات تک راضی رہے (ان سے زیادہ خلافت کا حقدار اور کوئی نہیں تو ان میں سے کسی ایک خلیفہ کو چن لینا) پس ان چھ لوگوں کے نام یہ بتائے  عثمان، علی، طلحہ، زبیر،عبداللہ بن عوف اور سعد بن ابی وقاص(رضی اللہ عنہ)۔ 
 باب۔ (مسلمان) مردوں کو برا کہنے کی ممانعت ہے 
(۷۰۱)۔  ام المومنین عائشہؓ کہتی ہے کہ نبیﷺ نے فرمایا :’’(مسلمان) مردوں کو برا نہ کہو کیوں کہ وہ جو کچھ کر چکے ہیں اس سے ہمکنار  و ہم آغوش بھی ہو چکے ہیں۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


زکوٰۃ کے بیان میں 

باب۔ زکوٰۃ کا واجب ہو نا شریعت سے ثا بت ہے
(۷۰۲)۔ سیدنا ابن عباسؓ سے روایت ہے کہ نبیﷺ نے سیدنا معاذؓ کو قاضی بنا کر یمن کی طرف بھیجا اور فرمایا :’’اے معاذ!تم وہاں کے لوگوں کو اس امر کے اقرار پر رغبت دلانا کہ اللہ کے سوا کوئی معبود نہیں اور یہ کہ میں اللہ کا رسول ہوں پس اگر وہ اس بات کو مان بھی لیں تو انہیں بتا دینا کہ اللہ نے ہر رات اور دن میں پانچ نمازیں ان پر فرض کی ہیں پھر اگر وہ اس بات کو بھی مان لیں تو انہیں بتا دینا کہ اللہ نے ان پر ان کے مالوں میں صدقہ (زکوٰۃ) فرض کیا ہے جو ان کے مالداروں سے لیا جائے گا اور ان کے فقیروں میں تقسیم کر دیا جائے گا۔ ‘‘
(۷۰۳)۔ سیدنا ایوبؓ سے روایت ہے کہ ایک شخص نے نبیﷺ سے عرض کی کہ مجھے کوئی ایسا عمل بتائیے جومجھے جنت میں داخل کر دے۔ لوگوں نے کہا کہ اسے کیا ہو گیا ہے، کیوں اس طرح کی بات کر رہا ہے؟ تو نبیﷺ نے فرمایا:’’صاحب ضرورت ہے اور اسے کیا ہو گیا ہے (اچھا سن میں تجھے ایسا عمل بتادیتا ہوں) تو اللہ کی عبادت کر اور اس کے ساتھ کسی کو شریک نہ کر اور نماز پڑھا کر اور زکوٰۃ دیا کر اور صلہ رحمی کیا کر۔ ‘‘
 (۷۰۴)۔ سیدنا ابوہریرہؓ سے روایت ہے کہ ایک اعرابی نبیﷺ کے پاس آیا اور اس نے عرض کی کہ مجھے کوئی ایسا عمل بتایئے کہ اگر میں اس کو کروں  تو جنت میں داخل ہو جاؤں تو آپﷺ نے فرمایا :’’ تو اللہ کی عبادت کر اوراس کے ساتھ کسی کو شریک نہ کر اور فرض نماز پڑھا کر اور فرض زکوٰۃ دیا کر اور رمضان کے روزے رکھا کر۔ ‘‘وہ اعرابی بولا کہ قسم اس کی جس کے ہاتھ میں میری جان ہے کہ میں اس سے زیادہ (عبادت) نہ کرو گا پھر جب وہ چل دیا تو نبیﷺ نے فرمایا :’’جس شخص کو یہ بات اچھی معلوم ہو تی ہو کہ وہ اہل جنت میں سے کسی شخص کو دیکھے تو اس  کو چاہئیے کہ اس شخص کو دیکھ لے۔ ‘‘
(۷۰۵)۔ سیدنا ابوہریرہؓ کہتے ہیں کہ جب رسول اللہﷺ کی وفات ہوئی اور ابوبکر صدیقؓ خلیفہ ہوئے تو عرب قبائل مرتدہو گئے۔ سیدنا ابوبکر صدیقؓ نے ان مرتدین سے لڑنے کا ارادہ کیا تو سیدنا عمرؓ نے کہا کہ آپ ان لوگوں سے کیوں کر لڑسکتے ہیں جب کہ رسول اللہﷺ فرما چکے ہیں کہ ’’مجھے حکم دیا گیا ہے کہ میں  لوگوں سے لڑوں یہاں تک کہ وہ لاالہ اللہ کہہ دیں پس جو شخص لاالہ الا اللہ کہہ دے تو بے شک اس نے اپنا مال اور اپنی جان مجھ سے محفوظ کر لیا مگر بحق اسلام اور اس کا حساب اللہ پر ہے۔ ‘‘سیدنا ابوبکرؓ نے جواب دیا کہ اللہ کی قسم !میں اس شخص سے ضرور جنگ کروں گا جو نماز اور زکوٰۃ میں تفریق کرے گا اس لیے کہ زکوٰۃ حق ہے مال میں۔ اللہ کہ قسم اگر وہ ایک بھیڑ کا بچہ جو زکوٰۃ میں رسول اللہﷺ کے دور میں دیتے تھے مجھے نہ دیں گے تو اس کو روک لینے پر ضرور جنگ کروں گا۔ سیدنا عمرؓ کہتے ہیں کہ اللہ کی قسم !وہ (اصابت رائے اور پختگیِ ارادہ) صرف اس وجہ سے تھی کہ اللہ تعالیٰ نے ابوبکرؓ کے سینہ کو (مصلحت اندیشی کے لیے) کھول دیا تھا،لہٰذا میں سمجھ گیا کہ یہی حق ہے۔ 
باب۔ زکوٰۃ نہ دینا گناہ کبیرہ ہے۔ 
(۷۰۶)۔ سیدنا ابوہریرہؓ کہتے ہیں کہ نبیﷺ نے فرمایا:۔ ’’قیامت کے دن اونٹ کہ جن کی زکوٰۃ نہ دی گئی ہو گی۔ ۔، خوب تازے اچھی حالت میں اپنے مالک پر سوار ہو آئیں گے اور اپنے مالک کو پاؤں تلے روندیں گے اور بکری کہ جس کی زکوٰۃ نہ دی ہو گی۔ خوب موٹی تازی اچھی حالت میں اپنے مالک پر سوارہو کر آئے گی اور اپنے مالک کو اپنے پاؤں تلے روندے گی اور اپنے سینگوں سے مارے گی۔ ‘‘آپﷺ نے فرمایا :’’اس کا حق یہ ہے کہ پانی پلانے کے گھاٹ پر وہ دوہی جائے (اور اس کا دودھ ان محتاجوں کو جو وہاں کھڑے رہتے ہیں دیا جائے) ۔ ‘‘اور فرمایا :’’تم میں سے کوئی شخص قیامت کے دن بکری کو اپنی گردن پر لاد کر میرے سامنے نہ آئے کہ بکری چلاتی ہو، پھر مجھ سے وہ شخص کہے کہ اے محمد ! (میری شفاعت کیجئیے) اور میں کہہ دوں کہ میں تیرے لیے کسی بات کا اختیار نہیں رکھتا۔ میں تو (حکم الٰہی) پہنچا چکا اور نہ کوئی شخص اونٹ کو اپنی گردن پر لادے ہوئے میرے سامنے آئے کہ وہ اونٹ بول رہا ہو پھر وہ شخص مجھ سے کہے اے محمد !(میری شفاعت کیجیے) اور میں کہہ دوں میں تیرے لیے کسی بات کا اختیار رکھتا، میں تو حکم  الٰہی پہنچا چکا۔ ‘‘
(۷۰۷)۔ سیدنا ابوہریرہ کہتے ہیں کہ رسول اللہﷺ نے فرمایا :’’اللہ جسے مال دے اور وہ اس مال کی زکوٰۃ نہ دے تو اس کا مال قیامت کے دن اس کے لیے گنجے سانپ کے ہم شکل کر دیا جائے گا جس کے منہ کے دونوں کناروں پر زہریلا جھاگ ہو گا۔ وہ سانپ قیامت کے دن اس کے گلے کا طوق بنایا جائے گا پھر اس کے دو جبڑوں کو ڈسے گا اور کہے گا کہ میں تیر ا مال ہوں میں تیرا خزانہ ہوں۔ ‘‘پھر آپﷺ نے (سورۂ آل عمران کی) یہ آیت نمبر’’ ۱۸۰‘‘کی تلاوت فرمائی :’’جو لوگ ان چیزوں میں بخل کرتے ہیں جو اللہ نے ان کو اپنے فضل سے دی ہیں،وہ یہ نہ سمجھیں کی یہ روش ان کے لیے بہتر ہے۔ نہیں بلکہ یہ ان کے لیے بہت ہی بری ہے۔ (اور) جس چیز میں انہوں نے بخل کیا، اس کا انہیں قیامت کے دن طوق پہنایا جائے گا۔‘‘
باب۔ جس مال کی زکوٰۃ ادا کر دی جائے وہ کنز (وہ خزانہ جس کی مذ مت کی گئی ہے) نہیں ہے 
(۷۰۸)۔ سیدنا ابو سعید خدریؓ کہتے ہیں کہ نبیﷺ نے فرمایا :’’پانچ اوقیہ سونا (ساڑھے باون تولے چاندی) سے کم پر زکوٰۃ فرض نہیں ہے اور پانچ اونٹ سے کم پر زکوٰۃ فرض نہیں ہے اور پانچ و سق سے کم (کھجور) پر بھی زکوٰۃ فرض نہیں ہے۔ ‘‘
باب۔ صدقہ پاک کمائی سے دینا چاہیے 
(۷۰۹)۔ سیدنا ابوہریرہؓ کہتے ہیں کہ رسول اللہﷺ نے فرمایا :’’جو شخص اپنی پاک کمائی سے ایک کھجور کے برابر بھی صدقہ دیتا ہے اور اللہ تو پاک ہی چیز کو قبول فرماتا ہے تو اللہ اس کو اپنے داہنے ہاتھ لے لیتا ہے پھر اس کو صدقہ دینے والے کے لیے بڑھاتا ہے جس طرح تم میں سے کوئی اپنے بچے کو بڑھائے یہاں تک کہ وہ (کھجور کے بر ابر والا صداقہ احد) پہاڑ کے برابر ہو جاتا ہے۔ ‘‘
باب۔ اس سے پہلے کہ لوگ انکار کریں صدقہ کر دو 
(۷۱۰)۔ سیدنا حارثہ بن وہبؓ کہتے ہیں کہ میں نے نبیﷺ سے سنا آپﷺ فرماتے تھے:’’اے لوگو صدقہ دو،اس لیے کہ تمہارے اوپر ایک دور ایسا آئے گا کہ آدمی اپنا صدقہ لیے پھرے گا مگر کسی ایسے شخص کو نہ پائے گا جو اسے قبول کر لے (جس) شخص(سے وہ کہے گا کہ اسے لے لو وہ) کہے گا کہ کاش !تو کل لایا ہوتا تو میں لے لیتا لیکن آج تو مجھے اس کی ضرورت نہیں۔ ‘‘
(۷۱۱) ۔ سیدنا ابوہریرہ کہتے کہ نبیﷺ نے فرمایا :’’قیامت نہیں آئے گی یہاں تک کہ تم میں دولت کی ریل پیل ہو کر (مال) ابل نہ پڑے۔ یہاں تک کہ صاحب مال اس شخص کو تلاش کرے گا جو اس کا صدقہ لے لے اور اسے جب کسی کے سامنے پیش کرے گا تو وہ کہے گا کہ آج مجھے اس کی ضرورت نہیں ہے۔ ‘‘
(۷۱۲)۔ سیدنا عدی بن حاتمؓ کہتے ہیں کہ میں نبیﷺ کے پاس تھا کہ دو آدمی آئے، ایک تو اپنے فقر و فاقہ کی شکایت کرتا تھا اور دوسرا راستوں کے غیر محفوظ ہونے کی شکایت کرتا تھا تو رسول اللہﷺ نے فرمایا :’’جہاں تک راستوں کے غیر محفوظ ہونے کا تعلق ہے تو تھوڑے ہی عرصے کے بعد (ایسا امن ہو جائے گا کہ) قافلہ (مدینہ سے) مکہ بغیرکسی محافظ اور ضامن کے چلائے گا (اور کوئی اس سے مزاحمت نہ کر سکے گا) اور فقیر، تو (اس کی بھی یہ کیفیت ہے کہ) قیامت نہ آئے گی یہاں تک کہ (لوگوں کے پاس مال کی ایسی کثرت ہو جائے گی کہ) تم میں سے کوئی شخص اپنا صدقہ لے کر پھرے گا مگر کسی کونہ پائے گاجو اسے لے لے پھر (یہ یاد رکھو کہ) بے شک یقیناً ہر شخص تم سے (قیامت کے دن) اللہ کے سامنے کھڑا ہو گا۔ اس کے اور اللہ کے درمیان نہ کوئی ترجمان جو اس کی گفتگو نقل کرے۔ پھر اللہ تعالیٰ اس سے فرمائے گا کہ کیا میں نے تجھے مال نہ دیا تھا؟ (جو تجھے زکوٰۃ کی فرضیت سے آگاہ کرتا) وہ عرض کرے گا کہ ہاں (بھیجا تھا) پس وہ شخص اپنی دائیں جانب نظر کرے گا تو بجز آگ کے کچھ نہ دیکھے گا اور بائیں جانب نظر کرے گا تو سوائے آگ کے کچھ نہ پائے گا لہٰذا تم سے ہر شخص کو چاہئیے کہ آگ سے بچے، اگرچہ کھجور کے ٹکڑے ہی (کے صدقہ دینے) سے سہی۔ پھر اگر کھجور کا ٹکڑا بھی میسر نہ ہو تو عمدہ بات کہہ کر۔ ‘‘(کیوں کہ یہ بھی صدقہ ہے)
(۷۱۳)۔ سیدنا ابو موسیٰ اشعریؓ کہتے ہیں کہ نبیﷺ نے فرمایا :’’لوگوں پر ایک دور آئے گا جس میں آدمی صدقہ کا سونا لے کر گشت کرے گا مگر کسی کو نہ پائے گا جو اس سے لے لے اور مردوں کی قلت اور عورتوں کی کثرت کے سبب سے ایک مرد کے پیچھے چالیس عورتیں دیکھی جائیں گی جو اس کے ساتھ چمٹی رہیں گی۔ ‘‘
باب۔ نبیﷺ کا ارشاد کہ آگ سے بچو خواہ کھجور کے ایک ٹکڑ ے یاکسی معمولی سے صدقے کے ذریعے ہو۔ 
(۷۱۴)۔ سیدنا ابو مسعود انصاریؓ کہتے ہیں کہ رسول اللہﷺ جب ہمیں صدقہ کا حکم دیتے تھے تو کو ئی شخص ہم میں سے بازار کی طرف جاتا اور بار برداری کرتا۔ پھر اگر اسے مزدوری میں ایک مد (غلہ وغیرہ) مل جاتا تو اسی کو صدقہ میں دے دیتا۔ (اس وقت ایسی تنگدستی کی حالت تھی) اور آج بعض لوگوں کے پاس ایک لاکھ درہم موجود ہیں۔ 
(۷۱۵)۔ ام المومنین عائشہ صدیقہؓ کہتی ہیں کہ (ایک دن) ایک عورت سوال کرتی ہوئی آئی اور اس کے ساتھ اس کی دو بیٹیاں بھی تھیں تو اس نے میرے پاس ایک کھجور کے سوا کچھ نہ پایا پس میں نے دی اسے دے دی۔ اس نے کھجور کو اپنی دونوں لڑکیوں میں تقسیم کر دیا اور خود اس میں سے کچھ نہیں کھایا پھر وہ اٹھ کر چلی گئی۔ جب نبیﷺ ہمارے پاس تشریف لائے تو میں نے آپﷺ کو اس کی خبر دی تو نبیﷺ نے فرمایا :’’ جو شخص ان لڑکیوں میں سے کسی کے ساتھ مبتلا کر دیا جائے (یعنی اللہ تعالیٰ اس کو لڑکی دے) تو وہ لڑکیاں اس کے لیے دوزخ سے حجاب ہو جاتی ہیں۔ ‘‘
باب۔ کونسا صدقہ (ثواب میں) افضل ہے؟ ۔ 
(۷۱۶) سیدنا ابو ہریرہؓ کہتے ہیں کہ نبیﷺ کے پاس ایک شخص آیا اور اس نے دریافت کیا کہ یا رسول اللہ ! کونسا صدقہ ثواب میں زیادہ ہے؟ تو آپﷺ نے فرمایا :’ ’ یہ کہ تو صدقہ اس حال میں دے کہ تو صحیح ہو مال و دولت کا خواہشمند ہو، فقیری سے ڈرتا ہوا اور مالدار ہو نے کی آرزو رکھتا ہو۔ اور (صدقہ دینے میں) اتنی دیر مت کر کہ جب جان حلق میں پہنچ جائے اور تو کہے کہ اتنا مال فلاں شخص کو دے دینا اور اتنا فلاں اور کو حالانکہ اب تو وہ مال فلاں شخص (یعنی وارث) کا ہو چکا۔ ‘‘ 
(۷۱۷)۔ ام المومنین عائشہ صدیقہؓ سے روایت ہے کہ نبیﷺ کی بعض بیویوں نے آپﷺ سے عرض کی کہ (آپﷺ کی وفات کے بعد ہم لوگوں میں سے) سب سے پہلے آپﷺ سے کون ملے گی؟ تو آپﷺ نے فرمایا :’’ جس کا ہاتھ تم سب میں لمبا ہو گا۔ ‘‘ تو انہوں نے ایک بانس کا ٹکڑا لیکر ہاتھ ناپنے شروع کیے تو سودہؓ کا ہاتھ سے میں بڑا نکلا (مگر جب سب سے پہلے ام المومنین زینب بنت حجشؓ کی وفات ہوئی) تو ہم نے جان لیا کہ ان کا ہاتھ صدقہ نے لمبا کر دیا (اور ہاتھ کے بڑے ہو نے سے مراد رسول اللہﷺ کی کثرت صدقہ تھی چنانچہ) وہ نبیﷺ کے ساتھ ہم سب سے پہلے ملیں اور وہ صدقہ دینے کو بہت پسند کرتی تھیں۔ ‘‘
باب۔ جب کوئی شخص کسی مالدار کو نا دانستگی میں صدقہ دے دے 
(۷۱۹)۔ سید نا ا بو ہریرہؓ سے روایت ہے کہ رسول اللہﷺ نے فرمایا :’’ (گزشتہ دور میں) ایک شخص نے (اپنے دل میں) کہا کہ (آج شب کو) میں کچھ صدقہ دوں گا چنانچہ وہ اپنا صدقہ لے کر نکلا اور اسے (نادانستگی میں)  ایک چور کے ہاتھ میں رکھ دیا تو صبح کو لوگوں نے چرچا کیا کہ (دیکھو آج رات کو) ایک چور کو خیرات دی گئی ہے تو اس شخص نے کہا کہ اے اللہ ! تمام تعریف تیرے ہی لیے ہے، میں (آج رات پھر) صدقہ دوں گا۔ چنانچہ وہ اپنا صدقہ لے کر نکلا اور اس کو اس نے (نادانستگی  میں) ایک زانیہ کے ہاتھ میں رکھ دیا تو صبح کو لوگوں نے چرچا کیا کہ دیکھو آج شب ایک زانیہ کو خیرات دی گئی ہے۔ اس شخص نے کہا کہ اے اللہ تمام تعریف تیرے ہی لیے ہے میرا صدقہ تو زانیہ کے ہاتھ لگ گیا، اچھا میں (آج پھر ضرور) کچھ صدقہ دوں گا۔ چنانچہ وہ اپنا صدقہ لے کر نکلا اور (نادانستگی میں) اس نے وہ صدقہ ایک مالدار کے ہاتھ میں رکھ دیا تو لوگوں نے صبح کو چرچا کیا کہ دیکھو آج شب مالدار کو خیرات دی گئی۔ اس شخص نے کہا کہ اے اللہ ! حمد تیرے ہی لیے ہے، میں اپنا مال (لا علمی میں) چور، فاحشہ اور مالدار کو دے آیا۔ تو اس کے پاس کوئی (اللہ کا) فرستادہ آیا اور اس سے کہا کہ (تو) رنجیدہ مت ہو، تجھے تیری خیرات کا ثواب ملے گا اور جن لوگوں کو تو نے دیا ہے انہیں بھی فائدہ ہو گا ممکن ہے چور کو تیرا خیرات دینا (اس کے حق میں یہ فائدہ دے گا کہ) شاید وہ چور ی سے باز رہے اور زانیہ ! ممکن ہے کہ وہ حرکت زنا سے رک جائے اور شاید مالدار عبرت حاصل کر ے اور جو کچھ اللہ عزوجل نے اسے دیا ہے وہ اس میں سے (اللہ کی راہ میں) خرچ کر نے لگے۔ ‘‘
باب۔ جب کوئی شخص نادانستگی میں اپنے  بیٹے کو صدقہ دے دے 
(۷۱۹)۔ سیدنا معن بن یزیدؓ  کہتے ہیں کہ میں نے، تیرے باپ نے اور میرے دادا نے رسول اللہﷺ سے بیعت کی ہے اور نبیﷺ ہی نے میری منگنی کی اور میرا نکاح کیا اور ایک دن میں آپﷺ کے پاس ایک مقدمہ لے کر حاضر ہوا اور (وہ مقدمہ یہ تھا کہ) میرے باپ یزید نے کچھ اشرفیاں برائے صدقہ نکالی تھیں اور ان کو مسجد میں ایک شخص کے پاس رکھو ا دیا تھا (کہ تم جس کو چاہو دے دینا) چنانچہ میں گیا اور میں نے وہ اشرفیاں لے لیں اور ان کو (گھر) لے آیا میرے باپ نے کہا کہ اللہ کی قسم ! میں نے تجھ کو دینے کا ارادہ نہیں کیا تھا تو میں یہ مقدمہ رسول اللہﷺ کی خدمت میں لے گیا۔ آپﷺ نے فرمایا :’’ اے یزید ! جو نیت تم نے کی ہے اس کا ثواب تمہیں ملے گا اور اے معن ! جو کچھ تم نے لے لیا وہ تمہارا ہے۔ ‘‘
باب۔ جو شخص اپنے خادم کو صدقہ دینے کا حکم دے اور خود نہ دے 
(۷۲۰)۔ ام المومنین عائشہ صدیقہؓ کہتی ہیں کہ نبیﷺ نے فرمایا :’’ جب عورت اپنے گھر کے کھانے میں سے صدقہ دے بشرطیکہ اس کی نیت گھر بگاڑنے کی نہ ہو تو اس عورت کو صدقہ دینے کا ثواب ملے گا، اس کے شوہر کو کمائی کا، اور خزانچی کو بھی اس قدر ثواب ملے گا اور ان میں سے کسی ایک کاثواب بھی کم نہیں ہو گا (یعنی صدقہ ایک ہی ہے اور ثواب تینوں کو اور وہ بھی ایک جیسا) ۔ 
باب۔ صدقہ دینا جائز نہیں مگر فاضل مال سے 
(۷۲۱)۔ سیدنا حکیم بن حزامؓ نبیﷺ سے روایت کرتے ہیں کہ آپﷺ نے فرمایا :’’ اوپر والا ہاتھ بہتر ہے نیچے والے ہاتھ سے صدقہ کی ابتداء اس شخص سے کرو جو تمہارے اہل و عیال (قریبی رشتہ داروں) میں سے ہو اور عمدہ صدقہ وہ ہے جو فاضل مال دیا جائے اور جو شخص سوال کر نے سے بچے گا تو اللہ بھی اسے سوال کرنے سے بچائے گا اور جو شخص بے پروا رہنا چاہے گا تو اللہ بھی اسے بے پروا کر دے گا۔ ‘‘
 (۷۲۲)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا اور اس وقت آپﷺ منبر پر تھے اور آپﷺ صدقہ کا اور سوال سے بچنے کا ذکر کر رہے تھے : ’’ اوپر والا ہاتھ نیچے والے ہاتھ سے بہتر ہے اوپر ہاتھ تو دینے والا ہے اور نیچے والا ہاتھ مانگنے والا ہے۔ ‘‘
باب۔ صدقہ کے لیے ترغیب دینا اور اس کے لیے سفارش کرنا (بڑے ثواب کا کام ہے) 
(۷۲۳)۔ سیدنا ابو موسیٰؓ کہتے ہیں کہ رسول اللہﷺ کے پاس سائل آتا یا آپﷺ سے کسی چیز کا سوال کیا جاتا تو آپﷺ فرماتے :’’ اس کی (داد رسی کے لیے) سفارش کرو تو تمہیں بھی ثواب ملے گا اور اللہ تعالیٰ اپنے پیغمبر کی زبان پر (احکامات میں سے) جو کچھ چاہتا ہے جاری فرماتا ہے۔ ‘‘
 (۷۲۴)۔ اسماء بنت ابی بکر صدیقؓ کہتی ہیں کہ نبیﷺ نے مجھ سے فرمایا تھا :’’ اے اسماء ! خیرات کو مت روکو ورنہ تمہارے رزق (میں سے خیر و برکت) کو بھی روک لیا جائے گا۔ ایک دوسری حدیث میں یہ الفاظ بھی آئے ہیں کہ ’’ مال و دولت کو گنو مت ورنہ اللہ بھی تجھے گن گن کر دے گا (یعنی بغیر حساب کے خیرات کرو تو اللہ تعالیٰ بھی بے شمار دے گا)۔ ‘‘
باب۔ جہاں تک ممکن ہو صدقہ دینا بہتر ہے 
(۷۲۵)۔ اسماء بنت ابی بکر صدیقؓ سے ہی ایک روایت ہے کہ نبیﷺ نے فرمایا :’’ اپنا مال ہتھیلیوں میں مت رکھو ورنہ اللہ بھی اپنی رحمت تم سے روک لے گا اور جہاں تک ہو سکے خیرات کرتی رہو۔ ‘‘
باب۔ جو شخص کفر کی حالت میں صدقہ دے پھر وہ اسلام لے آئے 
(۷۲۶)۔ سیدنا حکیم بن حزامؓ کہتے ہیں کہ میں نے عرض کی کہ یا رسول اللہ ! آپ بتایئے کہ جو کام عبادت کے، میں جاہلیت (کی حالت) میں کرتا تھا مثلاً صدقہ کرنا اور(غلام) آزاد کر نا اور صلۂ رحمی کرنا تو کیا ان کا بھی کچھ ثواب مجھے ملے گا؟ تو نبیﷺ نے فرمایا :’’ تم جنتی نیکیاں کر چکے ہو،ان ہی کے سبب سے تو مسلمان ہوئے جو (یعنی تمہیں ان کا ثواب ملے گا) اور تم ان سب نیکیوں کے ساتھ مسلمان ہوئے ہو۔ ‘‘
باب۔ خادم کا ثواب جب کہ وہ اپنے مالک کے حکم سے صدقہ دے اور اس کی نیت گھر  بگاڑنے کی نہ ہو 
(۷۲۷)۔ سیدنا ابو موسیٰؓ نبیﷺ سے روایت کرتے ہیں کہ نبیﷺ نے فرمایا :’’ وہ مسلمان خزانچی جو امانت دار ہو، (صاحب مال کا) حکم نافذ کرے یا اس کا صاحب جس قدر (صدقہ) دلائے وہ پورا اس کو دے دے جس کا دلایا گیا ہے اور اس سے اس کا دل بھی خوش ہو تو وہ بھی صدقہ دینے والوں میں سے ایک ہو گا۔ ‘‘
باب۔ اللہ عزوجل کا یہ فرمانا کہ ’’ جو شخص صدقہ دے گا اور پرہیز گاری کر ے گا۔ ۔ ۔  اور (فرشتوں کا یہ دعا کرنا کہ) ’’ اے اللہ !خرچ کر نے والوں کو اس کا نعم البدل عطا فرما ‘‘ کا بیان 
(۷۲۸)۔ سیدنا ابوہریرہؓ سے روایت ہے کہ نبیﷺ نے فرمایا :’’ ہر صبح کو دو فرشتے (آسمان سے) اترتے ہیں ان میں سے ایک یہ کہتا ہے :’’ اے اللہ ! ہر خرچ کر نے والے کو  اس کے خرچ کر نے کا نعم البدل عنایت فرما۔ ‘‘ اور دوسرا یہ کہتا ہے :’’ اے اللہ ! ہر بخل کرنے والے کے مال کو تباہ و برباد فرما دے۔ ‘‘
باب۔ صدقہ دینے والے اور بخیل کی مثال (کا بیان) 
 (۷۲۹)۔ سیدنا ابوہریرہؓ سے روایت ہے کہ نبیﷺ نے فرمایا :’’ بخیل کی اور صدقہ دینے والے کی مثال ان دو آدمیوں کی طرح ہے جو (جسم) پر سینہ سے لے کر گر دن تک لو ہے کا لباس پہنے ہوں تو سخی جب خرچ کر نا چاہتا ہے تو وہ جبہ کشادہ ہو جاتا ہے یا (یہ فرمایا کہ) اس کے جسم پر ڈھیلا ہو جاتا ہے یہاں تک کہ اس کی انگلیوں کو چھپا لیتا ہے اور بڑھ جاتا ہے اور بخیل جب کچھ خرچ کرنا چاہتا ہے تو اس لباس کا ہر حلقہ اپنی جگہ پر جم جاتا ہے، وہ اس کو کشادہ کرنا چاہتا ہے مگر کشادہ نہیں ہوتا۔ ‘‘
باب۔ ہر مسلمان پر صدقہ (واجب) ہے پھر اگر کسی کو مقدور نہ ہو تو وہ اچھی بات پر عمل کر ے 
(۷۳۰)۔ سیدنا ابو موسیٰ اشعریؓ سے روایت ہے کہ نبیﷺ نے فرمایا :’’ ہر مسلمان پر صدقہ دینا ضروری ہے۔ ‘‘ تو لوگوں نے عرض کی کہ اے اللہ کے نبی ! اگر کسی کو مقدور نہ ہو؟ تو آپﷺ نے فرمایا :’’ وہ اپنے ہاتھ سے محنت کر ے اور خود فائدہ اٹھائے اور صدقہ دے۔ ‘‘ تو لوگوں نے عرض کی کہ اگر اس کا بھی مقدور نہ ہو؟ تو آپﷺ نے فرمایا :’’ صاحب حاجت مظلوم کی فریاد رسی کرے۔ ‘‘لوگوں نے عرض کی کہ اگر اس کا بھی مقدور نہ ہو؟ تو آپﷺ نے فرمایا :’’ تو وہ اچھی بات پر عمل کرے اور برائی سے باز رہے یہی اس کے لیے صدقہ ہے۔ ‘‘
باب۔ (ایک فقیر کو) زکوٰۃ یا صدقہ میں سے کس قدر دینا چاہیے؟ 
(۷۳۱)۔ ام عطیہؓ سے روایت ہے کہ نسیہ انصار یہؓ (جو کہ حقیقت میں ام عطیہ ہی کا نام ہے) کے پاس ایک صدقہ کی بکری بھیجی گئی تو اس نے اس میں سے کچھ ام المومنین عائشہ صدیقہؓ کو بھی دے دیا۔ پھر جب نبیﷺ گھر میں تشریف لائے تو آپﷺ نے فرمایا :’’ تمہارے پاس کچھ ہے؟ ‘‘ ام المومنین عائشہ صدیقہؓ نے جواب دیا کہ کچھ بھی نہیں سوائے اس کے جو صدقہ کی بکری (کے گوشت) میں سے ہے، جسے نسیبہ نے بھیجا ہے۔ آپﷺ نے فرمایا :’’ اس کو لاؤ کیوں کہ وہ اپنے مقام پر پہنچ چکا (یعنی اب ہمارے لیے وہ صدقہ نہیں ہے) ۔ ‘‘
باب۔ زکوٰۃ میں بجائے نقدی کے مال واسباب کا دینا 
 (۷۳۲)۔ سیدنا انسؓ سے روایت ہے کہ ابوبکر صدیقؓ نے ان کے لیے وہ بات لکھی جس کا اللہ نے اپنے رسول کو حکم دیا کہ جس کسی پر صدقہ میں ایک برس کی اونٹنی  واجب ہو اور اس کے پاس نہ ہو اور اس کے پاس دو برس کی اونٹنی ہو تو وہ اس سے قبول کر لی جائے گی اور صدقہ وصول کرنے والا بیس درہم یادو بکریاں اسے واپس دے گا اور اس کے پاس ایک برس کی اونٹنی ہو اور (دو برس کی بھی نہ ہو بلکہ) اس کے پاس دوبرس کا اونٹ ہو تو وہ اس سے قبول کر لیا جائے گا اوراس کے ساتھ اسے کچھ نہیں دیا جائے گا۔ 
باب۔ متفرق مال یکجا نہ کیا جائے اور یکجا مال متفرق نہ کیا جائے
(۷۳۳)۔ سیدنا انسؓ کہتے ہیں کہ ان کے لیے ابو بکر صدیقؓ نے جو کچھ اللہ کے رسولﷺ نے (زکوٰۃ کے متعلق)  مقرر کیا ہے وہ لکھ دیا (اس میں یہ مضمون بھی تھا کہ) صدقہ کے خوف سے متفرق مال یکجا نہ کیا جائے اور یکجا مال متفرق نہ کیا جائے۔ 
باب۔ جو یکجا مال دو شراکت داروں کا ہو، اس کی زکوٰۃ دے کر وہ دونوں اس میں باہم برابر برابر سمجھ لیں 
(۷۳۴)۔ سیدنا انسؓ کہتے ہیں کہ ابو بکر صدیقؓ نے ان کی ہدایت کے لیے وہ  باتیں جو رسول اللہﷺ نے زکوٰۃ کے بارے میں فرض کی تھیں لکھوا دیں (اس میں یہ مضمون بھی تھا) کہ جو مال دو شراکت داروں کا ہو دونوں زکوٰۃ دینے کے بعد آپس میں برابر برابر سمجھ لیں۔ 
باب۔ اونٹ کی زکوٰۃ دینا فرض ہے 
(۷۳۵)۔ سیدنا ابو سعید خدریؓ سے روایت ہے کہ ایک اعرابی نے رسول اللہﷺ سے ہجرت کی بابت پوچھا تو آپﷺ نے فرمایا :’’ تیری خرابی ہو ہجرت کا معاملہ بہت سخت ہے۔ کیا تیرے پاس کچھ اونٹ ہیں جن کی زکوٰۃ دے؟ ‘‘اس نے عرض کی کہ ہاں پس آپﷺ نے فرمایا :’’(جا تجھے ہجرت کی کچھ ضرورت نہیں) تو دریاؤں کے اس پار (یعنی اپنے ملک میں) بھی عبادت کر اس لیے کہ اللہ تیری عبادت میں سے کچھ ضائع نہ کرے گا۔ ‘‘
باب۔ جس شخص کے پاس ایک برس کی اونٹنی کی زکوٰۃ واجب ہو اور وہ اس کے پاس نہ ہو 
(۷۳۶)۔ سیدنا انسؓ کہتے ہیں کہ سیدنا ابو بکر صدیقؓ نے ان کے لیے صدقہ کے فرائض، جن کا رسول اللہﷺ نے حکم دیا تھا لکھ دیئے تھے (اس میں یہ مضمون بھی تھا) کہ جس شخص کے پاس (۶۱سے ۷۵تک) اونٹوں کی زکوٰۃ میں چار برس کی اونٹنی واجب ہوئی اور وہ اس کے پاس نہ ہو اوراس کے پاس تین برس کی اونٹنی ہو تو وہی اس سے لے لی جائے اور اس کے ساتھ دو بکریاں اگر اس کو مل جائیں یا بیس درہم اس سے لیے جائیں اور جس شخص کے پاس زکوٰۃ میں (۴۶ سے ۶۰تک) اونٹوں کی تین برس کی اونٹنی واجب ہو اور وہ اس کے پاس نہ ہو اوراس کے پاس چار برس کی اونٹنی ہو تو اس سے لے لی جائے اور زکوٰۃ وصول کرنے والا اسے بیس درہم یا دو بکریاں دے دے اور جس شخص کے پاس زکوٰۃ میں تین برس کی اونٹنی دینا واجب ہو اور اس کے پاس وہ نہ ہو بلکہ دو برس کی اونٹنی ہو تو اس سے وہی لے لی جائے اور وہ اس کے ساتھ بیس درہم یا دو بکریاں اور دے۔ اور جس شخص پر (۳۶سے ۴۵تک) اونٹوں کی زکوٰۃ دو برس کی اونٹنی واجب ہو اوراس کے پاس تین برس کی اونٹنی ہو تو اس سے وہی قبول کر لی جائے اوراسے دو بکریاں یا بیس درہم دے دے اور جس شخص پر زکوٰۃ میں دو برس کی اونٹنی دینا واجب ہو اور اس کے پاس وہ نہ ہو بلکہ ایک برس کی اونٹنی ہو تو اس سے وہی لے لی جائے اور وہ (زکوٰۃ دینے والا) اس  کے سا تھ بیس درہم یا بکریاں اور دے دے۔ 
باب۔ بکریوں کی زکوٰۃ دینا بھی فرض ہے 
(۷۳۷)۔ سیدنا انسؓ کہتے ہیں کہ سیدنا ابوبکرؓ  نے جب انہیں زکوٰۃ وصول کرنے کے لیے بحرین کی طرف بھیجا تو انہیں یہ تحریر لکھ دی تھی :
بسم اللہ الرحمن الرحیم 
یہ صدقہ یعنی زکوٰۃ کے فرائض ہیں جو رسول اللہﷺ نے مسلمانوں پر فرض کیے ہیں اور جس کی بابت اللہ تعالیٰ نے اپنے رسول کو حکم دیا ہے، پس مسلمانوں میں جس شخص سے اس تحریر کے مطابق زکوٰۃ طلب کی جائے وہ اسے ادا کر دے اور جس شخص سے اس تحریر سے زیادہ زکوٰۃ طلب کی جائے وہ ادا نہ کرے۔ چوبیس یااس سے کم اونٹوں پر ایک بکری (پانچ سے کم پر زکوٰۃ نہیں) پھر جب پچیس سے پینتیس تک اونٹ ہوں تو ان میں ایک برس کی اونٹنی پھر جب چھتیس سے پینتا لیس تک اونٹ ہوں تو ان میں دو برس کی ایک اونٹنی،پھر جب چالیس سے سا ٹھ تک ہوں تو ان میں تین برس کی اونٹنی جفتی کے لائق دینا ہو گی پھر جب اکسٹھ سے پچھتر تک  ہوں تو ان میں چار برس کی ایک اونٹنی پھر جب چھہترسے نوے تک ہوں تو ان میں دو دو برس کی دو اونٹنیاں، پھر جب اکیانوے سے ایک سو بیس تک ہوں تو ان میں تین تین برس کی دو اونٹنیاں جفتی کے لائق دینا ہوں گی۔ پھر جب ایک سو بیس سے زیادہ ہو جائیں تو ہر چالیس میں دو برس کی ایک اونٹنی اور ہر پچاس میں تین برس کی ایک اونٹنی دینا ہو گی اور جس کے پاس صرف چار اونٹ ہوں تو ان میں زکوٰۃ فرض نہیں ہاں اگر ان کا مالک چاہیے تو دے دے۔ پھر جب پانچ ہوں تو ان میں ایک بکری زکوٰۃ کے طور پر دینا ہو گی اور جنگل میں چرنے والی بکریوں کی زکوٰۃ میں جب وہ چالیس سے ایک سو بیس تک ہوں ایک بکری فرض ہے پھر جب ایک سو بیس سے زیادہ ہو جائیں تو دو سو تک دو بکریاں پھر جب دو سو سے زیادہ تین سو تک ہو جائیں ان میں تین بکریاں پھر جب تین سو سے زیادہ ہو جائیں تو ہر سو میں ایک بکری اور اگر کسی کے پاس جنگل میں چرنے والی بکریاں چالیس سے کم ہوں اگر چہ ایک بکری بھی کم ہو تو اس میں کچھ زکوٰۃ نہیں، ہاں اگر ان کا مالک دینا چاہے تو دے دے۔ اور زکوٰۃ صرف ان ہی اونٹوں، گائے اور بکریوں پر فرض ہے جو چھ ماہ سے زیادہ جنگل میں چرتی ہوں۔ اگر چھ ماہ سے زیادہ اپنے  پاس سے چارہ وغیرہ کھلانا ہو تو ان پر زکوٰۃ نہیں ہے اور ان تین جانوروں کے علاوہ کسی اور جانور پر زکوٰۃ فرض نہیں ہے ہاں البتہ بھینس گائے ہی کی ایک قسم ہے اور چاندی میں چالیسواں حصہ زکوٰۃ ہے بشرطیکہ بقدر دوسو درہم کے ہو اور اگر ایک سو نوے درہم ہیں تو اس میں کچھ زکوٰۃ نہیں ہاں اگر اس کا مالک دینا چاہے تو دے دے۔ ‘‘
باب۔ زکوٰۃ میں عیب دار جانور نہ لیے جائیں 
(۷۳۸)۔ سیدنا انسؓ کہتے ہیں کہ ابو بکر صدیقؓ نے ان کو ایک تحریر لکھ دی تھی (اس میں زکوٰۃ کے وہ مسائل تھے) جن کا اللہ نے اپنے رسولﷺ کو حکم دیا ہے (اس میں یہ مضمون بھی تھا کہ) ’’زکوٰۃ میں بوڑھا، عیب دار اور نہ نر جانور لیا جائے یعنی بکرا وغیرہ۔ ہاں اگر صدقہ دینے  والا چاہے۔ ‘‘(تو پھر نر لینے میں کچھ حر ج نہیں) 
باب۔ زکوٰۃ میں لوگوں کے عمدہ مال نہ لیے جائیں 
(۷۳۹)۔ سیدنا ابن عباسؓ سے مروی حدیث کہ رسول اللہﷺ نے جب سیدنا معاذؓ کو یمن بھیجا (یہ حدیث پہلے گزر چکی ہے دیکھے حدیث:۷۰۲) یہاں اس روایت میں ہے کہ آپﷺ نے ان سے فرمایا :’’تم اہل کتاب  (یعنی یہود و نصاریٰ) کے پاس جا رہے ہو۔ ۔ ۔ ‘‘اور پھر (انہوں نے) باقی حدیث ذکر کی۔ پھر آخر میں (رسول اللہﷺ نے سیدنا معاذؓ سے)فرمایا:’’۔ ۔ ۔ ۔ ۔ اور تم لوگوں کے عمدہ عمدہ مال لینے سے پرہیز کرنا۔ ‘‘
باب۔ زکوٰۃ کا اپنے قرابت داروں پر صرف کرنا 
(۷۴۰)۔ سیدنا انس بن مالکؓ کہتے ہیں کہ مدینہ میں تمام انصار سے زیادہ سیدنا ابو طلحہؓ کے پاس مال تھا، ازقسم باغات اور سب سے زیادہ پسند ان کو بیر حا ء نامی باغ تھا اور وہ مسجد نبوی کے سامنے تھا۔ رسول اللہﷺ وہاں تشریف لے جاتے تھے اوراس میں جو خوشگوار پانی تھا اس کو نوش فرماتے تھے سیدنا انسؓ کہتے ہیں کہ جب (سورۂ آل عمران کی ۹۲نمبر آیت) نازل ہوئی :’’تم لوگ ہرگز نیکی کو نہ پہنچو گے یہاں تک کہ جس چیز کو تم دوست رکھتے ہو،اس میں سے خرچ کرو۔ ‘‘تو ابو طلحہؓ رسول اللہﷺ کے سامنے کھڑے ہو گئے اور عرض کی کہ یارسول اللہ ! اللہ بزرگ و برتر فرماتا ہے کہ ’’تم لوگ ہر گز نیکی کو نہ پہنچو گے یہاں تک کہ جس چیز کو تم دوست رکھتے ہو اس میں سے خرچ کر و۔ ‘‘ تو بے شک مجھے اپنے سب مالوں میں زیادہ محبوب ’’بیرحاء‘‘ ہے اور وہ (اب) اللہ کے لیے صدقہ ہے۔ میں اس کے ثواب کی اللہ کے ہاں امید رکھتا ہوں تو آپﷺ اس کو جہاں مناسب سمجھئیے صرف کیجئیے۔ سید نا انسؓ بیان کرتے ہیں کہ رسول اللہ نے فرمایا :’’شاباش !یہ تو ایک مفید مال ہے،یہ تو ایک مفید مال ہے اور میں نے سن لیا جو تم نے کہا اور میں یہ سمجھتا ہوں کہ تم اس کو قرابت داروں میں تقسیم کر دو۔ ‘‘تو سید نا ابو طلحہؓ نے عرض کی کہ یارسول اللہ! میں ایسا ہی کروں گا چنانچہ انہوں نے اس کو اپنے قرابت داروں میں اور چچاکے بیٹوں میں تقسیم کر دیا۔ 
(۷۴۱)۔ سیدنا ابو سعید خدریؓ کہتے ہیں کہ رسول اللہﷺ عید الاضحیٰ یا عیدالفطر میں عید گاہ تشریف لے گئے۔ ۔ ۔ یہ حدیث گزر چکی ہے (دیکھیں حدیث:۵۳۱) یہاں اس روایت میں یہ ہے کہ جب آپﷺ واپس ہو کر اپنے مکان کی طرف تشریف لے گئے تو سیدہ زینب سیدنا ابن مسعود کی بیوی آئیں اور آپﷺ کی خدمت میں حا ضر ہو نے کی اجازت مانگنے لگیں۔ عرض کی گئی کہ یا رسول اللہ !زینب (آئی) ہیں۔ آپﷺ نے دریافت فرمایا:’’ کون زینب؟ ‘‘ (کیوں کہ زینب نام کی بہت سے عورتیں تھیں) تو عرض کی گئی کہ سیدنا ابن مسعودؓ کی بیو ی۔ آپﷺ نے فرمایا:’’ اچھا ان کو اجازت دے دو۔ ان کو اجازت دے دی گئی (جب وہ آئیں تو) انہوں نے کہا کہ یا رسول اللہ !آپﷺ نے آج (ہم عورتوں کو) صدقہ دینے کا حکم دیا ہے اور میرے  پاس کچھ زیور ہے میں نے چاہا کہ اسے خیرات کر دوں مگر ابن مسعود نے کہا کہ وہ اور ان کی اولاد سب سے زیادہ مستحق اس بات کے ہیں کہ میں انہی کو صدقہ دوں تو رسول اللہﷺ نے فرمایا :’’ ابن مسعود نے سچ کہا تمہارا شوہر اور تمہارے بچے سب سے زیادہ مستحق اس بات کے ہیں کہ تم انہیں صدقہ دو۔ ‘‘
باب۔ مسلمان پر اس کے گھوڑے کی بابت زکوٰۃ فرض نہیں 
(۷۴۲)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ مسلمان پر اس کے (خدمت گزار) غلام اور اس کے (سواری کے) گھوڑے پر زکوٰۃ فرض نہیں۔ ‘‘
باب۔ یتیموں کو خیرات دینا بہت ثواب کا کام ہے 
(۷۴۳)۔ سیدنا ابو سعید خدریٰؓ بیان کرتے ہیں کہ ایک دن رسول اللہﷺ منبر پر بیٹھے اور ہم لوگ آپﷺ کے اردگرد بیٹھ گئے پس آپﷺ نے فرمایا :’’ میں اپنے بعد جن باتوں کا خوف تمہارے لیے کرتا ہوں ان میں سے ایک بات یہ ہے کہ تم پر دنیا کی تازگی اور اس کی آرائش کھول دی جائے گی۔ ‘‘ تو ایک شخص نے عرض کی کہ یا رسول اللہ ! (مال کی زیادتی سے کیا خرابی ہو گی؟ مال تو اتنی اچھی چیز ہے) کیا اچھی چیز بھی برائی پیدا کرے گی؟ (یہ سن کر) نبیﷺ خاموش ہو گئے تو اس سے کہا گیا کہ تجھے کیا ہو گیا ہے کہ تو نبیﷺ سے گفتگو کرتا ہے حالانکہ آپﷺ تجھ سے کلام نہیں فرماتے۔ پھر ہم کو یہ خیال ہوا کہ آپﷺ پر وحی اتررہی ہے (اس لیے آپﷺ نے سکوت فرمایا ہے چنانچہ جب وحی اتر چکی تو) کہتے ہیں کہ آپﷺ نے اپنے چہرے سے پسینہ پونچھا اور فرمایا :’’ سائل کہاں ہے۔؟ ‘‘ گویا کہ آپﷺ نے اس (کے سوال) کو پسندفرمایا :’’ پس آپﷺ نے فرمایا (ہاں یہ صحیح ہے کہ) اچھی چیز پر برائی نہیں پیدا کرتی مگر (بے موقع استعمال سے برائی پیدا ہوتی ہے) دیکھو فصل ربیع کے ساتھ ایسی گھاس بھی پیدا ہو تی ہے جو (اپنے چرنے والے جانور کو) کو مار ڈالتی ہے یا بیمار کر دیتی ہے۔ مگر اس سبزی کو چرنے والوں میں سے جو چر لے یہاں تک کہ جب اس کے دونوں کوکھیں بھر جائیں تو وہ آفتاب کے سامنے ہو جائے پھر لید کر ے اور پیشاب کرے اور (اس کے بعد پھر) چرے (ایک دم بے انتہا نہ چرتا چلا جائے تو وہ نہیں مرتا) اور بے شک یہ مال کو ایک خوشگوار سبزہ زار ہے پس کیا اچھا مال ہے مسلمان کا کہ وہ اس میں سے مسکین کو اور یتیم کو اور مسافر کو دے۔ یا اسی قسم کی کوئی اور بات نبیﷺ نے فرمائی :’’ اور بے شک جو شخص اس مال کو نا حق لے گا وہ اس شخص کے مثل ہو گا جو کھائے اور سیر نہ ہو اور وہ مال اس پر قیامت کے دن اس کے خلاف گواہی دے گا۔ ‘‘
باب۔ زکوٰۃ کا مال اور شوہر اور ان یتیم بچوں کو جو اپنی تربیت میں ہوں دینا (جائز ہے)
(۷۴۴)۔ سیدہ زینب زوجہ عبداللہ بن مسعودؓ کی حدیث ابھی گزری ہے (دیکھئیے حدیث :۷۴۱) یہاں اس روایت میں یہ بھی کہتی ہیں کہ میں نبیﷺ کے پاس گئی تو میں نے دروازے پر ایک انصاری عورت کو پایا کہ وہ میرے جیسی ضرورت سے آئی تھی پس سیدنا بلالؓ ہماری طرف سے گزرے تو ہم نے کہا کہ تم نبیﷺ سے دریافت کرو کہ کیا میرے لیے یہ کافی ہے کہ میں (اپنا مال) اپنے شوہر اور ان یتیموں پر جو میری تربیت میں ہیں خرچ کروں؟ اور ہم نے (سید نا بلالؓ سے) یہ کہہ دیا کہ تم ہمارا نام نہ لینا (مگر جب سیدنا بلالؓ نے آپﷺ سے جا کر یہ پوچھا) تو آپﷺ نے فرمایا :’’ یہ دونوں عورتیں کون ہیں؟ ‘‘تو سیدنا بلالؓ نے کہا ’’زینب۔ ‘‘آپﷺ نے پوچھا :’’کون سی زینب؟ ‘‘انہوں نے عرض کی کہ عبد اللہ بن مسعودؓ کی بیوی۔ آپﷺ نے فرمایا :’’ہاں (کافی ہے بلکہ) اس کو دوہرا ثواب ملے گا قرابت (کا حق ادا کر نے) کا ثواب اور خیرات دینے کا ثواب۔ ‘‘
(۷۴۵)۔ ام سلمہؓ کہتی ہیں کہ میں نے دریافت کیا کہ یارسول اللہ !کیا مجھے کچھ ثواب ہو گا اگر میں ابو سلمہ کے بچوں پر (اپنا مال) خرچ کروں، وہ تو میرے ہی لڑکے ہیں؟ تو آ پﷺ نے فرمایا :’’ تم ان پر خرچ کرو،جو کچھ تم ان پر خرچ کرو گی اس کا ثواب تمہیں ملے گا۔ ‘‘
باب۔ اللہ عزوجل کا فرمان ’’اور (زکوٰۃ خرچ کیا جائے) غلاموں اور قرضداروں کو نجات دلانے اور جو اللہ کی راہ میں ہوں۔ ‘‘
(۷۴۶)۔ سیدنا ابو ہریرہؓ کہتے ہیں کہ رسول اللہﷺ نے ایک شخص کو صدقہ یعنی زکوٰۃ وصول کرنے کا حکم دیا۔ وہ شخص گیا اور صدقہ وصول کر لایا پھر عرض کی کہ ابن جمیل، خالد بن ولید اور عباس بن عبدالمطلبؓ نے نہیں دیا تو نبیﷺ نے فرمایا :’’ابن جمیلؓ اس وجہ سے انکار کرتا ہے کہ وہ فقیر تھا، اسے اللہ اوراس کے رسولﷺ نے مالدار کر دیا (بے شک اس کا نہ دینا سر کشی پر دلالت کرتا ہے) مگر خالد بن ولید(رضی اللہ عنہ) ، تو تم لوگ خالد (رضی اللہ عنہ) پر ظلم کرتے ہو (تم نے ان سے زکوٰۃ کیوں مانگی؟ کیوں کہ) انہوں نے اپنی زر ہیں اور اپنے ہتھیار اللہ کی راہ میں روک رکھے ہیں اور رہ گئے عباس بن عبدالمطلب تو وہ رسول اللہﷺ کے چچا ہیں، ان پر البتہ زکوٰۃ ضروری ہے اوراس کے برابر اور بھی (تو وہ میں ادا کروں گا) ۔ 
باب۔ سوال سے بچنا بڑے ثواب اور فائدے کی بات ہے 
(۷۴۷)۔ سیدنا ابو سعید خدریؓ سے روایت ہے کہ کچھ لوگوں نے انصار میں سے رسول اللہﷺ سے سوال کیا تو آپﷺ نے انہیں دے دیا پھر انہوں نے آپﷺ سے سوال کیا تو آپﷺ نے پھر انہیں دے دیا یہاں تک کہ جس قدر مال آپﷺ کے پاس تھا وہ سب ختم ہو گیا تو آپﷺ نے فرمایا:’’میرے پاس جب مال ہو گا تو میں اسے تم لوگوں سے بچا کر نہ رکھوں گا مگر (یاد رکھو کہ) جو شخص سوال کرنے سے پر ہیز کرے گا تو اللہ اس کو  (فقر اور حاجت سے) بچائے گا اور جو شخص بے پرواہی ظاہر کرے گا تو اللہ تعالیٰ اس کو غنی کر دے گا اور جو شخص صبر کرے گا تو اللہ تعالیٰ اس کو صابر بنا دے گا اور (دیکھو) کسی شخص کو کوئی نعمت صبر سے زیادہ عمدہ اور وسیع نہیں دی گئی (لہٰذا صبر کا دامن ہاتھ سے نہ چھوڑو) ۔ ‘‘
(۷۴۸)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’قسم ہے اس کی جس کے ہاتھ میں میری جان ہے یہ بات کہ کوئی شخص تم میں سے رسی لے کر لکڑیاں توڑے اور ان کو اپنی پیٹھ پر لاد کر فروخت کرے، اس بات سے بہتر ہے کہ کسی شخص کے پاس جائے اور اس سے سوال کرے (حالانکہ یہ معلوم بھی نہیں کہ) وہ اس کو دے یا نہ دے۔ ‘‘
 (۷۴۹)۔ سیدنا زبیر بن عوامؓ بنیﷺ سے روایت کرتے ہیں کہ آپﷺ نے فرمایا :’’بے شک یہ بات کہ کوئی شخص تم میں سے اپنی رسی لے کر اور لکڑی کا بوجھ اپنی پیٹھ پر لاد کر لے آئے اوراس کو فروخت کرے اور اللہ تعالیٰ اس ذریعہ سے اس کی آبرو قائم رکھے تو یہ اس کے لیے اس بات سے بہتر ہے کہ وہ لوگوں سے سوال کرے (حالانکہ یہ معلوم بھی نہیں کہ) وہ اس کو دیں یا نہ دیں۔ ‘‘
(۷۵۰)۔ سیدنا حکم بن حزامؓ کہتے ہیں کہ میں نے (ایک مرتبہ) رسول اللہﷺ سے کچھ مانگا تو آپﷺ نے مجھے دے دیا۔ پھر میں نے مانگا تو آپﷺ نے مجھے دے دیا۔ میں نے پھر مانگا تو آپﷺ نے مجھے دے دیا۔ اس کے بعد فرمایا :۔ ’’اے حکم !یہ مال ایک میٹھی اور سر سبز و شاداب چیز ہے جو شخص اس کو بغیر حرص کے لیتا ہے اس کے لیے اس میں برکت دی جاتی ہے  اور جو شخص اس کو طمع کے ساتھ لیتا ہے اس کو اس میں برکت نہیں دی جاتی اور وہ شخص مثل اس کے ہوتا ہے جو کھائے اور سیر نہ ہوا ور اوپر والا ہاتھ نیچے والے ہاتھ سے بہتر ہے۔ سیدناحکیمؓ کہتے ہیں کہ میں نے عرض کی کہ یا رسول اللہ ! قسم ہے اس کی جس نے آپﷺ کو حق کے سا تھ مبعوث کیا کہ میں آپﷺ کے بعد کسی سے کچھ نہ لوں گا یہاں تک کہ دنیا سے جدا ہو جاؤں پس (جب) سیدنا ابو بکر صدیقؓ خلیفہ ہوئے تو وہ سیدنا حکیمؓ کو وظیفہ کے لیے (جو تمام اصحاب کے لیے مقرر ہوا تھا) بلاتے رہے مگر انہوں نے قبول کرنے سے انکار کر دیا۔ پھر سیدنا عمر بن خطابؓ نے اپنی خلافت میں انہیں بلایا تاکہ انہیں وظیفہ دیں مگر انہوں نے اس کے قبول کرنے سے انکار کر دیا تو سیدنا عمرؓ نے فرمایا :’’اے مسلمانو! میں تمہیں گواہ کرتا ہوں کہ میں حکیم (رضی اللہ عنہ) کے رو برو ان کا حق پیش کرتا ہوں مگر وہ اس غنیمت میں سے اپنا حق لینے سے انکار کرتے ہیں۔ سیدنا حکیمؓ نے رسول اللہﷺ کے بعد کسی سے کچھ نہیں لیا یہاں تک کہ فوت ہو گئے۔ 
باب۔ جس شخص کو اللہ تعالیٰ بغیر سوال کے اور بغیر حرص اور لالچ کے کچھ دے دے تو اس کو چاہیے کہ قبول کر لے 
(۷۵۱)۔ امیر المومنین عمر بن خطا بؓ کہتے ہیں کہ رسول اللہﷺ مجھے مال دیتے تھے تو میں کہتا تھا کہ یہ اس شخص کو دیجئیے جو مجھ سے زیادہ حا جت مند ہو تو آپﷺ نے فرمایا:’’تم اسے لے لو جب اس مال میں سے کچھ تمہارے پاس آئے اور تم کو لالچ نہ ہو اور نہ ہی تم نے سوال کیا ہوا سے قبول کر لیا کرو اور جو نہ ملے تو اس کے حا صل کرنے کی پروا نہ کرو اوراس کے پیچھے نہ پڑو۔ ‘‘
باب۔ جو شخص لوگوں سے مال بڑھانے کے لیے سوال کرے 
(۷۵۲)۔ سیدنا عبداللہ بن عمرؓ کہتے ہیں کہ نبیﷺ نے فرمایا :’’جو شخص لوگوں سے برابر سوال کیا کرتا ہے وہ قیامت کے دن اس حال میں آئے گا کہ اس کے منہ پر گوشت کی کو ئی بوٹی نہ ہو گی۔ ‘‘اور آپﷺ نے فرمایا :’’قیا مت کے دن آفتاب قریب ہو جائے گا یہاں تک کہ پسینہ نصف کان تک پہنچ جائے گا پس سب لوگ اس حا لت میں ہوں گے کہ یکایک وہ آدمؑ سے فریاد کریں گے پھر موسیٰؑ سے پھر محمدﷺ سے۔ ‘‘
باب۔ غنا (تو نگری) کس قدر مال سے حا صل ہوتی ہے؟ 
(۷۵۳)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’مسکین وہ شخص نہیں ہے جس کو لوگ ایک لقمہ یادو لقمہ یا ایک کھجور یا دو کھجور دے دیں (یعنی ایک ایک لقمہ اور دو دو لقمہ لوگوں سے چمٹ کر اپنا پیٹ بھرے) بلکہ مسکین وہ شخص ہے جسے غنا (حاصل) نہ ہو اور وہ شرم کرتا ہو اور لوگوں سے چمٹ کر سوال نہ کرتا ہو۔ ‘‘
باب۔ عشر حاصل کرنے کے لیے پکنے سے پہلے کھجوروں کا اندازہ کر لینا 
(۷۵۴)۔ سیدنا ابو حمید سا عدیؓ کہتے ہیں کہ ہم نے غزوۂ تبوک میں رسول اللہﷺ کے ہمراہ جہاد کیا ہے پس جب کہ آپﷺ (مقام) وادیِ قریٰ میں پہنچے تو (کیا دیکھتے ہیں کہ) ایک عورت اپنے باغ میں ہے نبیﷺ نے اپنے اصحاب سے فرمایا :’’اندازہ لگاؤ (اس کے باغ میں کس قدر کھجوریں ہیں) ۔ ‘‘اور رسول اللہﷺ نے دس وسق اندازہ کیے پھر آپﷺ نے اس سے  فرمایا :’’خیال رکھو کہ اس میں سے کس قدر کھجوریں نکلتی ہیں ‘‘ پھر جب ہم (مقام) تبوک میں پہنچے تو آپﷺ نے فرمایا :’’ آج رات کو سخت آندھی چلے گی لہٰذا کوئی شخص کھڑا نہ ہو اور جس کے ہمراہ اونٹ ہو وہ اسے باندھ دے۔ ‘‘چنانچہ ہم لوگوں نے اونٹوں کو باندھ دیا اورسخت آندھی چلی۔ ایک شخص (اتفاق سے) کھڑا ہو گیا اس کو آندھی نے طییء (نامی) پہاڑ پر پھینک دیا اور (اسی جنگ میں ملک) ایلہ کے بادشاہ نے نبیﷺ کے لیے ایک سفید خچر بھیجا اور آپﷺ کے اوڑھنے کے لیے ایک چادر بھی۔ آپﷺ نے اس کو وہاں کے ملک پر برقرار رکھا پھر جب (اختتام جنگ کے بعد) لوٹے اور وادیِ قریٰ میں پہنچے تو آ پﷺ نے اس عورت سے دریافت فرمایا :’’ تمہارے باغ میں کس قدر کھجور پیدا ہوئی؟ ‘‘تو اس نے عرض کی کہ دس وسق، یہی اندازہ فرمایا تھا نبیﷺ نے فرمایا :’’میں مدینہ جلد پہنچنا چاہتا ہوں لہٰذا تم میں سے جو شخص بہ عجلت میرے ہمراہ چل سکے وہ جلدی کرے۔ ‘‘جب آپﷺ کو مدینہ دکھائی دینے لگا تو آپﷺ نے فرمایا :’’ یہ ’’طابہ ‘‘آگیا پھر جب آپﷺ نے احد کو دیکھا تو فرمایا:’’یہ وہ پہاڑ ہے جو ہمیں دوست رکھتا ہے اور ہم اسے دوست رکھتے ہیں۔ کیا میں تم لوگوں کو انصار کے گھروں میں سے اچھے گھروں کی خبر دوں؟ ‘‘ صحابہ نے عرض کی کہ ہاں۔ آپﷺ نے فرمایا :’’بنی نجار کے گھر پھر بنی عبد الاشہل کے گھر سا عدہ کے گھر یا (یہ فرمایا کہ) بنی حا رث بن خزرج کے گھر اور (یہ گھر بہت زیادہ اچھے ہیں ورنہ یوں تو)  انصار کے سب گھروں میں اچھائی ہے۔ ‘‘
باب۔ عشر اس پیدا وار میں واجب ہوتا ہے جو آب باراں اور آب رواں سے حا صل کی جائے 
(۷۵۵)۔ سیدنا عبداللہ بن عمرؓ نبیﷺ سے روایت کرتے ہیں کہ آپﷺ نے فرمایا :’’ جس چیز کوآسمان کا پانی یعنی بارش سینچے اور چشمے سینچیں یا خود بخود پیدا ہو اس میں عشر (دسواں حصہ) واجب ہوتا ہے اور جو چیز کنویں کے پانی سے سینچی جائے اس میں نصف عشر (بیسواں حصہ) ہے۔ ‘‘
باب۔ کھجوروں کی زکوٰۃ کو کھجوروں کے ٹوٹنے کے وقت لینا چاہیے اور کیا یہ جائز ہے کہ بچے کو چھوڑ دیا جائے تاکہ وہ زکوٰۃ کی کھجوروں میں سے کچھ لے لے؟ 
 (۷۵۶)۔ سیدنا ابوہریرہؓ کہتے ہیں کہ رسول اللہﷺ کے پاس کھجوریں کٹتے ہی آنے لگتیں، کبھی یہ شخص اپنی کھجوریں لیے آ رہا ہے کبھی وہ اپنی کھجوریں لے آ رہا ہے۔ یہاں تک کہ کھجوروں کے انبار آپﷺ کے سامنے لگ جاتے تھے۔ (ایک دن) حسنؓ اور حسینؓ ان کھجوروں کے ساتھ کھیلنے لگے۔ ان دونوں میں سے کسی نے ایک کھجور لے کر اپنے منہ میں رکھ لی تو رسول اللہﷺ کی نظراس پر پڑ ی اور (فوراً) وہ کھجور ان کے منہ سے نکال لی اور فرمایا:’’کیا تم نہیں جانتے کہ آل محمدﷺ صدقہ نہیں کھاتے۔ ‘‘
باب۔ کیا جائز ہے کہ اپنی صدقہ دی ہوئی چیز خود خرید لے؟ اور غیر کے اس کی صدقہ دی ہوئی چیز خرید لینے میں کچھ حرج نہیں 
(۷۵۷)۔ امیر المومنین عمر بن خطابؓ کہتے ہیں کہ (ایک مرتبہ) میں نے اللہ کی راہ میں ایک گھوڑا سواری کے لیے دیا تو جس شخص کے پاس وہ گھوڑا تھا اس نے اس کی کچھ قدر نہ کی۔ میں نے ارادہ کیا کہ میں اس کو خرید لوں       (کیوں کہ) میں نے یہ خیال کیا تھا کہ وہ اس کو سستا فروخت کر دے گا لہٰذا میں نے نبیﷺ سے اس بارے میں پوچھا تو آپﷺ نے فرمایا :’’ تم نہ خریدو اگرچہ تمہیں وہ ایک درھم کا ہی کیوں نہ دے بے شک اپنے صدقہ کا واپس کر لینے والا ایسا ہے جیسے اپنی قے کا کھانے والا۔ ‘‘
باب۔ نبیﷺ کی ازواج کے لونڈی غلاموں کو صدقہ دینا 
(۷۵۸)۔ سیدنا ابن عباسؓ کہتے ہیں کہ نبیﷺ نے ایک مری ہوئی بکری دیکھی جو ام المومنین میمونہؓ کی کسی لونڈی کو صدقہ میں دی گئی تھی۔ نبیﷺ نے فرمایا :’’ تم اس کی کھال سے کیوں نہیں فائدہ اٹھاتے؟ ‘‘ تو لوگوں نے عرض کی کہ وہ تو مری ہوئی تھی تو آپﷺ نے فرمایا :’’ حرام تو صرف اس کا کھانا ہے۔ ‘‘
باب۔ جب صدقہ کی حالت بدل جائے 
(۷۵۹)۔ سیدنا انسؓ سے روایت ہے کہ نبیﷺ کے سامنے کچھ گوشت لایا گیا جو بریرہؓ کو صدقہ میں ملا تھا تو آپﷺ نے فرمایا :’’(یہ گوشت) بریرہ  (رضی اللہ عنہ) کے لیے صدقہ تھا اور ہمارے لیے ہدیہ ہے۔ ‘‘
باب۔ صدقہ مالداروں سے لینا چاہیے اور اس کو فقیروں پر صرف کیا جائے، خواہ وہ کہیں بھی ہوں۔ 
(۷۶۰)۔ سیدنا معاذؓ کی حدیث اور ان کو یمن بھیجنے کی بات کا تذکرہ پہلے ہو چکا ہے (دیکھئیے حدیث : ۷۰۲)۔ یہاں اس روایت میں یہ ہے کہ (رسول اللہﷺ نے فرمایا) :‘‘ (اے معاذ !)تم انہیں یہ بھی بتا دینا کہ اللہ تعالیٰ نے ان پر زکوٰۃ فرض کی ہے جو مالداروں سے لے کر غریبوں پر صرف کی جائے گی۔ پس اگر وہ تمہاری یہ بات بھی تسلیم کر لیں تو پھر تم ان کے عمدہ عمدہ مال (زکوٰۃ کی شکل میں) وصول نہ کرنا اور مظلوم کی بد دعا سے بچنا کیوں کہ اس (کی بد دعا) کے اور اللہ تعالیٰ کے درمیان کوئی حجاب نہیں ہوتا۔ ‘‘
باب۔ ا مام کا صدقہ (دینے) والے کے لیے دعا کرنا اور رحمت کی خواستگاری کرنا (مسنون ہے) 
(۷۶۱)۔ سیدنا عبداللہ بن اوفیٰؓ سے روایت ہے کہ نبیﷺ کی عادت مبارکہ تھی کہ جب کوئی شخص آپﷺ کے پاس اپنا صدقہ لے کر آتا تو آپﷺ فرماتے تھے کہ :’’ اے اللہ ! فلاں شخص کی اولاد پر مہربانی فرما۔ ‘‘ چنانچہ ایک مرتبہ میرے والد آپﷺ کے پاس اپنا صدقہ لے کر آئے تو آپﷺ نے فرمایا :’’ اے اللہ ! ابی اوفیٰ کی اولاد پر مہربانی فرما۔ ‘‘
باب۔ جو چیز سمندر سے نکالی جائے اس میں زکوٰۃ ہے یا نہیں؟ 
(۷۶۲)۔ سیدنا ابوہریرہؓ نبیﷺ سے روایت کرتے ہیں :’’ بنی اسرائیل میں سے کسی نے کسی سے ایک ہزار دینار قرض مانگے تھے چنانچہ اس نے اس کو دے دیے (اتفاق سے) وہ قرض دار سفر میں چلا گیا اور مدت ادائے قرض کی آ پہنچی (درمیان میں ایک سمندر حائل تھا) پس وہ سمندر کی طرف گیا مگر اس نے کوئی سواری نہ پائی (جس پر سوارہو کر قرض خواہ کے پاس آئے اور اس کا قرض ادا کرے) لہٰذا اس نے ایک لکڑی لی اور اس میں سوارخ کیا اور اس کے اندر ایک ہزار دینار ڈال کر اس کو سمندر میں ڈال دیا اور اللہ سے دعا کی کہ اس کو قرض خواہ تک پہنچا دے چنانچہ وہ شخص جس نے قرض دیا تھا (اتفاق سے ایک دن سمندر کی طرف) گزرا تو اس کو وہ لکڑی دکھائی دی اس نے اپنے گھر والوں کے ایندھن کے لیے اس کو اٹھا لیا (پھر انہوں نے پوری حدیث بیان کی جس کے آخر میں یہ مضمون تھا) پھر جب اس نے اس لکڑی کو چیرا تو اس میں اپنا مال پایا۔ ‘‘
باب۔ مدفون خزانہ میں خمس واجب  ہے 
(۷۶۳)۔ سیدنا ابوہریرہؓ سے روایت ہے کہ رسول اللہﷺ نے فرمایا:’’ جانور سے جو زخم پہنچے اس پر کچھ بدلہ نہیں اسی طرح کنویں میں گر کر اور ’’ کان ‘‘ میں کام کر تے ہوئے مر جائے تو کچھ بدلہ نہیں البتہ دفینہ ملنے پر خمس ہے۔ 
باب۔ اللہ تعالیٰ کا فرمان کہ ’’زکوٰۃ کے تحصیل داروں کو بھی زکوٰۃ میں سے دیا جائے گا ‘‘ اور ان کو حاکم کو حساب دینا ہو گا 
(۷۶۴)۔ سیدنا ابو حمید ساعدیؓ کہتے ہیں کہ رسول اللہﷺ نے (قبیلہ) بنی سلیم کے صدقات وصول کر نے کے لیے ایک شخص کو مقرر کیا۔ اس شخص کو ابن لتبیتہ کہتے تھے پھر جب وہ (صدقات وصول کر کے) واپس آیا تو آپﷺ نے اس سے حساب لیا۔ 
باب۔ امام کے لیے صدقہ کے اونٹوں کو داغ دینا ہے (درست ہے) 
(۷۶۵)۔ سیدنا انس بن مالکؓ کہتے ہیں کہ میں (ایک دن) صبح کے وقت سیدنا ابو طلحہؓ کے نومولود بیٹے عبداللہ کو لے کر رسول اللہﷺ کے پاس گیا تا کہ آپﷺ اسے گھٹی لگائیں یعنی کھجور چبا کر اس کے منہ میں ڈال دیں تو میں نے آپﷺ کو اس حالت میں پایا کہ آپﷺ کے ہاتھ میں داغ دینے کا آلہ تھا اور آپﷺ اس سے صدقہ کے اونٹوں کو داغ رہے تھے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



صدقۂ فطر کے بیان میں 

باب۔ صدقۂ فطر کی مقدار کا بیان 
(۷۶۶)۔ سیدناعبداللہ بن عمرؓ کہتے ہیں کہ رسول اللہﷺ نے صدقۂ فطر کے لیے کھجوروں کا یا ’’ جو ‘‘ کا ایک صاع مسلمانوں میں سے ہر غلام اور آزاد اور مرد اور عورت اور بچے اور بڑے سب پر فرض فرمایا اور لوگوں کو نماز (عید) کے لیے نکلنے سے پہلے اسے ادا کر دینے کا حکم دیا ہے۔ 
باب۔ نماز عید سے پہلے صدقۂ (فطر دے دینا چاہیے) 
(۷۶۷)۔ سیدنا ابو سعید خدریؓ کہتے ہیں کہ ہم نبیﷺ کے عہد میں عیدالفطر کے دن ایک صاع کھانا (محتاجوں کو) دیا کرتے تھے اور ہمارا کھانا ’’ جو، خشک انگور، پنیر اور کھجور‘‘ تھا۔ 
باب۔ صدقۂ فطر، آزاد اور غلام دونوں پر واجب ہے 
(۷۶۸)۔ سیدنا عبداللہ بن عمرؓ سے روایت ہے کہ صدقۂ فطر، ایک صاع کھجوریں یا ایک صاع جو، نبیﷺ نے ہر مسلمان مرد، عورت اور آزاد اور غلام سب پر فرض کر دیا ہے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



حج کے بیان میں 

باب۔ حج کے واجب ہونے اور اس کی فضیلت کا بیان 
(۷۶۹)۔ سیدنا عبداللہ بن عباسؓ کہتے ہیں کہ (میرے بھائی) فضل رسول اللہﷺ کے ہم رکاب تھے کہ (قبیلہ) خشعم کی ایک عورت آئی تو فضل اس کی طرف دیکھنے لگے اور وہ فضل کی طرف دیکھنے لگی تو نبیﷺ کے فضل کا منہ دوسری طرف پھیر دیا۔ اس عورت نے کہا کہ یا رسول اللہ ! اللہ کے فرض نے جو ادائے حج کے سلسلے میں اس کے بندوں پر ہے میرے بوڑھے اور ضعیف باپ کو پا لیا ہے (یعنی حج کرنا ان پر ضرور ہو گیا ہے لیکن) وہ سواری پر نہیں جم سکتے پس کیا میں ان کی طرف سے حج کر لوں؟ آپﷺ نے فرمایا ہاں کر لے۔ ‘‘اور یہ (واقعہ) حجۃ الوداع میں ہوا تھا۔ 
 اللہ تعالیٰ کا (سورۂ حج میں) فرمانا کہ ’’ لو گ تمہارے پاس پیادہ پا اور دبلے اونٹوں پر سوار ہو کر آئیں گے، دور دراز راہوں سے اس لیے کہ اپنے فوائد حاصل کریں۔ ‘‘
 (۷۷۰)۔ سیدنا عبد اللہ بن عمرؓ کہتے ہیں کہ میں نے رسول اللہﷺ کو دیکھا کہ ذوالحلیفہ میں اپنی سواری پر سوار ہوتے تھے اس کے بعد جب سیدھی کھڑا ہو جاتی تو تھی تو لبیک کہتے تھے۔ 
باب۔ سواری پر سوار ہو کر حج کے لیے جانا مسنون ہے 
(۷۷۱)۔ سیدنا انسؓ سے روایت ہے کہ رسول اللہﷺ نے (اونٹنی کے) پالان پر سوار ہو کر حج کیا اور اسی اونٹنی پر آپﷺ کا سامان بھی تھا۔ 
باب۔ حج مبرور کی فضیلت کا بیان 
(۷۷۲)۔ ام المومنین عائشہ صدیقہؓ سے روایت ہے کہ انہوں نے پوچھا کہ یا رسول اللہ ! ہم جہاد کو بہت بڑی عبادت سمجھتے ہیں پس کیا ہم لوگ جہاد نہ کریں؟ تو آپﷺ نے فرمایا :’’ نہیں ! بلکہ عمدہ جہاد ’’ حج مبرور‘‘ ہے۔ ‘‘ 
(۷۷۳)۔ سیدنا ابوہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ جو شخص اللہ کے لیے حج کرے پھر (حج کے دوران) کوئی فحش بات کرے اور نہ گناہ کر ے تو وہ حج کر کے اس طرح بے گناہ واپس لوٹے گا کہ آج اس کی ماں نے اسے (بے گناہ اور معصوم) جنم دیا ہے۔ ‘‘
باب۔ یمن والے احرام کہاں سے باندھیں؟ 
(۷۷۴)۔ سیدنا عبداللہ بن عباسؓ سے روایت ہے کہ نبیﷺ نے مدینہ والوں کے لیے ذوالحلیفہ کو میقات قرار دیا تھا اور شام کے لیے جحفہ اور نجد والوں کے لیے قرن المنازل اور یمن والوں کے لیے یلملم۔ یہ مقامات یہاں کے رہنے والوں کے لیے بھی میقات ہیں۔ اور جو شخص حج یا عمرہ کے ارادہ سے غیر مقام کا رہنے والا (مقامات) کی طرف سے ہو کر آئے، اس کی بھی میقات ہیں پھر جو شخص ان مقامات سے مکہ کی طرف کا رہنے والا ہو تو وہ جہاں سے نکلے احرام باندھ لے اسی طرح مکہ والے مکہ ہی سے احرام باندھ لیں۔ 
 (۷۷۵)۔ عبداللہ بن عمرؓ سے روایت ہے کہ رسول اللہﷺ نے ذوالحلیفہ کے میدان میں اپنے اونٹ کو بٹھایا پھر آپﷺ نے وہاں نماز پڑھی اور سیدنا عبداللہ بن عمرؓ بھی ایسا ہی کیا کرتے تھے۔ 
باب۔ نبیﷺ کا شجرہ کے راستے سے حج کے لیے جانا ابت ہے۔ 
(۷۷۶)۔ سیدناعبد اللہ بن عمرؓ سے روایت ہے کہ رسول اللہﷺ حج کے لیے جاتے وقت شجرہ کے راستے سے جاتے تھے اور معرس کے راستے سے واپس آتے اور بیشک رسول اللہﷺ جب مکہ کی طرف جاتے تھے تومسجد شجرہ میں نماز پڑھتے تھے اور جب واپس آتے تو ذوالحلیفہ میں نماز پڑھتے جو کہ وادی کے درمیان واقع ہے اور پھر آپﷺ صبح تک وہیں رہ کر رات گزارتے تھے۔ 
باب۔ نبیﷺ کا فرمانا کہ عقیق نامی وادی ایک مبارک وادی ہے۔ 
(۷۷۷)۔ امیر المومنین عمرؓ فرماتے ہیں کہ میں نے نبیﷺ کو وادیِ عقیق میں یہ فرماتے ہوئے سنا :’’ آج شب کو میرے پروردگار کی طرف سے ایک آنے والا آیا اور اس نے (مجھ سے) کہا کہ اس مبارک وادی (یعنی عقیق) میں نماز پڑھو اور کہو کہ ’’ میں نے حج اور عمرہ دونوں کا احرام باندھا (کیوں کہ عمرہ حج میں داخل ہو گیا ہے ۔ ایام حج میں بھی عمرہ کیا جا سکے گا) ۔ ‘‘ 
(۷۷۸)۔ سیدنا عبداللہ بن عمرؓ نبیﷺ سے روایت کرتے ہیں کہ نبیﷺ کو اخیر شب  میں جب آپﷺ معرس کے قریب ذوالحلیفہ میں مقیم تھے، وادیِ عقیق میں یہ خواب دکھایا گیا اور آپﷺ سے کہا گیا کہ اس وقت آپﷺ ایک مبارک وادی میں ہیں (یار رہے کہ نبیﷺ کے خواب بھی وحی میں شامل ہیں)۔ 
باب۔ اگر کپڑوں میں خوشبو لگی ہوئی ہو تو احرام باندھنے سے پہلے ان کو تین مرتبہ دھونا چاہیے۔ 
(۷۷۹)۔ سیدنا یعلیٰ بن امیہ نے سیدنا عمرؓ سے کہا کہ مجھے نبیﷺ کو اس حالت میں دکھا دیجئیے کہ آپﷺ پر وحی نازل ہو رہی ہو تو سیدنا عمرؓ نے کہا اچھا۔ یعلیٰؓ کہتے ہیں کہ اس حالت میں کہ نبیﷺ مقام جعرانہ میں تھے کہ ایک شخص آپﷺ کے پاس آیا اور اس نے کہا کہ یا رسول اللہ ! آپ اس شخص کے بارے میں کیا کم دیتے ہیں جس نے عمرہ کا احرام باندھا ہو حالانکہ وہ خوشبو سے تر ہو؟ تو نبیﷺ نے کچھ دیر سکوت فرمایا :’’ پھر آپﷺ پر وحی نازل ہو نے لگی تو سیدنا عمرؓ نے یعلیٰؓ کی طرف اشارہ کیا تو وہ آئے اور اس وقت رسول اللہﷺ کے اوپر ایک کپڑا تنا ہو ا تھا اس سے آپﷺ پر سایہ کیا گیا تھا تو یعلیٰؓ نے اپنا سر اس کپڑے کے اندر ڈالا تو کیا دیکھا کہ رسول اللہﷺ کا چہرۂ مبارک سرخ ہے اور آپﷺ خراٹے لے رہے ہیں پھر وہ حالت آپﷺ سے زائل ہو گئی تو آپﷺ نے فرمایا :’’ وہ شخص کہاں ہے جس نے عمرہ کی بابت سوال کیا تھا :۔ ’’ وہ شخص لایا گیا تو آپﷺ نے فرمایا :’’ جو خوشبو تجھے لگی ہو گی اس کو تین مرتبہ دھو ڈالو اور اپنا جبہ اپنے جسم سے اتار دو اور عمرہ میں بھی اسی طرح اعمال کر و جس طرح اپنے حج میں کر تے ہو۔ ‘‘ 
باب۔ احرام باندھنے کے وقت خوشبو لگا نا کیسا ہے؟ اور جب احرام باندھنے کا ارادہ کرے تو کیا پہنے؟ 
(۷۸۰)۔ ام المومنین عائشہ صدیقہؓ (نبیﷺ کی بیوی) کہتی ہیں کہ میں رسول اللہﷺ کو احرام باندھتے وقت خوشبو لگاتی، اسی طرح جب آپﷺ احرام کھولتے طواف زیارت سے پہلے (تو اس وقت بھی آپﷺ کو خوشبو لگا دیتی تھی) ۔ 
باب۔ جس نے بالوں کو جما کر احرام باندھا۔ 
(۷۸۱)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو اس حالت میں دیکھا کہ آپﷺ بالوں کو جمائے ہوئے لبیک پکار رہے تھے۔ 
باب۔ مسجد  ذوالحلیفہ کے پاس (احرام باندھ کر) لبیک پکارنا منسون ہے 
(۷۸۲)۔ سیدنا ابن عمرؓ کہتے ہیں کہ رسول اللہﷺ نے احرام باندھ کر تلبیہ (یعنی لبیک) نہیں پکارا مگر مسجد کے پاس سے یعنی ذوالحلیفہ کی مسجد (کے قریب) سے۔ 
باب۔ حج میں (تنہا) یا کسی کے ساتھ سوار ہونا 
(۷۸۳)۔ سیدنا ابن عباسؓ سے روایت ہے کہ عرفہ سے مزدلفہ تک سیدنا اسامہؓ نبیﷺ کے ہم رکاب تھے۔ پھر آپﷺ نے مزولفہ سے منیٰ تک فضل بن ابی طالبؓ کو ہمرکاب کر لیا تھا۔ سیدنا ابن عباسؓ کہتے ہیں کہ دونوں (صحابیوں) نے بیان کیا کہ نبیﷺ برابر لبیک کہتے رہے یہاں تک کہ آپﷺ نے جمرۃ العقبہ کی رمی کی۔ 
باب۔ محرم کس قسم کے کپڑے اور چادر اور تہہ بند پہنے؟ 
(۷۸۴)۔ سیدنا ابن عباسؓ کہتے ہیں کہ نبیﷺ اور آپﷺ کے صحابہ، کنگھی کرنے اور تیل ڈالنے اور چادر اوڑھنے اور تہہ بند پہننے کے بعد مدینہ سے چلے، پھر آپﷺ نے کسی قسم کی چادر اور تہہ بند کے پہننے سے منع نہیں فرمایا سوائے زعفران سے رنگے ہوئے کپڑے کے جس سے بدن پر زعفران جھڑے۔ پھر صبح کو آپﷺ ذوالحلیفہ میں اپنی سواری پر سوار ہوئے یہاں تک کہ جب (مقام) بیداء میں پہنچے تو آپﷺ کے صحابہ نے لبیک کہا اور اپنے قربانی کے جانوروں کے گلے میں ہار ڈالنے اور اس وقت ذیقعد مہینے کے پانچ دن باقی تھے۔ پھر آپﷺ چوتھی ذی الحجہ کو مکہ پہنچے اور آپﷺ نے کعبہ کا طواف کیا اور صفا مروہ کے درمیان سعی کی اور آپﷺ اپنی قربانی کے جانوروں کی وجہ سے احرام سے باہر نہیں ہوئے کیوں کہ آپﷺ ان کے گلے میں ہار ڈال چکے تھے۔ پھر آپﷺ مکہ کی بلندی (مقام) حجون کے پاس اترے اور آپﷺ حج کا احرام باندھے ہوئے تھے، طواف کر نے کے بعد آپﷺ کعبہ کے قریب بھی نہ گئے یہاں تک کہ عرفہ سے لوٹ آئے۔ اور آپﷺ نے صحابہ کو حکم دیا کہ وہ کعبہ کا اور صفا مروہ کا طواف کریں، اس کے بعد اپنے بال کتر وا ڈالیں اور احرام کھول دیں۔ مگر یہ حکم اسی شخص کے لیے تھا جس کے ہمراہ قربانی کا جانور ہو اور نہ اس نے اس جانور کے گلے میں ہار ڈالا ہو اور بال کتروانے کے بعد جس کے ہمراہ اس کی بیوی ہو اس سے صحبت کرنا، خوشبو لگا نا اور کپڑے پہنناسب جائز ہو گیا۔ 
باب۔ تلبیہ یعنی لبیک کس طرح کہتے ہیں؟ 
(۷۸۵)۔ سیدنا عبداللہ بن عمرؓ کہتے ہیں کہ رسول اللہﷺ کا تلبیہ یہ تھا :’’ اے اللہ ! میں تیرے دروازہ پر بار بار حاضر ہوں اور تیرے بلانے کا جواب دیتا ہوں تیرا کوئی شریک نہیں، ہر طرح کی تعریف اور احسان تیرا ہی ہے اور بادشاہی تیری ہی ہے کوئی تیرا شریک نہیں۔ ‘‘
باب۔ لبیک کہنے سے پہلے سواری پر سوار ہوتے وقت تحمید اورتسبیح اور تکبیر کہنا مسنون ہے 
(۷۸۶)۔ سیدنا انسؓ کہتے ہیں کہ رسول اللہﷺ نے مدینہ میں ظہر کی چار رکعتیں پڑھیں اور ہم لوگ آپﷺ کے ہمراہ تھے اور عصر کی ذوالحلیفہ میں پہنچ کر دو رکعتیں پڑھیں پھر آپﷺ رات بھر ذوالحلیفہ میں رہے یہاں تک کہ صبح ہو گئی پھر آپﷺ سوار ہوئے یہاں تک کہ جب آپﷺ کی سواری بیداء میں پہنچی تو آپﷺ نے اللہ کی حمد بیان کی اور تسبیح پڑھی اور تکبیر کہی۔ اس کے بعد آپﷺ نے حج اور عمرہ دونوں کی لبیک پکاری اور لوگوں نے بھی حج و عمرہ دونوں کی لبیک کہی پھر جب ہم لوگ (مکہ میں) پہنچے تو آپﷺ نے لوگوں کو (احرام کھولنے کا) حکم دیا چنانچہ وہ احرام سے باہر ہو گئے یہاں تک کہ ترو یہ کا آیا تو لوگوں نے حج کا احرام باندھا۔ سیدنا انسؓ کہتے ہیں کہ نبیﷺ نے کئی اونٹ، کھڑے ہو کر اپنے ہاتھ سے نحر (قربان) کیے اور مدینہ میں سینگوں والے دو مینڈھے رسول اللہﷺ نے قربان کیے تھے۔ 
باب۔ قبلہ روہو کے احرام باندھنا مسنون ہے 
(۷۸۷)۔ سیدنا عبداللہ بن عمرؓ ذوالحلیفہ سے تلبیہ (لبیک) کہنا شروع کر دیتے اور حرم میں پہنچ کر رک جاتے،ذی طویٰ مقام پر پہنچ کر صبح ہونے تک رات بسر کر تے، پھر جب نماز فجر پڑھ لیتے تو غسل فرماتے اور کہتے کہ رسول  اللہﷺ اسی طرح کرتے تھے۔ 
باب۔ وادی میں اترتے ہوئے تلبیہ کہنا 
(۷۸۸)۔ سیدنا ابن عباسؓ کہتے ہیں کہ نبیﷺ نے موسیٰؑ کے بارے میں فرمایا :’’ گویا میں (اس وقت) ان کو دیکھ رہا ہوں جب کہ وہ نشیب میں لبیک کہتے ہوئے اتر رہے تھے۔ ‘‘
باب۔ جس شخص نے نبیﷺ کے عہد میں نبیﷺ کے مثل احرام باندھا 
(۷۸۹)۔ سیدنا ابو موسیٰؓ کہتے ہیں کہ مجھے نبیﷺ نے میری قوم کی طرف یمن بھیجا تھا پس میں (لو ٹ کر ایسے وقت) آیا کہ آپﷺ بطحاء میں تھے، آپﷺ نے (مجھ سے) دریافت کیا کہ تم نے کونسا احرام باندھا ہے؟ میں نے عرض کی کہ میں نے نبیﷺ کے احرام کے مثل احرام باندھا ہے۔ آپﷺ نے فرمایا :’’ کیا تمہارے ہمراہ قربانی کا جانور ہے؟ ‘‘ میں نے عرض کی نہیں۔ پس آپﷺ نے حکم دیا کہ میں کعبہ کا طواف کروں چنانچہ میں نے کعبہ کا اور صفا مروہ کا طواف کیا پھر آپﷺ نے مجھے (احرام کھولنے کا) حکم دیا چنانچہ میں احرام سے باہر ہو گیا پھر میں اپنی قوم کی کسی عورت کے پاس گیا اور اس نے مجھے کنگھی کی یا میرا سردھو یا پھر جب سیدنا عمرؓ خلیفہ ہوئے (اور یہ حدیث میں نے ان سے بیان کی تو) انہوں نے کہا کہ (یہ حدیث ہم نہیں جانتے کہ کیسی ہے) اگر ہم اللہ کی کتاب پر عمل کریں  تو وہ ہمیں (حج و عمرہ کے) پورا کر نے کا حکم دیتی ہے اللہ تعالیٰ نے (سورۂ بقرہ آیت نمبر ۱۹۶میں) فرمایا ہے :’’ اور حج اور عمرہ کو پورا کر و اللہ کی رضا مندی حاصل کر نے کے لیے ‘‘ اور اگر ہم رسول اللہﷺ کی سنت پر عمل کریں تو آپﷺ بھی احرام سے باہر نہیں ہوئے یہاں تک کہ آپﷺ نے قربانی کر لی۔ 
باب۔ اللہ تعالیٰ کا (سورۂ بقرہ میں یہ) فرمانا کہ ’’ حج کے چند معین مہینے ہیں ‘‘
 (۷۹۰)۔ ام المومنین عائشہ صدیقہؓ کی حج کے بارے میں حدیث گزر چکی ہے (دیکھئیے حدیث : ۲۰۳)اور یہاں اس روایت میں کہتی ہیں کہ ہم حج کے مہینے میں حج کی راتوں میں حج کے احرام کے ساتھ (مدینے سے) نکلے پھر ہم (مقام) سرف میں اترے۔ پھر آپﷺ اپنے صحابہ کے پاس تشریف لائے اور فرمایا :’’ تم میں سے جس شخص کے ہمراہ قربانی کا جانور نہ ہو اور وہ چاہے کہ اس احرام سے عمرہ کر ے تو وہ ایسا کر لے اور جس شخص کے ہمراہ قربانی کا جانور ہو وہ ایسا نہ کرے۔ ام المومنین فرماتی ہیں تو آپﷺ کے اصحاب میں سے بعض نے اس حکم پر عمل کیا اور بعض نے نہ کیا۔ مزید کہتی ہیں کہ نبیﷺ اور آپﷺ کے چند صحابہ استطاعت و حوصلہ کے مالک تھے اور جن کے ہمراہ قربانی بھی تھی وہ عمرہ پر قادر نہ ہوئے (یعنی عمرہ کے احرام نہ کھول سکے) اور پھر بقیہ حدیث بیان کی۔ 
باب۔ تمتع، قران اور حج کا مفرد کا بیان اور جس کے پاس قربانی نہ ہو اسے حج فسخ کر کے عمرہ بنا دینے کی اجازت ہے۔ 
(۷۹۱)۔ ام المومنین عائشہ صدیقہؓ ہی سے ایک روایت میں ہے کہ ہم نبیﷺ کے ساتھ مدینہ سے چلے اور ہمیں صرف حج کا خیال تھا (یعنی حج کا احرام باندھا تھا) پھر جب ہم مکہ پہنچے اور کعبہ کا طواف کر چکے تو نبیﷺ نے حکم دیا کہ جس کے ساتھ قربانی نہیں وہ (حج کے) احرام سے باہر ہو جائے پس جن لوگوں کے پاس قربانی نہیں تھی وہ احرام سے باہر ہو گئے اور آپﷺ کی ازواج کے پاس بھی قربانی نہیں تھی لہٰذا وہ احرام سے باہر ہو گئیں۔ ام المومنین عائشہؓ  فرماتی ہیں کہ میں حائضہ ہو جانے کی وجہ سے بیت اللہ کا طواف نہ کر سکی جب محصب کی رات آئی تو میں نے کہا یا رسول اللہ ! لوگ تو عمرہ اور حج دونوں کر کے لوٹیں گے اور میں صرف حج کر کے۔ آپﷺ نے فرمایا :’’ تو جب مکہ آئی تھی تو طواف نہیں کیا تھا؟ ‘‘ میں نے کہا نہیں تو آپﷺ نے فرمایا :’’ تو اپنے بھائی کے ساتھ تنعیم تک جا، وہاں سے عمرے کا احرام باندھ لے پھر عمرے سے فارغ ہو کر فلاں جگہ پر ہمیں ملنا۔ ‘‘ام المومنین صفیہؓ نے کہا کہ میں اپنے آپ کو تم سب کا روکنے والا سمجھتی ہوں تو آپﷺ نے فرمایا :’’ بانجھ، کیا تم نے قربانی والے دن طواف نہیں کیا؟ ‘‘کہتی ہیں کہ میں نے عرض کہ ہاں کیا تھا تو آپﷺ نے فرمایا پھر کچھ حرج نہیں چلو۔ 
(۷۹۲)۔ ام المومنین عائشہ صدیقہؓ ہی سے ایک دوسری روایت میں ہے کہ ہم رسول اللہﷺ کے ہمراہ حجۃالوداع کے سال (مکہ کی طرف) چلے تو ہم میں سے بعض لوگوں نے عمرہ کا احرام باندھا تھا اور بعض لوگوں نے عمرہ اور حج دونوں کا احرام باندھا تھا اور بعض لوگوں نے صرف حج کا احرام باندھا تھا اور رسول اللہﷺ نے حج کا احرام باندھا تھا پس جس نے حج کا احرام باندھا تھا یا حج و عمرہ دونوں کا احرام باندھا وہ احرام سے باہر نہیں ہوا، یہاں تک کہ قربانی کا دن آگیا۔ 
(۷۹۳)۔ سیدنا عثمانؓ (اپنی خلافت میں) تمتع اور قران (حج اور عمرہ کے اکھٹا) کرنے سے منع کرتے تھے چنانچہ جب سیدنا علیؓ نے یہ دیکھا تو حج و عمرہ دونوں کا احرام ایک ساتھ باندھا اور کہا لَبیّکَ بعُمْرَۃٍ وَحَجَۃٍ(یعنی قران کیا) اور کہا کہ میں نبیﷺ کی سنت کسی کے کہنے سے ترک نہیں کر سکتا۔ 
(۷۹۴)۔ سیدنا ابن عباسؓ کہتے ہیں کہ (دور جاہلیت میں) لوگ یہ سمجھتے تھے کہ حج کے دنوں میں عمرہ کرنا تمام دنیا کی برائیوں سے بڑھ کر ہے اور وہ لوگ ماہ محرم کو ماہ صفر قرار دے لیتے تھے اور کہتے تھے کہ جب اونٹ کی پیٹھ کا زخم (جو سفر حج میں اس پر کجاوا باندھنے سے اکثر آ جاتا ہے) اچھا ہو جائے اور نشان بالکل مٹ جائے اور صفر گزر جائے تو اس وقت عمرہ حلال ہے اس شخص کے لیے جو عمرہ کرنا چاہے۔ پس جب نبیﷺ اور صحابہ ذی الحجہ کی چوتھی تاریخ کی صبح کو حج کا احرام باندھے ہوئے مکہ تشریف لائے تو آپﷺ نے صحابہ کو حکم دیا کہ اس احرام کو (توڑ کر اس کی بجائے) عمرہ (کا احرام) کر لیں پس یہ بات ان لوگوں کو بری معلوم ہوئی اور وہ لوگ کہنے لگے کہ یا رسول اللہ ! کونسی بات احرام سے باہر ہونے کی کریں؟ تو آپﷺ نے فرمایا :’’ سب باتیں۔ ‘‘
 (۷۹۵)۔ ام المومنین حفصہؓ زوجہ نبیﷺ نے عرض کی کہ یا رسول اللہ ! لوگوں کا کیا حال ہے کہ وہ عمرہ کر کے احرام سے باہر ہو گئے اور آپﷺ عمرہ کر کے احرام سے باہر نہیں ہوئے تو نبیﷺ نے فرمایا :’’ میں نے اپنے سر کے بال جمائے اور اپنی قربانی کے گلے میں ہار ڈال دیا، لہٰذا میں جب تک قربانی نہ کر لوں احرام سے باہر نہیں آسکتا۔ ‘‘
(۷۹۶)۔ سیدنا ابن عباسؓ سے روایت ہے کہ ایک آدمی نے ان سے تمتع کے بارے میں پوچھا اور کہا کہ لوگوں نے مجھے اس سے منع کیا پس ابن عباسؓ نے اسے حکم دیا کہ تم اطمینان سے تمتع کر و۔ اس آدمی نے کہا کہ پس میں نے خواب میں دیکھا کہ گویا کوئی شخص مجھ سے کہہ رہا ہے کہ‘‘ حج بھی عمدہ ہے اور عمرہ بھی مقبول ہے۔ ‘‘ پس میں نے یہ خواب سیدنا ابن عباسؓ سے بیان کیا تو انہوں نے کہا کہ یہ نبیﷺ کی سنت ہے (شوق سے کرو) ۔ 
(۷۹۷)۔ سیدنا جابر بن عبداللہؓ سے روایت ہے کہ انہوں نے نبیﷺ کے ہمراہ حج کیا جب کہ آپﷺ اپنے ہمراہ قربانی لے گئے تھے اور سب صحابہ نے حج مفرد کا احرام باندھا تھا تو آپﷺ نے ان سے فرمایا :’’ تم لوگ کعبہ کا طواف اور صفا مروہ کی سعی کر کے احرام سے باہر آ جاؤ اور بال کتروا ڈالو پھر احرام سے باہر ہو کر ٹھہرے رہو یہاں تک کہ جب آٹھویں تاریخ ہو تو تم لوگ حج کا احرام باندھا لینا اور یہ احرام جس کے ساتھ تم آئے ہو اس کو تمتع کر دو۔ ‘‘ صحابہ نے عرض کی کہ ہم اس کو تمتع کر دیں حالانکہ ہم حج کا نام لے چکے؟ تو آپﷺ نے فرمایا :’’ جو کچھ میں تم کو حکم دیتا ہوں وہی کرو اگر میں قربانی نہ لایا ہو تا تو میں بھی ویسا ہی کرتا جس طرح تم کو حکم دیتا ہوں لیکن اب مجھ سے احرام علیحدہ نہیں ہو سکتا جب کہ قربانی اپنی اپنی قربان گاہ پر نہ پہنچ جائے۔ ‘‘
باب۔ نبیﷺ کے عہد میں تمتع کا ہونا ثابت ہے 
(۷۹۸)۔ سیدنا عمران بن حصینؓ کہتے ہیں کہ ہم نے رسول اللہﷺ کے عہد میں (حج) تمتع کیا ہے اور قرآن میں یہی حکم اس کی بابت نازل ہو ا مگر ایک شخص نے اپنی رائے سے جو چاہا کہہ دیا۔ 
باب۔ مکہ میں کس مقام سے داخل ہو نا مسنون ہے؟ 
(۷۹۹)۔ سیدنا بن عمرؓ کہتے ہیں کہ نبیﷺ مکہ میں کدا ء کی طرف سے یعنی اونچی گھاٹی کی طرف سے جو بطحاء میں ہے داخل ہو تے اور نچلی گھاٹی کی طرف سے مکہ سے (جاتے وقت) نکلتے تھے۔ 
باب۔ مکہ اور اس کی عمارتوں کی فضیلت 
(۸۰۰)۔ ام المومنین عائشہ صدیقہؓ کہتی ہیں کہ میں نے نبیﷺ سے حطیم دیوار کی بابت پوچھا کہ کیا وہ بھی کعبہ میں سے ہے؟ تو آپﷺ نے فرمایا :’’ ہاں۔ ‘‘ میں نے عرض کہ پھر ان لوگوں نے اس کو کعبہ میں کیوں نہ داخل کیا؟ تو رسول اللہﷺ نے فرمایا :’’ تمہاری قوم کے پاس خرچ کم ہو گیا تھا (اس سبب سے انہوں نے داخل نہیں کیا) ۔ ‘‘ میں نے عرض کی کہ دروازہ کی کیا کیفیت ہے؟ اس قدر اونچا کیوں ہے؟ تو آپﷺ نے فرمایا :’’ یہ تمہاری قوم نے اس لیے کیا کہ جس کو چاہیں کعبہ کے اندر داخل کریں اور جس کو چاہیں روک دیں اور اگر تمہاری قوم کا زمانہ جاہلیت سے قریب تر نہ ہوتا اور مجھے اس بات کا خوف نہ ہوتا کہ ان کے دلوں کو برا معلوم ہو گا تو میں ضرور حطیم کو کعبہ میں داخل کر دیتا اور اس کا دروازہ زمین سے ملا دیتا (یعنی چوکھٹ نیچی کر دیتا) ۔ ‘‘
 (۸۰۱)۔ ام المومنین عائشہ صدیقہؓ ہی سے ایک روایت میں ہے کہ نبیﷺ نے فرمایا :’’ اے عائشہ  (رضی اللہ عنہ) اگر تمہاری قوم کا دور، جاہلیت سے قریب نہ ہوتا  تو میں کعبہ کے منہدم کر دینے کا حکم دیتا اور جو حصہ میں اس سے خارج کر دیا گیا ہے اس کو دو بارہ اسی میں شامل کر دیتا اور اس کو زمین سے ملا دیتا اور اس میں دو دروازے بناتا، ایک شرقی دروازہ ایک غربی دروازہ اور میں اس کو ابراہیمؑ کی بنیادوں کے موافق کر دیتا۔ ‘‘
 مکہ کے گھروں میں وراثت جاری ہونا اور ان کی خرید و فروخت درست ہے اور لوگ مسجد حرام میں برابر کا حق رکھتے ہیں 
(۸۰۲)۔ سیدنا اسامہ بن  زیدؓ سے روایت ہے کہ انہوں نے حجۃ الوداع میں جاتے وقت عرض کی کہ یا رسول اللہ ! آپﷺ ، مکہ میں اپنے گھر کے کس مقام میں تشریف فرما ہوں گے؟ تو نبیﷺ نے فرمایا :’’ عقیل نے کوئی جائداد یا مکانات (ہمارے لیے) چھوڑے ہی کب ہیں ‘‘ اور عقیل اور طالب،ابو طالب کے وارث ہوئے تھے، نہ سیدنا جعفرؓ ان کی کسی چیز کے وارث ہوئے تھے اور نہ سیدنا علیؓ۔ کیوں کہ یہ دونوں مسلمان تھے اور عقیل اور طالب(اس وقت تک) کا فر تھے۔ 
باب۔ نبیﷺ کا مکہ میں اترنا ثابت ہے 
(۸۰۳)۔ سیدنا ابوہریرہؓ کہتے ہیں کہ رسول اللہﷺ نے قربانی سے اگلے دن یعنی گیارہ ذوالحجہ کو فرمایا اور اس وقت آپ منیٰ میں تھے :’’ ہم کل ان شاء اللہ خفیف بنی کنانہ میں اتریں گے جہاں مشرکوں نے کفر پربا ہم معاہدہ کیا تھا یعنی محصب میں اتریں گے اور یہ واقعہ (کفر پر معاہدہ کا) اس طرح ہوا تھا کہ قریش نے اورکنانہ نے بنی ہاشم اور بنی عبدالمطلب (یاراوی نے کہا کہ) بنی مطلب کے خلاف یہ معاہدہ کیا تھا کہ ان کے ساتھ مناکحت (رشتہ ناطہ) نہ کریں گے اور نہ ان کے ہاتھ کوئی چیز فروخت کریں گے یہاں تک کہ بنی ہاشم نبیﷺ کو ان کے حوالے کر دیں۔ ‘‘
باب۔ کعبہ کا منہدم ہونا 
(۸۰۴)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ چھوٹی چھوٹی پنڈلیوں والا ایک حبشی (قیامت کے قریب) کعبہ کو منہدم کر دے گا۔ ‘‘
باب۔ اللہ تعالیٰ کا (سورۂ مائدہ میں یہ) فرمانا کہ ’’ اللہ نے کعبے، حرمت والے گھر کو لوگوں کے لیے مرکز بنایا اور حرمت والے مہینے کو بھی۔ ۔ ۔ ‘‘
(۸۰۵)۔ ام المومنین عائشہ صدیقہؓ کہتی ہیں کہ (ہم) رمضان کے روزے فرض ہونے سے پہلے عاشورے کا روزہ  رکھا کرتے تھے اور وہ ایک ایسا دن تھا کہ اس میں کعبہ پر غلاف بھی ڈالا جا تا تھا پھر جب اللہ تعالیٰ نے رمضان کو فرض فرمایا تو رسول اللہﷺ نے فرمایا :’’ (اب) جو شخص عاشور ے کا روزہ رکھنا چاہے رکھ لے اور جو نہ رکھنا چاہے وہ نہ رکھے۔ ‘‘
 (۸۰۶)۔ سیدنا ابو سعید خدریؓ نبیﷺ سے روایت کرتے ہیں کہ آپﷺ نے فرمایا :’’ یا جوج ماجوج کے خروج کے بعد بھی کعبہ کا حج و عمرہ کیا جائے گا۔ ‘‘
باب۔ کعبہ کے گرانے کی ممانعت کا بیان 
(۸۰۷)۔ سیدنا ابن عباسؓ نبیﷺ سے روایت کرتے ہیں کہ آپﷺ نے فرمایا :’’ گویا کہ میں اس پتلی ٹانگوں والے سیاہ فام (یعنی حبشی) شخص کو دیکھ رہا ہوں جو کعبے کا ایک ایک پتھر اکھیڑ ڈالے گا۔ ‘‘
باب۔ حجر اسود کے بارے میں کیا بیان کیا گیا ہے؟ 
(۸۰۸)۔ امیر المومنین عمرؓ سے روایت ہے کہ وہ (طواف میں) حجر اسود کے پاس آئے پھر اس کو بوسہ دیا اور کہا کہ بے شک میں جانتا ہوں کہ تو ایک پتھر ہے نہ (کسی کو) نقصان پہنچ سکتا ہے اور نہ فائدہ دے سکتا ہے اور اگر میں نے نبیﷺ کو تجھے بوسہ دیتے ہوئے نہ دیکھا ہوتا تو میں تجھے کبھی بوسہ نہ دیتا۔ ‘‘
باب۔ جو شخص حج کے دوران کعبہ کے اندر نہیں گیا 
(۸۰۹)۔ سیدنا عبداللہ بن ابی اوفیؓ کہتے ہیں کہ رسول اللہﷺ نے عمرہ کیا پھر کعبہ کا طواف کیا اور مقام ابراہیم کے پیچھے دو رکعت نماز پڑھی (اس وقت) آپﷺ کے ہمراہ ایک آدمی تھا جو آپﷺ کو لوگوں سے چھپائے ہوئے تھا پھر ایک شخص نے عبداللہ بن ابی اوفیؓ سے پوچھا کہ کیا رسول اللہﷺ کعبہ کے اندر تشریف لے گئے تھے؟ تو انہوں نے کہا ’’ نہیں۔ ‘‘
 باب۔ جس شخص نے کعبہ کے گرد تکبیر کہی 
(۸۱۰)۔ سیدنا ابن عباسؓ سے روایت ہے کہ رسول اللہﷺ جب (حج کرنے) تشریف لائے تو آپﷺ نے کعبہ کے اندر داخل ہو نے سے انکار کیا اور (وجہ یہ تھی کہ) اس میں بت رکھے ہوئے تھے۔ پھر آپﷺ نے حکم دیا تو وہ بت وہاں سے نکال دیے گئے پھر لوگوں نے ابراہیم واسمٰعیلؑ کی تصویریں اس (بت) کے اندر سے نکالیں، ان دونوں کے ہاتھ میں فال نکالنے کے تیر تھے تو رسول اللہﷺ نے فرمایا :’’ اللہ ان لوگوں کو ہلاک کرے حالانکہ اللہ کی قسم ! انہیں معلوم ہے کہ ابراہیمؑ اور اسمٰعیلؑ نے کبھی تیر سے فال نہیں نکالی۔ ‘‘ پھر آپﷺ نے کعبہ کے گرد تکبیر کہی اور اس میں نماز نہیں پڑھی۔ 
باب۔ رمل کی ابتدا طواف میں کس طرح ہوئی؟ 
(۸۱۱)۔ سیدنا ابن عباسؓ کہتے ہیں کہ رسول اللہﷺ اور صحابہ جب (حج کر نے مکہ) تشریف لائے تو مشرکوں نے (آپﷺ کے آنے سے پہلے باہم) یہ چرچا کیا کہ اب ہمارے پاس ایک ایسا گروہ آنے والا ہے جس کو یثرب کے بخار نے کمزور کر دیا ہے پس (اس بات کی اطلاع پا کر) نبیﷺ نے انہیں حکم دیا کہ تین چکروں میں رمل کریں اور دونوں یمانی رکنوں کے درمیان معمولی چال سے چلیں اور آپﷺ کو اس حکم کے دینے سے کہ لوگ تمام چکروں میں رمل نہ کریں یہ منظور تھا کہ لوگوں پر سہولت ہو، اس کے علاوہ اور کوئی وجہ نہ تھی۔ 
باب۔ مکہ آ کر پہلے طواف میں حجر اسود کو بوسہ دینا اور تین چکروں میں رمل کرنا مسنون ہے 
(۸۱۲)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو دیکھا جب آپﷺ مکہ تشریف لاتے تو پہلے طواف میں حجر اسود کو بوسہ دیتے اور سات چکروں میں سے تین میں رمل کرتے۔ 
باب۔ حج و عمرہ دونوں میں رمل کرنا 
(۸۱۳)۔ امیر المومنین عمر بن خطابؓ کہتے ہیں کہ ہمیں رمل سے کیا مطلب تھا، بات صرف یہ تھی کہ ہم نے مشرکوں کو اپنا زور دکھایا تھا اور (اب) اللہ تعالیٰ نے انہیں ہلاک کر دیا۔ پھر کہا کہ جس کام کو رسول اللہﷺ نے کیا ہے ہم نہیں چاہتے کہ اس کو ترک کر دیں۔ 
(۸۱۴)۔ سیدنا ابن عمرؓ کہتے ہیں کہ میں نے ان دونوں یمانی رکنوں کا چھونا خواہ سخت حالات ہوں یا نرم (غرض کسی حال) میں ترک نہیں کیا جب سے کہ میں نے رسول اللہﷺ کو ان کو چھوتے ہوئے دیکھا۔ 
باب۔ حجراسود کو لاٹھی سے بوسہ دینا۔ 
(۸۱۵)۔ سیدنا ابن عباسؓ کہتے ہیں کہ نبیﷺ نے حجۃ الوداع میں اپنے اونٹ پر سوار ہو کر طواف کیا اور لاٹھی سے آپﷺ نے حجر اسود کو بوسہ دیا۔ (یعنی حجراسود کو لاٹھی لگا کر اسے چوم لیا) ۔ 
باب۔ حجر اسود کو بوسہ دینا مسنون ہے 
(۸۱۶)۔ سیدنا عبداللہ بن عمرؓ سے ایک شخص نے حجر اسود کو بوسہ دینے کی بابت پوچھا تو انہوں نے فرمایا میں نے رسول اللہﷺ کو اس کو چھوتے اور بوسہ دیتے ہوئے دیکھا ہے۔ اس شخص نے کہا ’’ اچھا بتائیے اگر اژدحام زیادہ ہو جائے، (یا) اگر لوگ مجھ پر غالب آ جائیں تو میں کس طرح حجر اسود کو بوسہ دوں؟ ‘‘ تو انہوں نے کہا کہ یہ اگر مگر کو یمن میں رکھو، میں نے رسول اللہﷺ کو اس کو بوسہ دیتے ہوئے اور اس کو چومتے ہوئے دیکھا ہے۔ 
باب۔ جس شخص نے مکہ میں آتے ہی کعبہ کا طواف کیا قبل اس کے کہ اپنے مکان میں جائے 
(۸۱۷)۔ ام المومنین عائشہ صدیقہؓ ہی سے روایت ہے کہ سب سے پہلا کام جو رسول اللہﷺ نے مکہ میں آتے ہی کیا یہ تھا کہ آپﷺ نے وضو کیا، پھر طواف کیا پھر صرف طواف کر نے سے کوئی عمرہ نہیں ہواتھا۔ پھر امیر المومنین ابو بکر صدیقؓ سیدنا عمر فاروقؓ نے بھی اسی طرح حج کیا۔ 
(۸۱۸)۔ سیدنا ابن عمرؓ سے مروی طواف کے بارے میں حدیث ابھی گزری ہے (دیکھئیے حدیث :۔ ۸۱۲)یہاں اس روایت میں اتنا زیادہ کہا کہ طواف کے بعد دو رکعتیں پڑھتے تھے پھر صفا اور مروہ کے درمیان طواف کر تے تھے۔ 
باب۔ حالت طواف میں کلام کرنا درست ہے 
(۸۱۹)۔ سیدنا ابن عباسؓ سے روایت ہے کہ کعبہ کا طواف کرتے ہوئے نبیﷺ کا گزر ایک شخص پر ہوا جس نے اپنا ہاتھ تسمہ سے یا رسی سے یا کسی اور چیز سے باندھ دیا تھا اور ایک دوسرا شخص اس کو اس کے ذریعہ کھینچ رہا تھا تو نبیﷺ نے اس رسی کو اپنے ہاتھ سے توڑ دیا پھر فرمایا :’’ اسے اس کے ہاتھ سے پکڑ کر لے چل۔ ‘‘
 باب۔ کوئی شخص برہنہ ہو کر کعبہ کا طواف نہ کرے اور نہ ہی کوئی مشرک حج کر ے۔ 
(۸۲۰)۔ سیدنا ابوہریرہؓ کہتے ہیں کہ سیدنا ابو بکر صدیقؓ نے اس حج میں جس میں انہیں رسول اللہﷺ نے حجۃ الوداع سے پہلے امیر بنایا تھا مجھ کو قربانی کے دن چند آدمیوں کے ہمراہ لوگوں میں اس امر کا اعلان کرنے کے لیے بھیجا کہ ’’ اس سال کے بعد کوئی مشرک حج نہ کر ے نیز کوئی برہنہ شخص بھی کعبہ کا طواف نہ کرے۔ ‘‘
جو شخص پہلا طواف یعنی طواف قدوم کر کے پھر کعبہ کے قریب نہ گیا اور اس نے دوبارہ طواف نہ کیا یہاں تک کہ عرفات تک ہو آیا۔ 
(۸۲۱)۔ سیدنا عبداللہ بن عباسؓ کہتے ہیں کہ نبیﷺ مکہ میں تشریف لائے اور آپﷺ نے طواف کیا اور صفا و مروہ کے درمیان سعی کی اور اس طواف کے  بعد آپﷺ کعبہ کے قریب نہیں گئے یہاں تک کہ آپﷺ عرفات سے لوٹے (پھر کعبہ کے قریب گئے) ۔ 
باب۔ حا جیوں کو پانی پلانا 
(۸۲۲)۔ سیدنا ابن عمرؓ کہتے ہیں کہ سیدنا عباس عبد المطلبؓ نے رسول اللہﷺ سے منیٰ کی راتوں میں حاجیوں کو پانی پلانے کے لیے مکہ میں رہنے کی درخوست کی تو آپﷺ نے  انہیں اجازت دے دی۔ 
(۸۲۳)۔ سیدنا ابن عباسؓ سے روایت ہے کہ رسول اللہﷺ سبیل کے پاس تشریف لائے اور آب زم زم طلب فرمایا تو سیدنا عباسؓ نے (اپنے بیٹے سے) کہا کہ اے فضل ! اپنی ماں کے پاس جاؤ اور رسول اللہﷺ کے لیے پانی لے آؤ۔ آپﷺ نے فرمایا :’’مجھے یہی پانی پلا دو۔ ‘‘سیدنا عباسؓ نے  عرض کی یارسول اللہ ! لوگ اس میں ہاتھ ڈالتے ہیں تو آپﷺ نے فرمایا:’’تم مجھے اسی میں سے پلا دو۔ ‘‘چنانچہ آپﷺ نے اسی میں سے پانی پیا پھر آب زم زم کے پاس تشریف لائے اور وہاں لوگ کنویں سے پانی کھینچ کھینچ کر پلا رہے تھے تو آپﷺ نے فرمایا :’’اگر یہ بات نہ ہوتی کہ تم مغلوب ہو جاؤ گے (یعنی پانی پلانے کا کام تمہارے ہاتھ سے نکل جائے گا) تو بے شک میں اترتا اور رسی اس پر اپنے کاندھے کی طرف اشارے کر کے کہا یعنی اپنے کاندھے پر رکھ لیتا (اور پانی بھرتا مگر یہی خیال ہے کہ مجھے دیکھ کر جذبۂ  اطاعت میں دوسرے لوگ بھی ایسا کریں گے اور پھر تم مغلوب ہو جاؤ گے) ۔ ‘‘
(۸۲۴)۔ سیدنا ابن عباسؓ کہتے ہیں کہ میں نے رسول اللہﷺ کو زمزم کا پانی پلایا تو آپﷺ نے کھڑے ہو کر نوش فرمایا۔ ایک اور روایت میں سیدنا ابن عباسؓ کہتے ہیں کہ رسول اللہﷺ اس دن اونٹ پر سوار تھے۔ 
باب۔ صفا مروہ (کے درمیان سعی) کا واجب ہونا 
(۸۲۵)۔ ام المومنین عائشہ صدیقہؓ سے ان کے بھانجے عروہ بن زبیرؓ نے اللہ تعالیٰ کے قول :’’بے شک صفا اور مروہ دونوں اللہ کی نشانیوں میں سے ہیں پھر جو شخص کعبہ کا حج کرے یا عمرہ کرے تواس پر کچھ گناہ نہیں کہ وہ صفا اور مروہ کے درمیان سعی کرے۔ ‘‘(سو رۂ بقرہ :۱۵۸) کے بارے میں دریافت کیا اور کہا کہ واللہ !اس سے تو (معلوم ہوتا ہے کہ) کسی پر کچھ گناہ نہیں، اگر وہ صفا و مروہ کی سعی نہ کرے؟ ام المومنین عائشہ صدیقہؓ نے جواب دیا کہ اے بھانجے !تم نے بہت برا مطلب بیان کیا اگر یہی مطلب ہوتا جو تم نے بیان کیا تو آیت یوں ہوتی : ’’بے شک کسی پر کچھ گناہ نہ تھا کہ ان کے درمیان سعی نہ کرتا ‘‘۔ بلکہ یہ آیت انصار کے بارے میں نازل ہوئی ہے، وہ لوگ مسلمان ہونے سے پہلے مشلل کے پاس رکھے ہوئے ’’مناۃ ‘‘(بت) کے لیے احرام باندھا کرتے تھے اور لوگ اس کی عبادت کیا کرتے تھے اور انصار کے جو لوگ حج یا عمرہ کا احرام باندھتے وہ صفا مروہ کے درمیان سعی کرنے کو گناہ سمجھتے تھے لہٰذا جب وہ مسلمان ہو گئے تو انہوں نے رسول اللہﷺ سے اس کے بارے میں دریافت کیا اور کہا کہ یارسول اللہ! ہم صفا مروہ کی سعی میں حرج سمجھتے تھے پس اللہ تعالیٰ نے یہ آ یت نازل فرمائی :’’بیشک صفا اور مروہ دونوں اللہ کی نشانیوں میں سے ہیں۔ ۔ ۔  آخر آیت تک۔ ‘‘ام المومنین عائشہ صدیقہؓ نے کہا کہ بے شک رسول اللہﷺ نے ان دونوں کے درمیان سعی کو جاری فرمایا پس کسی شخص کو یہ اختیار نہیں ہے کہ ان دونوں کے درمیان سعی کو ترک کر دے۔ 
باب۔ صفا و مروہ کے درمیان سعی کرنے کے بارے میں کیا وارد ہوا ہے؟ 
(۸۲۶)۔ سیدنا ابن عمرؓ کہتے ہیں کہ رسول اللہﷺ جب پہلا طواف کرتے تھے تو تین مرتبہ رمل (یعنی دوڑکر چلا) کرتے تھے اور چار مرتبہ مشی (یعنی معمولی چال سے چلا) کرتے تھے اور صفا و مروہ کے درمیان طواف کرتے وقت نالے کے نشیب میں سعی کرتے تھے۔ 
باب۔ حائضہ عو رت کو چاہیے کہ وہ تمام افعال حج ادا کرے سوائے طواف کعبہ کے 
(۸۲۷)۔ سیدنا جابر بن عبداللہؓ کہتے ہیں کہ نبیﷺ اور آپﷺ کے اصحاب نے حج کا احرام باندھا اور ان میں سے کسی کے پاس قربانی نہ تھی سوائے نبیﷺ اور سیدنا طلحہؓ کے سیدنا علیؓ یمن سے آئے اور ان کے ہمراہ قربانی تھی پس انہوں کے کہا کہ میں نے بھی اسی چیز کا احرام باندھا ہے جس کا نبیﷺ نے احرام باندھا ہے۔ پھر نبیﷺ نے اصحاب کو یہ حکم دیا :’’اس احرام کو عمرہ کا احرام کر دیں اور طواف کر کے بال کتر وا دیں اور احرام سے باہر ہو جائیں سوائے اس شخص کے کہ جس کے ہمراہ قربانی ہو۔ ‘‘پھر صحابہؓ نے کہا کہ ہم منیٰ کیوں کر جائیں؟ حالانکہ ہمارے عضو مخصوص سے منی ٹپک رہی ہو گی۔ یہ خبر نبیﷺ کو پہنچی تو آپﷺ نے فرمایا :’’کاش ! اگر میں پہلے سے اس بات کو جان لیتا جس کو میں نے اب جانا ہے تو میں اپنے ہمراہ قربانی نہ لاتا اور اگر میرے ساتھ قربانی ہوتی تو میں احرام سے باہر ہو جاتا۔ ‘‘
باب۔ آٹھویں ذوالحجہ کے دن ظہر کی نماز کہاں پڑھے؟ 
(۸۲۸)۔ سیدنا انس بن مالکؓ سے ایک شخص (عبدالعزیز بن رفیع) نے پو چھا کہ مجھے کوئی ایسی بات بتایئے جو آپ کو نبیﷺ سے یاد ہو کہ آپﷺ نے ظہر اور عصر کی نماز آٹھویں ذوالحجہ کے دن کہاں پڑھی؟ تو انہوں نے کہا ’’ منیٰ میں ‘‘اس شخص  نے دوبارہ پوچھا کہ کوچ کے دن (بارہویں تاریخ کو) عصر کی نماز کہاں پڑھی؟ تو انہوں نے کہا ’’ابطح میں۔ ‘‘پھر سیدنا انسؓ نے کہا کہ تم ویسا ہی کرو جس طرح تمہارے سر دار لوگ کریں۔ 
عرفہ (نویں ذوالحجہ) کے دن کا روزہ رکھنا ضروری ہے یا نہیں؟ 
(۸۲۹)۔ ام فضلؓ (نبیﷺ کی چچی) کہتی ہیں کہ عرفہ کے دن لوگوں کو نبیﷺ کے روزہ میں شک تھا تو میں نے نبیﷺ کی خدمت میں کوئی چیز پینے کی بھیجی تو اس کو آپﷺ نے نوش فرما لیا (تو معلوم ہو گیا کہ آپﷺ روزہ سے نہیں) ۔ 
باب۔ عرفہ کے دن (مقام نمرہ سے موقف کی طرف) دوپہر کے وقت جانا 
(۸۳۱)۔ سیدنا ابن عمرؓ نے عرفہ کے دن زوال آفتاب کے بعد حجاج کے خیمے کے قریب آ کر بلند آواز دی تو حجاج باہر نکل آیا اور اس کے جسم پر کسم سے رنگی ہوئی ایک چادر تھی۔ حجاج نے(عبداللہ بن عمرؓ)سے عرض کی کہ اے ابو عبدالرحمن !کیا بات ہے؟ تو انہوں نے کہا کی اگر تو سنت (کی پیروی) چاہتا ہے تو (تجھے وقوف کے لیے) چلنا چاہیے؟ حجاج نے عرض کی کیا اسی وقت؟ انہوں نے کہا ہاں۔ حجاج نے کہا کہ مجھے اتنی مہلت دیجیے کہ میں اپنے سر پر پانی ڈال لوں پھر چلوں۔ پس سیدنا ابن عمرؓ سواری سے اتر پڑے (اور انتظار کرتے رہے) یہاں تک کہ حجاج نکلا پس وہ میرے (سالم بن عبداللہ) اور میرے والد محترم (عبداللہ بن عمرؓ) کے درمیان چلنے لگا۔  (سالم بن عبداللہ کہتے ہیں) میں نے حجاج سے کہا کہ اگر تو سنت کی پیروی چاہتا ہے تو خطبہ مختصر پڑھنا اور وقوف میں عجلت کرنا تو وہ حجاج عبداللہ بن عمرؓ کی طرف دیکھنے لگا جب عبداللہ بن عمرؓ نے یہ دیکھا تو کہا کہ وہ (سالم) صحیح کہتے ہیں اور عبدالملک (شام کے بادشاہ) نے حجاج کو (جو گورنر تھا اور مکہ بھی اسی کے زیر اقتدار تھا) یہ لکھ بھیجا تھا کہ حج میں عبداللہ بن عمرؓ کی مخالفت نہ کرنا۔ 
باب۔ عرفات میں ٹھہرنے کے لیے جلدی جانا
اس عنوان کے تحت گزشتہ حدیث مذکور (۴۳۰)کے پیش نظر کوئی اور حدیث نقل نہیں کی گئی۔ 
باب۔ عرفات میں ٹھہرنا چاہیے کہ نہ مزدلفہ میں۔ 
(۸۳۱)۔ سیدنا جبیر بن مطعمؓ کہتے ہیں کہ (اسلام لانے سے پہلے) عرفہ کے دن میرا ایک اونٹ کھو گیا، میں اس کو ڈھونڈھنے نکلا تو میں نے نبیﷺ کو عرفات میں وقوف کرتے ہوئے دیکھا تو میں نے اپنے دل میں کہا کہ اللہ کہ قسم یہ تو قوم حمس (سخت قوم یعنی قریش) میں سے ہیں پھر یہاں ان کا کیا کام ہے؟ 
باب۔ عرفات سے روانہ ہونے کا بیان 
(۸۳۲)۔ سیدنا اسامہ بن زیدؓ سے پوچھا گیا کہ جب رسول اللہﷺ حجۃ الوداع میں عرفات سے روانہ ہوئے تو کس طرح چل رہے تھے؟ تو سیدنا اسامہؓ نے کہا کہ ہجوم میں بھی تیز تیز چل رہے تھے اور جب میدان صاف ہوتا تو اور بھی تیز چلتے۔ راوی (ہشام بن عروہ) کہتے ہیں کہ نص (زیادہ تیز چلنا ہوتا ہے)عنق (تیز چلنے) سے۔ 
باب۔ عرفات سے واپسی پر نبیﷺ کا سکون و اطمینان سے  چلنے کا حکم دینا اور آپﷺ کا کوڑے سے اشارہ فرمانا 
(۸۳۳)۔ سیدنا ابن عباسؓ سے روایت ہے کہ وہ عر فہ کے دن رسول اللہﷺ کے ہمراہ (عرفات سے واپسی پر) چلے (وہ کہتے ہیں کہ) نبیﷺ نے اپنے پیچھے بہت زیادہ شور اور او نٹوں کو مارنے کی آواز سنی تو آپﷺ نے اپنے کوڑے سے ان کی طرف اشارہ کیا اور فرمایا :’’ اے لو گو!سکون کو قائم رکھو، کیوں کہ اونٹوں کا دوڑانا کوئی نیکی نہیں ہے۔ ‘‘
باب۔ جس شخص نے عورتوں اور بچوں کو رات کے وقت روانہ کر دیا تا کہ وہ مزدلفہ میں ٹھہریں اور دعا کریں اور چاند ڈوبتے ہی چل دیں۔ 
(۸۳۴)۔ اسماء بنت ابی بکرؓ سے روایت ہے کہ وہ شب مزدلفہ میں مزدلفہ کے پاس اتریں اور نماز پڑھنے کھڑی ہو گئیں پھر تھوڑی دیر نماز پڑھ کر پوچھا کہ اے بیٹے !کیا چاند غروب ہو گیا؟ (عبداللہ نے) کہا نہیں پس وہ تھوڑی دیر نماز پڑھتی رہیں۔ اس کے بعد پوچھا کہ اے بیٹے ! کیا چاند غروب ہو گیا؟ (عبداللہ نے) کہا کہ ہاں، تو کہنے لگیں کہ چلو اب چلیں۔ چنانچہ ہم کوچ کر کے چل دیے یہاں تک کہ اسماءؓ نے منیٰ پہنچ کر کنکریاں ماریں پھر صبح کی نماز اپنے مقام پر آ کر پڑھی۔ میں (عبداللہ)نے ان سے کہا کہ جناب ! ہمیں ایسا خیال ہے کہ ہم نے عجلت کی۔ اسماءؓ نے جواب دیا کی اے بیٹے !رسول اللہﷺ نے عورتوں کے لیے (اس بات کی) اجازت پہلے ہی سے دے رکھی ہے۔ ‘‘
(۸۳۵)۔ ام المومنین عائشہ صدیقہؓ کہتی ہیں کہ ہم مز دلفہ میں اترے تو ام المومنین سو دہؓ نے نبیﷺ سے اجازت مانگی کہ لوگوں کے ہجوم سے پہلے چل دیں اور وہ ایک بھاری بھرکم بدن کی خاتون تھیں تو آپﷺ نے انہیں اجازت دے دی اور وہ لوگوں کے ہجوم سے پہلے چل دیں اور ہم لوگ ٹھہرے رہے، یہاں تک کہ صبح ہو گئی۔ پھر ہم رسول اللہﷺ کے ہمراہ روانہ ہوئے (مگر مجھے اس قدر تکلیف ہوئی کہ میں تمنا کرتی تھی کہ) کاش ! میں نے بھی رسول اللہﷺ سے اجازت لے لی ہوتی جس طرح کہ سودہؓ نے لے لی تھی تو مجھے ہر خوشی کی بات سے زیادہ پسند ہوتا۔ 
باب۔ مزدلفہ میں فجر کس وقت پڑھے؟ 
(۸۳۶)۔ سیدنا عبداللہ بن مسعودؓ سے روایت ہے کہ وہ سب لوگوں کے ہمراہ مزدلفہ گئے پس (وہاں) عبداللہ بن مسعودؓ نے دو نمازیں ایک سا تھ پڑھیں (مغرب اور عشا ء کی) ۔ ہر نماز کے صرف فرض پڑھے، اذان و اقامت کے ساتھ اور دونوں نمازوں کے درمیان کھانا کھایا۔ اس کے بعد جب صبح کا آغا ز ہو ا تو فوراً فجر کی نماز پڑھ لی۔ اس وقت ایسا اندھیرا تھا کہ کوئی تو کہتا تھا کہ فجر ہو گئی اور کو ئی کہتا تھا کہ ابھی فجر نہیں ہوئی۔ نماز سے فراغت پانے کے بعد سیدنا عبداللہ بن مسعودؓ نے کہا کہ بے شک رسول اللہﷺ نے فرمایا ہے :’’یہ دونوں نمازیں اس مقام یعنی مزدلفہ میں اپنے وقت سے ہٹا دی گئی ہیں مغرب اور عشاء۔ پس لوگوں کو چاہیے کہ جب تک عشاء کا وقت نہ ہو جائے مزدلفہ میں نہ آئیں اور فجر کی نماز صبح صبح اسی وقت پڑھیں۔ ‘‘پھر عبداللہ بن مسعو دؓ  ٹھہر گئے یہاں تک کہ خوب سفیدی پھیل گئی۔ اس کے بعد کہا کہ اگر امیر المومنین عثمانؓ اب منیٰ کی طرف چل دیتے تو سنت کے موافق کرتے (امیر المومنینؓ نے کوچ کر دیا تو راوی عبدالرحمن کہتے ہیں کہ) میں نہیں جانتا کہ سیدنا ابن مسعودؓ  کا قول پہلے ہوا یا امیر المومنین سیدنا عثمانؓ  کا کوچ پہلے ہوا۔ پھر سیدنا ابن مسعودؓ برابر تلبیہ کرتے رہے یہاں تک کہ قربانی کے دن جمرۃ العقبہ کو کنکریاں مار یں۔ (اس وقت تلبیہ موقوف کر دیا) ۔ 
باب۔ مزدلفہ سے کس وقت کوچ کرے؟ 
(۸۳۷)۔ امیر المومنین سیدنا عمرؓ نے فجر کی نما ز مزدلفہ میں پڑھی پھر ٹھہرے رہے۔ اس کے بعد فرمایا :’’مشرک لوگ جب تک آفتاب طلوع نہ ہوتا یہاں سے کوچ نہ کرتے تھے اور کہا کرتے تھے :’’ اے ثبیر ! (ایک پہاڑ کا نام ہے) آفتاب کی کرنوں سے چمک جا۔ ‘‘اور بے شک نبیﷺ نے ان کی مخالفت فرمائی۔ اس کے بعد سیدنا عمرؓ نے آفتاب کے نکلنے سے پہلے ہی کوچ کر دیا۔ 
باب۔ قربانی کے جانور (اونٹ وغیرہ) پر سوار ہونا جائز ہے 
(۸۳۸)۔ سیدنا ابو ہریرہؓ سے روایت ہے کہ رسول اللہﷺ نے ایک شخص کو دیکھا کہ وہ قربانی کے جانور کو ہانک رہا ہے تو آپﷺ نے فرمایا :’’اس پر سوار ہو جا۔ ‘‘ اس نے عرض کی (یا رسول اللہ !) یہ تو قربانی کا جانور ہے (اس پر کیوں کر سوار ہو سکتا ہوں؟) تو آپﷺ نے فرمایا :’’اس پر سوار ہو جا۔ ‘‘اس نے پھر کہا یہ قربانی کا جانور ہے۔ تو پھردوسری بار یا تیسری بار آپﷺ نے فرمایا :’’تیری خرابی ہو، اس پر سوار ہو جا۔ ‘‘
 باب۔ جو شخص اپنے سا تھ قربانی کا جانور لے کر چلے 
(۸۳۹)۔ سیدنا ابن عمرؓ کہتے ہیں کہ رسول اللہﷺ نے حجۃ الوداع میں عمرہ اور حج کے ساتھ تمتع فرمایا اور قربانی لائے پس ذوالحلیفہ سے قربانی اپنے ہمراہ لی اور سب سے پہلے رسول اللہﷺ نے عمرہ کا احرام باندھا، اس کے بعد حج کا احرام باندھا پس اور لوگوں نے بھی نبیﷺ کے ہمراہ (آپﷺ کی متابعت کی غرض سے) عمرہ اور حج کے ساتھ تمتع کیا اور ان میں سے بعض لو گ تو قربانی ساتھ لائے تھے اور بعض نہ لائے تھے۔ پس جب نبیﷺ مکہ میں تشریف لے آئے تو لوگوں سے فرمایا :’’ تم میں سے جو شخص قربانی ساتھ لایا ہو وہ احرام میں جن چیزوں سے پرہیز کرتا ہے حج مکمل ہونے تک پرہیز کرے اور جو نہیں لایا اسے چاہیے کہ کعبہ کا طواف اور صفا مروہ کی سعی کر کے بال کتر والے اور احرام کھول دے۔ اس کے بعد سات یا آٹھ ذوالحجہ کو صرف حج کا احرام باندھے (پھر حج کرے اور قربانی کرے) ۔ پھر جسے قربانی میسر نہ ہو تو تین روزے حج کے دنوں میں رکھے اور سات روزے اس وقت رکھے جب اپنے گھر واپس لو ٹ کر جائے۔ ‘‘
باب۔ جس شخص نے ذی الحلیفہ پہنچ کر قربانی کے گلے میں ہار ڈالا اور جانور کو تھوڑا سا زخم لگا کر خون نکال دیا اس کے بعد احرام باندھا۔ 
(۸۴۰)۔ سیدنا مسور بن مخرمہ اور مروانؓ سے روایت ہے کہ نبیﷺ صلح حدیبیہ میں ایک ہزار سے زائد صحابہ کے ہمراہ روانہ ہوئے یہاں تک کہ جب ذوالحلیفہ پہنچے تو نبیﷺ نے قربانی کے جانور کے گلے میں ہارڈالا اور چھری سے تھوڑا سا زخم لگا کر نشان لگا یا اور عمرہ کا احرام باندھا۔ 
باب۔ جس نے اپنے ہاتھ سے قلاوہ پہنایا 
(۸۴۱)۔ ام المومنین عائشہ صدیقہؓ سے روایت ہے کہ انہیں یہ بات پہنچی کہ سیدنا عبداللہ بن عباسؓ کہتے ہیں کہ جو شخص کعبہ میں قربانی کا جانور روانہ کر ے اس پر تمام وہ چیزیں حرام ہو جاتی ہیں جو حج کر نے والے پر حرام ہو جاتی ہیں جب تک کہ اس کی قربانی نہ کر دی جائے،ام المومنین عائشہ صدیقہؓ نے جواب دیا کہ ابن عباسؓ نے یہ جو کہا وہ صحیح نہیں ہے کیوں کہ میں نے رسول اللہﷺ کی قربانی کے ہار خود اپنے ہاتھ سے بٹے تھے۔ پھر رسول اللہﷺ نے اپنے ہاتھ سے جانوروں کو وہ پہنائے پھر ان جانوروں کو میرے والد (ابو بکرؓ) کے ہمراہ روانہ کیا مگر کوئی چیز جو اللہ نے رسول اللہﷺ کے لیے حلال فرمائی تھی وہ جانوروں کی قربانی تک حرام نہیں ہوئی۔ 
باب۔ (بیت اللہ میں قربانی کے لیے) قربانی کی بکریوں کو ہار پہنانا مسنون  ہے 
(۸۴۲)۔ ام المومنین عائشہ صدیقہؓ سے اس روایت میں منقول ہے کہ نبیﷺ نے بکریاں، قربانی کے لیے روانہ کی تھیں۔ اور ایک روایت میں یوں ہے کہ آپﷺ بکریوں کو قلادہ پہنا کر روانہ کر دیتے تھے اور خود اپنے گھر میں اس حال میں مقیم تھے کہ آپﷺ حلال تھے۔ 
باب۔ روئی کے بنے ہوئے ہار کا بیان 
(۸۴۳)۔ ام المومنین عائشہ صدیقہؓ  فرماتی ہیں کہ میں نے قربانی کے جانوروں کے لیے ہار اس روئی کے بنائے تھے جو میرے پاس تھی۔ 
باب۔ قربانی کے جانوروں کو جھول پہنانا اور ان کا صدقہ کر دینا 
(۸۴۴)۔ امیر المومنین سیدنا علیؓ کہتے ہیں کہ مجھے رسول اللہﷺ نے یہ حکم فرمایا تھا کہ جو جانور قربان کیے گئے ہیں ان کے جھولوں اور ان کی کھالوں کو خیرات کر دوں ۔ 
باب۔ اپنی عورتوں کی طرف سے ان کی اجازت کے بغیر قربانی کر دینا درست ہے 
(۸۴۵)۔ ام المومنین عائشہ صدیقہؓ کہتی ہیں کہ ہم ذیقعدہ کی ۲۵تاریخ کو مدینہ سے روانہ ہوئے۔ ۔ ۔ یہ حدیث پہلے گزر چکی ہے (دیکھئیے حدیث : ۷۹۲،۷۹۱)یہاں اس روایت میں یہ زیادہ کہا کہ قربانی کے دن ہمارے سامنے گائے کا گوشت لایا گیا تو میں نے کہا کہ یہ گوشت کیسا ہے؟ تو (لا نے والے نے) جواب دیا کہ رسول اللہﷺ نے اپنی ازواج کی طرف سے قربانی کی تھی۔ 
باب۔ منیٰ میں نبیﷺ کے قربانی کے مقام پر قربانی کرنا افضل ہے۔ 
(۸۴۶)۔ سیدنا عبداللہ بن عمرؓ  منحر میں یعنی رسول اللہﷺ کی قربانی کرنے کی جگہ  پر قربانی کیا کرتے تھے۔ 
باب۔ اونٹ کا پیر باندھ کر نحر (قربانی) کرنا 
(۸۴۷)۔ سیدنا عبداللہ بن عمرؓ کا گزر ایک ایسے شخص پر ہوا جس نے اپنے جانور (اونٹ) کو نحر کر نے کے لیے بٹھا رکھا تھا تو انہوں نے کہا کہ اس کو کھڑا کر کے اس کا پاؤں باندھ دے (اور اس کو نحر کو) کیوں کہ یہی محمدﷺ کی سنت ہے) ۔ 
باب۔ قصاب کی اجرت میں قربانی کی کوئی چیز گوشت یا کھال وغیرہ نہ دے۔ 
(۸۴۸)۔ امیر المومنین سیدنا علیؓ کہتے ہیں کہ مجھے نبیﷺ نے حکم دیا تھا کہ میں قربانی کے اونٹوں کی نگرانی کروں اور قصاب کو ان کی کوئی چیز بطور اجرت نہ دوں۔ 
 قربانی کے جانور میں سے کیا کھائے اور کیا صدقہ کرے 
(۸۴۹)۔ سیدنا جابر بن عبداللہؓ کہتے ہیں کہ ہم لوگ قربانی کا گوشت تین دن سے زیادہ کھاتے تھے اور وہ بھی صرف منیٰ میں (منیٰ سے باہر گوشت لے جانے کی ممانعت تھی) اس کے بعد نبیﷺ نے ہمیں اجازت عنایت کی اور فرمایا :’’ کھاؤ اور ساتھ لے جاؤ، پس ہم نے کھایا اور ساتھ لے آئے۔ ‘‘
باب۔ احرام کھو لتے وقت بالوں کا منڈوا لینا یا کتروا لینا 
(۸۵۰)۔ سیدنا ابن عمرؓ کہا کرتے تھے کہ رسول اللہﷺ نے اپنے حج میں سر کے بالوں کو منڈوا ڈالا تھا۔ 
(۸۵۱)۔ سیدنا ابن عمرؓ سے روایت ہے کہ رسول اللہﷺ نے فرمایا۔ :’’ اے اللہ ! سرمنڈوانے والوں پر اپنی رحمت فرما۔ ‘‘ صحابہ نے عرض کی کہ یا رسول اللہ ! بال کتروانے والوں پر (بھی رحمت کی دعا فرمائیے) تو آپﷺ نے فرمایا :’’ اے اللہ ! سرمنڈوانے والوں پر رحمت نازل فرما۔ ‘‘ صحابہ نے پھر عرض کی کہ یا رسول اللہ ! بال کتروانے والوں پر بھی (رحمت کی دعا فرمائیے تو آپﷺ نے تیسری بار) فرمایا :’’ بال کتروانے والوں پر بھی      (رحمت فرما) ۔ ‘‘
 (۸۵۲)۔ سیدنا ابوہریرہؓ سے مروی ہے کہ رسول اللہﷺ نے فرمایا :’’ اے اللہ ! سر منڈوانے والوں کو معاف کر دے۔ ‘‘ صحابہ نے کہا :۔ ’’ بال کتروانے والوں کو بھی۔ ‘‘ آپﷺ نے دوبارہ فرمایا :’’ اے اللہ ! سر منڈوانے والوں کو معاف فرما دے۔ ‘‘ صحابہ نے کہا :’’ بال کتر والے والوں کو بھی۔ ‘‘ تو آپﷺ نے تیسری بار فرمایا :’’ بال کتروانے والوں کی بھی مغفرت فرما۔ ‘‘
 (۸۵۳)۔ سیدنا معاویہؓ کہتے ہیں کہ میں نے رسول اللہﷺ کے بال ایک قینچی سے کتر دیے تھے۔ 
باب۔ جمروں کو کنکریاں مارنا یعنی رمی کرنا ضروری ہے 
(۸۵۴)۔ سیدنا ابن عمرؓ سے ایک آدمی نے پوچھا کہ میں جمروں کو کنکریاں کس وقت ماروں تو انہوں نے فرمایا :’’ جس وقت تمہارا امام مارے اسی وقت تم بھی مارو۔ اس نے دوبارہ ان سے یہی مسئلہ پوچھا تو انہوں نے فرمایا :’’ ہم انتظار کرتے رہتے پس جب آفتاب ڈھل جا تا تو اس وقت ہم کنکریاں مارتے۔ 
باب۔ وادی کے نشیب سے جمروں کو کنکریاں مارنا 
(۸۵۵)۔ سیدنا عبداللہ بن مسعودؓ سے روایت ہے کہ انہوں نے وادی کے نشیب سے کنکریاں ماریں تو ان سے پوچھا کیا کہ کچھ لوگ تو وادی کے اوپر سے مارتے ہیں تو عبداللہ بن مسعودؓ نے جواب دیا کہ قسم اس کی کہ جس کے سوا کوئی سچا معبود نہیں ! یہ اس شخص (یعنی محمدﷺ کے رمی کرنے) کی جگہ ہے جن پرسورۂ بقرہ نازل کی گئی تھی۔ 
باب۔ تمام جمروں کوسات سات کنکریاں مارنا 
(۸۵۶)۔ سیدنا عبداللہ بن مسعودؓ سے ہی روایت ہے کہ وہ جب بڑے جمرے کے پاس پہنچے تو انہوں نے کعبہ کو اپنی بائیں جانب کر لیا اور منیٰ کو اپنی داہنی طرف اور سات کنکریوں سے رمی کی اور کہا کہ اسی طرح اس شخص نے رمی کی جس پر سورۂ بقرہ نازل گئی تھی (ﷺ) ۔ 
باب۔ جب دونوں جمروں کی رمی کر ے تو چاہیے کہ قبلہ رو ہو کر نرم ہموار زمین پر کھڑ ا ہو 
(۸۵۷)۔ سیدنا ابن عمرؓ سے روایت ہے کہ وہ پہلے جمرے کو سات کنکریاں مارے تھے ہر کنکری کے بعد تکبیر کہتے تھے، اس کے بعد آگے بڑھ جاتے تھے یہاں تک کہ نرم ہموار زمین میں پہنچ کر قبلہ رو کھڑے ہو جاتے اور دیر تک کھڑے رہتے اور ہاتھ اٹھا کر دعا مانگتے پھر درمیان والے جمرہ کی رمی کرتے اس کے بعد بائیں جانب چلے جاتے اور نرم ہموار زمین پر پہنچ کر قبلہ رو کھڑے ہو جا تے اور ہاتھ اٹھا کر دعا مانگتے اور یونہی کھڑے رہتے۔ پھر وادی کے نشیب سے جمرہ عقبہ کو کنکریاں مارتے اور اس کے پاس نہ ٹھہرتے بلکہ واپس آ جاتے تھے اور کہتے تھے کہ میں نے نبیﷺ کو ایسا کرتے دیکھا ہے۔ 
باب۔ طواف وداع کا بیان 
(۸۵۸)۔ سیدنا ابن عباسؓ سے روایت ہے کہ نبیﷺ کی طرف سے لوگوں کو یہ حکم دیا گیا تھا کہ ان کا آخری وقت کعبہ کے ساتھ ہو (یعنی مکہ سے واپسی کے وقت کعبہ کا طواف کر کے جائیں) مگر حائضہ عورت کو یہ معاف کر دیا گیا تھا۔ 
(۸۵۹)۔ سیدنا انس بن مالکؓ بیان کرتے ہیں کہ نبیﷺ نے (مقام) محصب میں ظہر، عصر، مغرب اور عشاء کی نماز پڑھی، اس کے بعد تھوڑی دیر تک نیند فرمائی۔ پھر کعبہ کی طرف سوار ہو کر گئے اور اس کا طواف کیا۔ 
باب۔ جب کسی عورت کو طواف افاضہ کر نے کے بعد حیض آ جائے 
(۸۶۰)۔ سیدنا ابن عباسؓ کہتے ہیں جو عورت طواف افاضہ کے بعد حائضہ ہوئی ہو اس کے لیے جائز ہے کہ وہ مکہ سے چلی جائے۔ (طاؤس) کہتے ہیں کہ میں نے سیدنا ابن عمرؓ سے سناوہ کہتے تھے کہ مکہ سے نہ جائے پھر آخر میں میں نے سنا کہ وہ کہتے تھے کہ رسول اللہﷺ نے حائضہ عورتوں کو چلے جانے کی اجازت دے دی تھی۔ 
باب۔ مقام محصب میں اترنے کا بیان 
(۸۶۱)۔ سیدنا ابن عبا سؓ کہتے ہیں کہ محصب میں اترنا (حج کے ارکان میں سے نہیں ہے اور نہ ہی) کوئی عبادت نہیں ہے وہ تو صرف ایک منزل ہے جہاں رسول اللہﷺ (یونہی) ٹھہرا کرتے تھے۔ 
 مکہ میں داخل ہو نے سے پہلے (مقام) ذی طویٰ میں جو کہ مکہ کیساتھ متصل ہے اور مکہ سے مدینہ لوٹتے وقت اس کنکریلے میدان (بطحاء) میں ٹھہرنا جو ذو الحلیفہ میں ہے 
(۸۶۲)۔ سیدنا ابن عمرؓ سے روایت ہے کہ جب وہ مکہ جاتے تو ذی طویٰ میں اترتے، یہاں تک کہ صبح ہو جاتی پھر مکہ میں داخل ہوتے اور جب مکہ سے واپس ہوتے تب بھی ذی طویٰ میں اترتے اور رات بھر وہاں ٹھہرتے یہاں تک کہ صبح ہو جاتی اور بیان کرتے تھے کہ رسول اللہﷺ اسی طرح کرتے تھے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



 عمرہ کے بیان میں 

باب۔ عمرہ کا واجب ہونا اور اس کی فضیلت و بزرگی 
(۸۶۳)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’ ایک عمرہ دوسرے عمرہ تک ان تمام گناہوں کے لیے کفارہ ہے جو دونوں عمروں کے درمیان ہو گئے ہوں اور حج مبرور کا نعم البدل اللہ تعالیٰ کی تیار کردہ جنت کے سوا اور کچھ نہیں۔ ‘‘
باب۔ جس نے حج کر نے سے قبل عمرہ کر لیا 
(۸۶۴)۔ سیدنا عبداللہ بن عمرؓ سے حج کر نے سے پہلے عمرہ کی بابت پوچھا گیا تو انھوں نے کہا کہ کچھ حرج نہیں۔ مزید کہا کہ رسول اللہﷺ نے حج سے پہلے عمرہ ادا فرمایا تھا۔ 
باب۔ نبیﷺ نے کتنے عمرے ادا فرمائے ہیں؟ 
(۸۶۵)۔ سیدنا عبداللہ بن عمرؓ سے پوچھا گیا کہ نبیﷺ نے کتنے عمرے ادا فرمائے؟ تو ابن عمرؓ نے جواب دیا کہ چار۔ ان میں سے ایک رجب میں۔ پس سائل نے کہا کہ ام المومنین عائشہؓ سے میں نے پوچھا کہ کیا آپ کو خبر ملی کہ ابو عبدالرحمن (ابن عمرؓ) کیا کہہ رہے ہیں؟ ام المومنین عائشہ صدیقہؓ نے پوچھا کہ کیا کہتے ہیں؟ اس نے کہا کہ وہ کہتے ہیں کہ رسول اللہﷺ نے چار عمرے ادا فرمائے جن میں سے ایک رجب میں تھا۔ ام المومنین عائشہؓ نے جواب دیا کہ اللہ ابو عبدالرحمن پر رحم فرمائے جب رسول اللہﷺ نے عمرہ ادا فرمایا تو وہ ضرور آپﷺ کے ہمراہ تھے لیکن (اس کے باوجود بھول گئے) آپﷺ نے کبھی بھی رجب میں عمرہ ادا نہیں فرمایا۔ 
(۸۶۶)۔ سیدنا انسؓ سے پوچھا گیا کہ رسول اللہﷺ نے کتنے عمر ے ادا فرمائے تو انھوں نے کہا، چار ایک عمرہ حدیبیہ ذیقعدہ میں کیا جہاں پر مشرکوں نے آپﷺ کو واپس کر دیا تھا اور ایک عمرہ قضا ذیقعدہ ہی میں آئندہ سال کیا جب کہ آپﷺ نے مشرکوں سے صلح کی تھی اور ایک عمرہ جعرانہ (آپﷺ نے) اس وقت (کیا) جب کہ آپﷺ نے (شاید حنین کا) مال غنیمت تقسیم کیا۔ راوی کہتا ہے کہ میں نے پوچھا کہ آپﷺ نے کس قدر حج ادا فرمائے؟ تو سیدنا انسؓ نے کہا کہ صرف ایک ہی (یعنی حجۃ الوداع) ۔ 
(۸۶۷)۔ سیدنا انسؓ نے ہی ایک روایت میں کہا کہ رسول ا للہﷺ نے ایک عمرہ اس وقت ادا فرمایا جب آپﷺ کو مشرکوں نے واپس کر دیا تھا اور ایک عمرۂ حدیبیہ سال آئندہ میں اور ایک عمرہ ذیقعدہ میں اور ایک عمرہ اپنے حج   (حجۃ الوداع) کیساتھ ادا فرمایا تھا۔ 
(۷۶۸)۔ سیدنا براء بن عازبؓ سے روایت ہے کہ رسول اللہﷺ نے حج کرنے سے پہلے ذیقعدہ میں دو مرتبہ عمرہ ادا فرمایا تھا۔ 
باب۔ تنعیم سے عمرے کا احرام باندھنا 
(۸۶۹)۔ سیدنا عبدالرحمن بن ابی بکر صدیقؓ کہتے ہیں کہ رسول اللہﷺ نے انھیں حکم دیا تھا کہ وہ ام المومنین عائشہؓ کے ہمراہ چلے جائیں اور انھیں تنعیم سے عمرہ کروا لائیں۔ اورسیدنا سراقہ بن مالک بن جعشمؓ نبیﷺ سے جمرہ عقبہ کے پاس اس وقت ملے جب آپﷺ اس پر کنکریاں مارے رہے تھے تو انھوں نے عرض کی کہ یا رسول اللہ ! کیا یہ حج کو فسخ کر کے عمرہ کر دینا خاص آپ ہی کے لیے ہے؟ تو آپﷺ نے فرمایا :’’ نہیں ! بلکہ ہمیشہ کے لیے یہ بات جائز ہے۔ ‘‘
باب۔ حج کے بعد بغیر قربانی کے جانور کے عمرہ کرنا 
(۸۷۰)۔ ام المومنین عائشہ صدیقہؓ کی حدیث حج کے بارے میں بہت دفعہ تکرار کے ساتھ گزر اور مکمل بیان ہو چکی ہے (دیکھئیے حدیث :۷۹۱،۷۹۲،۷۶۹)
باب۔ عمرے میں جتنی تکلیف ہوا تنا ہی زیادہ ثواب ہے 
(۸۷۱)۔ ام المومنین عائشہ صدیقہؓ سے اس روایت میں منقول ہے کہ نبیﷺ نے اس سے عمرہ کے بارے میں فرمایا :’’ لیکن اس کا ثواب بقدر تمہارے خرچ کے یا بقدر تمہاری مشقت کے ملے گا۔ ‘‘
باب۔ عمرہ کر نے والا احرام کس وقت کھولے؟ 
(۸۷۲)۔ سیدنا اسماء بنت ابی بکر صدیقؓ جب کبھی مقام حجون میں سے گزرتیں تو کہتیں کہ اللہ اپنے رسول  (ﷺ) پر رحمت نازل فرمائے بے شک ہم آپﷺ کے ہمراہ اس مقام میں اترے تھے اور اس وقت ہم ہلکے پھلکے تھے، ہماری سواریاں بھی کم تھیں اور ہمارے پاس زاد راہ بھی کم تھا پس میں نے اور میری بہن ام المومنین عائشہؓ کے اور زبیر نے اور فلاں فلاں شخص نے (حج کو فسخ کر کے) عمرہ کیا پس ہم کعبہ کا طواف کر کے احرام سے باہر ہو گئے پھر ہم نے تیسرے پہر شام کو حج کا احرام باندھ لیا۔ 
باب۔ جب کوئی شخص حج یا عمرہ جہاد سے لوٹے تو وہ کیا کہے؟ 
(۸۷۳)۔ سیدنا عبداللہ بن عمرؓ کہتے ہیں کہ رسول اللہﷺ جب جہاد سے یا حج سے یا عمرہ سے لوٹتے تو ہر بلند زمین پر تین مرتبہ تکبیر کہتے تھے، اس کے بعد کہتے : ’’ اللہ کے سوا کوئی معبود نہیں، اس کا کوئی شریک نہیں، اسی کی بادشاہت ہے اور اسی کو سزا وار ہے ہر طرح کی تعریف اور وہ ہر بات پر قادر ہے (ہم حج سے) واپس ہو رہے ہیں تو بہ کر تے ہوئے، سجدہ کرتے ہوئے، اپنے پروردگار کی تعریف کرتے ہوئے۔ اللہ تعالیٰ نے اپنا وعدہ سچا کیا اور اپنے بندے کی مدد کی اور کفار کی جماعتوں کو اسی اکیلے نے بھگا دیا۔ ‘‘
 حاجیوں کا استقبال کرنا مسنون ہے اور تین آدمیوں کا ایک سواری پر بیٹھنا (جائز ہے) 
(۸۷۴)۔ سیدنا ابن عباسؓ کہتے ہیں کہ نبیﷺ جب مکہ میں تشریف لائے تو بنی عبدالمطلب کے چند لڑکے آپﷺ کے استقبال کو گئے ان میں سے ایک کو آپﷺ نے اپنے سامنے بیٹھا لیا اور ایک کو ا پنے پیچھے۔ 
باب۔ سہ پہر کے بعد گھر واپس آنے کا بیان 
(۸۷۵)۔ سیدنا انسؓ کہتے ہیں کہ نبیﷺ نے اپنے گھر والوں کے پاس سفر سے رات کے وقت تشریف فرما نہ ہوتے یا صبح کے وقت تشریف لاتے یا زوال کے بعد۔ 
(۸۷۶)۔ سیدنا جابر بن عبداللہؓ کہتے ہیں کہ نبیﷺ نے رات کے وقت اپنے گھر والوں کے پاس جانے سے منع فرمایا ہے۔ 
باب۔ جس شخص نے مدینہ پہنچ کر اپنی اونٹنی کو تیز کر دیا 
(۸۷۷)۔ سیدنا انسؓ کہتے ہیں کہ نبیﷺ جب کسی سفر سے مدینہ واپس تشریف لاتے اور مدینہ کی راہوں کو دیکھتے تو اپنی اونٹنی کو تیز کر دیتے اور اگر کوئی دوسری سواری ہوتی تو اس کو بھی تیز کر دیتے۔ دوسری روایت میں ہے کہ بوجہ مدینہ کی محبت کے آپﷺ سواری کو تیز کر دیتے تھے۔ 
باب۔ سفر بھی گویا ایک قسم کا عذاب ہے۔ 
(۸۷۸)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ سفر کیا ہے گویا ایک قسم کا عذاب ہے۔ آدمی کو کھانا پینا اور سونا آرام سے نہیں ملتا۔ لہٰذا جب ضرورت پوری ہو جائے تو چاہیے کہ اپنے گھر والوں کے پاس جلد واپس آ جائے۔ ‘‘

۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



حج و عمرہ سے روکے جانا 

باب۔ جب عمرہ کر نیو الا اگر روکا جائے تو کیا کرے؟ 
 (۸۷۹)۔ سیدنا ابن عباسؓ کہتے ہیں کہ رسول اللہﷺ (حدیبیہ کے سال مکہ جانے اور) عمرے سے روک دیے گئے تو آپﷺ نے (حدیبیہ میں ہی) اپنا سرمنڈواڈالا اور اپنی بیویوں کے ساتھ صحبت فرمائی اور قربانی کے جانوروں کو ذبح کیا پھر آئندہ سال میں (اس کے بدلے کا) عمرہ کیا۔ 
 باب۔ حج سے روکے جانے کا بیان 
(۸۸۰)۔ سیدنا ابن عمرؓ سے روایت ہے کہ وہ کہا کرتے تھے کہ کیا تمہیں رسول اللہﷺ کی سنت کافی نہیں ہے؟ اگرتم میں سے کوئی شخص حج سے روک لیا جائے تو اسے چاہیے کہ کعبہ کا اور صفا مردہ کا طواف کر ے پھر احرام کی ہر بات سے باہر ہو جائے یہاں تک کہ آئندہ سال حج کر ے ا ور قربانی کرے اور اگر قربانی میسر نہ ہو تو روزے رکھے (احادیث ۸۳۹، ۸۶۶،۸۶۷کو بھی پڑھیں) ۔ 
باب۔ جب حج و عمرہ سے روک دیا جائے تو پہلے قربانی کرے پھر سرمنڈوائے 
(۸۸۱)۔ سیدنا مسورؓ سے روایت ہے کہ رسول اللہﷺ نے (جس سال آپﷺ کو عمرہ سے روکا گیا تھا) سر منڈوانے سے پہلے قربانی کی تھی اور اپنے صحابہ کو بھی اسی بات کا حکم دیا تھا۔ 
باب۔ اللہ تعالیٰ نے ’’صدقہ ‘‘ کرنے کا جو حکم دیا ہے اس سے مراد چھ مسکینوں کو کھانا کھلانا ہے 
(۸۸۲)۔ سیدنا کعب بن عجرہؓ کہتے ہیں کہ حدیبیہ میں رسول اللہﷺ میرے پاس کھڑے ہوئے تھے اور میرے سر سے جوئیں گر رہی تھیں تو آپﷺ نے فرمایا :’’ کیا تمہاری جوئیں تمہیں تکلیف دیتی ہیں؟ ‘‘ میں نے عرض کی جی ہاں تو آپﷺ نے فرمایا :’’ تم اپنا سرمنڈوالو۔ ‘‘(کعبؓ) کہتے ہیں کہ میرے ہی حق میں یہ آیت نازل ہوئی :’’ جو کوئی تو میں سے بیمار ہو یا اس کے سر میں کوئی تکلیف ہوا اور وہ اپنا سرمنڈوالے تو۔ ۔ ۔ ‘‘(البقرہ : ۱۹۶)تو نبیﷺ نے فرمایا :’’ تم تین روزے رکھ لو چھ مسکینوں کو کھانا کھلا دو یا جو قربانی میسرہو وہ کر دینا۔ ‘‘
باب۔ فدیہ میں نصف صاع کھانا کھلانا چاہیے 
(۸۸۳)۔ سیدنا کعب بن عجرہؓ دوسری ایک روایت میں کہتے ہیں کہ یہ آیت خاص کر میرے ہی حق میں نازل ہوئی ہے اور وہ تم سب لوگوں کے لیے عام ہے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



شکار کی جزا کا بیان 

باب۔ اگر بغیر احرام کے آدمی شکار کرے اور احرام والے کو ہدیتاً دے تو احرام والے کے لیے اس کا کھانا جائز ہے 
(۸۸۴)۔ سیدنا ابو قتادہؓ سے روایت ہے کہ ہم حدیبیہ کے سال نبیﷺ کے ہمراہ چلے تو آپﷺ کے صحابہ نے (جلدی سے) احرام باندھ لیا اور میں نے (اس وقت تک) احرام نہیں باندھا تھا پھر ہمیں خبر دی گئی کہ (مقام) غیقہ میں دشمن ہے جو کہ لڑنا چاہتا ہے۔ نبیﷺ چلے اور میں (ابو قتادہ) بھی آپﷺ کے اصحاب کے ساتھ تھا۔ پھر میرے ساتھیوں نے ایک گورخر (جنگلی گدھا) دیکھا تو وہ ایک دوسرے کی طرف دیکھ کر ہنسنے لگے (میں سمجھ گیا کہ کسی شکار کو دیکھ کر ہنس رہے ہیں) پھر میں نے بھی نظر اٹھائی تو گورخر کو دیکھ لیا، میں نے گھوڑا اس کے پیچھے دوڑا دیا۔ اسے تیر مار کر گرا دیا پھر میں نے ان لوگوں سے مدد چاہی تو انھوں نے میری مدد کر نے سے انکار دیا (بالآخر میں نے ہی اس کو ذبح کیا) پھر ہم سب نے اس کا گوشت کھایا اس کے بعد میں اپنا گھوڑا سرپٹ دوڑا کر نبیﷺ کو ڈھونڈنے لگا۔ ہمیں یہ خوف ہو گیا تھا کہ ہم نبیﷺ سے چھوٹ جائیں گے پھر (راستہ میں) بنی غفار کے ایک شخص سے ملاقات ہوئی، میں نے پوچھا کہ تم نے رسول اللہﷺ کو کہاں چھوڑا ہے؟ تو اس نے کہا کہ میں نے نبیﷺ کو تَعْھَنُنامی چشمہ پر چھوڑا تھا اور آپﷺ کا ارادہ تھا کہ مقام سُقیا میں قیلولہ کریں (یہ پوچھ کر میں چل دیا) اور رسول اللہﷺ سے جا ملا، جب میں آپﷺ کے پاس پہنچا تو میں نے عرض کی کہ یا رسول اللہ ! صحابہ نے مجھے بھیجا ہے، انھوں نے آپﷺ پر سلام اور اللہ کی رحمت عرض کی ہے اور انھیں یہ خوف ہے کہ دشمن انھیں آپ سے جدا کر دے گا پس آپ ان کا انتظار کیجئیے۔ چنانچہ آپﷺ نے (ایسا ہی) کیا پھر میں نے عرض کی کہ یا رسول اللہ ! ہم نے ایک گور خر کو شکار کیا ہے اور ہمارے  پاس  اس کا کچھ بچا ہوا گوشت ہے تو رسول اللہﷺ نے اپنے صحابہ (ﷺ) سے فرمایا :’’ کھاؤ۔ ‘‘ حالانکہ وہ سب احرام میں تھے۔ 
باب۔ احرام والے شخص کو چاہیے کہ وہ شکار کرنے میں کسی غیر احرام والے شخص کی اعانت نہ کرے 
(۸۸۵)۔ سیدنا ابو قتادہؓ ہی ایک روایت میں کہتے ہیں کہ ہم لوگ نبیﷺ کے ہمراہ مقام قاحہ میں مدینہ سے تین میل کے فاصلے پر تھے اور ہم میں سے کچھ لوگ احرام کی حالت میں تھے اور کچھ بغیر احرام کے تھے اور پھر پوری حدیث :۸۸۴)بیان کی۔ 
باب۔ احرام والے کو چاہیے کہ شکار کی طرف اشارہ نہ کرے، اس مقصد سے کہ غیر احرام والا اس کو شکار کرے۔ 
(۸۸۶)۔ سیدنا ابوقتادہؓ سے دوسری روایت میں منقول ہے کہ جب وہ رسول اللہﷺ کے پاس آئے تو آپﷺ نے صحابہؓ سے دریافت فرمایا :’’ کیا تم میں سے کسی شخص نے ابوقتادہ کو اس شکار پر حملہ کر نے کے لیے کہا تھا؟ ‘‘ انھوں نے عرض کی نہیں تو آپﷺ نے فرمایا :’’ تو پھر کچھ حرج نہیں ہے اس کا باقی گوشت کھاؤ۔ ‘‘ 
باب۔ جب کوئی شخص احرام والے شخص کو زندہ گورخر ہدیتاً دے تو اسے چاہیے کہ قبول نہ کرے۔ 
(۸۸۷)۔ سیدنا عبداللہ بن عباسؓ سے روایت ہے کہ سیدنا صعب بن جثامہ لیثیؓ نے ایک گورخر رسول اللہﷺ کو ہدیتاً دیا اور اس وقت آپﷺ مقام ابو اء  یا مقام دوران میں تھے، تو آپﷺ نے اسے واپس کر دیا پھر جب ان کے چہرے پر رنج کا اثر دیکھا تو فرمایا :’’ ہم نے صرف اسی وجہ سے واپس کیا کہ ہم احرام باندھے ہوئے ہیں۔ ‘‘
باب۔ ایک شخص احرام میں کن کن جانوروں کو مارسکتا ہے 
(۸۸۸)۔ ام المومنین عائشہ صدیقہؓ سے روایت ہے کہ رسول اللہﷺ نے فرمایا :’’ پانچ موذی جانور ایسے ہیں کہ وہ احرام میں بھی مار دیئے جائیں وہ کوا، چیل، بچھو، چوہا، کاٹنے والا کتا ہیں۔ ‘‘
(۸۸۹)۔ سیدنا عبداللہ بن مسعودؓ کہتے ہیں کہ اس حال میں کہ ہم منیٰ میں رسول اللہﷺ کے ہمراہ ایک غار میں تھے کہ اتنے میں آپﷺ پر سورۂ مر سلات نازل ہوئی تو آپﷺ اس کی تلاوت کرنے لگے اور میں اس کو آپﷺ سے (سن کر) یاد کرنے لگا۔ آپﷺ ابھی تک اس کی تلاوت کر رہے تھے کہ اچانک ایک سانپ ہم لوگوں پر کودا تو نبیﷺ نے فرمایا :’’ تم اس کو ماردو۔ ‘‘ چنانچہ ہم اس پر لپکے مگر وہ چلا گیا تو نبیﷺ نے فرمایا :’’ وہ تمہارے ضرر سے بچا لیا گیا جس طرح تم اس کے ضرر سے بچا لیے گئے۔ ‘‘
(۸۹۰)۔ ام المومنین عائشہ صدیقہؓ نبیﷺ سے روایت کرتی ہیں کہ رسول اللہﷺ نے چھپکلی کے بارے میں فرمایا :’’ یہ موذی ہے۔ ‘‘ مگر میں نے اس کو مارنے کا حکم دیتے ہوئے آپﷺ کو نہیں سنا۔ (لیکن اس کو مار دینا چاہیے) ۔ 
باب۔ مکہ میں جنگ جائز نہیں 
(۸۹۱)۔ سیدنا ابن عباسؓ سے روایت ہے کہ نبیﷺ نے جس دن مکہ فتح کیا یہ فرمایا :’’ اب ہجرت باقی نہیں رہی، ہاں جہاد اور نیت (کا ثواب ابھی ہے) پس جس وقت تم لوگ جہاد کے لیے طلب کیے جاؤ تو (فوراً) نکل کھڑے ہو۔ ‘‘
باب۔ احرام والے شخص کو پچھنے لگوانا جائز ہے 
(۸۹۲)۔ سیدنا ابن بحینہؓ کہتے ہیں کہ نبیﷺ نے (مقام) لحی جمل میں بحالت احرام اپنے سر کے بیچ میں پچھنے لگوائے۔ 
باب۔ احرام والے شخص کا نکاح کرنا 
(۸۹۳)۔ سیدنا ابن عباسؓ سے روایت ہے کہ نبیﷺ نے ام المومنین میمونہؓ سے بحالت احرام نکاح کیا۔ 
فائدہ :۔ ام المومنین میمونہؓ نے خود اپنے نکاح کا قصہ بیان کرتے ہوئے فرمایا :’’ آپ اس وقت حلال تھے یعنی احرام میں نہیں تھے۔ (مسلم) ام المومنین عائشہؓ اور ابو ہریرہؓ سے بھی ایسے ہی مروی ہے اور ابن عباسؓ کو اطلاع اس وقت ملی جب آپﷺ احرام میں تھے تو وہ یہی سمجھے کہ شاید نکاح ابھی ہوا ہے۔ (فتح الباری) 
باب۔ احرام والے شخص کا غسل کرنا (درست ہے) 
(۸۹۴)۔ سیدناابو ایوب انصاریؓ سے پوچھا گیا کہ رسول اللہﷺ بحالت احرام اپنا سرمبارک کس طرح دھوتے تھے تو سیدناابو ایوبؓ نے (جو کہ کپڑا کی آڑ کئے ہوئے غسل کر رہے تھے۔ راوی کہتا ہے کہ) اپنا ہاتھ کپڑے پر رکھا اور اس کو نیچے کیا حتیٰ کہ میں ان کا سر دیکھنے لگا۔ پھر ایک شخص سے کہا کہ پانی ڈال اس نے اس کے سر پر پانی ڈالا پھر انھوں نے اپنا سراپنے دونوں ہاتھوں سے ہلایا آگے (کی طرف) بھی ملا پیچھے (کی طرف) بھی ملا، اس کے بعد کہا کہ میں نے نبیﷺ کو ایسا ہی کر تے دیکھا ہے۔ 
باب۔ حرم کے اندر اور مکہ میں بغیر احرام کے داخل ہونا 
(۸۹۵)۔ سیدنا انس بن مالکؓ سے روایت ہے کہ رسول اللہﷺ فتح مکہ کے سال مکہ میں داخل ہوئے تو آپﷺ کے سر مبارک پر اس وقت ایک خود تھا پھر جب آپﷺ نے اس کو اتارا تو ایک شخص آپﷺ کے پاس آیا اور اس نے کہا ابن خطل نامی بدبخت کا فر کعبہ کے پردے پکڑ کرلٹک رہا ہے تو آپﷺ نے فرمایا:’’ اس کو وہیں قتل کر دو۔ ‘‘
باب۔ میت کی طرف سے حج اور نذر کا ادا کرنا اور مرد کا عورت کی طرف سے حج کرنا 
(۸۹۶)۔ سیدنا ابن عباسؓ سے روایت ہے کہ قبیلہ جہینہ کی ایک عورت نبیﷺ کے پاس آئی اور اس نے عرض کی کہ میری ماں نے یہ نذر فرمائی تھی کہ وہ حج کرے گی مگر حج نہ کرنے پائی تھی کہ مر گئی، لہٰذا کیا میں اس کی طرف سے حج کر لوں؟ تو آپﷺ نے فرمایا :’’ ہاں تم اس کی طرف سے حج کر لو، بتاؤ ! اگر تمہاری ماں پر کچھ قرض ہوتا تو کیا تم اسے ادا کرتی نہیں؟ پس اللہ تعالیٰ کا قرض ادا کرو کیوں کہ اللہ تعالیٰ اس بات کا سب سے زیادہ حقدار ہے کہ اس کا قرض ادا کیا جائے۔ ‘‘
باب۔ بچوں کا حج کرنا (بھی درست ہے) 
(۸۹۷)۔ سیدنا سائب بن یزیدہؓ کہتے ہیں کہ مجھے نبیﷺ کے ہمراہ حج کرایا گیا تھا اور میں سات برس کا تھا۔ 
باب۔ عورتوں کا حج کرنا 
(۸۹۸)۔ سیدنا ابن عباسؓ کہتے ہیں کہ نبیﷺ جب اپنے حج سے واپس آئے تو ام سنان انصاریہ سے فرمایا :’’ تم کو حج سے کس چیز نے روکا؟ ‘‘ انھوں نے عرض کی کہ فلاں شخص نے (اپنے شوہر کی نسبت کہا) ہمارے پاس دو اونٹ پانی بھر نے والے تھے، ایک پر تو وہ حج کرنے چلے گئے اور دوسرا ہماری زمین کو سیراب کرتا ہے۔ آپﷺ نے فرمایا :’’ اچھا تم عمرہ کر لو اس لیے کہ رمضان میں عمرہ کرنا میرے ساتھ حج کر نے کے برابر ہے۔ ‘‘
 (۸۹۹)۔ سیدنا ابو سعید خدریؓ جو نبیﷺ کے ساتھ بارہ غزوات میں شریک ہوئے، کہتے تھے کہ میں نے رسول اللہﷺ سے چار باتیں سنی ہیں، وہ مجھے اچھی معلوم ہوئیں اور بھلی لگیں (وہ باتیں یہ ہیں) :’’ کوئی عورت بغیر اپنے شوہر یا محرم کے دو دن کا سفر نہ کرے اور دو دنوں میں یعنی عید الفطر اور عید الا ضحی میں روزہ نہ رکھنا چاہیے اور دو نمازوں کے بعد یعنی عصر کی نماز کے بعد غروب آفتاب تک اور صبح کی نماز کے بعد طلوع آفتاب تک کوئی نماز نہیں پڑھنی چاہیے اور سفر نہ کرنا چاہیے مگر تین مسجدوں کی طرف مسجد حرام (یعنی کعبہ) اور میری مسجد یعنی نبوی اور مسجد اقصیٰ یعنی بیت المقدس۔ 
باب۔ جو شخص کعبہ تک پیدل جانے کی منت مانے 
(۹۰۰)۔ سیدنا انسؓ سے روایت ہے کہ نبیﷺ نے ایک بوڑھے آدمی کو دیکھا کہ وہ اپنے بیٹیوں کے درمیان چلایا جا رہا تھا تو آپﷺ نے دریافت فرمایا :’’ اس کو کیا ہوا ہے؟ ‘‘لوگوں نے عرض کی کہ اس نے پیدل جانے کی نذر مانی ہے۔ آپﷺ نے فرمایا :’’ اللہ تعالیٰ اس کی جان کو تکلیف دینے سے بے نیاز ہے۔ ‘‘ اور اس بوڑھے کو حکم دیا کہ سوار ہو کر چلے۔ 
(۹۰۱)۔ سیدنا عبقہ بن عامرؓ کہتے ہیں کہ میری بہن نے بیت اللہ تک پیدل جانے کی نذر مانی اور مجھ سے کہا کہ میں اس بارے میں نبیﷺ سے دریافت کروں۔ چنانچہ میں نے نبیﷺ سے دریافت کیا تو آپﷺ نے فرمایا 	:’’ اس کو چاہیے کہ تھوڑا پیدل بھی چلے اور سوار بھی ہو۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



فضائل مدینہ کے بیان میں 

باب۔ مدینہ کے حرم کا بیان 
(۹۰۲)۔ سیدنا انسؓ نبیﷺ سے روایت کرتے ہیں کہ آپﷺ نے فرمایا :’’ مدینہ یہاں (جبل عیر) سے وہاں (ثور) تک حرم ہے یہاں کا درخت نہ کاٹا جائے اور نہ یہاں کسی ظلم و بدعت کا ارتکاب کیا جائے۔ جو شخص یہاں ظلم و بدعت کی کوئی بات ایجاد کر ے تو اس پر اللہ کی اور فرشتوں کی اور سب انسانوں کی لعنت ہو (ایک روایت میں ہے کہ جو بدعتی کو جگہ دے اس پر بھی) ۔ ‘‘
 (۹۰۳)۔ سیدنا ابوہریرہؓ سے روایت ہے کہ نبیﷺ نے فرمایا :’’ مدینہ کے دونوں پتھریلے کناروں کے درمیان جو زمین ہے وہ میری زبان پر حرم ٹھہرائی گئی۔ ‘‘(مزید) کہتے ہیں کہ نبیﷺ قبیلہ بنی حارثہ کے پاس تشریف لے گئے تو فرمایا :’’ میں خیال کرتا ہوں کہ تم لوگ حرم سے باہر ہو گئے ہو۔ ‘‘ پھر آپﷺ نے ادھر ادھر دیکھا اور فرمایا :’’ نہیں ! تم حرم کے اندر ہو۔ ‘‘
(۹۰۴)۔ سیدنا علیؓ سے روایت ہے کہ جس میں انھوں نے کہا کہ ہمارے پاس کچھ نہیں ہے سوائے کتاب اللہ کے اور اس صحیفہ کے جو نبیﷺ سے منقول ہے۔ (اس میں یہ مضمون بھی ہے) :’’ مدینہ عائر (نامی پہاڑ) سے لے کر فلاں مقام (ثور) تک حرم ہے۔ جو شخص یہاں بدعت ایجاد کرے، اس پر عمل کرے یا بدعتی کو پناہ دے اس پر اللہ کی اور فرشتوں کی اور سب انسانوں کی لعنت۔ اس کی نہ کوئی نفل عبادت قبول ہو گی اور نہ کوئی فرض عبادت۔ ‘‘ اور فرمایا :’’ تم مسلمانوں میں سے کسی ایک کا بھی عہد کافی ہے پھر جو کوئی کسی بھی مسلمان کا عہد توڑے اس پر اللہ کی اور فرشتوں کی اور سب انسانوں کی لعنت۔ اس کی نہ توکوئی نفل عبادت ہی مقبول ہو گی اور نہ ہی کوئی فرض عبادت اور جو کوئی (غلام) اپنے مالک کو چھوڑ کر، بغیر اس کی اجازت کے کسی دوسرے کو مالک بنائے تو اس پر اللہ کی اور فرشتوں کی اور سب انسانوں کی لعنت۔ نہ اس سے کوئی نفل عبادت مقبول ہو گی نہ کوئی فرض عبادت۔ ‘‘
باب۔ مدینہ کی فضیلت و عظمت اور یہ کہ وہ برے لوگوں کو نکال دیتا ہے 
 (۹۰۵)۔ سیدنا ابوہریرہؓ کہتے ہیں کہ رسول اللہﷺ نے (ہجرت سے پہلے) فرمایا :’’ مجھے ایک ایسی بستی میں جانے کا حکم  ہوا ہے جو تمام بستیوں پر غالب ہے اس کو ’’ یثرب ‘‘ کہتے ہیں وہ مدینہ ہے (برے) آدمیوں کو اس طرح نکال دیتا ہے جیسے بھٹی لوہے کے میل کو نکال دیتی ہے۔ ‘‘
باب۔ مدینہ کا ایک نام طابہ (یعنی پاک مقام) ہے 
(۹۰۶)۔ سیدنا ابو حمید ساعدیؓ کہتے ہیں کہ ہم نبیﷺ کے ہمراہ تبوک سے واپس آئے تو جب مدینہ کے قریب پہنچے تو آپﷺ نے فرمایا :’’ یہ ’’طابہ ‘‘ ہے (یعنی’’ مدینہ ‘‘ کو ’’طابہ ‘‘ ارشاد فرمایا) ۔ 
باب۔ جو شخص مدینے سے نفرت کر ے اس کا کیا حال ہو گا؟ 
(۹۰۷)۔ ؂سیدنا ابوہریرہؓ کہتے ہیں کہ میں نے رسول اللہﷺ کو یہ فرماتے ہوئے سنا :’’(قیامت کے قریب ایک وقت ایسا آنے والا ہے کہ) لوگ مدینہ کو بہت عمدہ حالت میں چھوڑ دیں گے وہاں سوائے جنگلی جانوروں، پرندوں اور درندوں کے کوئی نہ رہے گا اور سب سے آخر میں (قبیلہ) مزینہ کے دو چروا ہے مدینہ آئیں گے تاکہ بکریاں ہانک کر لے جائیں تو وہ مدینہ کو جنگلی جانوروں اور درندوں سے بھرا ہوا پائیں گے یہاں تک کہ جب وہ ثنیۃ الوداع میں پہنچ جائیں گے تو اپنے منہ کے بل گر پڑیں گے (یعنی مر جائیں گے اور قیامت قائم ہو گی) ۔ ‘‘
 (۹۰۸)۔ سیدنا سفیان بن ابو زہیرؓ کہتے ہیں کہ میں نے رسول اللہﷺ کو یہ فرماتے سنا :’’(آئندہ دور میں) یمن فتح ہو جائے گا تو کچھ لوگ ایسے ہوں گے جو اپنی سواریاں دوڑاتے ہوئے لائیں گے اور گھر والوں کو اور ان لوگوں کو جوان کا کہا مانیں گے، مدینہ سے یمن لے جائیں گے حالانکہ مدینہ ان کے لیے بہتر ہو گا اگر وہ غور کریں اور ملک شام فتح ہو گا تو کچھ لوگ ایسے ہوں گے جو اپنی سواریاں دوڑاتے ہوئے لائیں گے اور اپنے گھر والوں کو اور ان لوگوں کو جوان کا کہا مانیں گے، مدینہ سے شام میں منتقل کر دیں گے حالانکہ مدینہ ان کے لیے بہتر ہو گا اگر وہ غور کریں اور عراق فتح ہو گا تو کچھ لوگ ایسے ہوں گے جو اپنی سواریاں دوڑتے ہوئے لائیں گے اور اپنے گھر والوں کو ان لوگوں کو جوان کا کہا مانیں گے مدینہ سے عراق میں منتقل کر دیں گے حالانکہ مدینہ ان کے لیے بہتر ہو گا اگر وہ غور کریں۔ ‘‘
باب۔ قرب قیامت میں ایمان مدینہ کی طرف سمٹ آئے گا۔ 
(۹۰۹)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’ ایمان مدینہ کی طرف اس طرح سمٹ آئے گا جس طرح سانپ اپنے بل کی طرف سمٹ جاتا ہے۔ ‘‘
 باب۔ اس شخص کا گناہ جو اہل مدینہ سے فریب کرے 
(۹۱۰)۔ فاتح فارس و ایران سیدنا سعدبن ابی وقاصؓ کہتے ہیں کہ میں نے نبیﷺ سے سنا :’’ جو شخص اہل مدینہ کے ساتھ فریب کرے گا وہ اس طرح گھل جائے گا جس طرح نمک پانی میں گھل جاتا ہے۔ 
باب۔ مدینہ کے ٹیلوں کا بیان 
(۹۱۱)۔ سیدنا اسامہؓ کہتے ہیں کہ (ایک دن) نبیﷺ مدینہ کے ٹیلوں میں سے کسی ٹیلے پر چڑھے تو فرمایا :’’ کیا تم وہ کچھ دیکھتے ہو جو میں دیکھ رہا ہوں؟ بے شک میں تمہارے گھروں کے درمیان فتنوں کے نازل ہونے کی جگہ دیکھ رہا ہوں (وہ اس کثرت سے ہوں گے) جیسے زور دار بارش کے قطرات۔‘‘
باب۔ دجال مدینہ میں داخل نہیں ہو سکے گا۔ 
(۹۱۲)۔ سیدنا ابو بکرؓ نبیﷺ سے روایت کرتے ہیں کہ آپﷺ نے ارشاد فرمایا :’’ مدینہ میں مسیح دجال کا رعب داخل نہ ہو گا اس وقت مدینہ کے سات دروازے ہوں گے اور ہر دروازے پر دو فرشتے (پہرہ دیتے) ہوں گے۔ ‘‘
 (۹۱۳)۔ سیدنا ابوہریرہؓ کہتے ہیں کہ رسول اللہﷺ نے ارشاد فرمایا :’’ مدینہ کے دروازوں پر فرشتے پہرہ دیں گے وہاں نہ طاعون کی بیماری آئے گی اور نہ ہی دجال مدینہ میں داخل ہو سکے گا۔ ‘‘
 (۹۱۴)۔ سیدنا انس بن مالکؓ نبیﷺ سے روایت کرتے ہیں کہ آپﷺ نے ارشاد فرمایا :’’ دجال دنیا کے ہر شہر کو ضرور روندے گا سوائے مکہ اور مدینہ کے۔ ان دونوں کے ہر راستے پر فرشتے صف بستہ پہرہ دیں گے پھر مدینہ اپنے لوگوں کو تین بار خوب زور سے ہلا دے گا پس اللہ ہر کافر و منافق کو (جو اس وقت مدینہ میں موجود ہو گا) نکال دے گا۔ ‘‘
 (۹۱۵)۔ سیدنا ابو سعید خدریؓ کہتے ہیں کہ ہم سے رسول اللہﷺ نے دجال کا ایک بہت طویل قصہ بیان فرمایا تھا تو منجملہ اس کے جو آپﷺ نے ہم سے بیان فرمایا کچھ یہ تھا :’’ دجال مدینہ کی کھاری زمین پر آ کر اترے گا لیکن اس پر مدینہ کے اندر آنا حرام کر دیا گیا ہے۔ تو اس وقت ایک شخص جو تمام انسانوں میں سب سے بہتر اور نیک ہو گا، دجال کے پاس جائے گا اور کہے گا کہ میں گواہی دیتا ہوں کہ تو وہی دجال ہے جس کے بارے میں رسول اللہﷺ نے حدیث بیان فرما دی تھی تو دجال لوگوں سے کہے گا کہ بتاؤ! اگر میں اس شخص کو قتل کر کے پھر زندہ کر دوں گا تو کیا تم لوگ پھر بھی (میرے) معاملہ میں شک کرو گے؟ تو لوگ جواب دیں گے کہ نہیں۔ چنانچہ دجال پہلے تو اس نیک شخص کو قتل کر ے گا پھر زندہ کر دے گا۔ وہ نیک شخص زندہ ہو کر کہے گا کہ اللہ کی قسم ! اب تو مجھے پورا یقین ہو گیا ہے کہ تو وہی دجال ہے تو دجال پھر اس نیک شخص کو قتل کر نا چاہے گا مگر نہ کر سکے گا۔ ‘‘ 
باب۔ مدینہ برے آدمی کو نکال دیتا ہے 
(۹۱۶)۔ سیدنا جابرؓ کہتے ہیں کہ ایک اعرابی نبیﷺ کے پاس آیا اور اس نے آپﷺ سے اسلام پر بیعت کی پھر وہ دوسرے دن بخار میں مبتلا ہو کر آیا اور کہنے لگا کہ آپ اپنی بیعت واپس لے لیجئیے نبیﷺ نے تین مرتبہ انکار فرمایا اس کے بعد فرمایا :’’ مدینہ مثل بھٹی کے ہے جو میل کچیل کو نکال دیتی ہے اور عمدہ اور خالص رکھ لیتی ہے۔ ‘‘
 (۹۱۷)۔ سیدنا انسؓ نبیﷺ سے روایت کرتے ہیں کہ آپﷺ نے فرمایا :’’ اے اللہ ! جس قدر برکت تو نے مکہ میں رکھی ہے اس سے دگنی مدینہ میں کر دے۔ ‘‘
(۹۱۸)۔ ام المومنین عائشہ صدیقہؓ کہتی ہیں کہ جب رسول اللہ (ہجرت کر کے) مدینہ تشریف لے گئے تو سیدنا ابو بکر اور سیدنا بلالؓ کو بخار ہو گیا تو سیدنا ابو بکرؓ کی یہ حالت تھی کہ جب ان کو بخار چڑھتا تھا تو وہ یہ کہتے تھے کہ :’’ ہر شخص اپنے گھر میں صبح کو اٹھتا ہے اور (وہ نہیں جانتا کہ) موت اس کی جوتی کے تسمہ سے بھی زیادہ قریب ہے۔ ‘‘  اور سیدنابلالؓ کی یہ حالت تھی کہ جب ان کو بخار چڑھتا تھا تو وہ اپنی آواز بلند کر تے تھے کہ : ’’ اے کاش مجھے معلوم ہو جاتا کہ کیا پھر میں کبھی ایسے میدان میں شب بسر کروں گا کہ میرے گرد اذخر اور جلیل (نامی گھاس) ہو گی اور کیا میں اب کبھی مجنہ کے چشموں پر پہنچوں گا اور کیا اب کبھی مجھے شامہ اور طفیل (نامی پہاڑ) دکھائی دیں گے؟ ‘‘
 (پھر یہ دعا بھی مانگتے) :’’ اے اللہ ! لعنت فرما شیبہ بن ربیعہ، عتبہ بن ربیعہ اور امیہ بن خلف پر جیسا کہ انھوں نے ہم کو ہمارے وطن (مکہ) سے ایک وبائی زمین (مدینہ) کی طرف نکال دیا۔ ‘‘ یہ سن کر رسول اللہﷺ نے یوں دعا فرمائی :’’ اے اللہ ! مدینہ کی محبت ہمارے دلوں میں ڈال دے جس طرح کہ ہم مکہ سے محبت رکھتے ہیں بلکہ اس سے بھی زیادہ۔ اے اللہ ! ہمارے صاع اور ہمارے مد میں برکت عطا فرما اور مدینہ کی آب و ہوا ہمارے لیے درست کر دے اور اس کا بخار حجفہ (کے مشرکوں) کی طرف لے جا۔ (ام المومنین عائشہؓ) کہتی ہیں جب ہم مدینہ میں آئے تو وہ اللہ کی سب سے زیادہ وبائی زمین تھی۔ نیز کہتی ہیں کہ اس وقت وادیِ بطحان میں نجل یعنی بدبو دار پانی بہا کرتا تھا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


روزے کے بیان میں 

باب۔ روزے کی فضیلت و عظمت کا بیان 
(۹۱۹)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’ روزہ (عذاب الٰہی کے لیے) ڈھال ہے پس روزہ دار کو چاہیے کہ فحش بات نہ کہے اور جہالت کی باتیں (مثلاً مذاق، جھوٹ، چیخنا چلانا اور شور و غل مچانا وغیرہ) بھی نہ کرے اور اگر کوئی شخص اس سے لڑے یا اسے گالی دے تو اسے چاہیے کہ دو مرتبہ کہہ دے کہ میں روزہ دار ہوں۔ قسم اس ذات کی جس کے ہاتھ میں میری جان ہے کہ روزہ دار کے منہ کی خوشبو اللہ کے نزدیک مشک کی خوشبو سے بھی زیادہ عمدہ ہے (اللہ تعالیٰ فرماتا ہے کہ) روزہ دار اپنا کھانا پینا اور اپنی خواہش و شہوت میرے لیے چھوڑ دیتا ہے۔ (تو) روزہ میرے ہی لیے ہے اور میں ہی اس کا بدلہ دوں گا اور ہر نیکی کا ثواب دس گناہ ملتا ہے (لیکن روزہ کا ثواب اس سے کہیں زیادہ ملے گا) ۔ ‘‘
باب۔ روزہ داروں کے لیے (جنت کا دروازہ) ‘‘ ریان‘‘ ہے 
(۹۲۰)۔ سیدنا سہلؓ نبیﷺ سے روایت کرتے ہیں کہ آپﷺ نے فرمایا :’’ جنت میں ایک دروازہ ہے جسے ’’ریان ‘‘ کہتے ہیں، اس دروازہ سے قیامت کے دن روزہ دار داخل ہوں گے، ان کے سوا کوئی (بھی اس دروازے سے) داخل نہ ہو گا۔ کہا جائے گا روزہ دار کہاں ہیں؟ پس وہ اٹھ کھڑے ہوں گے، ان کے سوا کوئی اس دروازہ سے داخل نہ ہو گا پھر جس وقت داخل ہو جائیں گے تو دروازہ بند کر لیا جائے گا غرض اس دروازہ سے کوئی داخل نہ ہو گا۔ ‘‘
 (۹۲۱)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’ جو شخص اللہ کی راہ میں دو جوڑے (کپڑے یا کوئی سی بھی دو چیزیں) تقسیم کرے وہ جنت کے دروازوں سے بلایا جائے گا (فرشتے کہیں گے کہ) اے اللہ کے بندے ! یہ دروازہ اچھا ہے (اس میں سے آ جا) پھر جو کوئی نماز قائم کرنے والوں میں سے ہو گا تو وہ نماز کے دروازے سے پکارا جائے گا اور جو کوئی جہاد کرنے والوں میں سے ہو گا تو وہ جہاد کے دروازے سے پکارا جائے گا اور جو کوئی روزہ داروں میں سے ہو گا تو وہ ’’ باب الریان ‘‘ سے پکارا جائے گا اور جو کوئی صدقہ دینے والوں میں سے ہو گا وہ صدقہ کے دروازے سے پکارا جائے گا تو سیدنا ابو بکر صدیقؓ نے عرض کی کہ یا رسول اللہﷺ ! میرے ماں باپ آپﷺ پر فدا ہوں جو شخص ان تمام دروازوں سے پکارا جائے تو اس کو پھر کوئی حاجت ہی نہ رہے گی تو کیا کوئی شخص ان تمام دروازوں سے بھی پکارا جائے گا؟ تو آپﷺ نے فرمایا :’’ ہاں ! میں امید رکھتا ہوں کہ تم انھیں میں سے ہو گے۔ ‘‘
  (۹۲۲)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ جب رمضان آتا ہے تو جنت کے دروازے کھل جاتے ہیں۔ ‘‘
(۹۲۳)۔ سیدنا ابو ہریرہؓ دوسری ایک روایت میں کہتے ہیں کہ رسول اللہﷺ نے فرمایا :’’جب رمضان آتا ہے تو آسمان (یعنی جنت) کے دروازے کھل جاتے ہیں اور دوزخ کے دروازے بند ہو جاتے ہیں اور شیاطین مضبوط ترین زنجیروں سے جکڑ جا تے ہیں۔ ‘‘
باب۔ رمضان یا ماہ رمضان کیا کہا جائے اور اس شخص کی دلیل جو دونوں کہنا درست جانتا ہے 
(۹۲۴)۔ سیدنا ابن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا کہ جب تم (رمضان کا) چاند دیکھو تو روزے رکھنا شروع کر دو اور جب تم (عید الفطر کا) چاند دیکھو تو روزہ رکھنا ترک کر دو پھر اگر تمہارا مطلع ابر آلود ہو (یعنی بادل چھا جائیں) تو تم اس کے لیے اندازہ کر لو (یعنی ۳۰ پورے کر لو) ۔ ‘‘
باب۔ جس نے روزے میں جھوٹ بولنا اور لغو کام کرنا نہ چھوڑا 
(۹۲۵)۔ سیدنا ابو ہریرہؓ سے روایت ہے کہ نبیﷺ نے فرمایا :’’جو شخص جھوٹ بولنا اور دغا بازی کرنا نہ چھوڑے تو اللہ تعالیٰ کو اس بات کی کچھ پرواہ نہیں کہ وہ (روزہ کا نام کر کے) اپنا کھانا پینا چھوڑ دے۔ ‘‘
باب۔ کیا جب کسی روزہ دار کو گالی دی جائے تو وہ یہ کہے کہ میں روزہ دار ہوں 
(۹۲۶)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’اللہ تعالیٰ فرماتا ہے کہ ابن آدم کے تمام اعمال اسی کے لیے ہوتے ہیں سوائے روزہ کے کہ وہ میرے لیے ہے اور میں خود اس کا بدلہ دوں گا۔ ‘‘
اور (حدیث کے) آخر میں ارشاد فرمایا :’’روزہ دار کو دو خوشیاں حاصل ہوتی ہیں ایک اس وقت جب وہ افطار کرتا ہے(تو دلی) خوشی محسوس کرتا ہے اور دوسرے جب وہ اپنے پروردگار سے ملاقات کرے گا تو روزے کا ثواب دیکھ کر خوش ہو گا۔ ‘‘
باب۔ مجرد شخص اگر زنا میں مبتلا ہو جانے کا خوف رکھتا ہو تو روزے رکھے 
(۹۲۷)۔ سیدنا عبداللہ بن مسعودؓ کہتے ہیں کہ ہم نبیﷺ کے ہمراہ تھے تو آپﷺ نے فرمایا :’’جو شخص نکاح کی قدرت رکھتا ہو تو نکاح کر لے اس لیے کہ نکاح اس کی نظر کو (غیر محرم پر پڑنے سے) خوب روکے گا اور اس کی شرم گاہ کی (زنا سے) حفاظت کرے گا اور جو شخص نکاح کرنے پر قدرت نہ رکھتا ہو اس پر روزے رکھنا لازم ہے کیوں کہ روزے اس کہ شہوت کو توڑ دیتے ہیں۔ ‘‘(یہ روزے فرض نہیں البتہ مستحب ہیں اور حدیث میں اسی استحباب کی تاکید کی گئی ہے) ۔ 
باب۔ نبیﷺ کا فرمان ’’جب تم (رمضان کا) چاند دیکھو تو روزہ رکھو اور جب (شوال کا) چاند دیکھو تو موقوف کر دو ‘‘
(۹۲۸)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’مہینہ (کم از کم) انتیس دن کا ہوتا ہے پس تم جب تک چاند نہ دیکھو لو روزہ نہ رکھو پھر اگر مطلع ابر آلود ہو جائے (یعنی آسمان پر بادل چھا جائیں اور تم چاند نہ دیکھ سکو) تو تیس دن کا شمار پورا کر لو۔ ‘‘
(۹۲۹)۔ ام المومنین ام سلمہؓ سے روایت ہے کہ ایک بار نبیﷺ نے اپنی ازواج مطہر ات سے ایک مہینہ کا ایلا ء کیا (یعنی ترک تعلق کی قسم کھائی) پھر جب انتیس دن گزر گئے تو صبح کے وقت یا دوپہر کے بعد آپﷺ (اپنی بیویوں کے پاس) تشریف لے گئے۔ کسی نے آپﷺ سے کہا کہ آپﷺ نے تو قسم کھائی تھی کہ میں ایک مہینہ تک (بیویوں کے پاس) نہ جاؤں گا تو آپﷺ نے فرمایا :’’مہینہ انتیس دن کا(بھی ہوتا) ہے۔ ‘‘
باب۔ عید کے دونوں مہینے کم نہیں ہوتے 
(۹۳۰)۔ سیدنا ابو بکرؓ نبیﷺ سے روایت کرتے ہیں کہ آپﷺ نے ارشاد فرمایا :’’دو مہینے ایسے ہیں کہ کم نہیں ہوتے دونوں مہینے عید کے ہیں (۱) رمضان (۲) ذی الحجہ۔ ‘‘
فائدہ:اسلاف سے اس کے دو مشہور مفہوم ہیں (۱) اگر ایک انتیس کا ہو گا تو دوسرا تیس کا یا دونوں تیس کے ہوں گے۔ دونوں انتیس کے نہیں ہوں گے۔ (۲) ثواب کے اعتبار سے ان میں کمی نہیں ہو گی، تعداد کے اعتبار کمی ہوسکتی ہے یعنی انتیس کے ہو سکتے ہیں۔ 
باب۔ نبیﷺ کا فرمانا :’’ہم لوگ نہ لکھنا جانتے ہیں نہ حساب جانتے ہیں۔ ‘‘
(۹۳۱)۔ سیدنا ابن عمرؓ نبیﷺ سے روایت کرتے ہیں کہ آپﷺ نے فرمایا :’’ہم امی (ان پڑھ) لوگ ہیں، حساب کتاب نہیں جانتے، (پھر انگلیوں کے اشارے سے بیان فرمایا کہ) مہینہ اس طرح اور کبھی اس طرح ہوتا ہے یعنی کبھی انتیس دن کا اور کبھی تیس دن کا۔ ‘‘
باب۔ رمضان سے ایک یا دو دن پہلے روزہ نہیں رکھنا چاہیے 
(۹۳۲)۔ سیدنا ابو ہریر ہؓ نبیﷺ سے روایت کرتے ہیں کہ آپﷺ نے ارشاد فرمایا :’’تم میں سے کوئی شخص رمضان سے ایک دو دن پہلے روزہ نہ رکھے۔ ہاں اگر کسی شخص کے روزے رکھنے کا دن آ جائے کہ جس دن وہ ہمیشہ روزہ رکھا کرتا تھا تو اس دن روزہ رکھ لے۔ (خاص طور پر استقبال رمضان کے لیے روزہ رکھنا جائز نہیں ہے) ۔ ‘‘
باب۔ اللہ تعالیٰ کا فرمانا کہ ‘‘تمہارے لیے روزوں کی رات میں اپنی بیویوں سے صحبت کرنا حلال کر دیا گیا ہے تم اپنی بیویوں کے لباس ہو اور وہ تمہارا لباس ہیں۔ ۔ ۔ ‘‘
(۹۳۳)۔ سیدنا براء کہتے ہیں کہ محمد رسول اللہﷺ کے اصحاب کا یہ دستور تھا کہ جب کوئی روزہ دار ہوتا اور افطار کے وقت افطار کرنے سے پہلے سو جاتا تو پھر باقی رات میں کچھ نہ کھاتا اور نہ (اگلے) دن میں یہاں تک کہ (پھر) شام ہو جاتی اور سید نا قیس بن صرمہ انصاریؓ روزہ دار تھے تو جب افطار کا وقت آیا تووہ اپنی بیوی کے پاس گئے اور ان سے پوچھا کہ کیا کچھ کھانے کو ہے؟ تو انھوں نے کہا نہیں مگر میں جاتی ہوں اور کچھ ڈھو نڈ کر لاتی ہوں۔ اور قیس بن صرمہؓ تمام دن محنت کیا کرتے تھے، ان پر نیند غالب آ گئی (اور وہ سو گئے پھر) جب ان کی بیوی (کھانا لے کر) آئیں اور ان کو (سوتا ہوا) دیکھا تو کہنے لگیں کہ تمہاری خرابی آ گئی۔ دوسرے دن جب دوپہر ہوئی تو وہ بے ہوش ہو گئے۔ یہ واقعہ نبیﷺ سے ذکر کیا گیا تو اس پر یہ آیت نازل ہوئی :
’’تمہارے لیے روزوں کی رات میں اپنی بیویوں سے صحبت کرنا حلال کر دیا گیا ہے۔ ‘‘
پس صحابہ بے انتہا خوش ہوئے تو اسی آیت کے یہ الفاظ بھی نازل ہوئے :
’’کھاؤ اور پیو، یہاں تک کہ تم کو (صبح کی) سفید دھاگہ (یعنی فجر کی سفیدی) رات کی سیاہ دھاری سے نمایاں نظر آنے لگے۔ ‘‘
باب۔ اللہ تعالیٰ کا یہ فرمان ’’کھاؤ اور پیو یہاں تک کہ تمھیں شب کی سیاہ دھاری سے سپید ۂ سحر کی دھاری نمایاں نظر آئے ‘‘(البقرہ :۱۸۷) 
(۹۳۴)۔ سیدنا عدی بن حاتمؓ کہتے ہیں کہ جب آیت :’’یہاں تک کہ سفیددھاری سے تمہارے لیے واضح ہو جائے۔ ‘‘(سورۂ البقرۃ:۱۸۷)نازل ہوئی تو میں نے ایک سیاہ رسی اور ایک سفید رسی لے لی اور ان دونوں کو اپنے تکیہ کے نیچے رکھ لیا اور رات کو (اٹھ اٹھ کر ان کو) دیکھتا رہا مگر مجھے کچھ معلوم نہ ہوا تو صبح کو میں رسول اللہﷺ کے پاس گیا اور آپﷺ سے اس کا ذکر کیا تو آپﷺ نے فرمایا :’’وہ (سیاہ دھاگا) تو رات کی سیاہی اور (سفیددھاگا) صبح کی سفیدی ہے۔ ‘‘
باب۔ سحری کھانے میں اور نماز فجر میں کتنا وقت ہونا چاہیے؟ 
(۹۳۵)۔ سیدنا زید بن حارثؓ کہتے ہیں کہ ہم نے رسول اللہﷺ کے ہمراہ سحری کھائی پھر آپﷺ نماز کے لیے کھڑے ہو گئے۔ (سیدنا انسؓ کہتے ہیں میں نے ان سے) پوچھا کہ اذان اور سحری کے درمیان کتنا وقت تھا؟ تو انھوں نے کہا کہ جتنے وقت میں پچاس آیتوں کی تلاوت کی جا سکے۔ 
باب۔ سحری کھانے میں برکت ہونا ثابت ہے مگر وہ واجب نہیں ہے 
(۹۳۶)۔ سیدنا انس بن مالکؓ کہتے ہیں کہ نبیﷺ نے فرمایا :’’(اے لوگو!)سحری کھاؤ،اس لیے کہ سحری کھانے میں برکت ہوتی ہے۔ (رسول اللہﷺ کے حکم پر عمل کرنے سے عملی فائدہ بھی ہے اور آخرت کا ثواب بھی) ۔ ‘‘
باب۔ جب دن میں روزے کی نیت کی جائے تو؟ 
(۹۳۷)۔ سیدنا سلمہ بن اکوعؓ سے روایت ہے کہ (ایک مرتبہ) عاشورہ کے دن نبیﷺ نے ایک شخص کو اس امر کا اعلان کرنے کے لیے مقرر فرمایا :’’(آج) جس شخص نے کچھ کھا لیا وہ اب کچھ نہ کھائے اور جس نے نہ کھا یا ہو وہ (روزہ کی نیت کر لے یعنی) روزہ رکھ لے۔ ‘‘
باب۔ روزہ دار کا صبح کو جنابت کی حالت میں اٹھنا 
(۹۳۸)۔ ام المومنین عائشہ صد یقہؓ اور ام سلمہؓ سے روایت ہے کہ کبھی کبھی رسول اللہﷺ کو اس حالت میں صبح ہو جایا کرتی تھی کہ آپﷺ اپنی بیویوں سے جنبی ہوتے تھے پھر غسل فرما لیتے اور روزہ رکھتے تھے۔ 
باب۔ روزہ دار کا (اپنی عورت سے) ملنا 
(۹۳۹)۔ ام المومنین عائشہ صدیقہؓ کہتی ہیں کہ نبیﷺ روزہ کی حا لت میں (اپنی ازواج مطہرات کو) بوسہ دے لیا کرتے تھے اور مباشرت (یعنی گلے لگا) لیا کرتے مگر آپﷺ اپنی خواہش پر تم سے زیادہ قابو رکھتے تھے۔ (ام المومنین عائشہ صدیقہؓ ہی فرماتی ہیں کہ روزہ دار کے لیے عورت کی شرمگاہ حرام ہے۔ یہاں مباشرت سے مراد معانقہ کرنا اور جسم سے جسم ملانا ہے) ۔ 
باب۔ روزہ دار اگر بھول کر کھا پی لے تو روزہ نہیں ٹوٹتا 
(۹۴۰)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’جب کوئی شخص بھول کر کھا پی لے تو وہ اپنا روزہ کو پورا کر لے کیوں کہ یہ تو اللہ نے اس کو کھلا پلا دیا ہے۔ ‘‘
باب۔ جب کوئی شخص رمضان میں جماع کر لے  اور اس کے پاس کچھ نہ ہو پھر اس کو صدقہ ملے تو اسے چاہیے کہ (اسی صدقہ سے) کفارہ دے دے 
(۹۴۱)۔ سیدنا ابو ہریر ہؓ کہتے ہیں کہ (ایک دن) اس حال میں کہ ہم رسول اللہﷺ کے پاس بیٹھے ہوئے تھے، ایک شخص آپﷺ کے پاس آیا اور اس نے عرض کی کہ یا رسول اللہ!میں تو برباد ہو گیا، آپﷺ نے فرمایا :’’کیا ہوا؟ ‘‘اس نے عرض کی کہ میں نے روزہ کی حالت میں اپنی بیوی سے ہم بستری کر لی۔ تو رسول اللہﷺ نے فرمایا :’’کیا تو ایک غلام آزاد کر سکتا ہے؟ ‘‘تو اس نے عرض کی کہ نہیں۔ پھر آپﷺ نے فرمایا :’’کیا تو ساٹھ مسکینوں کو کھا نا کھلا سکتا ہے؟ ‘‘تو اس نے عرض کی کہ نہیں۔ (سیدنا ابو ہریرہؓ) کہتے ہیں کہ پھر نبیﷺ نے توقف کیا۔ ہم اسی حال میں تھے کہ کوئی شخص نبیﷺ کے پاس کھجوروں سے بھرا ہوا خرمے کی چھال کا ایک ٹوکرا لایا۔ آپﷺ نے فرمایا :’’سائل کہاں ہے؟ ‘‘تو اس نے عرض کی حاضر ہوں، آپﷺ نے فرمایا :’’اس ٹوکرے کولے لے اور خیرات کر دے۔ ‘‘اس نے عرض کی کہ یا رسول اللہ ! کیا اپنے سے زیادہ محتاج کو خیر ات کر دوں تو اللہ کی قسم !مدینہ کے دونوں پتھریلے میدانوں کے درمیان کوئی گھر میرے گھر سے زیادہ محتاج نہیں ہے۔ یہ سن کررسول اللہﷺ اتنا ہنسے کہ آپﷺ کے دانت مبارک نظر آنے لگے پھر آپﷺ نے فرمایا : ’’اچھا ! پھر اپنے ہی گھر والوں کو کھلا دے۔ ‘‘
باب۔ روزہ دار کا پچھنے لگوانا اور قے کرنا (کیسا ہے) 
(۹۴۲)۔ سیدنا ابن عباسؓ سے روایت ہے کہ نبیﷺ نے احرام کی حا لت میں بھی پچھنے لگوائے ہیں اور روزے کی حالت میں بھی (پچھنے لگو ائے ہیں) ۔ 
باب۔ سفرمیں روزہ رکھنا اور افطار کرنا (دونوں جائز ہیں؟) 
(۹۴۳)۔ سیدنا عبداللہ بن ابی اوفیؓ کہتے ہیں کہ ہم کسی سفر میں نبیﷺ کے ہمراہ تھے (جب شام ہو گئی) تو آپﷺ نے ایک شخص سے فرمایا۔ :’’اترو اور میرے لیے ستو گھول دو۔ اس نے عرض کی یا رسول اللہ !ابھی آفتاب موجود ہے۔ آپﷺ نے دوبارہ فرمایا :’’اترو اور میرے لیے ستو گھول دو۔ ‘‘اس نے پھر عرض کی یارسول اللہ ! ابھی تو آفتاب موجود ہے۔ چنانچہ آپﷺ نے فرمایا :’’اترو اور میرے لیے ستو گھول دو،‘‘چنانچہ وہ اونٹ سے اترے اور آپﷺ کے لیے ستو گھول دیے پس آپﷺ نے پیے اور اپنے ہاتھ سے اس طرف اشارہ کیا اور فرمایا :’’جب تم رات کو دیکھو کہ اس طرف سے آ گئی تو روزہ دار روزہ افطار کر لے۔ ‘‘
(۹۴۴)۔ ام المومنین عائشہ صدیقہؓ (زوجۂ نبیﷺ) سے روایت ہے کہ حمزہ بن عمر واسلمیؓ نے نبیﷺ سے عرض کی کہ کیا میں سفر میں روزہ رکھوں؟ اور وہ اکثر روزہ رکھا کرتے تھے تو آ پﷺ نے فرمایا :’’اگر چاہو تو روزہ رکھو اور چاہو تو نہ رکھو۔ ‘‘
باب۔ جب رمضان میں کچھ دنوں کے روزے رکھنے کے بعد سفر کرے 
(۹۴۵)۔ سیدنا ابن عباسؓ سے روایت ہے کہ رسول اللہﷺ (ایک مرتبہ) رمضان میں مکہ کی طرف تشریف لے چلے تو آپﷺ نے متواتر روزے رکھے یہاں تک کہ جب مقام ’’کدید ‘‘پر پہنچے تو آپﷺ نے روزہ رکھنا چھو ڑ دیا تو لوگوں نے بھی روزہ رکھنا چھوڑ دیا۔ 
((باب))
(۹۴۶)۔ سیدنا ابو درداءؓ کہتے ہیں کہ ہم گرمی کے موسم میں نبیﷺ کے ہمراہ کسی سفر میں نکلے، ایسی سخت گرمی تھی کہ آدمی شدت گرمی سے اپنے سر پر ہاتھ رکھ لیتا تھا اور کو ئی شخص ہم میں سے روزہ دار نہ تھا سوائے نبیﷺ اور عبداللہ ابن رواحہؓ کے۔ 
نبیﷺ کا اس شخص کے لیے جس پر سایہ کیا گیا تھا یہ فرمانا :’’(اس طرح) سفر میں روزہ رکھنا اچھا نہیں ہے۔ ‘‘
(۹۴۷)۔ سیدنا جابر بن عبداللہؓ کہتے ہیں کہ رسول اللہﷺ کسی سفر (غزوۂ فتح) میں تھے تو آپﷺ نے ایک ہجوم دیکھا اور ایک شخص کو دیکھا کہ اس پر سایہ کیا گیا تھا۔ فرمایا۔ :’’اس کو کیا ہوا؟ ‘‘تو لوگوں نے عرض کی کہ یہ شخص روزہ دار ہے تو آپﷺ نے فرمایا :’’(اس حالت میں) سفر میں روزہ رکھنا اچھا نہیں ہیں ‘‘(کیوں کہ اس مسئلہ میں رکھنے اور نہ رکھنے کا اختیار ہے دیکھئیے حدیث :۹۴۴)
باب۔ صحابۂ کرامؓ حالت سفر میں روزہ رکھنے، نہ رکھنے غرض کسی بات پر تنقید یا ملامت نہ کرتے تھے 
(۹۴۸)۔ سیدنا انس بن مالکؓ کہتے ہیں کہ ہم نبیﷺ کے ہمراہ سفر کیا کرتے تھے تو ہم نے دیکھا کہ روزہ رکھنے والا روزہ نہ رکھنے والے کو برا نہیں سمجھتا تھا اور روزہ نہ رکھنے والا بھی روزہ دار کو برا نہیں سمجھتا تھا۔ 
باب۔ جو شخص فوت ہو جائے اور اس پر روزوں کی قضا واجب ہو تو۔ ۔ ۔؟ 
(۹۴۹)۔ ام المومنین عائشہ صدیقہؓ سے روایت ہے کہ رسول اللہﷺ نے فرمایا :’’جو شخص مر جائے اور اس پر روزوں کی قضا واجب ہو تو اس کا وارث اس کی طرف سے روزے رکھ لے۔ 
(۹۵۰)۔ سیدنا ابن عباسؓ کہتے ہیں کہ ایک شخص نبیﷺ کے پاس آیا اور اس نے عرض کی کہ یا رسول اللہ !میری والدہ فوت ہو گئی ہے اور ان پر ایک مہینے کے روزے باقی ہیں، کیا میں ان کی طرف سے (ان کے) قضا (روزے) رکھ لوں؟ تو آپﷺ نے فرمایا :’’ہاں، اللہ کا قرض ادا کر دینا سب سے زیادہ استحقاق رکھتا ہے۔ ‘‘
باب۔ روزہ دار کو کس وقت افطار کرنا چاہیے؟ 
(۹۵۱)۔ سیدنا ابن ابی اوفیٰ کی حدیث اور نبیﷺ کا ارشاد کہ ’’اترو اور میر ے لیے ستو گھول دو ‘‘گزر چکا ہے (دیکھیے حدیث :۹۴۳)اور اس روایت میں (سیدنا ابن ابی اوفیؓ) کہتے ہیں کہ(رسول اللہﷺ نے فرمایا ہے) :’’جب تم دیکھو کہ اس طرف سے آثار شب نمو دار ہو گئے ہیں تو روزہ افطار کر دو۔ ‘‘اور آپﷺ نے اپنی انگلی سے مشرق کی طرف اشارہ فرمایا۔ 
باب۔ افطار میں جلدی کرنا افضل ہے 
(۹۵۲)۔ سیدنا سہل بن سعدؓ سے روایت ہے کہ رسول اللہﷺ نے فرمایا :’’لوگ ہمیشہ نیکی پر رہیں گے جب تک کہ وہ جلد افطار کرنے میں جلدی کیا کریں گے۔ ‘‘
باب۔ جب کوئی شخص رمضان میں افطار کر لے اسکے بعد آفتاب ظاہر ہو جائے تو اسے کیا کرنا چاہیئے؟ 
(۹۵۳)۔ سیدہ اسماء بنت ابوبکر صدیقؓ کہتی ہیں کہ ہم نے نبیﷺ کے دور میں ایک دفعہ بادل والے دن میں روزہ افطار کر لیا (کیوں کہ وقت کا صحیح اندازہ نہ ہو سکا تھا تو) اس کے بعد آفتاب نکل آیا۔ 
فائدہ : بعد میں قضاء ہو گی یا نہیں، اس میں اسلاف کا اختلاف ہے۔ فتح الباری میں سیدنا عمرؓ کا قول ابن ابی شبیہ کے حوالے سے مروی ہے کہ آپ نے فرمایا تھا :’’ ہم قضاء نہیں کریں گے اور اس نماز پر قیاس کیا جائے کہ صحابہ کرام کو بحالت نماز جب علم ہوا کہ قبلہ تبدیل ہو گیا ہے تو انھوں نے وہ رکعت نہیں لو ٹائی تھی جو پڑھ چکے تھے۔ تو اس سے بھی ترک قضاء والے قول کو تقویت ملتی ہے واللہ ! اعلم بالصواب۔ 
باب۔ بچوں کا روزہ رکھنا 
(۹۵۴)۔ ربیع بنت معوذؓ کہتی ہیں کہ نبیﷺ نے عاشورہ کی صبح کو انصار کی بستیوں میں یہ کہلا بھیجا :’’ جس نے بغیر روزہ کے صبح کی ہو وہ اپنے باقی دن میں کچھ کھائے نہ کچھ پیے۔ اور جس شخص نے روزہ کی حالت میں صبح کی ہو وہ روزہ رکھے۔ ‘‘ ربیعؓ کہتی ہیں کہ اس کے بعد ہم برابر عاشورہ کا روزہ رکھتے اور اپنے بچوں کو بھی رکھواتے اور ان کے لیے روئی کے کھلونے بنا لیا کرتے تھے کہ جب کوئی ان میں سے کھانے کے لیے روتا تو ہم وہی کھلونا اس کو دے دیتے یہاں تک کہ افطار کا وقت آتا۔ 
باب۔ سحری تک کچھ نہ کھانا پینا 
(۹۵۵)۔ سیدنا ابو سعید خدریؓ سے روایت ہے کہ انھوں نے رسول اللہﷺ کو یہ فرماتے ہوئے سنا :۔ ’’ (اے لوگو!) مسلسل (بلا سحری و افطار ی) روزے نہ رکھو اور جو تم میں سے کوئی ایسا کرنا ہی چاہتا ہے تو وہ سحری تک ایسا کر سکتا ہے۔ ‘‘
باب۔ جو شخص مسلسل (بلا سحری و افطاری) زیادہ روزے رکھے اسے تنبیہ کرنا 
(۹۵۶)۔ سیدنا ابو ہریرہؓ کہتے ہیں کہ رسول اللہﷺ نے مسلسل (بلا سحری و افطاری) کے روزوں سے منع فرمایا تو مسلمانوں میں سے ایک شخص نے عرض کی کہ یا رسول اللہ ! آپ تو وصال کرتے ہیں (یعنی طے کے روزے رکھتے ہیں) تو آپﷺ نے فرمایا :’’ تم میں سے کون شخص میرے مثل ہے؟ میں رات کو سوتا ہوں تو میرا پروردگار مجھے کھلا دیتا ہے مگر جب وہ لوگ باز نہ آئے تو آپﷺ نے ان کے ساتھ ایک دن وصال کیا (یعنی کچھ نہ کھایا پیا) دوسرے دن بھی وصال کیا (یعنی کچھ نہ کھایا پیا) کئی دن طے کے روزے رکھے، اس کے بعد (عید کا) چاند نکل آیا۔ آپﷺ نے ان کے نہ ماننے پر بطور خفگی کے فرمایا :’’ اگر ابھی چاند نہ نکلتا تو میں اور زیادہ روزے تم سے رکھواتا۔ ‘‘ اور ایک دوسری روایت میں سیدنا ابوہریرہؓ سے ہی مروی ہے کہ نبیﷺ نے فرمایا :’’ تم اسی قدر عبادت اپنے ذمہ لو جس کی تمہیں طاقت ہو۔ ‘‘
باب۔ اگر کوئی شخص اپنے بھائی کو نفل روزہ توڑنے کے لیے قسم دلائے تو۔ ۔ ۔؟ 
(۹۵۷)۔ سیدنا ابو حجیفہؓ سے روایت ہے کہ نبیﷺ نے سیدنا سلمان اور سیدنا ابو الدداءؓ کے درمیان بھائی چارا کر دیا تھا۔ اس وجہ سے (ایک دن) سلمان، ابو الدرداء(رضی اللہ عنہ) سے ملاقات کو گئے تو انھوں نے ام الدرداء کو بہت خستہ حالت میں پایا اور ان سے کہا کہ تمہارا کیا حال ہے؟ وہ بولیں کہ تمہارے بھائی ابو الدرداء کو اب دنیا کی کچھ ضرورت نہیں رہی۔ اتنے میں ابوالدرداء بھی آ گئے اور انھوں نے سلمان کے لئے کھانا تیار کیا اور (سلمان سے)کہا کہ تم کھاؤ میں تو روزہ دار ہوں سلمان نے جواب دیا کہ میں نہیں کھاؤں گا تاوقتیکہ تم بھی کھاؤ۔ بالآخر ابوالدرداء نے (روزہ توڑ دیا اور سلمان کیسا تھ) کھانا کھایا۔ پھر جب رات ہوئی تو ابو الدرداء نماز پڑھنے کھڑے ہو گئے۔ سلمان نے کہا کہ ابھی سوجاؤ چنانچہ وہ سو گئے پھر تھوڑی دیر کے بعد وہ اٹھنے لگے تو سلمان نے کہا کہ ابھی سو جاؤ۔ پھر جب اخیر رات ہوئی تو سلمان نے کہا کہ اب اٹھو !چنانچہ دونوں نے نماز پڑھی پھر ابوالدرداء سے سلمان نے کہا کہ بے شک تمہارے پروردگار کا بھی تم پر حق ہے، تمہاری جان کا بھی تم پر حق ہے اور تمہاری بیوی کا بھی تم پر حق ہے پس تم ہر صاحب حق کا حق ادا کر و۔ پھر ابو الدرداء نبیﷺ کے پاس آئے اور آپﷺ سے یہ تمام (واقعہ) بیان کیا تو آپﷺ نے فرمایا:’’ سلمان نے سچ کہا۔ ‘‘(رضوان اللہ علیہ اجمعین) 
باب۔ شعبان میں روزے رکھنے کا بیان 
(۹۵۸)۔ ام المومنین عائشہ صدیقہؓ کہتی ہیں کہ نبیﷺ جب نفلی روزے رکھتے تو اس قدر رکھتے تھے کہ ہم خیال کر تے کہ اب آپﷺ روزہ ترک نہ فرمائیں گے اور جب چھوڑتے تو اس قدر چھوڑتے کہ ہم کو خیال ہوتا تھا اب کبھی آپﷺ روزہ نہ رکھیں گے اور میں نے رسول اللہﷺ کو رمضان کے سوا کسی اور مہینہ میں پورے روزے رکھتے نہیں دیکھا اور میں نے آپﷺ کو شعبان سے زیادہ اور کسی مہینہ میں روزہ رکھتے نہیں دیکھا۔ 
(۹۵۹)۔ ام المومنین عائشہ صدیقہؓ سے روایت ہے کہ نبیﷺ شعبان سے بڑھ کر کسی اور مہینہ میں (نفلی) روزے نہ رکھتے تھے بلکہ یوں سمجھیں کہ شعبان تقریباً روزوں میں ہی گزارتے تھے اور مزید کہتی ہیں کہ آپﷺ فرمایا کرتے تھے۔ :’’ اے لوگو! اسی قدر عبادت اپنے ذمہ لو جن کی تم برداشت کر سکو، اس کے لیے کہ اللہ تعالیٰ (ثواب دینے سے) نہیں تھکتا یہاں تک کہ تم عبادت کرنے سے تھک جاؤ اور عمدہ نماز نبیﷺ کے نزدیک وہ تھی جس پر مداومت کی جائے اگر چہ وہ تھوڑی ہی ہو اور جب آپﷺ کو ئی نماز پڑھتے تو اس پر ہمیشگی اختیار کر تے تھے۔ 
باب۔ نبیﷺ کے روزہ رکھنے اور نہ رکھنے کا ذکر 
(۹۶۰)۔ سیدنا انسؓ سے نبیﷺ کے روزے کے بارے میں سوال کیا گیا تو انھوں نے بتایا کہ میں جب چاہتا کہ کسی مہینہ میں آپﷺ کو روزہ رکھتا ہو ادیکھ لوں تو آپﷺ کو روزہ رکھتا ہو ا دیکھ لیتا اور جب آپﷺ کو بغیر روزہ رکھے دیکھنا چاہتا تو بھی دیکھ لیتا اور جب کبھی رات کو نماز پڑھتا ہوا دیکھنا چاہتا تو نماز پڑھتا ہوا دیکھ لیتا اور جب (سوتا ہوا دیکھنا چاہتا تو) سوتا ہوا دیکھ لیتا اور میں نے کسی سمور اور ریشمی کپڑے کو رسول اللہﷺ کے دست مبارک سے زیادہ نرم نہیں دیکھا اور نہ میں نے کبھی مشک عنبر کو رسول اللہﷺ (کے پسینہ) کی خوشبو سے زیادہ خوشبو دار پایا۔ 
(۹۶۱)۔ سیدنا عبداللہ بن عمرو بن العاصﷺ کی حدیث پہلے گزر چکی ہے (دیکھئیے حدیث :۵۹۶)۔ 
باب۔ روزہ رکھنے میں اپنے جسم کے حق کی بھی رعایت کرنا چاہیے 
(۹۶۲)۔ سیدنا انسؓ اس روایت میں کہتے ہیں کہ سیدنا عبداللہ بن عمروؓ جب بوڑھے ہو گئے تو کہا کرتے تھے کہ اے کاش ! میں نے نبیﷺ کی (ہر ماہ میں تین روزے رکھنے کی) اجازت قبول کر لی ہوتی۔ 
باب۔ روزہ رکھنے میں بیوی کے حق کی بھی رعایت کرنا چاہیے 
(۹۶۳)۔ عبداللہ بن عمرو بن العاصؓ سے ایک روایت میں ہے کہ رسول اللہﷺ نے داؤدؑ کے روزہ کا ذکر کیا تو فرمایا :’’ ایک دن روزہ رکھتے اور ایک دن نہ رکھتے اور جب دشمن سے میدان جنگ میں مقابلہ کرتے تو بھاگتے نہ تھے۔ ‘‘ عبداللہؓ نے عرض کی، یا رسول اللہ ! کوئی ہے جو میری طرف سے (بھی داؤدؑ کی) اسی بات (یعنی عمل) کی ذمہ داری قبول کر لے (یعنی میں بھی یہی عمل کروں) تو نبیﷺ نے فرمایا :’’ جو شخص ہمیشہ روزہ رکھے اس نے روزہ ہی نہیں رکھا۔ ‘‘ دو مرتبہ آپﷺ نے یہی فرمایا۔ (عطاء کہتے ہیں کہ پتہ نہیں یہاں صوم دہر کا ذکر کس طرح ہوا البتہ انہیں اتنا یاد تھا کہ آپﷺ نے دو مرتبہ فرمایا) 
باب۔ جب کوئی روزہ دارکسی سے ملنے گیا اور وہاں روزہ نہ توڑا 
(۹۶۴)۔ سیدنا انسؓ کہتے ہیں کہ ایک دن نبیﷺ ام سلیم کے پاس تشریف لائے تو ام سلیم نے آپﷺ کے سامنے کھجور اور گھی رکھ دیا۔ آپﷺ نے فرمایا :’’ گھی واپس ا سکے ڈبے میں اور کھجوریں اس کے برتن میں رکھ دو، اس لیے کہ میں روزہ سے ہوں۔ ‘‘ پھر آپﷺ گھر کے ایک گوشہ میں کھڑے ہو گئے اور آپﷺ نے نفل نماز پڑھی اور ام سلیم کے لیے اور ان کے گھر والوں کے لیے دعا فرمائی۔ ام سلیم نے عرض کی کہ یا رسول اللہ ! آپﷺ نے صرف میرے ہی لیے دعا فرمائی؟ تو آپﷺ نے فرمایا :’’ اور کیا۔ ‘‘ تو ام سلیم نے عرض کی کہ اپنے خادم انس (رضی اللہ عنہ) کے لیے (بھی دعا کیجیے) پس آپﷺ نے دنیا و آخرت کی کوئی بھلائی ایسی نہ چھوڑی جس کی میرے لیے دعا نہ کی ہو، اس طرح کہ :’’ اے اللہ ! اسے مال و اولاد عطا فرما اور اسے برکت عطا فرما دے۔ ‘‘ تو دیکھ لو کہ انصار میں سے میں سے سب زیادہ مالدار ہوں اور مجھ سے میری بیٹی امینہ بیان کرتی تھیں کہ جس وقت حجاج بصرہ آیا تو اس وقت تک ایک سو بیس سے کچھ زیادہ میرے حقیقی بچے دفن ہو چکے تھے۔ 
باب۔ اخیر مہینہ میں روزہ رکھنا (مسنون ہے) 
(۹۶۵)۔ سیدنا عمران بن حصینؓ روایت کرتے ہیں کہ نبیﷺ نے کسی شخص سے پوچھا :’’ اے فلاں کے باپ ! کیا تم نے اس مہینے کے آخر میں روزے نہیں رکھے؟ ‘‘ تو اس نے عرض کی کہ نہیں یا رسول اللہ ! آپﷺ نے فرمایا :’’ جب تم (رمضان کے) روزوں سے فارغ ہو جاؤ تو وہ روزے رکھ لینا۔ ‘‘ دوسری روایت میں ہے کہ نبیﷺ نے فرمایا :’’شعبان کے اخیر میں دو روزے نہیں رکھے؟ ‘‘
باب۔ جمعہ کے دن کا روزہ 
(۹۶۶)۔ سیدنا جابرؓ سے روایت ہے کہ ان سے پوچھا گیا کہ کیا نبیﷺ نے جمعہ کے دن روزہ رکھنے سے منع فرمایا ہے؟ تو انھوں نے جواب دیا کہ ہاں منع فرمایا ہے۔ 
(۹۶۷)۔ ام المومنین جویریہ بنت حارثؓ سے روایت ہے کہ نبیﷺ جمعہ کے دن ان کے ہاں تشریف لائے اور وہ روزہ سے تھیں۔ آپﷺ نے فرمایا :’’ کیا تم نے کل روزہ رکھا تھا؟ ‘‘ انھوں نے عرض کی کہ نہیں۔ پھر آپﷺ نے فرمایا :’’ کیا تم کل روزہ رکھنا چاہتی ہو؟ ‘‘ تو انھوں نے پھر عرض کی کہ نہیں۔ تو آپﷺ نے فرمایا :’’ (اگر نہیں) تو تم (آج بھی) روزہ نہ رکھو یعنی توڑ دو۔ ‘‘
باب۔ کیا روزے کے لیے چند دنوں کی تخصیص کرنا جائز ہے؟ 
(۹۶۸)۔ ام المومنین عائشہ صدیقہؓ سے پوچھا گیا کہ کیا رسول اللہﷺ (عبادت کے لیے) چند دنوں کی تخصیص فرما لیا کرتے تھے؟ تو انھوں نے کہا نہیں، آپﷺ کی عبادت دائمی ہوتی تھی اور تم میں کون شخص اس چیز کی طاقت رکھتا ہے جس کی رسول اللہﷺ طاقت رکھا کرتے تھے۔ 
باب۔ ایام تشریق میں روزہ رکھنا کیسا ہے؟ ۔ 
(۹۶۹)۔ ام المومنین عائشہ صدیقہؓ اور سیدنا عمر عبداللہ بن عمرؓ سے روایت ہے کہ ان دونوں نے کہا کہ ایام تشریق میں روزہ رکھنے کی اجازت نہیں دی گئی مگر اس شخص کو جس کے پاس قربانی ہو۔ 
فائدہ : یعنی جس شخص نے حج تمتع ادا کیا اس پر قربانی واجب ہو جاتی ہے۔ اب اگر وہ کسی شرعی عذر کی بنا پر قربانی نہیں کر پاتا تو اسے دس روزے رکھنا ہو تے ہیں۔ تین ایام حج میں اور سات واپسی پر (سورۃ البقرۃ) تو روایت میں انھیں تین روزوں کی طرف اشارہ کیا گیا ہے۔ 
باب۔ عاشورہ کے دن روزہ رکھنا کیسا ہے؟ 
(۹۷۰)۔ ام المومنین عائشہ صدیقہؓ کہتی ہیں کہ دور جاہلیت میں قریش عاشورہ کے دن روزہ رکھا کرتے تھے اور رسول اللہﷺ بھی اس دن کا روزہ رکھتے تھے پھر جب آپﷺ مدینہ تشریف فرما ہوئے تب بھی آپﷺ نے یہ روزہ رکھا اور لوگوں کو بھی اس کا حکم دیا۔ پھر جب رمضان کے روزے فرض ہوئے تو عاشورے کا روزہ چھوڑ دیا جس کا جی چاہا اس نے عاشور ے کا روزہ رکھا لیا اور جس نے چاہا اس نے نہ رکھا۔ 
(۹۷۱)۔ سیدنا ابن عباسؓ کہتے ہیں کہ جب نبیﷺ مدینہ میں تشریف لائے تو آپﷺ نے یہودیوں کو دیکھا کہ وہ عاشورے کے دن روزہ رکھتے ہیں تو آپﷺ نے ان سے پوچھا کہ :’’ یہ کیا (وجہ ہے کہ تم عاشورے کا روزہ رکھتے ہو؟) ۔ ‘‘ انھوں نے کہا کہ یہ ایک عمدہ دن ہے، یہ وہ دن ہے کہ جس میں اللہ تعالیٰ نے بنی اسرائیل کو ان کے دشمن سے نجات دی تھی لہٰذا موسیٰؑ اس دن روزہ رکھتے تھے۔ تو نبیﷺ نے فرمایا:’’ میں تم سے زیادہ موسیٰؑ کا حق دار ہوں۔ ‘‘ پس آپﷺ نے اس دن کا روزہ رکھا اور اس کے رکھنے کا حکم دیا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



نماز تراویح کے بیان میں 

باب۔ اس شخص کی فضیلت جس نے رمضان کا قیام کیا 
(۹۷۲)۔ ام المومنین عائشہ صدیقہؓ زوجۂ نبیﷺ سے روایت ہے کہ رسول اللہﷺ ایک رات نصف شب کو باہر تشریف لائے اور مسجد میں نماز پڑھی تو کچھ دوسرے لوگوں نے بھی آپﷺ کے پیچھے نماز پڑھی (یہ حدیث کتاب الصلاۃ میں گزر چکی ہے ان دونوں حدیثوں میں کچھ لفظ مختلف ہیں۔ اس لیے احادیث نمبر ۴۲۳،۴۲۴کو بھی ملاحظہ فرمائیں) ۔ اس حدیث کے آخر میں کہتی ہیں کہ پس رسول اللہﷺ کی وفات تک یہی کیفیت رہی۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



شب قدر کا بیان

باب۔ لیلۃ القدر کو رمضان کی آخری سات راتوں میں تلاش کر نا 
(۹۷۳)۔ سیدنا ابن عمرؓ سے روایت ہے کہ نبیﷺ کے اصحاب میں سے کچھ لوگوں کو لیلۃ القدر رمضان کی آخری سات راتوں میں خواب میں دکھائی گئی تو رسول اللہﷺ نے فرمایا :’’ میں دیکھتا ہوں کہ تمہارے خواب آخری سات راتوں پر متفق ہو گئے ہیں پس جو کوئی لیلۃ القدر کا متلاشی ہو تو وہ اس کو آخری سات راتوں میں تلاش کر ے۔ ‘‘
 (۹۷۴)۔ سیدنا ابو سعیدؓ نے کہا کہ ہم نے نبیﷺ کے ہمراہ رمضان کے درمیانی عشرہ میں اعتکاف کیا پھر آپﷺ بیسویں تاریخ کی صبح کو باہر تشریف لائے اور ہم سب سے مخاطب ہو کر فرمایا :’’ مجھے لیلۃ القدر خواب میں دکھائی گئی مگر میں اسے بھول گیا۔ ‘‘ یا یہ فرمایا :’’ بھلا دیا گیا۔ پس اب تم اسے آخری عشرہ کی طاق راتوں میں تلاش کرو اور میں نے (خواب میں) ایسا دیکھا ہے گویا میں کیچڑ میں سجدہ کر رہا ہوں،لہٰذا جس شخص نے رسول اللہﷺ کے ہمراہ اعتکاف کیا ہے وہ (اس آخری عشرہ میں) پھر اعتکاف کرے۔ ‘‘ چنانچہ ہم سب نے اعتکاف کیا اور اس وقت ہم آسمان پر ابر کا نشان بھی نہ دیکھتے تھے کہ یکایک ایک بادل آیا اور برسنے لگا یہاں تک کہ مسجد کی چھت ٹپکنے لگی اور وہ کھجور کی شاخوں سے بنائی گئی تھی اس کے بعد نماز قائم کی گئی تو میں نے رسول اللہﷺ کو کیچڑ پر سجدہ کر تے ہوئے دیکھا، یہاں تک کہ میں نے آپﷺ کی پیشانی پر مٹی کا دھبہ نماز کے بعد بھی دیکھا۔ 
 باب۔ لیلۃ القدر کا آخری دس طاق راتوں میں ڈھونڈنا۔ اس باب میں عبادہ بن صامتؓ کی روایت ہے 
(۹۷۵)۔ سیدنا ابن عباسؓ سے روایت ہے کہ نبیﷺ نے فرمایا :’’ لیلۃ القدر کو رمضان کے آخری عشرہ میں تلاش کرو جب نو، سات، یا پانچ راتیں باقی رہ جائیں،(یعنی اکیسویں، تئیسویں اور پچیسویں رات کو) 
(۹۷۶)۔ سیدنا ابن عباسؓ اسی طرح دوسری ایک روایت میں کہتے ہیں کہ رسول اللہﷺ نے فرمایا :’’ لیلۃ القدر آخری عشرہ میں ہوتی ہے، جب نوراتیں گزر جائیں (یعنی ۲۹ویں) یا سات راتیں باقی رہیں (یعنی ۲۳ویں) ۔ ‘‘ آپﷺ کی مراد شب قدر سے تھی۔ 
باب۔ رمضان کے آخری عشرہ میں زیادہ عبادت کرنا 
(۹۷۷)۔ ام المومنین عائشہ صدیقہؓ کہتی ہیں کہ جب رمضان کا آخری عشرہ آتا تو نبیﷺ عبادت کے لیے کمر بستہ ہو جاتے اور (ان راتوں میں آپﷺ خود بھی) خوب شب بیداری فرماتے اور اپنے گھر والوں کو بھی بیدار رکھتے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



اعتکاف کے بیان میں 

باب۔ (رمضان کے) آخری عشرہ میں اعتکاف کر نا (مسنون ہے) اور اعتکاف سب مسجدوں میں ہو سکتا ہے 
(۹۷۸)۔ ام المومنین عائشہ صدیقہؓ زوجۂ نبیﷺ سے روایت ہے کہ نبیﷺ رمضان کے آخری عشرہ میں برابر اعتکاف کیا کرتے، یہاں تک کہ اللہ تعالیٰ نے آپﷺ کو وفات دی پھر آپﷺ کی ازواج نے آپﷺ کے بعد اعتکاف کیا۔ 
باب۔ معتکف بغیر ضرورت اپنے گھر نہ جائے 
(۹۷۹)۔ ام المومنین عائشہ صدیقہؓ کہتی ہیں کہ بے شک رسول اللہﷺ اپنا سرمیری طرف جھکا دیتے تھے اس حال میں کہ آپ مسجد میں (معتکف) ہوتے تھے پس میں آپﷺ کے کنگھی کر دیتی تھی اور جب آپﷺ معتکف ہوتے تھے تو گھر میں بغیر ضرورت کے تشریف نہ لاتے تھے۔ 
باب۔ (صرف) رات میں اعتکاف کرنا 
(۹۸۰)۔ امیر المومنین سیدنا عمر بن خطابؓ سے روایت ہے کہ انھوں نے نبیﷺ سے پوچھا کہ میں نے زمانۂ جاہلیت میں یہ نذر کی تھی کہ ایک رات کعبہ میں اعتکاف کروں گا (تو آیا اس نذر کو پورا کروں یا نہیں؟) تو آپﷺ نے فرمایا :’’ تم اپنی نذر کو پورا کر و۔ ‘‘
باب۔ مسجد میں خیمے (نصب کرنادرست ہے) 
(۹۸۱)۔ ام المومنین عائشہ صدیقہؓ سے روایت ہے کہ نبیﷺ نے اعتکاف کا ارادہ کیا پھر جب آپﷺ اس مقام پر پہنچے جہاں آپﷺ اعتکاف کرنے کا ارادہ رکھتے تھے تو آپﷺ نے چند خیمے دیکھے۔ ام المومنین عائشہؓ کا خیمہ اور ام المومنین حفصہؓ کا خیمہ اور ام المومنین زینبؓ کا خیمہ تو آپﷺ نے فرمایا :’’ کیا تم اس میں نیکی سمجھتی ہو؟ ‘‘ اس کے بعد آپﷺ واپس ہو گئے اور آپﷺ نے اعتکاف نہیں کیا اور (اس کے عوض) شوال میں دس دن اعتکاف کیا۔ 
باب۔ کیا (یہ جائز ہے کہ) معتکف اپنی ضروریات کے (پورا کر نے کے لیے) لیے مسجد کے دروازے تک نکل آئے 
(۹۸۲)۔ ام المومنین صفیہؓ زوجۂ نبیﷺ کا بیان ہے کہ وہ رسول اللہﷺ کے پاس آپﷺ کے اعتکاف میں آپﷺ کی زیارت کے لیے مسجد میں آئیں، رمضان کے آخری عشرہ میں اور تھوڑی دیر آپﷺ کے پاس بیٹھ کر انھوں نے باتیں کیں، اس کے بعد اٹھ کر جانے لگیں تو رسول اللہﷺ ان کو پہنچانے کے لیے ان کے ساتھ اٹھے یہاں تک کہ جب وہ مسجد کے دروازے پر اور ام المومنین ام سلمہؓ کے دروازہ کے قریب پہنچ گئیں تو انصار کے دو آدمی ادھر سے گزرے انھوں نے رسول اللہﷺ کو سلام کیا تو ان دونوں سے رسول اللہﷺ نے فرمایا :’’ تم دونوں ٹھہر جاؤ ! یہ صفیہ بنت حیی تھیں۔ ‘‘ ان دونوں نے عرض کی کہ سبحان اللہ ! یا رسول اللہ! (کیا ہم آپﷺ کی طرف بد گمانی کر سکتے تھے؟) اور ان دونوں پریہ بات شاق گزری تو نبیﷺ نے فرمایا :’’ شیطان خون کی طرح انسان کے بدن میں گردش کرتا رہتا ہے اور مجھے اندیشہ ہوا کہ مبادہ تمہارے دلوں میں کچھ وسوسہ ڈالے۔ ‘‘
باب۔ رمضان کے درمیانی عشرہ میں اعتکاف کرنا (بھی منقول ہے) 
(۹۸۳)۔ عن أبی ہریرۃ رضی اللہ عنہ قال:کان النبی صلی اللہ علیہ وسلم یعتکف فی کل رمضان عشرۃ أیام، فلما کان العام الذی قبض فیہ اعتکف عشرین یوما.
سیدنا ابوہریرہؓ کہتے ہیں کہ نبیﷺ ہر رمضان میں دس دن اعتکاف کیا کرتے تھے پھر جب وہ سال آیا جس میں آپﷺ کی وفات ہوئی تھی تو آپﷺ نے بیس دن اعتکاف کیا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



خرید و فروخت کے بیان میں 

باب۔ اللہ تعالیٰ کا (سورۂ الجمعہ میں) یہ فرمانا کہ ’’ پھر جب نماز (جمعہ) مکمل ہو جائے تو زمین میں پھیل جاؤ اور۔ ۔ ۔ ‘‘
 (۹۸۴)۔ سیدنا عبدالرحمن بن عوفؓ کہتے ہیں کہ جب ہم مدینہ میں آئے تو رسول اللہﷺ نے میرے اور سعد بن ربیع (رضی اللہ عنہ) کے درمیان بھائی چارہ کرایا، لہٰذا سعد بن ربیع نے (مجھ سے) کہا کہ ’’ میں تمام انصار کی نسبت زیادہ مالدار ہوں (لہٰذا) میں تمہیں اپنا نصف مال دے دوں گا اور تم میری دونوں بیویوں میں سے جس کو پسند کر و، میں اسے تمہارے لیے طلاق دے دوں گا پھر جب وہ عدت پوری کر چکے تو تم اس سے نکاح کر لینا ‘‘(ابراہیم بن عبدالرحمن راوی نے کہا) پس عبدالرحمن (رضی اللہ عنہ) نے جواب دیا کہ مجھے اس کی ضرورت نہیں ہے (تم یہ بتاؤ) یہاں کوئی بازار بھی ہے جس میں تجارت ہوتی ہو؟ جواب دیا کہ ہاں قینقاع نامی ایک بازار ہے (چنانچہ) صبح کو عبدالرحمن اس بازار میں گئے اور وہاں سے کچھ پنیر اور گھی لے آئے (راوی) کہتا ہے پھر تو انھوں نے روزانہ جانا شروع کیا۔ تھوڑے ہی دنوں بعد عبدالرحمنؓ (رسول اللہﷺ کی خدمت میں) آئے تو ان (کے لباس) پر زردی کا نشان تھا۔ رسول اللہﷺ نے ان سے فرمایا :’’ کیا تم نے نکاح کیا ہے؟ ‘‘ عرض کی جی ہاں۔ آپﷺ نے فرمایا :’’ کس سے؟ ‘‘ انھوں نے ایک انصاری خاتون سے تو آپﷺ نے فرمایا :’’ تم نے اس کو کسی قدر مہر دیا؟ ‘‘ انھوں نے عرض کی کہ ایک گٹھلی کے برابر سونا یا یہ کہا کہ ایک سونے کی گٹھلی پھر ان سے نبیﷺ نے فرمایا :’’ ولیمہ کر و اگر چہ ایک بکری کا سہی۔ ‘‘
باب۔ حلال بھی ظاہر ہے اور حرام بھی اور ان دونوں کے درمیان کچھ شبہ کی چیزیں ہیں 
(۹۸۵)۔ سیدنا نعمان بن بشیرؓ کہتے ہیں کہ نبیﷺ نے فرمایا :’’ حلال بھی ظاہر ہے اور حرام بھی ظاہر ہے اور ان کے درمیان شبہ کی چیزیں ہیں تو جس شخص نے اس چیز کو ترک کر دیا جس میں اس کو گناہ کا شبہ ہو تو وہ  اس کو بھی چھوڑ دے گا جو صاف، صریح اور کھلا ہوا گناہ ہو اور جو شخص اس بات پر جرأت کرے گا جس کے گناہ ہونے میں شک ہو تو عنقریب وہ صریح گناہ میں بھی مبتلا ہو جائے گا اور معاصی (یعنی گناہ) اللہ تعالیٰ کی چراگاہیں ہیں جو اس چراگاہ (یعنی گناہ) کے گرد چرے گا تو عنقریب وہ اس چراگاہ میں بھی پہنچ جائے گا۔ ‘‘
باب۔ شبہات (یعنی ملتی جلتی چیزوں) کی تفسیر 
(۹۸۶)۔ ام المومنین عائشہ صدیقہؓ کہتی ہیں کہ عتبہ بن ابی وقاص نے اپنے بھائی (فاتح ایران) سیدنا سعد بن ابی وقاصؓ کو یہ وصیت کی تھی کہ زمعہ کی لونڈی کا لڑکا میرا ہی ہے لہٰذا تم اس کو اپنے قبضہ میں لے لینا۔ ام المومنین عائشہؓ کہتی ہیں کہ پھر جب فتح مکہ کا سال آیا تو سیدنا سعد بن ابی وقاصؓ نے اسے لے لیا اور کہا کہ یہ میرا بھتیجا ہے، مجھے میرے بھائی نے اس کے بارے میں وصیت کی تھی۔ چنانچہ عبد بن زمعہ کھڑے ہو گئے اور انھوں نے کہا کہ یہ میرا بھائی ہے اور میرے باپ کی لونڈی کا بیٹا ہے۔ پھر وہ دونوں نبیﷺ کے پاس آئے تو سیدنا سعد بن ابی وقاصؓ نے کہا یا رسول اللہ  یہ میرا بھتیجا ہے مجھے میرے بھائی نے اس کی بابت وصیت کی تھی (اور) عبد بن زمعہؓ نے کہا کہ میرا بھائی ہے، میرے باپ کی لونڈی کا بیٹا ہے اس کے بستر پر پیدا ہو ا ہے تو نبیﷺ نے ارشاد فرمایا :۔ ’’ اے عبد بن زمعہ ! وہ لڑکا تمہی کو ملے گا۔ ‘‘ اس کے بعد نبیﷺ نے فرمایا :’’ بچہ اسی کا ہوتا ہے جو جائز شوہر یا مالک ہو، جس کے بستر پر وہ پیدا ہو اور زنا کرنے والے کو پتھر ملیں گے۔ ‘‘ اس کے بعد آپﷺ نے ام المومنین سودہ بنت زمعہؓ (اپنی بیوی) سے فرمایا۔ :’’ تم اس سے پردہ کر و۔ ‘‘ کیوں کہ آپﷺ نے (اس بچہ) میں کچھ مشابہت عتبہ کی بھی دیکھی۔ چنانچہ ام المومنین سودہؓ کو اس لڑکے نے نہیں دیکھا یہاں تک کہ وہ اللہ عزوجل سے مل گئیں۔ 
باب۔ بعض لوگوں نے وسوسوں کو شبہات میں شمار نہیں کیا اس کا بیان 
(۹۸۷)۔ ام المومنین عائشہ صدیقہؓ سے روایت ہے کہ کچھ لوگوں نے عرض کی کہ یا رسول اللہ ! ہمارے پاس کچھ آدمی گوشت (بیچنے) لاتے ہیں ہم نہیں جانتے کہ انھوں نے بسم اللہ اس پر پڑھی یا نہیں تو آپﷺ نے فرمایا :’’ تم اس پر بسم اللہ پڑھ کر کھا لیا کرو۔ ‘‘
باب۔ جس نے کچھ پروا نہ کی جہاں سے چاہا مال کما لیا
(۹۸۸)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ لوگوں پر ایک وقت ایساآئے گا کہ آدمی کو اس بات کی کچھ پروا نہ ہو گی کہ حلال طریقہ سے مال حاصل کیا ہے یا حرام طریقہ سے۔‘‘
 باب۔ کپڑے وغیرہ کی تجارت کرنا کیسا ہے؟ 
(۹۸۹)۔ سیدنا براء بن عازب اور زید بن ارقمؓ کہتے ہیں کہ ہم رسول اللہﷺ کے دور میں تجارت کیا کرتے تھے تو ہم نے رسول اللہﷺ سے صرف کے بارے میں دریافت کیا (مثلاً روپیہ روپے کے بدلے بیچنا) تو آپﷺ نے ارشاد فرمایا:’’ اگر ہاتھوں ہاتھ (یعنی نقد) ہو تو جائز ہے اور اگر ادھار ہو تو جائز نہیں۔ ‘‘
 فائدہ : روایت مذکور میں اگرچہ صراحتاً باب کے ساتھ مناسب نہیں تاہم عموماً مباح کا روباروں میں سے ایک کپڑے کا کاروبار بھی ہے اس لیے کپڑے کا ذکر کیا گیا ہے (فتح الباری) مزید یہ کہ بخاری کے بعض نسخوں میں باب (میں ’’وَغَیْرِہ‘‘ یعنی) کپڑے وغیرہ کا ذکر ہے۔ 
باب۔ تجارت کے لیے سفر کرنا کیسا ہے؟ 
(۹۹۰)۔ سیدنا ابو موسیٰ اشعریؓ نے امیر المومنین عمرؓ سے (ملاقات کے لیے) اجازت طلب کی مگر ان کو اجازت نہ ملی (اس وقت) سیدنا عمرؓ (کسی کام میں) مشغول تھے۔ پس ابو موسیٰؓ لو ٹ گئے پھر جب سیدنا عمرؓ فارغ ہوئے تو کہا میں نے عبداللہ بن قیس (ابو موسیٰ اشعریؓ) کی آواز سنی تھی ان کو اجازت دے دو تو لوگوں نے کہا کہ وہ تو واپس چلے گئے تو سیدنا عمرؓ نے ان کو پھر بلوایا (اور پوچھا کہ تم کیوں لوٹ گئے تھے؟) انھوں نے جواب دیا کہ ہمیں اسی بات کا حکم دیا جاتا تھا۔ سیدنا عمرؓ نے فرمایا کہ تم اس پر کوئی گواہ پیش کرو پس وہ انصار کی مجلس میں آئے اور ان سے پوچھا تو انصار نے کہا کہ اس بات کی گواہی تو سیدنا ابو سعید خدریؓ جو ہم سب میں چھوٹے ہیں وہی دے دیں گے چنانچہ وہ انہی کو لے گئے (اور انھوں نے شہادت دی کہ رسول اللہﷺ کا حکم تھا) تو سیدنا عمرؓ نے کہا کہ مجھ پر رسول اللہﷺ کا یہ حکم پوشیدہ رہ گیا تو کیوں کہ میں بازاروں میں تجارت کے لیے سفر کرنے میں مشغول ہو گیا تھا۔ 
باب۔ جس نے رزق میں وسعت کی خواہش کی۔ 
(۹۹۱)۔ سیدنا انس بن مالکؓ کہتے ہیں کہ میں نے رسول اللہﷺ سے سنا، آپﷺ فرماتے تھے :’’ جس شخص کو یہ اچھا معلوم ہو کہ اس کے رزق میں وسعت ہو جائے یا اس کی عمر بڑھ جائے اسے چاہیے کہ اپنے قرابت والوں کے ساتھ نیک سلوک کرے۔ ‘‘ 
 باب۔ نبیﷺ کا ادھار خریدنا ثابت ہے 
(۹۹۲)۔ سیدنا انسؓ سے روایت ہے کہ وہ جو کی روٹی اور چربی، نبیﷺ کے پاس لے کر گئے اور (اس دور میں) نبیﷺ نے اپنی ایک زرہ مدینہ میں ایک یہودی کے پاس گروی رکھ دی تھی اور اپنے گھر والوں کے لیے اس سے کچھ جو خرید لئے تھے (سیدنا انسؓ) کہتے ہیں کہ بے شک میں نے آپﷺ کو یہ فرماتے ہوئے سنا تھا :’’ آل محمد کے پاس شام کو گندم یا کسی اور غلہ کا ایک صاع بھی نہیں رہتا حالانکہ ان کے پاس نو بیویاں ہیں۔ ‘‘
باب۔ آدمی کا خود کمانا اور اپنے ہاتھ سے کام کرنا 
(۹۹۳)۔ سیدنا مقدامؓ نبیﷺ سے روایت کرتے ہیں کہ آپﷺ نے فرمایا :’’ کسی شخص نے اپنے ہاتھ کی کمائی سے زیادہ پاک کھانا نہیں کھایا اور اللہ کے نبی داؤدؑ اپنے ہاتھ کی کمائی سے کھایا کرتے تھے۔ ‘‘
باب۔ خریدو فروخت میں نرمی اور آسانی کرنا بہتر ہے 
(۹۹۴)۔ سیدنا جابر بن عبداللہؓ سے روایت ہے کہ رسول اللہﷺ نے فرمایا :’’ اللہ اس شخص پر رحم کرے جو بیچتے وقت اور خریدتے اور تقاضا کرتے وقت نرمی اور فیاضی سے کام لے۔ ‘‘
باب۔ جس نے مالدار کو قرض ادا کرنے کے لیے مہلت دی 
(۹۹۵)۔ سیدنا حذیفہؓ کہتے ہیں کہ نبیﷺ نے فرمایا :’’ تم سے پہلے لوگوں میں فرشتوں نے ایک شخص کی روح سے ملاقات کی اور کہا کہ کیا تو نے کچھ نیکی کی ہے؟ اس نے کہا کہ (کچھ خاص تو نہیں بس) میں اپنے ملازموں کو یہ حکم دیتا تھا کہ وہ تنگ دست کو ادائے قرض معاف کر دیں اور مالدار سے (تقاضا میں) نرمی اختیار کریں۔ ‘‘ راوی نے بیان کیا کہ آنحضرتﷺ نے فرمایا :’’ چنانچہ انھوں نے بھی اس کو چھوڑدیا۔ ‘‘
باب۔ جب بیچنے والا اور خریدار دونوں صاف صاف بیان کر دیں 
(۹۹۶)۔ سیدنا حکیم بن حزامؓ کہتے ہیں کہ رسول اللہﷺ نے فرمایا :۔ ’’ بیچنے والے اور خریدار دونوں کو اختیار ہے جب تک کہ جدا نہ ہوں ‘‘یا یہ فرمایا ‘‘ یہاں تک کہ علیحدہ ہو جائیں، پس دونوں گروہ سچ بولیں اور عیب و ہنر اس کا ظاہر کر دیں تو انھیں ان کی اس خرید و فروخت میں برکت دی جائے گی اور اگر جھوٹ بولیں گے اور عیب پوشی کریں گے تو ان کی تجارت میں سے برکت ختم کر دی جائے گی۔ ‘‘
باب۔ کھجوروں کی مختلف قسموں کا ایک ہی جگہ ملا کہ بیچنا کیسا ہے؟ 
(۹۹۷)۔ سیدنا ابو سعید خدریؓ کہتے ہیں کہ ہمیں مختلف اقسام کی ملی جلی کھجوریں ملا کرتی تھیں تو ہم ان کے دو صاع ایک صاع (ایک ہی قسم کی اچھی کھجور) کے عوض فروخت کر دیتے تو نبیﷺ نے فرمایا :’’ دو صاع، ایک صاع کے عوض فروخت نہ کرو اور نہ دو درہم ایک درہم کے عوض (کیوں کہ یہ سود ہے) ۔ ‘‘
باب۔ سود کھلانے والے کا گناہ 
(۹۹۸)۔ سیدنا ابو حجیفہؓ کہتے ہیں کہ میں نے اپنے باپ کو دیکھا کہ انھوں نے ایک غلام خریدا جو پچھنے لگاتا تھا پھر اس کے پچھنے لگا نے کے اوزار کو انھوں نے توڑ دیا تو میں نے ان سے (اس کا سبب) پوچھا تو انھوں نے کہا کہ نبیﷺ نے کتے کی قیمت اور خون کی قیمت لینے سے منع فرمایا ہے اور آپﷺ نے داغ لگانے والی اور داغ لگوانے والی (یعنی بازو وغیرہ پر سرمے یا ٹیل کے ساتھ نام لکھنا، لکھوانا یا پھول وغیرہ بنانا، بنوانا) اور سود لینے اور سود دینے سے بھی منع فرمایا ہے اور مصور پر آپﷺ نے لعنت فرمائی ہے۔ 
باب۔ اللہ تعالیٰ کا یہ فرمان کہ ’’ اللہ تعالیٰ صدقات کو بڑھاتا اور سود کو ختم کر تا ہے۔ ‘‘
 (۹۹۹)۔ سیدنا ابوہریرہؓ کہتے ہیں کہ میں نے نبیﷺ کو یہ فرماتے ہوئے سنا :’’ جھوٹی قسم مال کو کھوٹا کر دیتی ہے اور برکت کو مٹا دیتی ہے۔ ‘‘
باب۔ لوہار کے پیشے کا ذکر 
(۱۰۰۰)۔ سیدنا خبابؓ کہتے ہیں کہ میں دور جاہلیت میں لوہار تھا اور عاص بن وائل پر میرا کچھ قرض تھا، میں اس کے تقاضے کے لیے عاص کے پاس آیا کرتا تھا۔ عاص نے (مجھ سے ایک مرتبہ کہا) کہ میں تمہیں نہ دوں گا تاوقتیکہ تم محمدﷺ کی نبوت کا انکار کر جاؤ۔ میں نے کہا اگر اللہ تجھے موت دے اور مرنے کے بعد تو پھر زندہ کیا جائے۔ تب بھی میں محمدﷺ (کی نبوت) کا انکار نہ کروں گا۔ عاص نے کہا کہ پھر تم مجھے چھوڑ دو تاکہ میں مر جاؤں اور پھر زندہ کیا جاؤں کیوں کہ اس وقت مجھے مال بھی ملے گا اولاد بھی ملے گی، میں تمہارا قرض ادا کر دوں گا۔ اس پر (سورۂ مریم : ۷۷، ۷۸کی) یہ آیات نازل ہوئیں :
’’ اے نبی ! کیا تم نے اس شخص کو بھی دیکھا جو ہماری آیتوں کا انکار کرتا ہے اور کہتا ہے کہ بیشک ضرور (اگر میں مرنے کے بعد زندہ کیا جاؤں گا تو) مجھ کو مال اور اولاد ملے گی۔ ‘‘
باب۔ درزی کے پیشہ کا بیان 
(۱۰۰۱)۔ سیدنا انس بن مالکؓ کہتے ہیں کہ ایک درزی نے رسول اللہﷺ کو کھانا کھلانے کے لیے بلایا جو اس نے آپﷺ کے لیے تیار کیا تھا تو میں بھی رسول اللہﷺ کے ہمراہ اس کھانے پر گیا تو رسول اللہﷺ کے سامنے روٹی اور شوربا جس میں ہرا گھیا (لمبا کدو) اور سوکھا ہوا گوشت تھا، رکھ دیا پس میں نے رسول اللہﷺ کو دیکھا تو پیالے میں ادھر ادھر سے کدو کو ڈھونڈتے تھے لہٰذا میں اس دن سے کدو کو اچھا سمجھتا ہوں۔ ‘‘
باب۔ جانوروں اور گدھوں وغیرہ کی خریداری درست ہے 
(۱۰۰۲)۔ سیدنا جابر بن عبداللہؓ کہتے ہیں کہ میں کسی جہاد میں نبیﷺ کے ہمراہ تھا تو میرے اونٹ نے مجھے لے کر چلنے میں سستی کی اور تھک گیا پھر نبیﷺ میرے پاس تشریف لائے اور مجھے پکارا :’’ جابر ! ‘‘ میں نے عرض کی جی۔ فرمایا :’’ تمہارا کیا حال ہے؟ ‘‘ میں نے عرض کی کہ میرا اونٹ چلنے میں سستی کرتا ہے اور تھک گیا ہے، اس سبب سے میں پیچھے رہ گیا ہوں۔ پس آپﷺ اترے اور اسے اپنی لاٹھی سے مارا اس کے بعد مجھ سے فرمایا :’’ اب سوار ہو جاؤ۔ ‘‘ چنانچہ میں سوار ہو گیا (وہ اونٹ اس وقت ایسا تیز ہو گیا کہ) بے شک میں اس کو رسول اللہﷺ (کے برابر ہو جانے) سے روکتا تھا۔ پھر نبیﷺ نے پوچھا :’’ کیا تم نے نکاح کیا ہے؟ ‘‘ میں نے عرض کی جی ہاں۔ فرمایا :’’ کنواری عورت سے نکاح کیا ہے یا شادی شدہ سے؟ ‘‘ میں نے عرض کہ بیاہی سے تو آپﷺ نے فرمایا :’’ کسی نو عمر کنواری سے نکاح کیوں نہیں کیا کہ تم اس سے کھیلتے اور وہ تم سے کھیلتی؟ ‘‘ میں نے عرض کی کہ میری (کچھ کم عمر) بہنیں ہیں لہٰذا میں نے یہ چاہا کہ ایک ایسی عورت سے نکاح کروں جو ان سب کو سمیٹ لے اور ان کے کنگھی کر دیا کرے اور ان کی خبر گیری کرے۔ آپﷺ نے فرمایا :’’ اچھا اب تم اپنی بیوی کے پاس پہنچو گے تو خوب خوب (صحبت کے) مزے اٹھانا۔ ‘‘ پھر آپ نےﷺ نے فرمایا :’’ کیا تم اپنا اونٹ فروخت کر و گے؟ ‘‘ میں نے عرض کہ جی ہاں۔ پس آپﷺ نے وہ اونٹ مجھ سے ایک اوقیہ (سونے یا چاندی) کے عوض خرید لیا۔ اس کے بعد رسول اللہﷺ مجھ سے پہلے پہنچ گئے اور میں صبح کو پہنچا پھر ہم لوگ مسجد کی طرف گئے تو نبیﷺ کو ہم نے مسجد کے دروازے پر پایا۔ آپﷺ نے فرمایا :’’ کیا تم ابھی چلے آ رہے ہو؟ ‘‘ میں نے عرض کہ جی ہاں۔ آپﷺ نے فرمایا :’’ تم اپنا اونٹ چھوڑ دو اور مسجد میں جاؤ اور دو رکعت نماز پڑھو۔ ‘‘چنانچہ میں نے نماز پڑھی، اس کے بعد آپﷺ نے سیدنا بلالؓ کو حکم دیا کہ مجھے ایک اوقیہ (سونا یا چاندی) تول دیں چنانچہ انھوں نے مجھے جھکتا ہوا تول دیا۔ پس میں گھر کی طرف واپس چلا ہی تھا کہ نبیﷺ نے فرمایا :’’ ان کو میرے پاس بلا لاؤ۔ ‘‘ میں نے (اپنے دل میں) کہا کہ اب میرا اونٹ مجھے واپس مل جائے گا حالانکہ مجھے یہ بات بہت ہی ناپسندیدہ معلوم ہوتی تھی، آپﷺ نے فرمایا :’’ تم اپنا اونٹ بھی لے لو اور اس کی قیمت بھی لے لو۔ ‘‘
باب۔ بیمار یا خارشی اونٹوں کو خریدنا درست ہے 
(۱۰۰۳)۔ سیدنا عبداللہ بن عمر بن خطابؓ نے ایک آدمی سے کچھ بیمار ا ونٹ خرید ے۔ اس آدمی کا اس کا روبار میں ایک شراکت دار بھی تھا پس اس آدمی کا وہ شریک سیدنا ابن عمرؓ کے پاس آیا اور بطور معذرت کے کہا کہ میرے شریک نے بیمار اونٹ آپ کے ہاتھ فروخت کر دیے ہیں، اس نے آپ کو پہنچانا نہیں۔ سیدنا ابن عمرؓ نے کہا اچھا تم ان کو واپس لے جاؤ۔ اس کے بعد کہنے لگے کہ انھیں چھوڑ جاؤ، ہم رسول اللہﷺ کے فیصلے پر راضی ہیں کیوں کہ (آپﷺ نے فرمایا ہے) ’’ ایک کا مرض دوسرے کو نہیں لگتا۔ ‘‘
 باب۔ پچھنے لگانے والے کے پیشے کا بیان
(۱۰۰۴)۔ سیدنا انس بن مالکؓ کہتے ہیں کہ ابو طیبہ نے رسول اللہﷺ کو پچھنے لگائے تھے تو آپﷺ نے ان کو ایک صاع کھجوریں دلوا دیں اور اس کے مالک کو حکم دیا تھا کہ ان کے خراج میں تخفیف کر دیں۔ 
 (۱۰۰۵)۔ سیدنا ابن عباسؓ کہتے ہیں کہ رسول اللہﷺ نے (ایک مرتبہ) پچھنے لگوائے اور جس نے آپﷺ کو پچھنے لگائے تھے اس کو اجرت دی اور اگر یہ اجرت حرام ہوتی تو آپﷺ اسے ہر گز نہ دیتے۔ 
باب۔ ان کپڑوں کی تجارت جن کا پہننا مر داور عورت کے لیے ناجائز ہے 
(۱۰۰۶)۔ ام المومنین عائشہ صدیقہؓ سے روایت ہے کہ انھوں نے ایک مسند خریدی جس میں تصویریں تھیں پھر جب اسے رسول اللہﷺ نے دیکھا تو دروازے پر کھڑے ہو گئے گھر کے اندر نہ گئے (تو عائشہؓ کہتی ہیں) جب میں نے آپﷺ کے چہرہ مبارک میں ناراضگی (کی کیفیت) دیکھی تو میں نے کہا یا رسول اللہ ! میں اللہ اور اس کے رسول کے سامنے توبہ کرتی ہوں، میں نے کیا گناہ کیا؟ تو رسول اللہﷺ نے فرمایا۔ :‘‘ یہ مسند کیسی ہے؟ ‘‘ میں نے عرض کی کہ یہ میں نے آپﷺ کے لیے خرید ی ہے تا کہ آپﷺ اس پربیٹھیں اور اس پر تکیہ لگائیں تو رسول اللہﷺ نے فرمایا :’’ ان تصویروں کے بنانے والوں پر قیامت کے روز عذاب کیا جائے گا اور ان سے کہا جائے گا کہ جو صورتیں تم نے بنائی ہیں ان کو زندہ کر و۔ ‘‘مزید آپﷺ نے فرمایا :’’ جس گھر میں تصویریں ہوتی ہیں وہاں فرشتے نہیں جاتے۔ ‘‘
باب۔ اگر کوئی شخص کوئی چیز خرید کر فروخت کرنے والے سے جدا ہو نے سے پہلے ہی کسی اور کو بطور تحفہ دے دے۔ 
(۱۰۰۷)۔ سیدنا ابن عمرؓ کہتے ہیں کہ ہم کسی سفر میں نبیﷺ کے ہمراہ تھے اور میں سیدنا عمرؓ کے ایک تند مزاج اونٹ پر سوار تھا، وہ اونٹ میرے قابو میں نہ آتا تھا اور سب لوگوں سے آگے بڑھ جاتا تھا تو سیدنا عمرؓ سے ڈانٹتے تھے اور پیچھے کر دیتے تھے، پھر وہ آگے بڑھ جاتا تھا اور سیدنا عمرؓ پھر اسے ڈانٹ کر پیچھے کر دیتے تھے تو نبیﷺ نے سیدنا عمرؓ سے فرمایا :’’ تم یہ اونٹ میرے ہاتھ فروخت کر دو۔ ‘‘تو انھوں نے عرض کی کہ یا رسول اللہ ! وہ آپ ہی کا  ہے۔ رسول اللہﷺ نے فرمایا :’’’(یہ نہیں) تم اسے میرے ہاتھ فروخت کر دو۔ ‘‘ چنانچہ انھوں نے وہ اونٹ رسول اللہﷺ کو فروخت کر دیا۔ پھر نبیﷺ نے فرمایا :’’ اے عبداللہ(ابن عمر)! وہ اونٹ تمہارا ہی ہے، تم اس کے ساتھ جو چاہو سو کرو۔ (یعنی ان کو بطور تحفہ دے دیا) ۔ ‘‘
باب۔ مکر و فریب کا خرید و فروخت میں مکروہ ہونا 
(۱۰۰۸)۔ سیدنا ابن عمرؓ سے روایت ہے کہ ایک شخص نے نبیﷺ سے عرض کی کہ مجھے خرید و فروخت میں اکثر نقصان رہتا ہے تو آپﷺ نے فرمایا :’’ جب تم خرید و فروخت کیا کرو تو کہہ دیا کرو کہ (یعنی خریدو فروخت میں) دھو کا یا نقصان نہیں دینا چاہیے۔ ‘‘
باب۔ بازاروں کی نسبت کیا کہا گیا ہے؟ 
(۱۰۰۹)۔ ام المومنین عائشہ صدیقہؓ کہتی ہیں کہ رسول اللہﷺ نے فرمایا :’’ ایک لشکر کعبہ پر چڑھائی کے ارادہ سے آئے گا پھر جب وہ مقام بیداء میں پہنچے گا تو سب لوگ زمین پر دھنس جائیں گے۔ ‘‘(ام المومنین) کہتی ہیں کہ میں نے عرض کی، یا رسول اللہ ! سب لوگ کیوں کر دھنس جائیں گے حالانکہ ان میں ان کے بازار بھی ہو نگے اور بعض لوگ ایسے ہوں گے جو ان میں سے نہ ہوں گے تو آپﷺ نے فرمایا :’’ سب لوگ دھنس جائیں گے مگر ان کا حشر ان کی نیت کے موافق ہو گا۔ ‘‘
 (۱۰۱۰)۔ سیدنا انس بن مالکؓ کہتے ہیں کہ نبیﷺ (ایک دن) بازار میں تھے کہ اتنے میں ایک شخص نے کہا اے ابو لقاسم ! نبیﷺ اس کی طرف دیکھنے لگے، اس نے عرض کی کہ میں نے فلاں شخص کو پکارا ہے (نبیﷺ کو آواز نہیں دی) تو نبیﷺ نے فرمایا :’’ میرا نام رکھ لو مگر میری کنیت نہ رکھو۔ ‘‘
 (۱۰۱۱)۔ سیدنا ابوہریرہؓ کہتے ہیں کہ نبیﷺ دن کے وقت نکلے نہ آپﷺ مجھ سے باتیں کر رہے تھے اور  نہ میں آپﷺ سے باتیں کر رہا تھا، یہاں تک کہ آپﷺ بنی قینقاع کے بازار میں تشریف لے گئے۔ پھر سیدنا فاطمہ الزہرہؓ کے مکان کے صحن میں تشریف فرما ہو گئے اور فرمایا:’’ بچہ کہاں ہے، بچہ کہاں ہے؟ ‘‘ مگر سیدنا فاطمہؓ نے سیدنا حسنؓ کو تھوڑی دیر روکے رکھا۔ میں نے سمجھا کہ وہ انھیں کچھ پہنا رہی ہیں یا غسل کروا رہی ہیں۔ اس کے بعد وہ دوڑتے ہوئے آئے تو نبیﷺ نے انھیں لپٹا لیا اوربوسہ دیا اور دعا فرمائی :’’ اے اللہ ! تو اس سے محبت فرما اور جو اس سے محبت کر ے اس سے بھی محبت فرما۔ ‘‘
(۱۰۱۲)۔ سیدنا ابن عمرؓ سے روایت ہے کہ نبیﷺ کے دو رمیں لوگ اہل قافلہ سے غلہ خرید لیتے تھے پھر نبیﷺ ایک آدمی کو ان کے پاس روانہ کرتے جو ان کو اسی جگہ وہ غلہ فروخت کرنے سے منع کرتا جب تک اس کو جہاں اناج بکتا ہے (یعنی منڈی میں) اٹھا نہ لائیں۔ اور ابن عمرؓ نے یہ بھی کہا کہ نبیﷺ نے اس بات سے منع فرمایا تھا کہ اناج یا غلہ جس وقت خریدا جائے اسی وقت فروخت کر دیا جائے، اس پر قبضہ (اور جگہ تبدیل) کیے بغیر۔ 
باب۔ بازار میں شور کرنے کی کراہت ثابت ہے 
(۱۰۱۳)۔ سیدنا عبداللہ بن عمرو بن عاصؓ سے رسول اللہﷺ کی اس صفت کے بارے میں پوچھا گیا جو تورات میں مذکور ہے تو انہوں نے کہا، اچھا! اللہ کی قسم جو ان کی تعریف قرآن میں ہے اسی قسم کی بعض تعریفیں تو رات میں بھی ہیں (تورات میں اس قسم کا مضمون ہے) :’’ اے نبی ! ہم نے تجھ کو دین حق کا گواہ اور مومنوں کو بشارت دینے والا اور کافروں کو ڈرانے والا اور امیوں کا نگہبان بنا کر بھیجا ہے تو میرا بندہ اور میرا رسول ہے، میں نے تیرا نام متوکل ہے رکھا ہے۔ نہ تو وہ بد خلق ہے اور نہ بازاروں میں شور کر نے والا اور نہ وہ برائی کے بدلہ میں برائی کرتا ہے بلکہ در گزر اور مہربانی کرتا ہے۔ اللہ اسے ہر گز موت نہ دے گا یہاں تک کہ اس کے ذریعہ سے ایک کج مذہب کو سیدھا کر دے اس طرح کو وہ (یقین کے ساتھ) لا الہ الا اللہ کہنے لگیں اور اس (ذات) کے ذریعہ سے اندھی آنکھیں، بہرے کان اور غافل دل کھول دے۔ ‘‘
باب۔ ناپ تول کرنا بیچنے والے اور دینے والے پر ہے 
(۱۰۱۴)۔ سیدنا جابرؓ کہتے ہیں کہ جب (میرے والد) عبداللہ بن حرامؓ شہید ہوئے تو ان پر کچھ قرض تھاچنانچہ میں نے نبیﷺ سے درخواست کی تاکہ وہ کچھ قرضہ معاف کر وا دیں۔ چنانچہ نبیﷺ نے ان لوگوں سے اس بات کی خواہش ظاہر فرمائی مگر انھوں نے منظور نہ کیا تو مجھ سے نبیﷺ نے فرمایا :’’ تم جاؤ اور اپنی کھجوروں کی قسمیں علیحدہ علیحدہ کر لو۔ عجوہ علیحدہ اور عذق زید علیحدہ، اس کے بعد مجھے بلا لینا۔ ‘‘چنانچہ میں نے ایسا ہی کیا اور اس کے بعد نبیﷺ کو بلوا لیا تو آپﷺ تشریف لائے اور کھجوروں کے اوپر یا ان کے درمیان بیٹھ گئے۔ اس کے بعد آپﷺ نے فرمایا :’’ اب تم قرض خواہوں کو ناپ ناپ کر دو۔ ‘‘ چنانچہ میں نے ناپ ناپ کر ان کو دینا شروع کیا یہاں تک کہ جس قدر قرضہ تھا وہ سب میں نے ادا کر دیا اور میری کھجوریں اسی طرح باقی تھیں کہ گویا ان سے کچھ کم ہوئی ہی نہیں۔ 
باب۔ اناج کا ناپ لینا مستحب ہے 
(۱۰۱۵)۔ سیدنا مقدام بن معد یکربؓ نبیﷺ سے روایت کرتے ہیں کہ آپﷺ نے فرمایا :’’ اپنے غلہ کو ناپ لیا کرو تمہارے لیے اس میں برکت ہو گی۔ ‘‘
باب۔ نبیﷺ کے صاع اور مد کی برکت کا بیان 
(۱۰۱۶)۔ سیدنا عبداللہ بن زیدؓ نبیﷺ سے روایت کرتے ہیں کہ آپﷺ نے فرمایا :’’ابراہیمؑ نے مکہ کر حرم قرار دیا تھا اور اس کے لیے برکت کی دعا کی اور میں نے مدینہ کو حرام  قرار  دیا ہے، جس طرح ابراہیمؑ نے مکہ کو حرم قرار دیا تھا اور میں نے مدینہ کے ’’مد ‘‘اور صاع میں برکت کی دعا کی جس طرح ابراہیمؑ نے مکہ کے لیے دعا کی۔ ‘‘
باب۔ غلہ فروخت اور ذخیرہ کرنے کے بارے میں کیا بیان کیا جاتا ہے؟ 
(۱۰۱۷)۔ سیدنا ابن عمرؓ کہتے ہیں کہ جو لوگ نبیﷺ کے دور میں غلہ کو ناپ تول کے بغیر فروخت کرتے تھے، میں نے دیکھا کہ ان کو مارا جاتا تھا اس لیے کہ جب تک وہ اس (غلہ و اناج) کو اپنے گھروں (گوداموں اور دوسرے ٹھکانوں) میں نہ لے جائیں تب تک فروخت نہ کریں۔ 
(۱۰۱۸)۔ سیدنا ابن عباسؓ سے روایت ہے کہ رسول اللہﷺ نے اس  بات سے منع فرمایا ہے کہ کوئی شخص غلہ کی فروخت کرے قبل اس کے کہ اس پر قبضہ کیا ہو (یعنی اس کے اسٹو ر، دکان،گودام وغیرہ میں نہ پہنچ جائے) ۔ ابن عباسؓ سے پو چھا گیا کہ یہ (ممانعت) کس وجہ سے ہے؟ تو انھوں نے جواب  دیا کہ یہ تو روپے کو روپے کے عوض بیچنا ہے کیوں کہ غلہ تو اس وقت نہیں دیا جاتا (جب تک وہ اپنے اسٹور، گودام یا دکان وغیرہ میں نہ آ جائے)۔ 
(۱۰۱۹)۔ امیر المومنین عمر بن خطابؓ نبیﷺ سے خبر دیتے ہوئے کہتے ہیں کہ آپﷺ نے فرمایا :’’سونا، سونے کے عوض، گندم، گندم کے عوض، کھجور، کھجور کے عوض اور جو، جو کے عوض فروخت کرنا سود ہے مگر برابر برابر اور ہاتھوں ہاتھ ہو تو درست ہے۔ (یاد رہے کہ ۲۴قیراط سو نا ۲۲قیراط کے عوض برابر وزن میں فروخت کرنا بھی سود ہے دیکھئیے حدیث :۹۹۷)
باب۔ اپنے مسلمان بھائی کی بیع بیع نہیں کرنا چاہیے اور نہ اپنے بھائی کی قیمت پر قیمت لگانا چاہیے یہاں تک کہ وہ بھائی اسے اجازت دے دے یا اس بیع کو چھوڑ دے 
(۱۰۲۰)۔ سیدنا ابو ہریر ہؓ کہتے ہیں کہ رسول اللہﷺ نے منع فرمایا ہے کہ کوئی شہری کسی بدوی (بیرونی) آدمی کا مال و اسباب فروخت کرے اور مال فروخت کر نے والے کو خر ید نے والے کی قیمت سے زیادہ قیمت بھی نہ بتائے تا کہ وہ فروخت نہ کر ے حالانکہ اسے خود نہیں خریدنا۔ اور کوئی شخص اپنے بھائی کی بیع پر بیع نہ کرے اور اپنے بھائی کی منگنی ہو جانے کے بعد اسی عورت سے اپنی منگنی کا پیغام نہ بھجوائے اور نہ کوئی عورت اپنی (سوتن مسلمان) بہن کو طلاق دلوائے اس نیت سے کہ اس کے منہ کا نوالہ اپنے منہ میں پڑ جائے۔ ‘‘
باب۔ نیلام کی بیع (کا بیان) 
(۱۰۲۱)۔ سیدنا جابر بن عبداللہؓ سے روایت ہے کہ ایک شخص نے اپنے غلام کو اپنے مرنے کے بعد آزاد کرنے کا اعلان کیا مگر وہ خود مفلس ہو گیا اور اسے پیسوں کی ضرورت پیش آئی تونبیﷺ نے اس کا غلام کا ہاتھ پکڑ کر فرمایا : ’’اس غلام کو مجھ سے کون خر ید تا ہے؟ ‘‘چنانچہ نعیم بن عبداللہؓ نے اسے اتنے اتنے داموں میں خرید لیا۔ پھر نبیﷺ نے وہ قیمت اس کے مالک کو دے دی۔ 
باب۔ دھوکے کی بیع اور بیع حبل الحبلہ (حاملہ اونٹنی کے حمل کی بیع) (کا بیان) 
(۱۰۲۲) ۔ سیدنا عبداللہ بن عمرؓ سے روایت ہے کہ نبیﷺ نے بیع حبل الحبلہ سے منع فرمایا ہے یہ بیع دور جاہلیت میں اس طرح رائج تھی کہ ایک شخص ایک اونٹنی خریدتا اور قیمت دینے کی میعاد یہ مقرر کرتا کہ یہ اونٹنی جنے پھر اس کے پیٹ کی اونٹنی بڑی ہو کر جنے (تب قیمت دوں گا) 
باب۔ اونٹنی گائے، بکری یا اور کسی جانور کے تھنوں میں دودھ جمع رکھ کر اس کو فروخت کرنا 
(۱۰۲۳)۔ سیدنا ابو ہریر ہؓ نبیﷺ سے روایت کرتے ہیں کہ آپﷺ نے فرمایا :’’ جو شخص ایسی بکری خریدے جس کے تھن میں دودھ روکا گیا تھا، تو اس نے بکری کا دودھ دوہا۔ اگر تو خوش ہو تو اسے رکھ لے اور اگر ناراض ہو تو (اسے واپس کر دے) اور دودھ کے عوض ایک صاع کھجور دے۔ 
باب۔ زنا کار غلام کی بیع (جائز ہے یا نہیں؟) 
(۱۰۲۴)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’ جب لونڈی زنا کر ے اور اس پر ارتکاب ثابت ہو جائے تو اس کو سزا دینی چاہیے اور صرف ڈانٹنے پر اکتفا نہ کرے۔ اگر وہ پھر زنا کرے تو دوبارہ اس کو سزا دے اور صرف ڈانٹنے پر اکتفا نہ کرے۔ پھر اگر تیسری بار بھی زنا کرے تو اس کو فروخت کر دے اگر چہ بالوں کی ایک رسی کے بدلے ہی سہی۔ 
باب۔ کیا (اگر) کو ئی شہری کسی بیرونی کے لیے بیع کر ے (تو جائز ہے) اور کیا وہ اس کی مدد کرے اور اس کی خیر خواہی کرے تو درست ہے؟ 
(۱۰۲۵)۔ سیدنا ابن عباسؓ کہتے ہیں کہ رسول اللہﷺ نے فرمایا :’’ غلہ لانے والے قافلے کو راستہ ہی میں جا کر نہ ملو بلکہ ان کو بستی میں آنے دو اور کو ئی شہری کسی (بدوی) بیرونی کے لیے بیع نہ کرے۔ ‘‘سیدنا ابن عباسؓ سے پوچھا گیا اس کو مطلب ہے کہ کوئی شہری کسی بیرونی کے لیے بیع نہ کرے؟ تو سیدنا ابن عباسؓ نے بتایا کہ اس کا مطلب یہ ہے کہ اس کا دلال نہ بنے۔ 
باب۔ پہلے سے آگے جا کر غلہ لانے والے قافلے کو ملنے کی ممانعت 
(۱۰۲۶)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’تم میں سے کوئی شخص کسی کی بیع پر بیع نہ کرے اور مال کی تم لوگ پیشوائی نہ کیا کرو حتیٰ کہ وہ بازار میں پہنچ جائے (اور وہاں فروخت ہو) ۔ ‘‘
باب۔ انگور کا انگور کے عوض میں اور اناج کا اناج کے عوض میں فروخت کرنا کیساہے؟ 
(۱۰۲۷)۔ سیدنا عبداللہ بن عمرؓ سے روایت ہے کہ رسول اللہﷺ نے بیع مزابنہ سے منع فرمایا ہے اور مزابنہ یہ ہے کہ سوکھی ہو ئی کھجور کے عوض ناپ کر فروخت کرنا اور تازہ انگور کو خشک انگور کے عوض ناپ کر فروخت کرنا۔ 
باب۔ ’’جَو ‘‘کا ’’جَو ‘‘کے عوض فروخت کرنا کیسا ہے؟ 
(۱۰۲۸)۔ سیدنا مالک بن اوسؓ سے روایت ہے کہ انھیں سواشرفیوں کی ریز گاری کی ضرورت پڑی تو(وہ کہتے ہیں کہ) مجھے سیدنا طلحہ بن عبیداللہ نے بلوایا اور ہم دونوں نے اس معاملہ پر گفتگو کی حتیٰ کہ وہ راضی ہو گئے اور سونے کی اشرفیاں اپنے ہاتھ میں لے کر الٹنے پلٹنے لگے اور اس کے بعد انھوں نے کہا کہ اتنا انتظار کر و کہ (اے مالک بن اوس) تمہیں اللہ کی قسم ! تم طلحہ کو نہ چھوڑنا جب تک کہ ان سے ریز گاری نہ لے لو (کیونکہ) رسول اللہﷺ نے فرمایا :’’سونے کو سونے کے بدلے فروخت کرنا سود ہے مگر اس صورت میں کہ ہاتھوں ہاتھ لین دین ہو۔ ۔ ۔  اور ساری حدیث بیان کی جو کہ پہلے گزر چکی ہے (دیکھئیے حدیث :۹۰۱۹)۔ 
باب۔ سونے کا سو نے کے عوض فروخت کرنا کیسا ہے؟ 
 (۱۰۲۹)۔ سیدنا ابو بکرؓ کہتے ہیں کہ رسول اللہﷺ نے فرمایا :’’سو نے کی سونے کے عوض فروخت نہ کرو مگر ہم وزن (یعنی جتنا سونا دیا اتنا ہی واپس لیا) اور(اسی طرح) چاندی کو چاندی کے عوض فروخت نہ کر و مگر ہم وزن اور سونے کو چاندی اور چاندی کو سونے کے عوض میں جس طرح چاہو خرید و فروخت کر سکتے ہو۔ ‘‘
باب۔ چاندی کو چاندی کے عوض فروخت کرنا کیسا ہے؟ 
(۱۰۳۰)۔ سیدنا ابو سعید خدریؓ کہتے ہے کہ رسول اللہﷺ نے فرمایا :’’سونے کو سونے کے بدلے فروخت نہ کرو مگر ہم وزن ایک طرف زیادہ اور دوسری طرف کم نہ ہو اور چا ندی کو بھی چاندی کے بدلے فروخت نہ کرو مگر ہم وزن، ایک طرف زیادہ اور دوسری طرف کم نہ ہو اور ایک طرف نقد اور دوسری طرف ادھار تو بھی (سونا، چاندی) فروخت نہ کر و۔ 
باب۔ دینا ر، دینار کے عوض ادھار فروخت کرنا کیسا ہے؟ 
(۱۰۳۱)۔ سیدنا ابو بکر سعید خدریؓ کہتے ہیں کہ اشرفی کو اشرفی کے عوض اور درہم کو درہم کے بدلے (برابر برابر فروخت کرنا جائز ہے) ان سے کہا گیا کہ سیدنا ابن عباسؓ تو اس کے قائل نہیں (یعنی وہ تو کمی بیشی میں فروخت کرنے کے بھی قائل ہیں) تو سیدنا ابو سعیدؓ نے کہا کہ میں نے سیدنا ابن عباسؓ سے پوچھا تھا کہ کیا تم نے اس کو نبیﷺ سے سنا ہے یا کتاب اللہ میں دیکھا ہے؟ تو سیدنا ابن عباسؓ نے جو اب دیا کہ میں ان دونوں میں سے کوئی بات نہیں کہتا اور تم نبیﷺ کی حدیث مجھ سے زیادہ جانتے ہو۔ البتہ مجھے تو سیدنا اسامہؓ نے یہ خبر دی ہے کہ نبیﷺ نے فرمایا ہے :’’سود تو ادھار ہی میں ہے۔ ‘‘
باب۔ چاندی کا سونے کے بدلے ادھار فروخت کرنا؟ 
(۱۰۳۲)۔ سیدنا براء بن عازب اور زید بن ارقمؓ سے صرف (یعنی کرنسی کے کاروبار) کے متعلق پوچھا گیا تو ان دونوں میں ہر ایک نے (دوسرے کی نسبت) کہا کہ یہ مجھ سے بہتر ہیں (ان سے دریافت کر لو) اس کے بعد دونوں نے کہا کہ رسول  اللہﷺ نے سونے کو چاندی کے بدلے ادھار فروخت کرنے سے منع فرمایا ہے۔ 
باب۔ بیع مزابنہ کا بیان 
(۱۰۳۳)۔ سیدنا عبداللہ بن عمرؓ سے روایت ہے کہ رسول اللہﷺ نے پھلوں کو فروخت کرنے سے منع فرمایا ہے جب تک کہ ان کے پکنے کی صلاحیت ظاہر نہ ہو جائے اور درخت پر لگی ہوئی کھجور خشک کھجور کے بدلے فروخت نہ کرو۔ پھر کہا کہ مجھے سیدنا زید بن ثابتؓ نے خبر دی کہ نبیﷺ نے اس کے بعد عریہ (درختوں پر لگی کھجوروں) کو تریا خشک کھجور کے بدلے فروخت کرنے کی اجازت دے دی اوراس کے سوا اور کسی صورت میں اجازت نہیں دی۔ (عریہ کا مفہوم یہ ہے کہ کسی درخت کا پھل کسی فقیر کو صدقہ کر دیا جائے پھر باغ میں اس کے آنے سے تکلیف ہو تو اندازہ کر کے اس درخت کا پھل اس سے خرید لیا جائے) 
(۱۰۳۴)۔ سیدنا جابرؓ کہتے ہیں کہ نبیﷺ نے جب تک کہ پھل ان کو فروخت کرنے سے منع فرمایا ہے اور ان کی کوئی قسم بجز درہم و دینار کے اور کسی شے کے عوض فروخت نہ کی جائے مگر صرف عرایا کہ ان کو پھلوں کے عوض بھی فروخت کیا جا نا جائز ہے۔ 
باب۔ ان پھلوں کا جو درختوں پر لگے ہوں سونے یا چاندی یعنی نقد کے عوض فروخت کرنا کیسا ہے؟ 
(۱۰۳۵)۔ سیدنا ابو ہریرہؓ سے روایت ہے کہ نبیﷺ نے عرایا کی بیع کے لیے اجازت دی بشرطیکہ پانچ و سق ہوں یا پانچ وسق سے کم ہوں۔ 
باب۔ پھلوں میں پکنے کی صلاحیت پیدا ہونے سے پہلے فروخت کرنا 
 (۱۰۳۶)۔ سیدنا زید بن ثابتؓ کہتے ہیں کہ رسول اللہﷺ کے عہد میں لوگ پھلوں کو (پکنے سے قبل) فروخت کر دیتے تھے پھر جب خریدنے والے ان پھلوں کو توڑتے اور فروخت کرنے والے اپنی قیمت کا تقاضا کرتے تو خر ید نے والے کہتے کہ پھل کا گھابہ تو کا لا پڑ گیا ہے اور پھل خراب ہو گیا ہے اور دوسری اسی قسم کی خرابیاں بیان کر کے جھگڑا کرتے۔ لہٰذا جب رسول اللہﷺ کے سامنے اس قسم کے مقدمات زیادہ پیش ہوئے تو آپﷺ نے ان جھگڑوں کی وجہ سے مشورہ کے طور پر ان سے فرمایا :’’یا تو (پھلوں کی) بیع موقوف کر دو، اگر نہیں تو اس وقت تک فروخت نہ کرو جب تک کہ پھل کی صلاحیت ظاہر نہ ہو جائے۔ ‘‘
(۱۰۳۷)۔ سیدنا جابر بن عبداللہؓ کہتے ہیں کہ رسول اللہﷺ نے پھلوں کو مشقح ہونے سے پہلے فروخت کرنے سے منع فرمایا ہے پوچھا گیا مشقح کیا ہوتا ہے؟ تو آپ نے جواب دیا :’’ یہاں تک کہ وہ سرخ ہو جائیں یا زردہ ہو جائیں اور کھا نے کے قابل ہو جائیں۔ 
باب۔ جب کو ئی شخص پھلوں کو ان کی صلاحیت ظاہر ہو جانے سے پہلے فروخت کر دے پھر اس پھل پر کوئی آفت آ جائے تو اس کا ذمہ دار فروخت کرنے والا ہو گا 
(۱۰۳۸)۔ سیدنا انس بن مالکؓ سے روایت ہے کہ رسول اللہﷺ نے پھلوں کو ’’زَہو‘‘ ہونے سے پہلے فروخت کرنے سے منع فرمایا:’’ پُوچھا گیا کہ ’’زہو‘‘ کیا ہے فرمایا :’’جب تک کہ وہ سرخ نہ ہو جائیں۔ ’’پھر رسول اللہﷺ  نے فرمایا :’’بتا ؤ  ! اگر اللہ تعالیٰ پھلوں کو ضائع کر دے تو کو ئی شخص تم میں سے اپنے بھائی کا مال کس چیز کے عوض میں لیتا ہے؟ ‘‘
باب۔ اگر کو ئی شخص کچھ ایسی کھجوروں کے عوض میں جو ان سے اچھی ہوں فروخت کرنا چاہے 
(۱۰۳۹)۔ سیدنا ابو سعید خدریؓ اور سیدنا ابو ہریر ہؓ سے روایت ہے کہ رسول اللہﷺ نے ایک شخص کو خیبر پر عامل بنایا تو وہ کچھ ’’جنیب ‘‘(عمدہ قسم کی) کھجوریں آپﷺ کے پاس لایا تو رسول اللہﷺ نے اس سے پوچھا کہ کیا خیبر کی سب کھجوریں ایسی ہی (عمدہ) ہوتی ہیں؟ اس نے عرض کی نہیں واللہ !یا رسول اللہ ! ہم ان کھجوروں کا ایک صاع دوسری کھجوروں کے دو صاع کے عوض میں اور پھر ان کھجوروں کے دو صاع دوسری کھجوروں کے تین صاع کے عوض خریدتے ہیں تو رسول اللہﷺ نے فرمایا :’’اس طرح نہ کیا کرو، تم ان ردی کھجوروں کو درہم کے عوض فروخت کر دو اور پھر درہموں سے عمدہ کھجور خرید لیا کرو۔ ‘‘
باب۔ بیع مخا ضرہ (کچے پن کی حالت میں فصل کو فروخت کرنے) کا بیان 
(۱۰۴۰)۔ سیدنا انس بن مالکؓ سے روایت ہے کہ رسول اللہﷺ نے محاقلہ، مخاضرہ، ملامسہ، منابذہ اور مزابنہ سے منع فرمایا ہے۔ 
فائدہ :گیہوں ابھی کھیت میں ہو اور بالیوں میں اس کا اندازہ کر کے اترے ہوئے گیہوں کے بدلے فروخت کرنا۔ بیع مخا ضرہ : میوہ یا انا ج پکنے سے  پہلے بیچنا، کچے پن کی حا لت میں جب وہ سبز ہو۔  بیع منابذہ: ایک شخص بیچنے کے لیے اپنا کپڑا دوسرے کی طرف جو خریدار ہو تا پھینکتا اور اس سے پہلے کہ وہ اسے الٹے پلٹے یا اس کی طرف دیکھے، صرف پھینک دینے کی وجہ سے وہ بیع لازم سمجھی جاتی۔ بیع ملامسہ :اس کا طریقہ یہ تھا کہ خریدنے والا کپڑے کو بغیر دیکھے صرف اسے چھو دیتا جس سے بیع لازم ہو جاتی۔ بیع مزابنہ : خشک کھجور کی بیع درخت پر لگی تر کھجوروں کے عوض اور خشک انگور کی بیع تازہ انگور کے عوض۔ 
 باب۔ بعض لوگوں نے ہر شہر کے معاملات بیوع اور اجازت اور پیمانے اور وزن میں وہاں کے لوگوں کے عرف اور ان کے طریقہ کا نیز ان کی نیتوں کا ان کے مروجہ دستوروں کے موافق اعتبار کیا ہے 
(۱۰۴۱)۔ ام المومنین عائشہ صدیقہؓ کہتی ہیں کہ رسول اللہﷺ سے سیدنا معاویہؓ کی ماں ہندہ نے یہ عرض کی کہ ابو سفیانؓ ایک بخیل آدمی ہیں لہٰذا کیا مجھ پر گناہ تو نہیں ہو گا اگر میں ان کے مال سے پوشیدہ طور پر کچھ لے لیا کروں تو آپﷺ نے فرمایا :’’تم اور تمہارے بیٹے اس قدر لے لیا کرو جو تمہارے لیے قاعدے کے موافق کافی ہو جائے۔ ‘‘(معروف کی تحدید نہیں کی تاکہ عرف کو عام رکھا جائے اور اس عام تحدید کی بنا پر اس باب کے تحت روایت لائی گئی ہے)۔ 
باب۔ ایک ساجھی اپنا حصہ دوسرے ساجھی کے ہاتھ فروخت کرسکتا ہے 
(۱۰۴۲)۔ سیدنا جا برؓ کہتے ہیں کہ نبیﷺ نے ہر غیر منقسم مال میں شفعہ مقرر فرما دیا ہے لیکن اگر حدود واقع ہو جائیں اور راستہ بدل جائے تو پھر شفعہ نہیں ہے۔ 
باب۔ حربی کا فر سے غلام خرید لینا یا کا فر لونڈی یا غلام کا ہبہ کر دینا یا آزاد کر دینا (درست ہے) 
(۱۰۴۳)۔ سیدنا ابوہریر ہؓ کہتے ہیں کہ نبیﷺ نے فرمایا :’’ابراہیمؑ نے (اپنی بیوی) سارہؓ کے ہمراہ ہجرت فرمائی تو ایک بستی میں پہنچے جہاں ایک بادشاہ تھا بادشاہوں میں سے یا (یہ فرمایا کی) ایک ظالم تھا ظالموں میں سے،چنانچہ اس سے بیان کیا گیا کہ ابراہیمؑ ایک نہایت خو بصورت عورت کیساتھ آئے ہیں۔ پس اس نے ایک آدمی کو بھیجا کہ اے ابراہیم یہ عورت جو تمہارے ہمراہ ہے کون ہے؟ ابراہیمؑ نے جواب میں فرمایا :’’میری بہن ہے (اس فرستا دہ نے کہا اس عورت کو بادشاہ بلاتا ہے)اس کے بعد ابراہیم نے سارہؑ سے فرمایا :’’روئے زمین پر میرے اور تمہارے سوائے کو ئی مو من نہیں ہے پھر ابراہیمؑ نے سارہ کو بادشاہ کے پاس روانہ کر دیا (جب وہ بادشاہ کے پاس پہنچیں) تو بادشاہ ان کی طرف متوجہ ہو ا تو وہ وضو کر کے نماز پڑھنے کھڑی ہو گئیں اور کہنے لگیں کہ اے اللہ اگر میں تجھ پر اور تیرے رسول پر ایمان رکھتی ہوں اور اگر میں نے اپنے شوہر کے سوا باقی سب سے اپنی شرمگاہ کی حفاظت کی ہے تو تو مجھ پر اس کا فر کو مسلط نہ فرمانا یہ دعا مانگتے ہی وہ کا فر ایسا گرا کہ وہ اپنا پاؤں زمین پر رگڑ نے لگا۔ سیدنا ابوہریرہؓ نے کہا کہ سیدہ سارہؑ نے (اس حالت کو دیکھ کر) عرض کی کہ اے اللہ ! اگر یہ مر جائے گا تو لوگ کہیں گے اسی نے بادشاہ کو مار ڈالا ہے۔ پھر اس کی وہ حا لت جاتی رہی۔ وہ دو بار ان کی طرف متوجہ ہو ا مگر وہ اٹھ کر وضو کر کے نماز پڑھنے لگیں اور عرض کی کہ اے اللہ ! اگر میں تجھ پر اور تیرے رسول پر ایمان رکھتی ہوں اور میں نے اپنی شرم گاہ کو اپنے شوہر کے علاوہ اور سب سے بچایا ہے تو مجھ پر اس کا فر کو مسلط نہ کرنا (اس کے بعد) بادشاہ پر پھر غشی طاری ہو گئی یہاں تک کہ اگر یہ مر جائے گا تو لوگ کہیں گے کہ اسی نے بادشاہ کو قتل کیا ہے۔ پھر دوبارہ اس کی وہ حا لت فر و ہو ئی پھر دو سری یا تیسری مرتبہ اس نے لوگوں سے کہا کہ تم میرے پاس عورت لائے ہو یا شیطان؟ اس کو تم ابراہیمؑ کے پاس واپس لے جاؤ اور آجر کو بھی ان کے حوالہ کر دو۔ چنانچہ وہ ابراہیمؑ کے پاس آ گئیں تو ابراہیمؑ سے کہا کہ کیا آپ کو معلوم ہے کہ اللہ تعالیٰ نے اس کا فر کو ذلیل کر دیا اور ایک لونڈی (ہاجرہؑ) کو بھی خدمت کے لیے روانہ کر دیا۔ ‘‘
باب۔ سؤر کو قتل کرنا 
(۱۰۴۴)۔ سیدنا ابو ہریرہؓ کہتے ہیں کہ رسول اللہﷺ نے فرمایا :’’قسم اس کو جس کے ہاتھ میں میری جان ہے کہ عنقریب لو گوں میں عیسیٰ ابن مریمؑ اتریں گے۔ وہ ایک با انصاف حا کم ہوں گے۔ صلیب کو تو ڑ ڈالیں گے اور سور کو قتل کر دیں گر اور جزیہ موقوف کر دیں گے اور مال و دولت کی اتنی ریل پیل ہو گی کہ کو ئی اس کو قبول نہ کرے گا۔ ‘‘
باب۔ ان چیزوں کی تصویروں کو فروخت کرنا جن میں جان نہیں ہے اور اس میں کیا بات مکر وہ ہے؟ 
(۱۰۴۵)۔ سیدنا عبداللہ بن عباسؓ سے روایت ہے کہ ان کے پاس ایک شخص آیا اور اس نے کہا کہ اے ابوالعباس (یہ ان کی کنیت تھی) ! میں ایک ایسا آدمی ہوں کہ میری روزی میرے ہی ہاتھ کے کام پر ہے اور میں یہ تصویریں بنایا کرتا ہوں۔ سیدنا ابن عباسؓ نے کہا کہ میں تجھ سے وہی بیان کروں گا جو میں نے رسول اللہﷺ سے سنا ہے اور وہ یہ کہ نبیﷺ نے فرمایا :’’جو شخص تصویر بنائے گا تو اللہ تعالیٰ اس پر عذاب کرے گا یہاں تک کہ وہ اس میں جان ڈال دے اور وہ اس میں کبھی جان نہیں ڈال سکتا۔ ‘‘یہ سن کر اس شخص نے بہت ٹھنڈے سانس لیے اور وہ اس کا چہرہ زرد ہو گیا۔ سیدنا ابن عباسؓ نے کہا کہ تیری خرابی ہو، اگر تو خو اہ مخواہ اس کام کو کرنا چاہتا ہے تو اس درخت کی یا ان چیزوں کی تصویر جن میں جان نہیں ہوتی بنا لیا کر۔ ‘‘
باب۔ اس شخص کے گناہ کا بیان جو آزاد آدمی کو فروخت کر دے 
(۱۰۴۶)۔ سیدنا ابو ہریر ہؓ نبیﷺ سے روایت کرتے ہیں کہ آپﷺ نے فرمایا :’’تین شخص ایسے ہیں کہ قیامت کے دن میں ان کا دشمن ہوں گا :وہ شخص جو میرا نام لے کر عہد کرے مگر پھر اس کے خلاف کرے (۲) وہ شخص جو کسی آزاد آدمی کو فروخت کر کے اس کی قیمت کھا جائے (۳)وہ شخص جو کسی مزدور کو اجرت پر لے کر اس سے پورا کام کر ائے اور پھر مزدوری نہ دے۔ ‘‘
با ب۔ مردہ جانور اور بتوں کی خرید فروخت کیسی ہے؟ 
(۱۰۴۷)۔ سیدنا جابر بن عبداللہؓ سے روایت ہے کہ انھوں نے فتح مکہ کے سالِ رسول اللہﷺ کو یہ فرماتے ہوئے سنا :’’بے شک اللہ نے اور اس کے رسول اللہﷺ نے شراب، مردہ جانور اور بتوں کو فروخت کرنا حرام کر دیا ہے۔ ‘‘ لوگوں نے عرض کی کہ یا رسول اللہ : مردہ جانور کی چربی کے بارے میں آپ کیا ارشاد فرماتے ہیں۔ اس لیے کہ وہ کشتیوں میں لگائی جاتی ہے اور بھی حرام ہے۔ ‘‘اس کے بعد اس وقت رسول اللہﷺ نے فرمایا :’’ اللہ یہود کو غارت کرے جب اللہ نے چربی ان پر حرام کر دی تو انھوں نے چربی کو پگھلا کر فروخت کیا اور اس کی قیمت کھا گئے۔ ‘‘
باب۔ کتے کی قیمت (وصول کرنا کیسا ہے؟) 
(۱۰۴۸)۔ سیدنا ابو مسعود انصاریؓ سے روایت ہے کہ رسول اللہﷺ نے کتے کی قیمت، زنا کی اجرت اور کہانت کی اجرت لینے سے منع فرمایا ہے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



بیع سلم کے بیان میں 

باب۔ ایک معین پیمانہ میں سلم کرنا کیسا ہے؟ 
(۱۰۴۹)۔ سیدنا ابن عباسؓ کہتے ہیں کہ رسول اللہﷺ مدینہ تشریف لائے اوراس وقت لوگ کھجوروں میں ایک سال اور دو سال کے لیے سلم کیا کرتے تھے تو آپﷺ نے فرمایا :’’جو شخص کھجور میں سلم کرے اس کو چاہیے کہ ایک معین پیمانہ اور معین وزن کے حساب سے کرے۔ دوسری ایک روایت میں ابن عباسؓ سے ہی منقول ہے کہ رسول اللہﷺ نے فرمایا :’’معین پیمانہ میں مدت معین تک کے لیے (سلم) کرے۔ ‘‘(اگر نقد رقم کچھ مدت پہلے ادا کر دی جائے اور جنس (فصل یا کوئی چیز) اس مدت کے بعد حا صل کی جائے تو اس کو ’’سلم ‘‘کہتے ہیں) ۔ 
باب۔ اس شخص سے سلم کرنا جس کے پاس اصل مال نہ ہو 
(۱۰۵۰)۔ سیدنا ابن ابی اوفیؓ کہتے ہیں کہ ہم رسول اللہﷺ کے عہد اور ابو بکر صدیقؓ و عمر فاروقؓ کے دور میں گیہوں، جوار، انگور اور کھجور میں سلم کیا کرتے تھے۔ ‘‘
(۱۰۵۱)۔ سیدنا ابن ابی اوفیؓ کہتے ہیں کہ ہم شام کے کسانوں سے گیہوں اور جو اور زیتون میں ایک معین پیمانہ کے حساب سے ایک معین مدت کے لیے سلم کیا کرتے تھے۔ پوچھا گیا کہ جس کے پاس اصل مال موجود ہوتا تھا اس سے (معاملہ) کرتے تھے تو سیدنا ابن ابی اوفیٰؓ نے جواب دیا کہ ہم ان سے یہ نہیں پوچھتے تھے (کہ تمہارے پاس اصل جنس ہے یا نہیں) ۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


شفعہ کے بیان میں  

باب۔ بیع ہونے سے قبل شفعہ کو شفعہ کا حق رکھنے والے پر پیش کرنا 
(۱۰۵۲)۔ سیدنا ابو رافعؓ نبیﷺ کے غلام سے روایت ہے کہ وہ فاتح ایران سیدنا سعد بن ابی وقاصؓ کے پاس آئے اور انھوں نے کہا کہ اے سعد !مجھ سے میرے وہ دونوں مکان جو آپ کے محلہ میں ہیں خرید لیجئیے۔ سیدنا سعدؓ نے کہا کہ اللہ کی قسم !میں تو انھیں نہیں خریدوں گا۔ اس پر سیدنا مسورؓ (جن کو ابو رافعؓ نے ہی کہا تھا کہ وہ اس معاملے میں میری مدد کریں) نے کہا کہ اللہ کی قسم! وہ تمھیں خریدنا ہو گا۔ تو سعدؓ نے فرمایا کہ اللہ کی قسم میں ! تمھیں چار ہزار درہم سے زیادہ نہیں دوں گا اور وہ بھی قسط وار۔ سیدنا ابو رافعؓ نے کہا کہ مجھے تو پانچ سو اشرفیاں ان دونوں کے عوض ملتی ہیں اور اگر میں نے نبیﷺ کو یہ فرماتے ہوئے نہ سنا ہو تا کہ پڑوسی اپنے قرب کی وجہ سے زیادہ مستحق ہے تو آپ کو چار ہزار درہم میں نہ دیتا کیوں کہ مجھ کو پانچ سو اشرفیاں ان دونوں کے عوض مل رہی ہیں۔ پس وہ دونوں مکان انھوں نے سیدنا سعدؓ کو دے دیے۔ 
باب۔ کون سا پڑوسی شفعہ کا زیادہ حق دار ہے؟ 
(۱۰۵۳)۔ ام المومنین عائشہؓ کہتی ہیں کہ میں نے عرض کی کہ یا رسول اللہ ! میرے دو پڑوسی ہیں،میں ان میں سے پہلے تحفہ تحائف کس کو بھیجا کروں؟ تو آپﷺ نے فرمایا جس کا دروازہ تم سے زیادہ قریب ہو۔ 
فائدہ:شفعہ کہتے ہیں شریک یا ہمسائے کا حصہ، وقت بیع کے اس شریک یا ہمسائے کو جبراً منتقل ہونا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


اجرتوں کے بیان میں 

باب۔ مرد صالح کو مزدوری پر لگانا (جائز ہے) 
(۱۰۵۴)۔ ابوموسیٰ اشعریؓ کہتے ہیں کہ میں نبیﷺ کے پاس حاضر ہوا اور میرے ہمراہ دو اشعری (قبیلے کے) آدمی تھے (انھوں نے نبیﷺ سے کسی عہدہ کی خواہش کی) ۔ میں نے عرض کی کہ مجھے نہیں معلوم تھا کہ یہ کو ئی منصب چاہتے ہیں تو نبیﷺ نے فرمایا :’’ جو کوئی عہدہ مانگے ہم اس کو ہر گز عہد نہیں دیتے۔ (یعنی عامل نہیں بناتے، نوکری نہیں دیتے) ۔ 
 بالعموم عہدہ کی طلب کو اچھا نہیں سمجھا گیا البتہ اس خوف کے پیش نظر کے پیش نظر کہ کوئی نا اہل اس مقام پر آ کر قوم کا نقصان نہ کر دے، اپنے آپ کو خدمت خلق کے جذبے سے پیش کرنا جائز ودرست ہے۔ 
باب۔ چند قیراط کی مزدوری پر بکریاں چرانا 
(۱۰۵۵)۔ سیدنا ابو ہریرہ نبیﷺ سے روایت کرتے ہیں کہ آپﷺ نے فرمایا :’’ اللہ نے کوئی نبی ایسا نہیں بھیجا جس نے بکریاں نہ چرائی ہوں۔ ‘‘تو صحابہؓ نے عرض کی کہ آپﷺ نے (بھی بکریاں چرائی ہیں؟) فرمایا :’’ ہاں ! میں بھی کچھ قیراطوں کے عوض مکہ والوں کی بکریاں چرایا کر تا تھا۔ ‘‘
باب۔ عصر کے وقت سے رات تک کے لیے کسی کو مزدوری پر لگانا 
(۱۰۵۶)۔ سیدنا ابو موسیٰ اشعریؓ نبیﷺ سے روایت کرتے ہیں کہ آپﷺ نے فرمایا :’’ مسلمانوں کی اور یہود و نصاریٰ کی حالت مثل اس شخص کے ہے جس نے کچھ لوگوں کو مزدوری پر لگایا کہ وہ دن پھر رات تک ایک معینہ اجرت کے اوپر اس شخص کا کام کریں۔ چنانچہ ان لوگوں نے دوپہر تک اس کا کام کیا اور کہنے لگے کہ ہمیں تیری مزدوری کی جو تو نے ہمارے لیے مقرر کی تھی کچھ  حاجت نہیں اور جو کام ہم نے کیا وہ بھی رائیگاں ہے۔ اس شخص نے ان سے کہا کہ تم ایسا نہ کرو بلکہ اپنا باقی کام پورا کر و اور اپنی مزدوری پوری لو مگر انھوں نے انکار کیا اور اس شخص نے ان کے بعد دوسرے لوگوں کو اجرت پر لگا لیا کہ تم باقی دن پورا کر دو اور جو کچھ میں نے ان کے لیے مقرر کیا تھا وہ تمہیں ملے گا۔ چنانچہ انھوں نے کام کرنا شروع کیا یہاں تک کہ جب نماز عصر کا وقت آیا تو کہنے لگے کہ ہم نے جو کام کیا وہ بالکل بیکار رہا اور جو مزدوری اس کام کی تو نے مقرر کی تھی وہ تجھی کو مبارک (اب ہم تیرا کام نہ کریں گے) اس شخص نے کہا کہ اپنا باقی کام پورا کر دو اس لیے کہ اب دن تھوڑا ہی باقی رہ گیا ہے مگر ان لوگوں نے انکار کیا پھر اس شخص نے باقی دن میں کام کرانے کے لیے دوسرے لوگوں کو مزدوری پر لگایا۔ انھوں نے باقی دن میں کام کیا یہاں تک کہ آفتاب غروب ہو گیا اور ان لوگوں نے دونوں فریقوں کی پوری مزدوری لے لی پس یہی مثال ہے ان لوگوں کی (بعض مسلمانوں کی) اور اس نور (ہدایت) کی جس کو انھوں نے قبول کیا۔ 
باب۔ ایک مزدور اپنی مزدوری کا پیسہ چھوڑ کر چل دے اور جس نے مزدور لگایا تھا وہ اس پیسے میں محنت کر کے اس کو بڑھائے تو کیا حکم ہے؟ 
(۱۰۵۷)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ تم سے پہلے لوگوں میں تین آدمی (ایک ساتھ کسی کام کے لیے) چلے یہاں تک کہ وہ شب کے وقت ایک غار کے پاس پہنچے اور وہ تینوں اس میں داخل ہو گئے (اتفاقاً) ایک پتھر پہاڑ سے لڑھکا اور اس نے غار کا منہ بند کر دیا تو انھوں نے کہا کہ اس پتھر سے کوئی چیز رہائی نہیں دے سکتی مگر یہ کہ تم اپنے اعمال کے وسیلے سے اللہ تعالیٰ سے دعا کرو۔ پس ان میں سے ایک شخص کہنے لگا کہ ’’ اے اللہ ! میرے ماں باپ بوڑھے تھے اور میں ان سے پہلے نہ تو اپنے بچوں وغیرہ کو دودھ پلاتا تھا اور نہ ہی لونڈی غلاموں کو۔ ایک دن اتفاق سے کسی کام میں مجھ کو دیر ہو گئی یہاں تک کہ جب میں ان کے پاس آیا تو وہ سو گئے تھے لہٰذا میں نے ان کے لیے شام کا دودھ دوہا اور اس کا برتن ہاتھ میں اٹھا لیا مگر میں نے ان کو سوتا ہوا پایا تو مجھے یہ بات گوارا نہ ہوئی کہ میں ان سے پہلے اپنے گھر والوں کو اور لونڈی غلاموں کو کچھ پلاؤں پس میں ٹھہر گیا اور (دودھ کا بھرا ہوا) پیالہ میرے ہاتھ میں تھا اور میں ان کے بیدار ہو نے کا انتظار کرتا رہا یہاں تک کہ صبح ہو گئی پس وہ دونوں بیدار ہوئے اور انھوں نے اپنا شام کا دود ھ اس وقت پیا۔ اے اللہ ! اگر میں نے یہ کام محض تیری رضا مندی حاصل کرنے کے لیے کیا ہو تو اس پتھر کی وجہ سے جس حال میں ہم ہیں، اس کو ہم سے دور کر دے۔ ‘‘ چنانچہ وہ پتھر ہٹ گیا مگر وہ اس سے نکل نہ سکتے تھے۔ ‘‘
 نبیﷺ نے فرمایا :’’ دوسرے شخص نے کہا کہ ’’ اے اللہ ! میرے چچا کی بیٹی تھی جو تمام لوگوں سے مجھے زیادہ محبوب تھی، میں نے اس سے برے کام کی خواہش کی مگر وہ مجھ سے راضی نہ ہوئی یہاں تک کہ ایک سال جب قحط پڑا تو اس کو کچھ ضرورت پیش آئی تو وہ میرے پاس آئی اور میں نے اس کو ایک سو بیس اشرفیاں دیں اس شرط پر دینا منظور کیں کہ وہ مجھے اپنی ذات سے نہ روکے۔ اس نے (اس شرط کو منظور) کیا یہاں تک کہ جب مجھے اس پر قابو ملا تو وہ کہنے لگی کہ میں تیرے لیے اس بات کو جائز نہیں سمجھتی کہ تو مہر (پردۂ بکارت) کو ناحق توڑے پس میں نے یہ سن کر اس کے ساتھ ہم بستری کرنے کو گناہ سمجھا اور اس سے علیحدہ ہو گیا حالانکہ وہ تمام لوگوں سے زیادہ مجھے محبوب تھی اور میں نے جس قدر اشرفیاں اس کو دی تھیں، واپس نہیں لیں۔ اے اللہ ! میں نے یہ کام محض تیری رضا مندی حاصل کرنے کے لیے کیا ہو تو جس مصیبت میں ہم ہیں اس کو ہم سے دور کر دے۔ ‘‘ چنانچہ وہ پتھر کچھ اور ہٹ گیا مگر ابھی وہ اس سے نکل نہیں سکے۔ ‘‘ نبیﷺ نے فرمایا :’’ تیسرے شخص نے کہا کہ :’’ اے اللہ ! میں نے کچھ لوگوں کو مزدوری پر لگایا تھا اور انھیں ان کی مزدوری دے دی تھی سوائے ایک شخص کے کہ اس نے اپنی مزدوری نہیں لی اور چلا گیا تو میں نے اس کی مزدوری کو کاروبار میں لگا دیا یہاں تک کہ بہت مال  اس سے حاصل ہوا پھر وہ ایک لمبے عرصے کے بعد میرے پاس آیا اور کہنے لگا کہ اے اللہ کے بندے ! مجھے میری مزدوری دے دے۔ میں نے اس سے کہا کہ جس قدر اونٹ اور گائے، بکری اور غلام تو دیکھ رہا ہے یہ سب تیری مزدوری کے ہیں۔ اس نے کہا کہ اے اللہ کے بندے ! کیا تو میرے ساتھ مذاق کرتا ہے؟ میں نے کہا کہ میں تیرے ساتھ مذاق نہیں کرتا تو اس نے وہ تمام چیزیں لے لیں اور ان کو ہانک کر لے گیا، ایک چیز بھی اس میں سے نہیں چھوڑی۔ اے اللہ ! اگر میں نے یہ کام محض تیری رضا مندی حاصل کرنے کے لیے کیا ہو تو جس مصیبت میں ہم ہیں اس کو ہم سے دور کر دے۔ ‘‘ چنانچہ وہ پتھر بالکل ہٹ گیا اور وہ اس سے باہر نکل کر چلے گئے۔ ‘‘
باب۔ جھاڑ پھونک کر نے پر جو اجرت دی جائے 
(۱۰۵۸)۔ سیدنا ابو سعید خدریؓ کہتے ہیں کہ نبیﷺ کے کچھ اصحاب کسی سفر میں گئے یہاں تک کہ عرب کے قبیلوں میں سے کسی قبیلہ میں جا کر اترے اور ان سے دعوت (مہمان نوازی) طلب کی مگر انھوں نے ان کی مہمانی کر نے سے انکار کر دیا پھر اس قبیلہ کے سردار کو سانپ نے ڈس لیا تو لوگوں ہر قسم کی تدبیر کی مگر کچھ فائدہ نہ ہوا ہو پھر کسی نے کہا کہ تم ان لوگوں (یعنی صحابہ کرامؓ) کے پاس جاؤ شاید ان میں سے کسی کے پاس کوئی چیز ہو۔ چنانچہ وہ لوگ ان کے پاس آئے اور کہا کہ اے لوگو ! ہمارے سردار کو سانپ نے ڈس لیا ہے ہم نے ہر قسم کی تدبیر کی مگر کچھ فائدہ نہیں ہوتا۔ کیا تم میں سے کسی کے پاس کوئی چیز ہے؟ تو صحابہ (ﷺ) میں سے کسی نے (خود ابو سعیدؓ نے) کہا ہاں ۱ للہ کی قسم میں جھاڑ پھونک کرتا ہوں مگر اللہ کی قسم ہم لوگوں نے تم سے دعوت طلب کی اور تم لوگوں نے ہماری مہمان نوازی نہ کی لہٰذا میں تمہارے لیے جھاڑ پھونک نہ کروں گا یہاں تک کہ تم ہمارے لیے اجرت مقرر کرو۔ چنانچہ ان لوگوں نے کچھ بکریوں پر ان کو رضا مند کر لیا پھر ان میں سے ایک شخص (ابو سعیدؓ) گئے اور ﴿اَلْحَمْدُلِلّٰہِ رَبِّ العَالَمِیْنَ ﴾ پڑھ کر پھونک دیا تو فوراً ہی وہ شخص تندرست ہو گیا،گویا اس کے بندھن کھول دیے گئے اور وہ اٹھ کر چلنے لگا  (ایسا معلوم ہوا کہ) اسے کوئی بیماری نہ تھی۔ (ابو سعیدؓ) کہتے ہیں کہ ان لوگوں نے ان کی وہ اجرت جس پر ان کو راضی کیا تھا دے دی پھر بعض لوگوں نے کہا کہ (اس کو) بانٹ لو مگر جنہوں نے جھاڑ پھونک کی تھی انھوں نے کہا کہ ایسا نہ کرو یہاں تک کہ ہم نبیﷺ کے پاس پہنچ جائیں اور اس واقعہ کا آپﷺ سے ذکر کریں پھر دیکھیں کہ آپﷺ ہمیں کیا حکم دیتے ہیں؟ چنانچہ جب وہ رسول اللہﷺ کے پاس آئے اور آپﷺ سے اس کا ذکر کیا تو آپﷺ نے فرمایا :’’ تم کو کیسے معلوم ہوا کہ سورۂ فاتحہ سے دم کیا جاتا ہے؟ ‘‘ اس کے بعد آپﷺ نے فرمایا :’’ تم نے اچھا کیا (اب جو کچھ ملا ہے اس کو) بانٹ لو اور اپنے ساتھ میرا حصہ بھی لگاؤ۔ ‘‘ پھر نبیﷺ مسکرائے۔ 
باب۔ نر جانور کا مادہ جانور سے ملاپ کرانے کی اجرت یا کر ایہ لینا 
(۱۰۵۹)۔ سیدنا ابن عمرؓ کہتے ہیں کہ نبیﷺ نے نر جانور کا مادہ جانور سے ملاپ کرانے کی اجرت یا کرایہ لینے سے منع فرمایا ہے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



حوالہ کے مسائل کے بیان میں 

باب۔ جب کسی مالدار پر حوالہ کیا جائے تو اس مالدار کو (حوالہ قبول کر لینے کے بعد) واپس کر دینے کا حق نہیں ہے۔ 
(۱۰۶۰)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ مالدار کا ادائے حق (یعنی قرض وغیرہ) میں دیر کرنا ظلم ہے اور جس شخص کو پیچھے لگا دیا جائے کسی مالدار کے (یعنی قرض اس کی طرف منتقل کر دیا جائے) تو اسے چاہیے وہ اسے قبول کر لے یعنی پیچھے لگ جائے۔ ‘‘
باب۔ جب کوئی شخص کسی میت کے ذمہ قرض کو دوسرے (زندہ) کے حوالے کر دے تو جائز ہے 
(۱۰۶۱)۔ سیدنا سلمہ بن اکوعؓ کہتے ہیں کہ (ایک دن) ہم نبیﷺ کے پاس بیٹھے ہوئے تھے کہ ایک جنازہ لایا گیا لوگوں نے عرض کی کہ آپ اس کی نماز جنازہ پڑھا دیں۔ آپﷺ نے فرمایا :’’ کیا اس پر کچھ قرض ہے؟ ‘‘ لوگوں نے عرض کی کہ نہیں تو آپﷺ نے فرمایا :’’ کیا اس نے کچھ مال چھوڑا ہے؟ ‘‘لوگوں نے عرض کی کہ نہیں۔ پھر آپﷺ نے اس کی نماز جنازہ پڑھا دی۔ اس کے بعد ایک دوسرا جنازہ لایا گیا۔ لوگوں نے عرض کی یا رسول اللہﷺ ! اس کی بھی نماز جنازہ پڑھا دیجئیے۔ آپﷺ نے فرمایا :’’ کیا اس پر کچھ قرض ہے؟ ‘‘عرض کی گئی کہ ہاں تین اشرفیاں ہیں۔ پس آپﷺ نے اس کی نماز پڑھا دی۔ پھر تیسرا جنازہ لیا گیا اور لوگوں نے عرض کی کہ اس کی بھی نماز جنازہ پڑھا دیجئیے۔ آپﷺ نے فرمایا :’’ کیا اس نے کچھ مال چھوڑا ہے؟ ‘‘لوگوں نے کہا کہ نہیں۔ آپﷺ نے فرمایا :’’کیا اس پر کچھ قرض ہے؟ ‘‘ لوگوں نے عرض کی کہ ہاں ! تین اشرفیاں قرض ہے۔ آپﷺ نے فرمایا :’’ تم لوگ اپنے دوست کی نماز جنازہ پڑھ لو (میں نہیں پڑھوں گا) ۔ ‘‘ تو سیدنا ابو قتادہؓ نے عرض کی کہ یا رسول اللہ! آپﷺ اس کی نماز پڑھا دیجئیے اس کا قرض میں ادا کروں گا۔ پس آپﷺ نے اس کی نماز جنازہ پڑھا دی۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


کفالت کے مسائل کا بیان 


باب۔ اللہ تعالیٰ کا فرمان ’’ جن سے تم نے قسم کھا کر قول و اقرار کیا ان کا حصہ ان کو دے دو‘‘
(۱۰۶۲)۔ سیدنا انس بن مالکؓ سے پوچھا گیا کہ کیا آپ کو معلوم ہے کہ رسول اللہﷺ نے فرمایا ہے :’’ حلف کی دوستی اسلام میں نہیں ہے؟ ‘‘ تو سیدنا انسؓ نے جواب دیا کہ بے شک نبیﷺ نے قریش اور انصار کے درمیان میرے گھر کے اندر حلف کی دوستی کرائی تھی۔ 
باب۔ جو شخص کسی میت کے قرض کی ضمانت دے تو اب اس کو یہ اختیار نہیں ہے کہ اپنی بات سے پھر جائے 
(۱۰۶۳)۔ سیدنا جابر بن عبداللہؓ کہتے ہیں کہ (ایک مرتبہ مجھ سے) نبیﷺ نے فرمایا :’’ اگر بحرین کا مال آگیا تو میں تمہیں اس قدر (روپیہ) دوں گا مگر بحرین کا مال آنے نہ پایا تھا کہ نبیﷺ کی وفات ہو گئی پھر جب بحرین کا مال آیا تو امیر المومنین ابو بکر صدیقؓ نے اعلان کر و ا دیا کہ جس شخص سے نبیﷺ کا کچھ وعدہ ہو یا آپﷺ پر کسی کا کچھ قرض ہو وہ میرے پاس آئے چنانچہ میں ان کے پاس گیا اور میں نے کہا کہ نبیﷺ نے مجھ سے ایسا فرمایا تھا تو امیر المومنین ابو بکر صدیقؓ نے مجھے ایک مٹھی بھر کر درہم دے دیے۔ میں نے ان کو گنا تو وہ پانچ سو تھے۔ پھر صدیق اکبرؓ نے کہا کہ اس کا دو گنا اور لے لو۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


وکالت کے بیان میں 

باب۔ ایک شریک کا دوسرے شریک کے لیے تقسیم وغیرہ میں وکیل ہو جانا 
(۱۰۶۴)۔ سیدنا عقبہ بن عامرؓ سے روایت ہے کہ نبیﷺ نے انھیں کچھ بکریاں دیں تا کہ وہ صحابہؓ میں تقسیم کر دیں تو (تقسیم کے بعد) بکری کا ایک بچہ باقی رہ گیا۔ انھوں نے نبیﷺ سے اس کا ذکر کیا تو آپﷺ نے فرمایا :’’ اس کی قربانی تم کر لو۔ ‘‘(وکیل کا مطلب نائب یا قائم مقام) ۔ 
 جب چرواہا یا وکیل کسی بکری کو دیکھے کہ مر رہی ہے یا دیگر کسی چیز کو دیکھے کہ وہ خراب ہو رہی ہے تو کیا جائز ہے کہ بکری کو ذبح کر دے اور جس چیز کے خراب ہو جانے کا خوف ہے اس کو درست کر دے؟ 
(۱۰۶۵)۔  سیدنا کعب بن مالکؓ سے روایت ہے کہ ان کے پاس کچھ بکریاں تھیں جو سلع (نامی پہاڑ) پر چرا کر تی تھیں تو ہماری ایک لونڈی نے ہماری کسی بکری کو مرتے ہوئے دیکھا تو اس نے ایک پتھر کو توڑ کراس بکری کو اس پتھر سے ذبح کر دیا تو سیدنا کعبؓ نے کہا کہ اس کو نہ کھاؤ جب تک میں نبیﷺ سے نہ پوچھ لوں یا (یہ کہا کہ) نبیﷺ کے پاس کوئی آدمی بھیجا ہے کہ (اس بارے میں) پوچھ کر آئے چنانچہ اس نے خود نبیﷺ سے اس کی بابت دریافت کیا یا کوئی قاصد بھیجا تو آپﷺ نے اس کے کھانے کا حکم فرما دیا۔ 
باب۔ قرض کے ادا کر نے میں وکیل کرنا جائز ہے 
(۱۰۶۶)۔ سیدنا ابو ہریرہؓ کہتے ہیں کہ نبیﷺ کے پاس ایک شخص اپنے اونٹ کا تقاضا کرنے آیا اور اس نے آپﷺ سے سخت کلامی کی تو صحابہ کرامؓ نے اس کو مارنے کا ارادہ کیا مگر رسول اللہﷺ نے فرمایا :’’ اسے چھوڑ دو کیوں کہ صاحب حق کی گفتگو ایسی ہی ہوتی ہے۔ ‘‘ اس کے بعد آپﷺ نے فرمایا :’’ اسے اسی عمر کا اونٹ دے دو جس عمر کا اس کا اونٹ تھا۔ لوگوں نے عرض کی کہ اس عمر کا تو نہیں اس سے بہتر ہے تو آپﷺ نے فرمایا :’’ اس کو وہی دے دو، اس لیے کہ تم میں اچھا شخص وہ ہے جو قرض کو اچھے طور پر ادا کرے۔ ‘‘
باب۔ اگر کسی وکیل کو یا کسی قوم کے حق شفعہ رکھنے والے کو کوئی چیز دے دے تو جائز ہے 
(۱۰۶۷)۔ سیدنا مسور بن مخرمہؓ سے روایت ہے کہ رسول اللہﷺ کے پاس جب قبیلہ ہوازن کے لوگ مسلمان ہو کر آئے تو آپﷺ کھڑے ہو گئے۔ انھوں نے آپﷺ سے درخواست کی کہ ان کے مال اور قیدی انھیں واپس کر دیں تو رسول اللہﷺ نے فرمایا :’’ مجھے وہ بات پسند ہے جو سچی ہو، پس تم لوگ ایک بات اختیار کر لو یا قیدیوں کو واپس لے لو یا مال کو اور میں نے تو تمہارے انتظار میں مال غنیمت کی تقسیم دیر سے کی مگر تم اس وقت تک نہ آئے (جب آپﷺ طائف سے لوٹے تو دس روز سے بھی کچھ زیادہ دن تک ان کا انتظار کیا) پس انھیں معلوم ہو گیا کہ رسول اللہﷺ انھیں صرف ایک ہی چیز واپس دیں گے تو انھوں نے کہا کہ ہم اپنے قیدیوں کو واپس لیتے ہیں۔ چنانچہ رسول اللہﷺ مسلمانوں کی جماعت میں کھڑے ہو گئے اور اللہ تعالیٰ کی تعریف کی جس طرح اسے سزا وار ہے اس کے بعد فرمایا :’’ اما بعد ! تمہارے یہ بھائی ہمارے پاس توبہ کر کے آئے ہیں اور میں یہ مناسب سمجھتا ہوں کہ ان کے قیدی انہیں واپس دے دوں،لہٰذا جو خوشی سے دینا چاہے وہ خوشی سے دے دے اور جو اپنا حصہ قائم رکھنا چاہے اس طرح کہ اب جو پہلی فتح، اللہ ہم کو دے گا اس میں سے اس کا بدلہ لے لے تو وہ اسی شرط پر دے دے۔ ‘‘لوگوں نے عرض کی کہ یا رسول اللہ ! ہم بلا معاوضہ اس کو منظور کرتے ہیں تو رسول اللہﷺ نے فرمایا :’’ میں نہیں جانتا کہ تم میں سے کس نے منظور کیا اور کس نے نامنظور کیا، لہٰذا تم لوگ لو ٹ جاؤ اور تمہارے سر دار تمہارا پیغام میرے پاس لائیں۔ ‘‘ پس سب لوگ واپس ہو گئے اور ان سے ان کے سرداروں نے گفتگو کی۔ اس کے بعد وہ رسول اللہﷺ کے پاس آئے اور آپﷺ سے بیان کیا کہ سب لوگ خوشی سے منظور کرتے ہیں۔ 
باب۔ جب کسی شخص کو وکیل کرے اور وکیل کسی بات کو چھوڑ دے اور موکل اس کو منظور کر ے تو یہ جائز ہے 
(۱۰۶۸)۔ سیدنا ابوہریرہؓ کہتے ہیں کہ رسول اللہﷺ نے مجھے صدقۂ رمضان کی حفاظت کا حکم دیا تو ایک آنے والا میرے پاس آیا اور وہ اس میں سے مٹھی بھر بھر کر لینے لگا تو میں نے اس کو پکڑ لیا اور کہا کہ واللہ ! میں تجھے رسول اللہﷺ کے پاس لے چلوں گا۔ اس نے کہا مجھے چھوڑ دو کیوں کہ میں محتاج ہوں اور مجھ پر میری اولاد کا بڑا بار ہے اور مجھے سخت ضرورت ہے چنانچہ میں نے اس کو چھوڑ دیا پھر صبح ہوئی تو نبیﷺ نے فرمایا :’’ اے ابوہریرہؓ ! تمہارے قیدی نے آج رات کو کیا کیا؟ ‘‘ میں نے عرض کی یا رسول اللہ ! اس نے سخت ضرورت بیان کی اور اولاد کا ذکر کیا تو میں نے اس پر ترس کھا کر چھوڑ دیا۔ آپﷺ نے فرمایا :’’ آگاہ رہو، اس نے تم سے جھوٹ بولا ہے اور وہ پھر آئے گا۔ ‘‘ تو میں نے رسول اللہﷺ کے فرمانے سے کہ وہ پھر آئے گا یقین کر لیا کہ وہ پھر آئے گا چنانچہ میں اس کا منتظر رہا وہ پھر آیا اور غلہ سے مٹھیاں بھر نے لگا۔ میں نے اس کو پکڑ لیا اور کہا کہ میں تجھے ضرور رسول اللہﷺ کے پاس لے کر چلوں گا وہ کہنے لگا کہ مجھے چھوڑ دو کیوں کہ میں محتاج ہوں اور مجھ پر میری اولاد کا بڑا بار ہے، آئندہ میں کبھی نہ آؤں گا۔ میں نے اس پر رحم کھایا اور اسے چھوڑ دیا۔ صبح ہوئی تو رسول اللہﷺ نے مجھ سے فرمایا :’’ اے ابوہریرہؓ! تمہارے قیدی نے کیا کیا؟ ‘‘ میں نے عرض کی کہ ’’ یا رسول اللہ! اس نے سخت ضرورت بیان کی اور اولاد کا ذکر کیا لہٰذا میں نے اس پر رحم کھا کر چھوڑ دیا۔ ‘‘ آپﷺ نے فرمایا :’’ ہوشیار ہو ! اس نے تم سے جھوٹ بولا ہے اور وہ پھر آئے گا۔ ‘‘ میں نے تیسری رات کو اس کا انتظار کیا وہ اپنے وقت پر آیا اور غلہ میں سے مٹھیاں بھر نے لگا۔ میں نے اس کو پکڑ لیا اور کہا کہ ’’ اب تو میں تجھے ضرور رسول اللہﷺ کے پاس لے چلوں گا کیوں کہ یہ تیسری بار ہے کہ تو کہتا ہے کہ میں اب نہ آؤں گا اور پھر بھی آتا ہے۔ ‘‘ اس نے کہا ’’ مجھے چھوڑ دو میں تمہیں چند کلمات ایسے تعلیم کروں گا جن سے اللہ تمہیں فائدہ دے گا۔ ‘‘ میں نے کہا ’’ وہ کیا؟ ‘‘ کہنے لگا کہ ’’ جب تم اپنے بچھونے پر (سونے کے لیے) جاؤ تو آیۃ الکرسی پڑھ لو ﴿اَﷲُلاَ الٰہَ الاَّ ھُوَ الْحَیُّ الْقَیُّوْمُ﴾ مکمل آیت تک، پس اللہ تعالیٰ کی طرف سے  ایک نگہبان تمہارے پاس برابر رہے گا اور صبح تک شیطان تمہارے قریب نہ آئے گا۔ ‘‘میں نے اس کو چھوڑ دیا۔ پھر صبح ہوئی تو رسول اللہﷺ نے مجھ سے فرمایا :’’ تمہارے قیدی نے گزشتہ شب کو کیا کیا؟ ‘‘ میں نے عرض کی ’’ یا رسول اللہ! اس نے کہا کہ میں تمہیں چند کلمات ایسے تعلیم کرتا ہوں کہ اللہ ان سے تم کو نفع دے گا تو میں نے اس کو چھوڑ دیا۔ ‘‘ آپﷺ نے فرمایا :’’ وہ کلمات کیا ہیں؟ ‘‘ میں نے عرض کی اس نے مجھ سے کہا کہ’’ جب تم اپنے بستر پر (سونے کے لیے) جاؤ تو تم آیۃ الکرسی شروع سے آخر تک پڑھ لیا کرو ﴿اَﷲُ لاَ الٰہَ الاَّ الْحَیُّ الْقَیُّوْمُ﴾ اور اس نے مجھ سے کہا کہ (اس کے پڑھ لینے سے) صبح تک اللہ کی طرف سے ایک نگہبان تمہارے پاس رہے گا اور شیطان تمہارے پاس نہ آئے گا ‘‘(کیوں کہ صحابہ نیکی پر بڑے حریص تھے) تو نبیﷺ نے فرمایا :’’ خبر دار رہو ! اس نے اس مرتبہ تم سے سچ کہا حالانکہ وہ بہت جھوٹا ہے،اے ابو ہریرہؓ ! تم جانتے ہو کہ تین دن تک تم نے کس سے باتیں کیں؟ ‘‘ میں نے عرض کی کہ ’’ نہیں ‘‘ تو فرمایا :’’ وہ شیطان تھا۔ ‘‘
باب۔ اگر وکیل کسی خراب چیز کو اس کی خرابی بتائے بغیر فروخت کر دے تو اس کی بیع مقبول نہ ہو گی 
(۱۰۶۹)۔ سیدنا ابوسعید خدریؓ کہتے ہیں کہ سیدنا بلالؓ نبیﷺ کے پا س’’ برنی ‘‘ قسم کی اچھی کھجور لائے تو نبیﷺ نے ان سے پوچھا :’’ یہ کہاں سے لائے؟ ‘‘انھوں نے کہا کہ ہمارے پاس کچھ خراب کھجوریں تھیں، ہم نے اس کے دو صاع کے عوض اس کھجور کا ایک صاع لیا ہے تا کہ ہم نبیﷺ کو کھلائیں۔ نبیﷺ نے یہ سن کر فرمایا :’’ تو بہ ! توبہ ! یہ تو بالکل سود ہے، ایسا نہ کیا کرو بلکہ جب تم (عمدہ کھجور) خریدنا چاہو تو (گھٹیا کھجور) کسی اور چیز کے عوض فروخت کر دو، پھر اس چیز کے عوض (عمدہ کھجور) خرید لو۔ ‘‘ (یہی حدیث ایک دوسری سند کے ساتھ صحیح مسلم میں ہے جس میں فَردَّہُ کہ ’’ اسے واپس کر دو ‘‘ کے الفاظ ہیں) ۔ 
باب۔ حدود میں کس کو وکیل کرنا درست ہے 
(۱۰۷۰)۔ سیدنا عقبہ بن حارثؓ کہتے ہیں کہ نعیمان یا ابن نعیمان شراب پیے ہوئے رسول اللہﷺ کے پاس لائے گئے تو آپﷺ نے تمام لوگوں کو جو اس وقت گھر میں موجود تھے، یہ حکم دیا کہ ان کو ماریں۔ سیدنا عقبہ بن حارثؓ کہتے ہیں کہ میں بھی ان لوگوں میں تھا جنہوں نے ان کو مارا اور ہم نے ان کو جوتیوں سے اور چھڑیوں سے مارا تھا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


کاشتکاری کا بیان 


باب۔ کاشت (کھیتی باڑی) کرنے اور درخت لگانے کی فضیلت کا بیان 
(۱۰۷۱)۔ انس بن مالکؓ کہتے ہیں کہ نبیﷺ نے فرمایا :’’ جب کوئی مسلمان کوئی درخت لگاتا ہے یا کوئی کاشت کرتا ہے اور اس میں سے پرندہ یا انسان یا کوئی چوپایہ کھاتا ہے تو اس (کاشتکار) کے لیے اس میں صدقہ دینے کے برابر ثواب ہوتا ہے۔ 
باب۔ زرعی آلات میں بہت زیادہ مشغول رہنے اور جائز حدود سے تجاوز کر نے کا برا انجام 
(۱۰۷۲)۔ سیدنا ابو امامہ الباہلیؓ سے روایت ہے کہ انھوں نے ایک ہل کا پھال اور کھیتی باڑ ی کرنے کا ایک آلہ دیکھا تو کہا میں نے رسول اللہﷺ کو یہ فرماتے ہوئے سنا ہے :’’ یہ آلہ کسی قوم کے گھر میں داخل نہیں ہوتا مگر اللہ تعالیٰ اس کو ذلیل و خوار کر دیتا ہے۔ ‘‘
باب۔ کھیتی (کی حفاظت) کے لیے کتے کا رکھنا (کیسا ہے؟) 
(۱۰۷۳)۔  سیدنا ابوہریرہؓ کہتے ہیں کہ نبیﷺ نے فرمایا :’’ جو شخص کتا پالتا ہے تو ہر روز اس کی نیکی سے ایک قیراط کم ہوتا رہتا ہے سوائے اس کتے کے جو کھیتی یا جانوروں (کی حفاظت) کے لیے رکھا جائے۔ ‘‘
 (۱۰۷۴)۔ سیدنا ابوہریرہؓ سے ہی ایک روایت میں ہے کہ رسول اللہﷺ نے فرمایا :’’ سوائے بکریوں یا کھیتی یا شکار کے (محافظ) کتے کے۔ ‘‘
 (۱۰۷۵)۔ سیدنا ابوہریرہؓ سے ہی ایک دوسری روایت میں یوں منقول ہے :’’ سوائے شکار اور مویشیوں کے (محافظ) کتے کے۔ ‘‘
باب۔ بیل کو کاشت کے کام میں لانا (کیسا ہے؟) 
(۱۰۷۶)۔ سیدنا ابو ہریرہؓ ہی نبیﷺ سے روایت کرتے ہیں کہ آپﷺ نے فرمایا  :’’اس حا لت میں کہ ایک شخص بیل پر سوار تھا وہ بیل اس کی طرف متوجہ ہو ا اور کہا کہ میں اس (سواری کرنے) کے لیے پیدا نہیں ہو ا، میں تو کھیتی کے لیے پیدا کیا گیا ہوں۔ ‘‘نبیﷺ نے (یہ واقعہ بیان کر کے)  فرمایا :’’اس پر میں یقین رکھتا ہوں اور ابو بکر و عمرؓ (بھی) یقین رکھتے ہیں اور ایک بھیڑیئے نے ایک بکری پکڑ لی تو چرواہا اس کے پیچھے دوڑا بھیڑیے نے کہا کہ (آج تو چھڑا لے مگر یہ تو بتا کہ) جس دن (مدینہ اجاڑ ہو گا) درندے ہی درندے رہ جائیں گے، اس دن بکری کا محافظ کون ہو گا؟ اس دن تو میرے سوا کوئی اس کا چرواہا نہ ہو گا۔ نبیﷺ نے (یہ واقعہ بیان کر کے) فرمایا :’’میں اس پر یقین رکھتا ہوں اور ابو بکرؓ  و عمرؓ  (بھی) اس پر یقین رکھتے ہیں۔ ‘‘راوی (ابو سلمہ) کہتے ہیں کہ سیدنا ابو ہریر ہؓ نے کہا کہ (نبیﷺ نے سیدنا ابو بکرؓ و عمرؓ کی طرف سے بھی شہادت دی حالانکہ) وہ دونوں اس وقت موجود نہ تھے۔ 
باب۔ جب شخص (کسی سے) کہے کہ کھجور (وغیرہ) کے درختوں کی خدمت تو اپنے ذمہ لے لے (اور پھل میں تو میرا شریک رہے گا، تو کیا درست ہے؟) 
(۱۰۷۷)۔ سیدنا ابو ہریرہؓ کہتے ہیں کہ انصار نے نبیﷺ سے عرض کی کہ ہم لوگ اپنے باغات اپنے اور اپنے مہاجر ین بھا ئیوں کے درمیان تقسیم کر لیتے ہیں آپﷺ نے فرمایا :’’نہیں۔ ‘‘تب انھوں نے (مہاجرین سے) کہا کہ تم محنت کر و اور ہم پھلوں میں شریک کر لیں گے تو مہاجرین نے کہا کہ اچھا ! ہم نے سنا اور ہم (اس پیش کش کو) قبول کرتے ہیں۔ 
(۱۰۷۸)۔ سیدنا رافع بن خد یجؓ کہتے ہیں کہ تمام اہل مدینہ سے زیادہ کاشت ہمارے ہاں ہوتی تھی ہم کھیت کرایہ پر لیا کرتے تھے، کرایہ کے بدلے اس کھیت کا ایک خاص حصہ مالک زمین کے نام کر دیا جاتا تھا(کہ جو کچھ اس میں پیدا ہو اس کو وہ زمین کے کرایہ میں لے لے) تو کبھی اس حصہ پر کوئی آفت آ جاتی تھی (اس وجہ سے اس میں کچھ پیدا نہ ہوتا تھا) اور باقی کھیت محفوظ رہتا تھا اور کبھی باقی کھیت پر کو ئی آفت آ جاتی تھی اور وہ حصہ محفوظ رہتا تھا تو ہمیں اس کی ممانعت کر دی گئی اور سو نا یا چاندی (کرایہ میں دینا) اس وقت (رائج) نہ تھا۔ 
باب۔ آدھی (یا کم و زیادہ) پیداوار پر بٹا ئی کرنا 
(۱۰۷۹)۔ سیدنا عبداللہ بن عمرؓ سے روایت ہے کہ نبیﷺ نے اہل خبیر سے کھیتی اور پھل کی نصف پیداوار پر معاملہ کیا تھا اور (جو اناج یا میوہ اس میں پیدا ہوتا وہ آدھا آدھا تقسیم ہوتا) آپﷺ اپنی ازواج مطہرات کو سووسق یعنی اسی (۸۰) وسق کھجور اور بیس(۲۰)وسق جو دے دیا کرتے تھے۔ 
(۱۰۸۰)۔ سیدنا ابن عبا سؓ سے روایت ہے کہ نبیﷺ نے اس (مزارعت) سے منع نہیں فرمایا بلکہ آپﷺ نے فرمایا ہے:’’اگر کو ئی شخص تم میں سے (اپنی زمین) اپنے بھائی کو مفت ہی دے دے تو اس سے بہتر ہے کہ وہ اس پر کچھ کرایہ لے۔ ‘‘
باب۔ نبیﷺ کے صحابہ کے اوقاف اور خراجی زمینوں اور ان کی مزارعت اور ان کے معاملے کا بیان 
(۱۰۸۱)۔ سیدنا عمرؓ کہتے ہیں کہ اگر پچھلے مسلمانوں کا خیال نہ ہو تا تو جو شہر فتح ہوتا میں اسے وہاں کے رہنے والوں پر تقسیم کر دیتا جس طرح خیبر کو نبیﷺ نے تقسیم کر دیا تھا۔ 
باب۔ جو شخص کسی غیر آباد (بنجر) زمین کو آباد کر ے 
(۱۰۸۲)۔ ام المومنین عائشہ صدیقہؓ نبیﷺ سے روایت کرتی ہیں کہ آپﷺ نے فرمایا :’’جو شخص کسی ایسی زمین کو آباد کرے جو کسی کی ملکیت نہ ہو تو وہ آباد کرنے والا اس کا زیادہ حق دار ہے۔ ‘‘
(۱۰۸۳)۔ سیدنا ابن عمرؓ سے روایت ہے کہ سیدنا عمر بن خطابؓ نے یہود و نصاریٰ کو سر زمین حجاز سے نکال دیا اور رسول اللہﷺ نے جب خیبر پر غلبہ پایا تو وہاں سے آپﷺ نے یہود کو نکال دینے کا ارادہ کیا اور جس وقت آپﷺ نے خیبر پر غلبہ پایا تھا تو اسی وقت وہاں کی زمین اللہ اور اس کے رسولﷺ اور تمام مسلمان کی ہو گئی تھی پس جب آپﷺ نے وہاں سے یہود سے نکل دینے کا ارادہ کیا تو یہود نے رسول اللہﷺ سے درخواست کی کہ آپ ان کو وہیں رہنے دیں اس شرط پر کہ وہ وہاں کام کریں گے اور انھیں نصف پھل ملیں گے۔ تب ان سے رسول اللہﷺ نے فرمایا:’’اچھا ! ہم اس شرط پر کہ تم کو جب تک چاہیں گے رکھیں گے۔ چنانچہ وہ وہاں رہتے تھے یہاں تک کہ سیدنا عمرؓ نے ان کو (مقام) تیما ء اور اریحاء کی طرف نکال دیا۔ 
باب۔ نبیﷺ کے اصحاب ایک دوسرے کو کھیتی اور پھلوں میں شریک کر لیا کرتے تھے 
(۱۰۸۴)۔ سیدنا رافع بن خدیجؓ  (بن رافع) اپنے چچا سیدنا ظہیر بن رافعؓ سے روایت کرتے ہیں کہ انھوں نے کہا کہ رسول اللہﷺ نے ایک ایسے کام سے ہمیں منع فرما دیا کہ جس سے ہمیں بہت آسانی ہوتی تھی میں نے کہا کہ جو کچھ رسول اللہﷺ نے فرمایا ہے وہ حق ہے۔ انھوں نے کہا مجھے رسول اللہﷺ نے بلایا اور فرمایا :’’تم اپنی کھیتیوں کو کیا کرتے ہو؟ ‘‘میں نے کہا کہ ہم ان کو چوتھائی (پیداوار) پراور (کبھی) کھجور اور جو کے چند و سق پر کرایہ پر دے دیتے ہیں۔ آپﷺ نے فرمایا :’’ایسا نہ کیا کرو خود ان کو زراعت کر و یا (کسی سے) ان کی زراعت کروا لو یا ان کو اپنے پاس روک رکھو۔ ‘‘سیدنا رافعؓ کہتے ہیں کہ جو ارشا دہو ا ’’ہم نے سنا اور دل سے قبول کیا۔ ‘‘
(۱۰۸۵)۔ (نافع رحمۃاللہ علیہ سے روایت ہے کہ) سیدنا ابن عمرؓ نبیﷺ اور سیدنا ابو بکرؓ و عمرؓ و عثمانؓ کے دور میں اور سیدنا معاویہؓ کی شروع امارت میں اپنے کھیت کرایہ پر دیا کرتے تھے۔ اس کے بعد ان سے سیدنا رافع بن خدیجؓ کی روایت بیان کی گئی کہ نبیﷺ نے کھیتیوں کو کرایہ پر دینے سے منع فرمایا ہے تو سیدنا عبداللہ بن عمرؓ سیدنا رافعؓ کے پاس گئے اور میں (نافع) بھی ان کے سا تھ گیا۔ پس سیدنا ابن عمرؓ نے ان سے پوچھا تو انھوں نے بتایا کہ نبیﷺ نے کھیتوں کو کرایہ پر دینے سے منع فرمایا ہے۔ سیدنا ابن عمرؓ نے کہا کہ تم جانتے ہو کہ ہم رسول اللہﷺ کے عہد میں اپنے کھیت چوتھائی پیداوار پر کسی قدر بھوسہ پر کرایہ پر دیتے تھے۔ 
(۱۰۸۶)۔ سیدنا عبداللہ بن عمرؓ کہتے ہیں کہ مجھے معلوم ہے کہ رسول اللہﷺ کے عہد میں کھیت کرایہ پر دیے جا تے تھے، اس کے بعد سیدنا عبداللہؓ کو خیال آیا کہ شاید نبیﷺ نے اس بارے میں کوئی نیا حکم دیا ہو جو ان کو معلوم نہیں لہٰذا انھوں نے (احتیاطاً)کھیت کا کرایہ پر دینا موقوف کر دیا۔ 
 (۱۰۸۷)۔ سیدنا ابوہریرہؓ سے روایت ہے کہ نبیﷺ ایک دن یہ بیان فرما رہے تھے اور(اس وقت) آپﷺ کے پاس ایک گاؤں کا آدمی بیٹھا ہو ا تھا :’’ایک شخص اہل جنت میں سے اپنے پروردگار سے کھیتی کرنے کی اجازت طلب کرے گا تو اللہ تعالیٰ اس سے فرمائے گا کہ کیا تو جس حا لت میں ہے اس میں خوش نہیں ہےَ‘‘ وہ عرض کر ے گا کہ ہاں خوش تو ہوں لیکن میں چاہتا ہوں کہ کھیتی کروں۔ ‘‘آپﷺ نے فرمایا :’’پھر وہ بیج بوئے گا تو اس کا اگنا اور بڑھنا اور کٹنا پلک جھپکنے سے پہلے ہو جائے گا اور اس کی پیداوار کے ڈ ھیر پہاڑوں کے برابر ہو جائیں گے تب اللہ تعالیٰ فرمائے گا کہ اے ابن آدم ! تو کسی چیز سے سیر نہیں ہو تا۔ ‘‘تو وہ اعرابی کہنے لگا کہ یا رسول اللہ ! آپ ایسا شخص کسی قریشی یا انصاری کو پائیں گے اس لیے کہ وہی لوگ کاشتکار ہیں اور ہم تو کاشتکار نہیں ہیں۔ اس پر نبیﷺ مسکرانے لگے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


مساقات کا بیان 

(مساقات در حقیقت مز راعت کی ہی ایک قسم ہے۔ فر ق یہ ہے کہ مزراعت زمین میں ہو تی ہے اور مساقات باغات میں۔ یعنی ایک شخص کا با غ ہو دو سرا اس کی نگہبانی کرے پھر پھلوں کو طے شدہ حصے کے مطابق تقسیم کر لیا جائے۔ 

باب۔ پانی کی تقسیم کے بیان میں 
(۱۰۸۸)۔ سیدنا سہل بن سعدؓ کہتے ہیں کہ نبیﷺ کے پاس ایک پیالہ (پانی) لا یا گیا۔ آپﷺ نے اس میں سے پیا اور آپﷺ کے داہنی جا نب ایک لڑ کا بیٹھا تھا جو سب لو گوں میں چھوٹا تھا اور معمر بوڑھے سب آپﷺ کی بائیں طرف تھے تو آپﷺ نے اس سے فرما یا :’’اے بچے ! کیا تم  مجھے اجازت دیتے ہو کہ پہلے  میں یہ پیالہ ان بڑے لو گوں کو دے دوں؟ ‘‘اس نے کہا کہ یا رسول اللہ ! میں آپﷺ کا جوٹھا اپنے سو اکسی کو نہ دوں گا چنانچہ آپﷺ نے وہ اس کو دے دیا۔ 
(۱۰۸۹)۔ سیدنا انس بن مالکؓ سے روایت ہے کہ (ایک مر تبہ) رسول اللہﷺ کے لیے ایک پلی ہو ئی بکری دو ہی گئی اور آپﷺ انس بن مالک کے گھر میں تھے اور اس دودھ میں کنویں کا پانی ملا یا گیا جو انس بن ما لکؓ کے گھر میں تھا۔ پھر وہ قدح (پیالہ) رسول اللہﷺ کو دیا تو آپﷺ نے اس میں سے نوش فرمایا، جب پیا لے کو اپنے منہ سے ہٹایا تو اس وقت آپﷺ کے بائیں جا نب سیدنا ابو بکرؓ تھے اور آپﷺ کے داہنی جا نب ایک اعرابی تھا۔ تو سیدنا عمرؓ نے کہا کیوں کہ ان کو خیال تھا کہ نبیﷺ اپنا جوٹھا اعرابی کو دے دیں گے۔ کہ یا رسول اللہ ! سیدنا ابو بکرؓ  کو دے دیجئیے وہ آپﷺ کے پاس بیٹھے ہوئے ہیں مگر آپﷺ نے اپنا جوٹھا اعرابی کو دیا اور فرمایا :’’پہلے داہنی جا نب (بیٹھنے) والا زیادہ حق دار ہے پھر جو اس کی دائیں جا نب ہو۔ ‘‘
باب۔ بعض لو گوں نے کہا سیراب ہو نے تک پانی کا مالک پانی کا زیادہ حق دار ہے 
(۱۰۹۰)۔ سیدناابو ہریر ہؓ سے روایت ہے کہ رسول اللہﷺ نے فرمایا :’’اپنی ضرورت سے زیادہ پانی اس لیے نہ رو کا جائے کہ جو گھاس ہو۔ وہ بھی رکی رہے۔ ‘‘
(۱۰۹۱)۔ سیدنا ابو ہر یرہؓ سے ایک دو سر ی رو ایت میں منقول ہے کہ رسول اللہﷺ نے فرمایا :’’ضرورت سے زائد گھاس کو رو کنے کی غرض سے ضر و رت سے زائد پانی کو نہ رو کا جائے۔ ‘‘
باب۔ کنویں کے با رے میں جھگڑ ا کر نا اور اس کا فیصلہ کر نا
(۱۰۹۲)۔ سیدنا عبداللہ بن مسعودؓ نبیﷺ سے روایت کر تے ہیں کہ آ پﷺ نے فرما یا :’’ جو شخص قسم کھائے تا کہ اس کے ذریعہ سے کسی مسلمان کا حق مار لے اور وہ اس قسم میں جھوٹا ہو تو وہ اللہ سے اس حال میں ملاقات کر ے گا کہ اللہ تعالیٰ اس سے ناراض ہو گا۔ ‘‘پھر اللہ نے یہ آیت نا زل فرمائی :’’جو لو گ اللہ کے عہد اور اپنی قسموں کو تھو ڑ ی قیمت پر فروخت کر دیتے ہیں۔ ۔ ۔  آخر آیت تک ‘‘(آل عمران :۷۷)تو اتنے میں سیدنا اشعثؓ آ گئے اور انھوں نے کہا کہ ابو عبد الرحمن (یعنی سیدنا عبداللہ بن مسعودؓ) تم سے کیا بیان کر رہے ہیں، یہ آیت تو میرے ہی حق میں نا زل ہو ئی ہے، میر ے چچا کے بیٹے کی زمین میں میرا ایک کنواں تھا (اس نے کنویں کو اپنی ملکیت بتا یا یہاں تک کہ رسول اللہﷺ کے سا منے اس کا مقدمہ پیش ہو ا)  تو نبیﷺ نے مجھ سے فرمایا :’’تم اپنے گواہ پیش کرو (تا کہ معلوم ہو کہ یہ کنواں تمہارا ہے؟) میں نے عرض کی یا رسول اللہ ! میرے پاس گو اہ تو نہیں ہیں تو آپﷺ نے فرمایا :’’پھر اس (دو سرے فریق) سے قسم لی جائے گی میں نے عرض کی کہ یا رسول اللہ ! وہ تو فوراً قسم کھا لے گا۔ اس موقع پر نبیﷺ نے یہ حدیث بیان فرمائی اور اللہ تعالیٰ نے آپﷺ کی تصدیق کے لیے یہ آیت کریمہ نا زل فرمائی۔ 
باب۔ اس شخص کا گناہ جس نے مسا فر کو پانی (پینے سے) روکا 
(۱۰۹۳)۔ سیدنا ابو ہریرہؓ کہتے ہیں کہ رسول اللہﷺ فرماتے تھے :’’تین آدمی ایسے ہو گے کہ قیامت کے دن اللہ تعالیٰ ان کو دیکھنا بھی پسند نہیں فرمائے گا اور نہ انھیں (گنا ہوں سے) پا ک فرمائے گا اور ان کو سخت عذاب دیا جائے گا (۱) وہ شخص جور استے میں ہو اور اس کی حا جت سے زیادہ پانی اس کے پاس ہو پھر وہ  پانی مسا فر کو نہ دے (۲) وہ شخص جو کسی امام سے بیعت کرے محض دنیا کے لیے کہ اگر وہ اس کو کچھ دنیا و ی حصہ دے تو وہ خوش رہے اور اگر نہ دے تو نا خوش ہو جائے۔ (۳)وہ شخص جو عصر کو بعد اپنا مال فروخت کرنے کے لیے کھڑ ا ہو جائے کہے کی اس اللہ کی قسم جس کے سوا کو ئی معبود نہیں کہ مال کی میں نے اتنی اور اتنی قیمت ادا کی ہے۔ پھر کو ئی شخص اس کو صحیح سمجھ لے (اور اس چیز کو خر ید لے) پھر آ پﷺ نے یہ آیت تلاوت فرمائی :’’جو لو گ اللہ کے عہد اور اپنی قسموں کو تھو ڑ ی قیمت پر فروخت کر دیتے ہیں۔ ۔ ۔ آخر آیت تک۔ (آل عمران :۷۷) 
باب۔ پانی پلا نے کی فضیلت کا بیان 
(۱۰۹۴)۔ سیدنا ابو ہریرہؓ سے روایت ہیں کہ رسول اللہﷺ نے فرمایا:’’ایک شخص اس حا لت میں کہ چلا جا رہا  تھا اس پر تشنگی غالب ہو ئی تو وہ کنویں میں اترا اوراس نے اس سے پانی پیا پھر وہاں سے نکلا تو کیا دیکھتا ہے کہ ایک کتا ہانپ رہا ہے اور پیاس کی شدت کی وجہ سے گیلی مٹی چا ٹ رہا ہے تو اس شخص نے (اپنے دل میں) کہا کہ اس کو بھی ویسی ہی پیاس لگی ہے جیسی مجھے لگی تھی لہٰذا وہ پھر کنویں میں اترا اور اس نے اپنا موزہ پانی سے بھرا پھر اس کو اپنے دانت سے پکڑا اس کے بعد اوپر چڑھا اور کتے کو پانی پلایا تو اللہ تعالیٰ نے اس کا یہ کام قبول فرما لیا اور اس کو معاف فرما دیا۔ ‘‘لو گوں نے عرض کی یا رسول اللہ ! کیا ہمیں جا نوروں کی (خد مت) میں ثواب ملے گا؟ آپﷺ نے فرمایا :’’ہاں ! ہر (تر جگر) جاندار کی خدمت میں ثواب ملتا ہے۔ ‘‘
باب۔ حوض اور مشک کا مالک اس کے پانی کا زیادہ حق دار ہے  (جو باقی رہ جائے وہ دو سروں کو دے) 
(۱۰۹۵)۔ سیدنا ابوہریرہؓ سے روایت ہے کہ نبیﷺ نے فرمایا :’’ قسم اس کی جس کے ہاتھ میں میری جان ہے کہ (قیامت کے دن) اپنے حوض (کوثر) سے کچھ لوگوں کو اس طرح ہانک دوں گا جس طرح اجنبی اونٹ حوض سے ہانک دیے جاتے ہیں۔ ‘‘
 (۱۰۹۶)۔ سیدنا ابوہریرہؓ سے روایت ہے کہ آپﷺ نے فرمایا :’’ تین آدمی ایسے ہوں گے جن سے اللہ تعالیٰ قیامت کے دن کلام نہ فرمائے گا اور نہ ان کی طرف نظر (رحمت) فرمائے گا (۱) وہ شخص جس نے اپنے مال پر قسم کھائی کہ اس نے اس کی زیادہ رقم دی ہے اور وہ جھوٹا ہو (۲) وہ شخص جس نے عصر کے بعد کسی مسلمان کا مال بٹورنے کے لیے جھوٹی قسم کھائی (۳)وہ شخص جس کے پاس اپنی حاجت سے زیادہ پانی ہو مگر وہ لوگوں کو نہ دے تو اللہ (قیامت میں اس سے) فرمائے گا کہ آ ج میں تجھے اپنے فضل سے روکتا ہوں جس طرح تو لوگوں کو فاضل پانی سے روکتا تھا جس کو تو نے پیدا نہیں کیا تھا۔ ‘‘
باب۔ سرکاری چراگاہ تو صرف اللہ اور اس کے رسول اللہﷺ کے لیے ہے۔ 
(۱۰۹۷)۔ سیدنا صعب بن جثامہؓ کہتے ہیں کہ رسول اللہﷺ نے فرمایا ہے کہ چراگاہ (گھاس اور شکار کرنے سے روکنا) سوائے اللہ تعالیٰ کے اور اس کے رسولﷺ کے کسی کو جائز نہیں۔ ’’ (خلیفہ بھی رسول اللہﷺ کا قائم مقام ہے) 
باب۔ نہروں سے انسانوں او چوپایوں کا پانی پینا (درست ہے) 
(۱۰۹۸)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’ گھوڑا بعض لوگوں کے لیے باعث ثواب ہے اور بعض لوگوں کے لیے باعث ستر اور بعض لوگوں کے لیے باعث گناہ ہے۔ سووہ شخص کہ جس کے لیے باعث  اجر ہے وہ شخص ہے جس نے اس کو اللہ کی راہ میں (جہاد کے لیے) پالا ہو پھر اس کو چراگاہ میں یا باغ میں بڑی رسی سے باندھ دیا پس وہ اس باغ یا چراگاہ کے جس قدر میدان میں پھر ے گا اس کے عوض اسے نیکیاں ملیں گی اور اگر اس گھوڑے کی رسی ٹوٹ جائے اور وہ ایک بلندی یا دو بلند ی پھاندے تو اس کے قدم اور اس کا فضلہ سب اس کے لیے نیکی میں شمار کیے جائیں گے اور اگر اس گھوڑے کا گزر کسی نہر پر ہو اور وہ اس میں پانی پیے حالانکہ وہ شخص اس نہر سے پانی پلانے کا ارادہ نہ رکھتا ہو تب بھی اسے نیکیاں ملیں گی پس اس قسم کا گھوڑا اس وجہ سے باعث ثواب ہے۔ اور جس شخص نے سوال سے بچنے اور روپیہ پیسہ کمانے کے لیے گھوڑا پال رکھا ہو پھر وہ اپنی ذات اپنی سواری میں اللہ کا حق نہ بھولتا ہو تو یہ گھوڑا اس شخص کے لیے باعث ستر (یعنی بچاؤ) ہے اور جس شخص نے محض فخر اور ریا کی غرض سے اور اہل اسلام سے دشمنی کے لیے گھوڑا پالا ہو تو وہ گھوڑا اس شخص پر وبال ہو گا۔ ‘‘ اور رسول اللہﷺ سے گدھوں کے پالنے کی بابت پوچھا گیا تو آپﷺ نے فرمایا :’’ ان کی بابت مجھ پر نازل نہیں ہوا سوائے اس جامع اور بے مثال آیت کے :’’ قیامت کے دن جس نے ذرہ برابر نیکی کی وہ اس (نیکی) کو دیکھ لے گا اور جس نے ذرہ برابر برائی کی ہو گی وہ بھی اس (برائی) کو دیکھ لے گا۔ ‘‘(الزلزال : ۷۔ ۸)
باب۔ لکڑیاں اور گھاس فروخت کرنا (درست ہے) 
(۱۰۹۹)۔ (امیر المومنین) علی بن ابی طالبؓ کہتے ہیں کہ مجھے رسول اللہﷺ کے ساتھ بدر کے دن مال غنیمت میں ایک اونٹنی ملی اور ایک اونٹنی رسول اللہﷺ نے مجھے اور دے دی تو میں نے ایک دن ایک انصاری کے دروازہ پر ان دونوں اونٹنیوں کو بٹھایا اور میں یہ چاہتا تھا کہ ان پر اذخر (گھاس) لادوں تا کہ اسے بیچوں اور اس وقت میرے ساتھ بنی قینقاع کا ایک سنار بھی تھا، اور اس سے سیدہ فاطمۃ الزہرہؓ کے ولیمہ میں مدد لوں اور (سیدنا) حمزہ بن عبدالمطلبؓ اس وقت اس مکان کے اندر شراب پی رہے تھے۔ ان کے ساتھ ایک گانے والی تھی وہ یہ گا رہی تھی ’’ اٹھو حمزہ ! فربہ تازہ جواں اونٹنیاں۔ ‘‘ پس وہ تلوار لے کر ان دونوں اونٹنیوں کی طرف متوجہ ہوئے اور انھوں نے ان کے کوہان دیے اور ان کے پیٹ چاک دیئے پھر ان کے کلیجے نکال لیے۔ (سیدنا) علیؓ کہتے تھے کہ میں نے یہ ایک ایسا منظر دیکھا جس نے مجھے دہشت زدہ کر دیا پھر میں نبیﷺ کی خدمت میں گیا اور آپﷺ کے پاس (اس وقت سیدنا) زید بن حارثہؓ بھی تھے تو میں نے یہ خبر آپﷺ سے بیان کی تو آپﷺ باہر تشریف لے آئے چنانچہ سیدنا زیدؓ اور میں آپﷺ کے ہمراہ چلے پس آپﷺ ان کے پاس گئے اور ان پر بہت غصہ کیا تو انھوں نے (اسی نشہ کی حالت میں) اپنی آنکھ اٹھائی اور کہنے لگے کہ تم لوگ تو میرے باپ دادا کے غلام ہو پھر رسول اللہﷺ پچھلے پیروں واپس ہوئے اور وہاں سے تشریف لے آئے اور یہ واقعہ شراب  کے حرام ہونے سے پہلے کا ہے۔ 
باب۔ جاگیر الاٹ کرنا 
(۱۱۰۰)۔ سیدنا انس بن مالکؓ کہتے ہیں کہ نبیﷺ نے چاہا کہ بحرین میں انصار کو جاگیر الا ٹ کر دیں تو انصار نے کہا کہ (ہم نہ لیں گے) جب تک ہمارے مہاجرین بھائیوں کو بھی ویسے ہی نہ ملیں۔ چنانچہ آپﷺ نے فرمایا :’’ عنقریب تم لوگ میرے بعد اپنے اوپر دوسروں کو ترجیح دیتے ہوئے دیکھو گے لہٰذا تم صبر کرنا یہاں تک کہ تم مجھے آن ملو۔ ‘‘
باب۔ جس شخص کے باغ میں گزر گاہ یا نخلستان میں چشمہ ہو تو اس کا کیا حکم ہے؟ 
(۱۱۰۱)۔ سیدنا ابن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا کہ کوئی شخص کھجور کے درختوں کو پیوند لگنے کے بعد خریدے تو ان کے پھل فروخت کرنے والے کو ہی ملیں گے مگر یہ کہ خریدار اس سے شرط کر لے اور جو شخص کسی غلام کو خریدے اور اس غلام کے پاس کچھ مال ہو تو اس کا وہ مال فروخت کرنے والے کو دیا جائے گا مگر یہ کہ خریدار نے شرط کر لی ہو۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



قرض لینا اور قرض ادا کرنا، تصرف سے روکنا اور دیوالیہ قرار دینا 

باب۔ جو شخص لوگوں کا مال قرض لے اور وہ اس کے ادا کر نے یا ضائع کر دینے کا ارادہ رکھتا ہو (تو اس کا کیا حکم ہے؟) 
(۱۱۰۲)۔ سیدنا ابوہریر ہؓ نبیﷺ سے روایت کرتے ہیں کہ آپﷺ نے فرمایا :’’ جو شخص لوگوں کا مال قرض لے اور وہ اس کے ادا کر نے کا ارادہ رکھتا ہو تو اللہ تعالیٰ اس سے ادا کر ادے گا اور جو شخص (لوگوں کا) مال لے اور وہ اس (مال) کو ضائع کر دینے کا ارادہ رکھتا ہو تو اللہ تعالیٰ اس کو ضائع کر دے گا۔ ‘‘
باب۔ قرضوں کا ادا کرنا (ایک ضروری امر ہے) 
(۱۱۰۳)۔ سیدنا ابو ذرؓ کہتے ہیں کہ میں نبیﷺ کے ہمراہ تھا تو جب آپﷺ نے احد کو دیکھا تو فرمایا :’’ میں نہیں چاہتا کہ یہ پہاڑ اگر میرے لیے سونا ہو جائے تو تین دن کے بعد ایک دینار بھی اس میں سے میرے پاس رہ جائے بجز اس دینار کے جو میں کسی قرض کے واسطے رکھ چھوڑوں۔ ‘‘ پھر آپﷺ نے فرمایا :’’ جن لوگوں کے پاس مال زیادہ ہے، ان کی نیکیاں بہت کم ہیں سوائے اس شخص کے جو مال کو اس طرح خرچ کر ے مگر یہ لوگ کم ہیں ۔ ‘‘ اور آپﷺ نے (سیدنا ابو ذرؓ سے) فرمایا :’’ تم اپنے مقام پر کھڑے رہنا یہاں تک کہ میں تمہارے پاس آ جاؤں۔ ‘‘ پھر آپﷺ کچھ آگے بڑھ گئے اور میں نے ایک (ہیبت ناک) آواز سنی تو میں نے ارادہ کیا کہ میں آپﷺ کے پاس جاؤں پھر میں نے آپ کی یہ بات یاد کی کہ تم اپنی جگہ پر رہنا یہاں تک کہ میں تمہارے پاس آ جاؤں چنانچہ جب آپﷺ آئے تو میں نے کہا کہ یا رسول اللہﷺ ! یہ آواز کیسی تھی جو میں نے سنی تھی؟ آپﷺ نے فرمایا :’’ کیا تم نے سنی تھی؟ میں نے عرض کی کہ ہاں۔ آپﷺ نے فرمایا :’’ میرے پاس جبریلؑ آئے تھے اور انھوں نے کہا کہ میں آپ کی امت میں سے جو شخص اس حالت میں مر جائے کہ وہ اللہ کے ساتھ شرک نہ کرتا ہو وہ جنت میں داخل ہو گا۔ میں نے عرض کی کہ اگر چہ وہ شخص ایسے ایسے (بڑے گناہ کے) کام کرتا ہو؟ تو اس نے کہا ہاں۔‘‘
باب۔ ادائے حق عمدہ طور پر کرنا (بہتر ہے) 
(۱۱۰۴)۔ سیدنا جابر بن عبداللہؓ کہتے ہیں کہ میں نبیﷺ کے پاس آیا اور اس وقت آپﷺ مسجد میں تھے، چاشت کا وقت تھا تو آپﷺ نے فرمایا :’’ دو رکعت نماز پڑھ لو۔ ‘‘ اور میرا کچھ قرض آپﷺ پر تھا۔ آپﷺ نے میرا قرض ادا کر دیا اور مجھے زیادہ دیا۔ 
باب۔ جو شخص مقروض مر جائے اس پر نماز پڑھنا 
(۱۱۰۵)۔ سیدنا ابو ہریرہؓ سے روایت ہے کہ نبیﷺ نے فرمایا :’’ جو مومن ہے میں اس کا دنیا و آخرت میں سب سے زیادہ دوست ہوں، اگر تم چاہو تو یہ آیت پڑھو ’’ پیغمبر (ﷺ) مومنوں پر خود ان سے بھی زیادہ حق رکھنے والے ہیں ‘‘(الاحزاب : ۶) لہٰذا جو مؤمن مر جائے اور کچھ مال چھوڑ ے تو اس مال کے وارث تو اس کے اعزاء ہیں جو کوئی ہوں اور جو شخص کچھ قرض، بچے یا کوئی ضائع ہو جانے والی چیز چھوڑے تو وہ میرے پاس آئے کیوں کہ میں اس کا بندوبست کروں گا۔ 
  باب۔ مال کے ضائع کر نے کی ممانعت
(۱۱۰۶)۔ سیدنا مغیرہ بن شعبہؓ کہتے ہیں کہ نبیﷺ نے (ایک دن) فرمایا :’’ اللہ نے تم پر ماؤں کی نافرمانی کرنا اور لڑکیوں کا زندہ درگور کرنا حرام کر دیا ہے اور حق نہ ادا کرنا اور ناحق چیز کا لینا (بھی حرام کر دیا ہے) اور تمہارے لیے قیل و قال (فضول بحث کرنے) اور کثرت سوال اور اضاعت مال (مال کے ضائع کرنے) کو ناپسند کیا ہے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


جھگڑوں کا بیان 

باب۔ مقروض کو ایک مقام سے دوسرے مقام میں لے جانے اور مسلمان اور یہودی کے جھگڑے کی بابت کیا منقول ہے؟ 
(۱۱۰۷)۔ سیدنا عبداللہ بن مسعودؓ کہتے ہیں کہ میں نے ایک شخص کو ایک آیت پڑھتے ہوئے سنا کہ میں نے رسول اللہﷺ سے اس کے خلاف سنا تھا، پس میں نے اس کا ہاتھ پکڑ لیا اور اس کو رسول اللہﷺ کے پاس لے گیا تو آپﷺ نے فرمایا :’’ تم دونوں صحیح پڑھتے ہو، اختلاف نہ کرو۔ جو لوگ تم سے پہلے تھے انھوں نے اختلاف کیا اسی وجہ سے وہ ہلاک ہو گئے۔ ‘‘
 (۱۱۰۸)۔ سیدنا ابوہریرہؓ کہتے ہیں کہ ایک دن دو آدمیوں نے باہم گالی گلوچ کی ایک ان میں سے مسلمان تھا اور دوسرا یہودی۔ مسلمان نے (اثنائے کلام) کہا کہ قسم اس کی جس نے محمدﷺ کو تمام جہان کے لوگوں پر برگزیدہ کیا ہے۔ یہودی نے کہا قسم اس کی جس نے موسیﷺ کو تمام جہان کے لوگوں پر برگزیدہ کیا ہے پس مسلمان نے اس وقت اپنا ہاتھ اٹھایا اور یہودی کے منہ پر طمانچہ مارا۔ وہ یہودی نبیﷺ کے پاس گیا اور اس مسلمان کا واقعہ بیان کیا تو نبیﷺ نے اس مسلمان کو بلوایا اور اس سے بھی واقعہ پوچھا۔ اس نے (کل واقعہ) بیان کیا تو آپﷺ نے فرمایا :’’ تم لوگ مجھے موسیٰؑ پر فضیلت نہ دو کیوں کہ قیامت کے دن سب لوگ بے ہوش ہو جائیں گے ان کے ساتھ میں میں بھی بے ہوش ہو جاؤں گااور مجھے سب سے پہلے ہوش آئے گا اور میں دیکھوں گا کہ موسیٰ  (علیہ السلام) عرش کا ایک پایہ پکڑے ہوئے کھڑے ہیں۔ اب میں نہیں جانتا کہ وہ بے ہوش ہوئے تھے مگر انھیں مجھ سے پہلے ہوش آگیا یا وہ ان لوگوں میں سے تھے جن کو اللہ تعالیٰ نے (بے ہوش ہو نے سے) مستثنیٰ کر لیا ہے۔ 
(۱۱۰۹)۔ سیدنا انسؓ کہتے ہیں کہ ایک یہودی نے ایک لڑکی کا سر دو پتھروں کے درمیان رکھ کر کچل دیا۔ اس سے پوچھا گیا کہ یہ کس نے کیا؟ کیا فلاں نے، کیا فلاں نے، یہاں تک کہ اس یہودی کا نام لیا گیا تو اس نے اپنے سر سے اشارہ کیا کہ ہاں پس وہ یہودی پکڑ لیا گیا اور اس نے اقرار جرم کیا۔ لہٰذا نبیﷺ نے حکم دیا تو اس یہودی کا سر بھی دو پتھروں کے درمیان رکھ کر کچل دیا گیا۔ 
باب۔ جھگڑنے والوں میں سے ایک کا دوسرے کے بارے میں گفتگو کرنا (کیسا ہے؟) 
 (۱۱۱۰)۔ سیدنا اشعثؓ کی حدیث پہلے قریب ہی گزر چکی ہے (دیکھئیے حدیث: ۱۰۹۲)۔ ایک روایت میں کہتے ہیں کہ وہ حضرمی تھا اور دوسری روایت میں ہے کہ وہ یہودی تھا جس سے سیدنا اشعثؓ کا جھگڑا ہوا تھا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


گری پڑی چیزوں کے بیان میں 

باب۔ جب گری پڑی چیز کا مالک اس کی پہچان بتا دے تو (اسے چاہیے کہ) اس کو دے دے۔ 
(۱۱۱۱)۔ سیدنا ابی بن کعبؓ کہتے تھے کہ میں نے ایک تھیلی پائی جس میں سو اشرفیاں تھیں پس میں نبیﷺ کے پاس آیا (بیان کیا) آپﷺ نے فرمایا :’’ ایک سال تک لوگوں سے پوچھو۔ ‘‘ چنانچہ میں نے دریافت کیا مگر مجھے کوئی ایسا شخص نہ ملا جو اس کو پہچان لیتا پھر میں نبیﷺ کے پاس آیا۔ آپﷺ نے فرمایا :’’ ایک سال تک اور لوگوں سے پوچھو۔ ‘‘ چنانچہ میں نے دریافت کیا مگر کوئی شخص نہ ملا۔ پھر میں تیسری بار آپﷺ کے پاس آیا تو آپﷺ نے فرمایا :’’ اس کی صورت، گنتی اور بندش کو یاد رکھو اور اگر اس کا مالک آ جائے (تو اس کو دے دینا) ورنہ اسے اپنے استعمال میں لے آنا۔ ‘‘
باب۔ اگر کوئی کھجور راستہ میں پڑی ہوئی پائے (تو اس کو اٹھائے یا نہیں؟) 
(۱۱۱۲)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ جب میں اپنے گھر لوٹ کر جاتا ہوں تو اپنے بستر پر کھجور پڑی ہوئی پاتا ہوں پھر اس کو اٹھاتا ہوں تا کہ اسے کھاؤں مگر پھر مجھے خوف ہوتا ہے کہ وہ صدقہ کی نہ ہو لہٰذا میں اسے پھینک دیتا ہوں۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


لوگوں پر ظلم کرنے اور مال غصب کرنے کے بیان میں 

باب۔ مظالم کے قصاص کا بیان 
(۱۱۱۳)۔ سیدنا ابو سعید خدریؓ رسول اللہﷺ سے روایت کرتے ہیں کہ آپﷺ نے فرمایا :’’ ایمان دار جب جہنم سے محفوظ رہنے کا حکم پائیں گے تو ایک پل پر جو جنت اور دوزخ کے درمیان ہے روک لیے جائیں گے پھر وہ اپنے ان مظالم کا جوان میں باہم دنیا میں ہوئے تھے قصاص لیں گے، یہاں تک کہ جب وہ پاک صاف ہو جائیں گے تو انھیں دخول جنت کی اجازت دی جائے گی۔ پس قسم ہے اس کی جس کے ہاتھ میں محمدﷺ کی جان ہے کہ ہر شخص اپنے گھر (مسکن) کو جنت میں اس سے زیادہ پہچان لے گا جس طرح وہ اپنے مسکن کو دنیا میں جانتا تھا۔ ‘‘
باب۔ اللہ تعالیٰ کا (سورۂ ھود میں یہ) فرمانا :’’۔ ۔ ۔ سن لو ظالموں پر اللہ تعالیٰ کی لعنت ہے۔ ‘‘
 (۱۱۱۴)۔ سیدنا عبداللہ بن عمرؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ بے شک اللہ تعالیٰ مومن کو قریب کر لے گا پھر اس دنیا پر دہ رکھ کر اس کو چھپا لے گا اور فرمائے گا کہ کیا تو فلاں گناہ کو جانتا ہے، کیا تو فلاں گناہ کو جانتا ہے۔ وہ عرض کرے گا کہ ہاں اے پروردگار ! یہاں تک کہ اللہ تعالیٰ اس سے اس کے تمام گناہوں کا اقرار کرالے گا اور وہ شخص اپنے دل میں خیال کر ے گا کہ مارا گیا تو اللہ تعالیٰ فرمائے گا کہ میں نے اس کو دنیا میں تیرے لیے پردے میں رکھا تھا اور آج میں تیرے گناہ معاف کیے دیتا ہوں پھر اسے اس کی نیکیوں کی کتاب دے دی جائے گی۔ لیکن رہے کافر اور منافق تو ان کی نسبت (علی الاعلان) گواہ لوگ کہیں گے کہ یہی وہ لوگ ہیں جنہوں نے اپنے پروردگار پر جھوٹ بولا تھا آگاہ رہو ظالموں پر اللہ کی لعنت ہے۔ ‘‘
باب۔ ایک مسلمان دوسرے مسلمان پر ظلم کرے اور نہ اس کو رسوا کرے۔ 
(۱۱۱۵)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ مسلمان مسلمان کا بھائی ہے لہٰذا وہ اس پر ظلم نہ کرے اور نہ اس کو رسوا کرے اور جو شخص اپنے بھائی کی حاجت روائی میں مصروف رہتا ہے اللہ تعالیٰ اس کی حاجت روائی کرتا ہے اور جو شخص کسی مسلمان سے کوئی مصیبت دور کرتا ہے اللہ تعالیٰ اس پر سے قیامت کی مصیبتوں میں سے اس کی مصیبت کو دور کرتا ہے اور جو شخص کسی مسلمان کا عیب چھپاتا ہے تو قیامت کے دن اللہ تعالیٰ اس کا عیب پوشیدہ رکھے گا۔ ‘‘
باب۔ تو اپنے بھائی کی مدد کر خواہ وہ ظالم ہو یا مظلوم 
(۱۱۱۶)۔ سیدنا انسؓ کہتے ہیں کہ رسول اللہﷺ نے فرمایا :’’ تو اپنے بھائی کی مدد کر خواہ وہ ظالم ہو یا مظلوم۔ صحابہؓ  نے عرض کی کہ یا رسول اللہ ! یہ تو ہم (سمجھ گئے کہ) مظلوم کی مدد کریں مگر (یہ نہیں سمجھے کہ) ظالم کی مدد کس طرح کریں تو آپﷺ نے فرمایا :’’ تم اس کے ہاتھ پکڑ لو۔ (یعنی ظالم کو ظلم سے روک دو) ۔ ‘‘
باب۔ ظلم قیامت کے دن تاریکیوں کا سبب بنے گا 
(۱۱۱۷)۔ سیدنا عبداللہ بن عمرؓ نبیﷺ سے روایت کرتے ہیں کہ آپﷺ نے فرمایا :’’ قیامت کے دن ظلم  کے سبب سے ظالم پر تاریکیاں مسلط کر دی جائیں گی۔ ’’(پھر وہ ان تاریکیوں میں بھٹکتا پھرے گا۔ نعوذ باللہ من ذلک) 
باب۔ جس شخص نے کسی پر ظلم کیا ہو اور مظلوم  اس کو معاف کر دے تو کیا (یہ ضروری ہے کہ) ظالم اپنے ظلم کو بیان کرے؟ 
(۱۱۱۹)۔ سیدنا ابوہریرہؓ کہتے ہیں کہ رسول اللہﷺ نے فرمایا :’’ جس شخص نے اپنے بھائی کی آبرو یا کسی اور چیز کے متعلق ظلم کیا ہو اس کو چاہیے کہ آج اس سے معاف کروا لے، قبل اس کے کہ دینار و درہم نہ رہے (کیوں کہ قیامت کے دن) اگر اس کا کوئی عمل صالح ہو گا تو اس سے بقدر اس کے ظلم کے لے لیا جائے گا اگر اس کے پاس نیکیاں نہ ہوں گی تو اس مظلوم کی بدیاں لے کر اس پر ڈال دی جائیں گی۔ ’’(نعوذ بااﷲ من ذلک) ۔ 
باب۔ اس شخص کا گناہ جو (کسی شخص کی کچھ) زمین زبر دستی لے لے۔ 
(۱۱۱۹)۔ سیدنا سعید بن زیدؓ کہتے ہیں کہ میں نے رسول اللہﷺ کو یہ فرماتے ہوئے سنا ہے :’’ جو شخص کسی کی کچھ زمین زبردستی لے لے گا تو قیامت کے دن اس زمین کے ساتوں طبقے، طوق بنا کر اس (ظالم) کی گردن میں ڈال دیے جائیں گے۔ ‘‘ 
(۱۱۲۰)۔ سیدنا ابن عمرؓ کہتے ہیں کہ نبیﷺ نے فرمایا :’’ جو شخص (کسی کی) کچھ زمین نا حق کے لے گا تو وہ قیامت کے دن اس میں اس کے ساتویں طبقہ تک دھنسا یا جائے گا۔ ‘‘
باب۔ کوئی شخص کسی دوسرے کو کسی بات کی اجازت دے دے تو جائز ہے 
(۱۱۲۱)۔ سیدنا ابن عمرؓ ایک قوم نے پاس سے گزرے جو کھجوریں کھا رہی تھی تو انھوں نے کہا کہ بے شک رسول اللہﷺ نے دو دو کھجوریں ایک ساتھ کھانے سے منع فرمایا ہے، جب تک کہ تم اپنے بھائی سے اجازت نہ لے لو (جو تمہارے ساتھ کھانے میں مصروف ہے) ۔ 
باب۔ اللہ تعالیٰ کا (سورۂ بقرہ میں یہ) فرمانا ’’ وہ بہت سخت جھگڑا لو ہے۔ ‘‘
 (۱۱۲۲)۔ ام المومنین عائشہ صدیقہؓ نبیﷺ سے روایت کرتی ہیں کہ آپﷺ نے فرمایا :’’ سب سے زیادہ پسند اللہ تعالیٰ کو وہ شخص ہے جو سخت جھگڑالو ہے۔ ‘‘
باب۔ اس کا گناہ جو کسی جھوٹی بات میں دیدہ ودانستہ کسی سے جھگڑا کرے 
(۱۱۲۳)۔ ام المومنین ام سلمہؓ نبیﷺ سے روایت کرتی ہیں کہ آپﷺ نے اپنے حجرہ کے دروازے پر جھگڑے کی آواز سنی تو آپ باہر تشریف لے گئے (مقدمہ پیش ہوا) تو آپﷺ نے فرمایا :’’ میں بھی ایک بشر ہوں (غیب نہیں جانتا) میرے پاس جھگڑنے والے لوگ فیصلہ کروانے آتے ہیں تو شاید تم میں ایک شخص باعتبار دوسرے کے زیادہ چرب زبان ہو تو میں سمجھتا ہوں کہ اسی نے سچ کہا ہے تو میں اس سبب سے اسی کے موافق فیصلہ کر دیتا ہوں۔ پس اگر میں (نادانستہ طور پر) کسی کو کسی دوسرے مسلمان کا حق دلا دوں تو(وہ سمجھ لے کہ) یہ دوزخ کا ایک ٹکڑا ہے اب چاہے لے اور چاہے اسے چھوڑ دے۔ 
باب۔ اگر مظلوم ظالم کا مال پالے تو وہ اپنے مال کے موافق اس میں سے لے سکتا ہے 
(۱۱۲۴)۔ سیدنا عبقہ بن عامرؓ کہتے ہیں کہ ہم نے نبیﷺ سے عرض کی کہ جب آپﷺ ہمیں باہر روانہ کرتے ہیں تو کبھی ہم ایسے لوگوں میں جا کر اترتے ہیں جو ہماری  ضیافت تک نہیں کرتے تو آپﷺ اس بارے میں کیا فرماتے ہیں؟ تو نبیﷺ نے فرمایا :’’ اگر تم ایسے لوگوں میں جاؤ اور وہ تمہارے لیے ایسا سامان مہیا کر دیں جو مہمان کے لیے چاہیے تو قبول کر لو اور اگر وہ ایسا نہ کریں تو ان سے اپنی مہمان نوازی کا حق لے لو۔ ‘‘
باب۔ کوئی پڑوسی کسی پڑوسی کو اس بات سے نہ روکے کہ وہ اپنی دیوار میں کھونٹیاں گاڑے 
(۱۱۲۵)۔ سیدنا ابوہریرہؓ سے روایت ہے کہ رسول اللہﷺ نے فرمایا :’’ کوئی پڑوسی کسی پڑوسی کو اس بات سے نہ روکے کہ وہ اپنی دیوار میں کھونٹیاں گاڑے۔ ‘‘ چنانچہ سیدنا ابوہریرہؓ کہا کرتے تھے کہ ’’ کیا بات ہے کہ میں تم لوگوں کو اس حدیث سے اعراض کر نے والا پاتا ہوں؟ قسم اللہ کی ! میں یہ حدیث تمہارے سامنے ضرور بیان کروں گا۔ ‘‘
 باب۔ گھروں کے صحن کا بیان اور ان میں بیٹھنا اور راستوں میں بیٹھنا (کیسا ہے؟) 
(۱۱۲۶)۔ سیدنا ابو سعید خدریؓ نبیﷺ سے روایت کرتے ہیں کہ آپﷺ نے فرمایا :’’ تم لوگ راستوں میں بیٹھنے سے پرہیز کرو۔ لوگوں نے عرض کی کہ ہم مجبور ہیں کیوں کہ وہی تو ہمارے بیٹھنے کے مقامات ہیں، ہم وہیں (بیٹھ کر) باہم بات چیت کر تے ہیں۔ آپﷺ نے فرمایا :’’ اچھا ! جب تم وہاں بیٹھنا چاہتے ہو تو راستے کا حق ادا کر دیا کرو لوگوں نے عرض کی کہ راستے کا حق کیا ہے؟ تو آپﷺ نے فرمایا :’’ آنکھ کا (نامحرموں کے دیکھنے سے) بند رکھنا اور تکلیف دہی سے باز رہنا اور سلام کا جواب دینا اور اچھی بات کا حکم دینا اور بری بات سے روکنا۔ ‘‘ 
باب۔ جب لوگ عام راستے میں جو بڑی وسیع سٹرک ہو، اختلاف کریں 
(۱۱۲۷)۔ سیدنا ابوہریرہؓ کہتے ہیں کہ نبیﷺ نے سات گز چھوڑ دینے کا فیصلہ کیا تھا جبکہ لو گوں نے راستہ میں باہم اختلاف کیا تھا۔ 
باب۔ مثلہ کرنا اور کسی چیز کا لوٹ لینا (درست نہیں) 
(۱۱۲۸)۔ سیدنا عبداللہ بن یزید انصاریؓ کہتے ہیں کہ نبیﷺ نے لوٹنے اور مثلہ کر نے سے منع فرمایا ہے۔ 
باب۔ جو شخص اپنے مال کی حفاظت میں قتل کر دیا جائے 
(۱۱۲۹)۔ سیدنا عبداللہ بن عمرو بن عاصؓ کہتے ہیں کہ میں نے رسول اللہﷺ کو یہ فرماتے ہوئے سنا :’’ جو شخص اپنے مال کی حفاظت میں قتل کیا جائے،وہ شہید ہے۔ ‘‘
باب۔ جب کوئی شخص کسی کا پیالہ یا کوئی اور چیز توڑ دے (تو کیا حکم ہے؟) 
 (۱۱۳۰)۔  سیدنا انسؓ سے روایت ہے کہ نبیﷺ اپنی ایک بیوی (ام المومنین عائشہؓ) کے پاس تھے تو ایک ام المومنین (صفیہؓ یا حفصہؓ) نے ایک خادم کے ہاتھ ایک پیالہ بھیجا جس میں کچھ کھانا تھا تو انھوں نے جن کے ہاں آپﷺ تھے، اپنا ہاتھ مارا اور پیالہ توڑ دیا کہ آپﷺ نے ا سے جوڑ دیا اور اس میں کھانا رکھ دیا اور فرمایا :’’ کھاؤ۔ ‘‘ اور آپﷺ نے اس قاصد کو اور پیالے کو روک لیا یہاں تک کہ جب سب لوگ کھانے سے فارغ ہو گئے تو آپﷺ نے سالم پیالہ دے دیا اور ٹوٹا ہوا رکھ لیا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


شراکت کا بیان 

باب۔ کھانے، زاد راہ میں اور اسباب میں شراکت کا بیان 
(۱۱۳۱)۔ سیدنا سلمہ اکوعؓ کہتے ہیں کہ (ایک مرتبہ) لوگوں کا زاد راہ کم ہو گیا اور لوگ محتاج ہو گئے تو نبیﷺ کے پاس اپنے اونٹوں کو ذبح کر نے کی اجازت لینے آئے تو آپﷺ نے ان کو اجازت دے دی پھر (امیر المومنین) سیدنا عمرؓ انھیں ملے اور ان لوگوں نے ان سے یہ بیان کیا تو انھوں نے کہا کہ اونٹوں کے ختم ہو نے کے بعد تمہاری زندگی کس طرح گزرے گی؟ وہ پھر نبیﷺ کے پاس گئے اور کہا یا رسول اللہ ! اونٹوں کے بعد ان کی زندگی کس طرح گزرے گی؟ تو رسول اللہﷺ نے فرمایا :’’ لوگوں میں اعلان کر دو کہ وہ اپنے بچے ہوئے زاد راہ لے آئیں اور اس کے لیے ایک چمڑہ بچھا دیا گیا اور سب زاد راہ چمڑے پر بکھیر دیے گئے۔ پس رسول اللہﷺ کھڑے ہو گئے اور آپﷺ نے دعا کی اور اس پر طلب برکت کے لیے رب العالمین سے درخواست گزار ہوئے، پھر سب لوگوں کو ان کے برتنوں سمیت بلوایا۔ لوگوں نے دونوں ہاتھوں سے بھر بھر کر لینا شروع کیا، یہاں تک کہ سب لوگ چلے گئے اس کے بعد رسول اللہﷺ نے فرمایا :’’ میں گواہی دیتا ہوں کہ اللہ کے سوا کوئی سچا معبود نہیں اور میں اللہ کا بھیجا ہوا ہوں۔ ‘‘
 (۱۱۳۲)۔ سیدنا ابو موسیٰؑ کہتے ہیں کہ نبیﷺ نے فرمایا :’’ قبیلہ اشعری  کے لوگ جب جہاد میں فقیر ہو جایا کرتے ہیں اور ان کے گھر والوں کا کھانا مدینہ میں کم ہو جاتا ہے تو وہ اپنا تمام مال ایک کپڑے میں جمع کر لیتے ہیں پھر آپس میں ایک پیمانہ سے برابر برابر تقسیم کر لیتے ہیں تو یہ لوگ مجھ سے ہیں اور میں ان سے ہوں۔ ‘‘
باب۔ بکریوں کی تقسیم (کس طرح کی جائے؟) 
(۱۱۳۳)۔ سیدنا رافع بن خدیجؓ کہتے ہیں کہ ہم نبیﷺ کے ہمراہ ذوالحلیفہ میں تھے۔ لوگوں کو بھوک معلوم ہوئی پھر انھیں کچھ اونٹ اور بکریاں مل گئیں۔ سیدنا رافعؓ کہتے ہیں کہ نبیﷺ پیچھے تھے تو لوگوں نے جلدی کی اور (بکریوں اور اونٹوں کو) ذبح کر ڈالا اور دیگیں چڑھا دیں پھر نبیﷺ نے حکم دیا کہ دیگیں الٹ دی جائیں۔ اس کے بعد آپﷺ نے اس کی تقسیم فرمائی تو دس بکریوں کو ایک اونٹ کے برابر قرار دیا۔ انھیں اونٹوں میں سے ایک اونٹ بھاگ گیا، لوگ اس کے پیچھے دوڑے، اس نے انھیں تھکا دیا اور لوگوں کے پاس گھوڑے کم تھے پھر ایک شخص نے ان میں ایک تیرا سے مارا، اللہ نے اس کو روک دیا پھر آپﷺ نے فرمایا :’’ ان جانوروں میں بھی بعض مثل جنگلی جانوروں کے وحشی ہوتے ہیں پس ان میں سے جو کوئی تم پر غلبہ کرے اس کے ساتھ تم ایسا ہی کرو۔ ‘‘ میں (رافع) نے کہا کہ ہمیں کل دشمن کے آ جانے کا خوف ہے اور ہمارے پاس چھریاں نہیں ہیں تو کیا ہم بانس کی کھپاج سے ذبح کر لیں؟ تو نبیﷺ نے فرمایا :’’ جو چیز خون نکال دے اور (بوقت ذبح) اس پر اللہ کا نام لے لیا جائے اسے تم کھالو بشرطیکہ آلۂ ذبح دانت اور ناخن نہ ہوں۔ میں تم سے اس کی حقیقت بیان کیے دیتا ہوں، دانت تو ایک ہڈی ہے (اور ہڈی) سے ذبح کرنا (درست نہیں) اور ناخن حبش (کے کافروں) کا آلۂ ذبح ہیں (اس سے ذبح کرنے میں ان کے ساتھ مشابہت ہو گی) ۔ ‘‘
باب۔ کسی عادل کی تجویز سے شرکاء کے درمیان مشترکہ چیزوں کی قیمت لگانا درست ہے 
(۱۱۳۴)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ جو شخص اپنے (مشترک) غلام کو بقدر اپنے حصہ کے آزاد کرے اس پر ضروری ہے کہ اپنے مال سے اس کو پوری رہائی دلا دے، پھر اگر اس کے پاس (اس قدر) مال نہ ہو تو کسی عادل کی تجویز سے اس غلام کی قیمت لگائی جائے پھر اس غلام سے مزدوری کرالی جائے مگر (اس کے لیے) اس پر جبر نہ کیا جائے۔ ‘‘
باب۔ کیا یہ جائز ہے کہ تقسیم میں قرعہ ڈالا جائے؟ 
(۱۱۳۵)۔ سیدنا نعمان بن بشیرؓ نبیﷺ سے روایت کرتے ہیں کہ آپﷺ نے فرمایا اس شخص کی مثال جو اللہ کی حدود پر قائم ہو اور (اس کی) جوان میں مبتلا ہو گیا ہو مثل ان لوگوں کے ہے جنہوں نے ایک کشتی کے حصے بذریعہ باہم تقسیم کر لیے تو بعض لوگوں کے حصہ میں اوپر کا طبقہ آیا اور بعض کے حصے میں نیچے کا طبقہ تو جو لوگ نیچے رہتے تھے ان کو جب پانی لینے کی ضرورت ہوتی تھی تو اپنے اوپر والوں کے پاس جاتے پھر ان لوگوں نے کہا کہ کاش ! ہم اپنے حصہ میں سوراخ کر لیتے اور(وہیں سے پانی لے لیا کرتے)اپنے اوپر والوں کو تکلیف نہ دیتے۔ پس اب اگر وہ اوپر والے ان نیچے والوں کو ان کے ارادوں کے موافق چھوڑ دیتے ہیں تو سب ہلاک ہو جائیں گے اور اگر وہ ان کے ہاتھ پکڑ لیں گے تو وہ بھی بچ جائیں گے اور سب دوسرے بھی بچ جائیں گے۔ ‘‘
باب۔ غلہ وغیرہ میں شرکت کا بیان 
(۱۱۳۶)۔ سیدنا عبداللہ بن ہشامؓ سے روایت ہے کہ انھیں ان کی والدہ رسول اللہﷺ کے پاس لے گئی تھیں اور انھوں نے کہا تھا کہ یا رسول اللہ ! اس سے بیعت لے لیجئیے آپﷺ نے فرمایا :’’ یہ چھوٹے ہیں۔ ‘‘ (ان سے ابھی بیعت لینا بے سود ہے) پھر آپﷺ نے ان کے سر پر ہاتھ پھیرا اور ان کے لیے دعا کی۔ یہی (عبداللہ بن ہشامؓ) بازار جاتے اور غلہ خریدتے تھے۔ پھر کبھی سیدنا ابن عمرؓ اور ابن زبیرؓ ان سے ملتے تو کہتے کہ ہمیں بھی شریک کر لو کیوں کہ نبیﷺ نے تمہارے لیے برکت کی دعا کی ہے پس وہ ان کو شریک کر لیتے تھے تو اکثر اوقات پورا پورا اونٹ (غلے کے ساتھ بطور نفع کے) حصے میں آ جاتا تھا اور وہ اس کو اپنے گھر روانہ کر دیتے تھے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



رہن کا بیان 

باب۔ رہن (رکھے ہوئے) جانور پر سواری کرنا اور اس کا دودھ پینا (درست ہے) 
(۱۱۳۷)۔ سیدنا ابوہریرہؓ کہتے ہیں کہ رسول اللہﷺ نے فرمایا :’’ سواری کا جانور اگر رہن میں ہو تو اس کے خرچ کے بدلے سواری کی جائے اور اگر دودھ والا جانور رہن میں ہو تو خرچ کے بدلے اس کا دودھ پیا جائے اور جو کوئی سواری کر ے یا دودھ پیے، وہی اس کا خرچ اٹھائے۔ ‘‘
باب۔ راہن (جس کا مال ہو) اور مرتہن (جس کے پاس رہن رکھا گیا ہو) باہم اختلاف کریں 
(۱۱۳۸)۔ سیدنا ابن عباسؓ سے روایت ہے کہ نبیﷺ نے یہ فیصلہ کیا تھا؛’’ مدعی علیہ کے ذمہ قسم (واجب) ہے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


غلاموں کو آزاد کر نے کا بیان 

باب۔ غلام آزاد کرنے کی فضیلت کا بیان 
(۱۱۳۹)۔ سیدنا ابوہریرہؓ کہتے ہیں کہ نبیﷺ نے فرمایا :’’ جو شخص کسی (غلام) مسلمان کو آزاد کر ے گا تو اللہ تعالیٰ اس آزاد کردہ کے ہر عضو کے بدلے اس (آزاد کر نے والے) کا (ہر) ایک عضو دوزخ سے بچا لے گا۔ ‘‘
باب۔ کس قسم کے غلاموں کو آزاد کرنا افضل ہے؟ 
 (۱۱۴۰)۔ سیدنا ابوذرؓ کہتے ہیں کہ میں نے نبیﷺ سے عرض کی کہ کونسا عمل افضل ہے؟ تو آپﷺ نے فرمایا :’’ اللہ پر ایمان رکھنا اور اس کی راہ میں جہاد کرنا۔ ‘‘ میں نے پھر عرض کی کہ کس قسم کے غلاموں کا آزاد کرنا افضل ہے؟ تو آپﷺ نے فرمایا :’’ ان غلاموں کو جو گراں قیمت ہوں اور اپنے مالکوں کے نزدیک زیادہ پسندیدہ ہوں۔ ‘‘ میں نے عرض کی کہ اگر میں یہ نہ کر سکوں تو؟ آپﷺ نے فرمایا :’’ کسی کام کرنے والے کی مدد کر دو یا کسی بے ہنر اناڑی کو کچھ کام سکھا دو۔ ‘‘میں نے عرض کی اگر میں یہ بھی کر سکوں تو؟ آپﷺ نے فرمایا :’’ تم لوگوں کی ضرر رسانی چھوڑ دو کہ یہ بھی ایک صدقہ ہے جسے تم اپنی جان پر صدقہ کرو گے۔ ‘‘
باب۔ جو کوئی شخص اس غلام یا لونڈی کو آزاد کر دے جو دو یا زیادہ آدمیوں کے درمیان مشترک ہو۔ 
(۱۱۴۱)۔ سیدنا عبداللہ بن عمرؓ سے روایت ہے کہ رسول اللہﷺ نے فرمایا :’’ جو شخص اپنا حصہ کسی غلام میں سے آزاد کر دے اور اس کے پاس اس قدر مال ہو کہ (پورے) غلام کی قیمت تک پہنچ جائے تو کسی عادل کی تجویز سے غلام کی قیمت لگوا لی جائے اور اس غلام کے حصہ داروں کو ان کے حصوں کی قیمت دے دی جائے اور اس کی طرف سے وہ غلام پورا آزاد کر دیا جائے اور اگر اس قدر مال نہ ہو تو وہ غلام جس قدر آزاد ہو چکا ہے اسی قدر آزاد رہے گا۔ ‘‘
باب۔ آزاد کر نے اور طلاق دینے اور اسی کے مانند (دوسرے معاملات) میں غلطی اور بھول ہو جانے کا بیان 
(۱۱۴۲)۔ سیدنا ابوہریرہؓ کہتے ہیں کہ نبیﷺ نے فرمایا :’’ بے شک اللہ نے میری امت سے وہ باتیں معاف کر دی ہیں جو ان کے دلوں میں بطور وسوسہ کے آئیں جب تک ان پر عمل نہ کریں یا زبان سے نہ نکالیں۔ ‘‘
باب۔ جب کوئی شخص اپنے غلام کو آزاد کر نے کی نیت سے یوں کہے کہ :’’ وہ اللہ کے لیے ہے ‘‘ تو وہ آزاد ہو جائے گا اور آزاد کر نے میں گواہ بنانا (ضروری ہے؟) 
(۱۱۴۳)۔ سیدنا ابوہریرہؓ سے روایت ہے کہ وہ جب اسلام لانے کے ارادے سے آنے لگے اور ان کا غلام ان کے ہمراہ تھا (تو وہ راستے میں) ایک دوسرے سے جدا ہو گئے۔ اس کے بعد وہ غلام ایسے وقت لوٹ کر آیا کہ وہ نبیﷺ کے پاس بیٹھے ہوئے تھے تو نبیﷺ نے فرمایا :’’ اے ابوہریرہ ! یہ تمہارا غلام تمہارے پاس آگیا۔ ‘‘ پس انھوں نے کہا کہ میں آپﷺ کو گواہ بناتا ہوں کہ یہ غلام آزاد ہے۔ راوی (قیس) کہتے ہیں کہ یہ اس وقت کا واقعہ ہے جب سیدنا ابوہریرہؓ کہہ رہے تھے :
ہے پیاری، گو کٹھن ہے اور لمبی میری رات 
پر دلائی اس نے دار الکفر سے مجھ کو نجات
باب۔ مشرک غلام کا آزاد کرنا 
(۱۱۴۴)۔ سیدنا حکیم بن حزامؓ سے روایت ہے کہ انھوں نے دورِ جاہلیت میں سو غلام آزاد کیے تھے اور سو اونٹ لوگوں کو سواری کے لیے دیئے تھے پھر وہ جب مسلمان ہوئے تو انھوں نے سو اونٹ سواری کے لیے لوگوں کو دیے اور سو غلام آزاد کیے تو سیدنا حکیمؓ کہتے ہیں کہ میں نے رسول اللہﷺ سے پوچھا کہ یا رسول اللہ ! آپ بتائیے کچھ کام میں دورِ جاہلیت میں کرتا تھا اور ان کو عبادت سمجھتا تھا تو رسول اللہﷺ نے جواب دیا :’’ تم جس قدر عبادت کر چکے ہو ان سب کے ساتھ اسلام لائے ہو۔ ‘‘(یعنی ان کا بھی ثواب ملے گا) یہ حدیث کتاب الزکوٰ ۃ: ۷۲۶میں گزر چکی ہے۔ 
باب۔ جو شخص کسی عربی غلام کا مالک ہو جائے 
(۱۱۴۵)۔ سیدنا عبداللہ بن عمرؓ سے روایت ہے کہ رسول اللہﷺ نے بنی مصطلق پر اس حال میں حملہ کیا کہ وہ لوگ غافل تھے اور ان کے چوپایوں کو چشمہ پر پانی پلایا جا رہا تھا پس آپﷺ نے ان کے جنگی آدمیوں کو قتل کر دیا اور ان کی عورتوں اور بچوں کو قید کر لیا اور اسی دن آپﷺ کو (ام المومنین) جویریہ ( رضی اللہ عنہ قیدیوں میں) ملی تھیں۔ 
(۱۱۴۶)۔ سیدنا ابوہریرہؓ کہتے ہیں کہ میں (قبیلہ) بنی تمیم کے لوگوں سے محبت رکھنے لگا جب سے میں نے رسول اللہﷺ سے یہ تین باتیں سنیں جو آپﷺ ان کی نسبت فرماتے تھے :’’ میری تمام امت میں سے دجال پر یہی لوگ زیادہ سخت ہوں گے۔ ‘‘(سیدنا ابوہریرہؓ) کہتے تھے کہ ان کے صدقات آئے تو رسول اللہﷺ نے فرمایا :’’ یہ ہماری قوم کے صدقات ہیں۔ ‘‘ اور ان کے قبیلے میں سے ایک لونڈی ام المومنین عائشہؓ کے پاس تھی تو آپﷺ نے فرمایا :’’ اے عائشہ ! اس کو آزاد کر دو کیوں کہ یہ سیدنا اسماعیلؑ کی اولاد میں سے ہیں۔ ‘‘
باب۔ غلام پر دست درازی کی کراہت 
(۱۱۴۷)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ کوئی شخص تم میں سے (اپنے غلام یا لونڈی کو) یہ نہ کہے کہ اپنے رب (مالک) کو کھانا کھلا، اپنے رب (مالک) کو وضو کر ا، اپنے رب (مالک) کو پانی پلا بلکہ یوں کہے کہ اپنے سردار کو، اپنے آقا کو (کھانا کھلا، پانی پلا، وضو کرا وغیرہ) اور کوئی شخص تم میں سے یہ نہ کہے کہ ’’ میرا بندہ، میری بندی ‘‘ بلکہ یوں کہے ’’ میرا خادم، میری خادمہ اور میرا غلام۔ ‘‘
باب۔ جب کسی شخص کے پاس اس کا خادم کھانا لائے 
(۱۱۴۸)۔ سیدنا ابو ہریرہؓ نبیﷺ سے روایت کرتے ہیں کہ آپﷺ نے فرمایا :’’ تم میں سے کسی شخص کے پاس جب اس کا خادم کھا نا لائے تو اگر وہ اس خادم کو اپنے ساتھ نہ بٹھائے تو چاہیے کہ ایک لقمہ یا دو لقمے یا ایک نوالہ یا دو نوالے اس کو ضرور دے دے کیوں کہ اس کو تیار کر نے میں اس نے محنت کی ہے۔ ‘‘
باب۔ اگر اپنے غلام کو مارے تو منہ (پر مارنے) سے پرہیز کرے۔ 
(۱۱۴۹)۔ سیدنا ابوہریرہؓ سے روایت ہے کہ نبیﷺ نے فرمایا :’’ جب کوئی مار پیٹ کرے تو منہ پر مارنے سے پرہیز کر ے (یعنی منہ پر نہ مارے) ۔ ‘‘
باب۔ مکاتب میں کونسی شرطیں کرنا درست ہیں؟ 
(۱۱۵۰)۔ ام المومنین عائشہ صدیقہؓ بیان کرتی ہیں کہ بریرہ (رضی اللہ عنہ) ان کے پاس اپنی کتابت (غلام یا لونڈی پر وہ رقم جو اسے آزاد ہو نے کے لیے ادا کرنا پڑتی ہے) میں ان سے مدد لینے آئیں اور (اس وقت تک) انھوں نے اپنی کتابت میں سے کچھ بھی ادا نہ کیا تھا تو میں نے ان سے کہا کہ تم اپنے مالک کے پاس لوٹ جاؤ، اگر وہ چاہیں کہ میں تمہاری کتابت کا روپیہ تمہاری طرف سے ادا کر دوں اور تمہاری ولاء (حق وراثت) مجھے ملے تو میں ادا کر دوں گی۔ پس یریرہ (رضی اللہ عنہ) نے اس کا ذکر اپنے مالک سے کیا، انھوں نے انکار کر دیا اور کہا کہ اگر وہ ثواب کی خواہش رکھتی ہوں تو اس طرح کریں کہ ولاء تمہاری ہم ہی کو ملے گی۔ پس ام المومنین عائشہؓ نے اس کا ذکر رسول اللہﷺ سے کیا تو رسول اللہﷺ نے ان سے کہا :’’ تم خرید لو اور آزاد کر دو، ولاء تو اسی کو ملے گی جو آزاد کرے گا۔ ‘‘ اس کے بعد رسول اللہﷺ کھڑے ہو گئے اور فرمایا :’’ ان لوگوں کو کیا ہو گیا ہے جو ایسی شرطیں کرتے ہیں جو کتاب اللہ میں نہیں ہیں؟ یاد رکھو ! جو شخص ایسی شرط لگائے جو کتاب اللہ میں موجود نہیں ہے تو وہ شرط اس کے لیے نافذ نہ ہو گی اگر چہ وہ سو مرتبہ شرط لگائے، اللہ تعالیٰ کی شرط بہت سچی اور مضبوط ہے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



ہبہ کے بیان میں 

باب۔ ہبہ (تحفے تحائف دینے لینے) کی فضیلت کا بیان 
(۱۱۵۱)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ اے مسلمان عورتو! کوئی پڑوسی دوسری پڑوسن کی (دی ہوئی کسی چیز کو بھی) حقیر نہ سمجھے، اگر چہ وہ بکری کے پائے کا گوشت ہو۔ ‘‘
 (۱۱۵۲)۔ ام المومنین عائشہؓ سے روایت ہے کہ انھوں نے عروہ رحمۃ اللہ علیہ سے کہا کہ’’ اے میرے بھانجے ! بے شک ہم ایک چاند دیکھتے تھے پھر دوسرا چاند دیکھتے تھے، اسی طرح دو مہینہ میں تین چاند دیکھ لیتے تھے (یعنی دو مہینہ کا مل گزر جاتے تھے) اور رسول اللہﷺ کے گھر آگ نہ جلائی جاتی تھی۔ ‘‘(یعنی کھانا نہیں پکتا تھا۔ عروہ کہتے ہیں) میں نے کہا کہ ’’ اے خالہ ! تمہاری زندگی پھر کیسے بسرہوتی تھی؟ ‘‘  انھوں نے جواب دیا کہ دو چیزوں کے سبب، کھجور کھا کر اور پانی پی کر مگر ہاں رسول اللہﷺ کے پڑوس میں کچھ انصار رہتے تھے اور ان کے پاس چند دودھ کے جانور تھے اور وہ اپنے (ہاں سے) دودھ رسول اللہﷺ کے لیے (تحفہ کے طور پر) بھیجتے تھے تو آپﷺ ہم کو بھی پلا دیا کرتے۔ ‘‘
 (۱۱۵۳)۔ سیدنا ابوہریرہؓ نبیﷺ سے روایت کرتے ہیں کہ آپﷺ نے فرمایا :’’ اگر مجھے، دستی یا ران کا گوشت کھانے کے لیے بلا یا جائے تو میں ضرور جاؤں گا اور اگر میرے پاس ایک دستی یا ران کا گوشت ہدیہ میں (یعنی تحفہ) بھیجا جائے تب بھی میں قبول کر لوں گا۔ ‘‘
باب۔ شکاری کا تحفہ قبول کر نا (درست ہے) 
(۱۱۵۴)۔ سیدنا انسؓ کہتے ہیں کہ ہم نے مقام مر الظہران میں ایک خرگوش کو (اپنے مقام  سے) باہر نکالا پھر لوگ اس کے پیچھے دوڑے مگر وہ تھک گئے اور میں نے اس پر قابو پا کر اس کو پکڑ لیا۔ پھر میں اس کو سیدنا ابوطلحہؓ کے پاس لے آیا، انھوں نے اس کو ذبح کیا اور اس کی پٹھ یا رانیں رسول اللہﷺ کی طرف بھیج دیں تو آپﷺ نے اس کو لے لیا۔ ایک اور روایت میں ہے کہ آپﷺ نے اس میں سے کھایا۔ 
باب۔ تحفہ قبول کر نا مسنون ہے 
(۱۱۵۵)۔ سیدنا ابن عباسؓ کہتے ہیں کہ ان کی خالہ ام حفید نے نبیﷺ کو پنیر، گھی اور ساہنا (ایک جانور) تحفہ میں بھیجا تو نبیﷺ نے پنیر اور گھی کھا لیا اور ساہنے کو نفرت کے سا تھ چھوڑ دیا۔ سیدنا ابن عباسؓ نے کہا کہ ’’ مگر وہ (ساہنا) رسول اللہﷺ کے دستر خوان پر کھایا گیا۔ اگر وہ حرام ہوتا تو رسول اللہﷺ کے دستر خوان پر کس طرح کھایا جا سکتا تھا؟ ‘‘
(۱۱۵۶)۔ سیدنا ابوہریرہؓ	 کہتے ہیں کہ رسول اللہ ﷺ کے پاس جب کوئی کھانے کی چیز لائی جاتی تھی تو اس کے بارے میں دریافت فرماتے تھے :’’ یہ ہدیہ ہے یا صدقہ؟ ‘‘ اگر کہا جا تا کہ یہ صدقہ ہے تو آپﷺ صحابہ کرامؓ سے فرماتے :’’ تم کھالو ‘‘ اور خود نہ کھاتے اور اگر کہا جاتا کہ یہ ’’ ہدیہ ‘‘ ہے تو آپﷺ بھی اپنا ہاتھ بڑھاتے اور ان کے ساتھ خود بھی کھاتے۔ 
(۱۱۵۷)۔ سیدنا انس بن مالکؓ کہتے ہیں کہ نبیﷺ کے پاس گوشت لایا گیا اور بیان کیا گیا کہ یہ بریرہ (رضی اللہ عنہ) کو صدقہ میں ملا ہے تو آپﷺ نے فرمایا :’’ ان کے لیے صدقہ ہے اور ہمارے لیے ہدیہ۔ ‘‘
باب۔ اگر کوئی شخص اپنے دوست کو ہدیہ دے اور اس کی بعض بیویوں کو نظر انداز کر کے بعض بیویوں (کی باری) کا انتظار کرے (تو کیسا ہے؟) 
(۱۱۵۸)۔ ام المومنین عائشہؓ سے روایت ہے کہ رسول اللہﷺ کی بیویوں میں دو گروہ تھے، ایک گروہ وہ تھا جس میں ام المومنین عائشہ، حفصہ اور سودہؓ تھیں اوردوسرا گروہ وہ تھا جس میں ام المومنین ام سلمہ اور رسول اللہﷺ کی باقی بیویاں تھیں اور مسلمانوں کو یہ معلوم تھا کہ رسول اللہﷺ کو زیادہ محبت ام المومنین عائشہؓ (صدیقہ طیبہ طاہرہ) سے ہے پس جب ان میں سے کسی کے پاس کچھ ہدیہ ہوتا اور وہ چاہتا کہ وہ رسول اللہﷺ کو دے تو وہ اس کو روک لیتا یہاں تک کہ جب رسول اللہﷺ کے ام المومنین عائشہؓ کے گھر میں پہنچاتا۔ اس پر ام المومنین ام اسلمہؓ کے گروہ نے (اس بارے میں) گفتگو کی اور ام المومنین ام سلمہؓ سے کہا کہ رسول اللہﷺ سے عرض کرو کہ جو شخص رسول اللہﷺ کو ہدیہ پہنچانا چاہے تو چاہے آپﷺ اپنی کسی بیوی کے پاس ہوں پہنچا دے پس ام المومنین ام سلمہؓ نے جو کچھ ان (کے ساتھ والی) بیویوں نے کہا تھا رسول اللہﷺ سے جواب دریافت کیا تو انھوں نے کہا کہ مجھے کچھ جواب نہیں ملا۔ چنانچہ ازواج مطہرات نے ان سے کہا کہ تم پھر کہو۔ جب ان کی دوبارہ باری آئی تو انھوں نے آپﷺ سے عرض کی مگر آپﷺ نے پھر ان کو کچھ جواب نہ دیا۔ (ہم خیال) ازواج مطہرات نے پھر ان سے پوچھا کہ کوئی جواب ملا؟ تو انھوں نے کہا کہ آپﷺ نے مجھ کو کچھ جواب نہیں دیا پھر ان بیویوں نے ان سے کہا کہ تم پھر آپﷺ سے کہنا تا کہ آپﷺ کچھ جواب دیں چنانچہ جب ان کی باری تھی تو انھوں نے نبیﷺ سے عرض کی تو آپﷺ نے فرمایا :’’ تم مجھے عائشہ (رضی اللہ عنہ کی محبت) کے بارے میں نہ ستاؤ، اس لیے کہ عائشہ (رضی اللہ عنہ) کے علاوہ اور جس بیوی کے پاس میں ہوتا ہوں تو مجھ پر کسی کی چادر میں وحی نہیں آتی۔ ‘‘ ام المومنین ام سلمہؓ نے کہا یا رسول اللہ ! میں آپﷺ کو تکلیف دینے سے اللہ عزوجل سے توبہ کر تی ہوں۔ اس کے بعد ان بیویوں نے سیدہ فاطمۃ الزہراءؓ (رسول اللہﷺ کی صاحبزادی) کو بلایا اور ان  کے ذریعے سے رسول اللہﷺ کے پاس کہلا بھیجا کہ ’’ آپﷺ کی بیویاں، ابو بکر صدیقؓ کی بیٹی کے بارے میں انصاف کر نے کے لیے آپﷺ کو اللہ کا واسطہ دیتی ہیں۔ ‘‘ چنانچہ انھوں نے آپﷺ سے عرض کی تو آپﷺ نے فرمایا :’’ اے بیٹی ! کیا تم اس بات کو پسند نہیں کرتی جس کو میں پسند کرتا ہوں۔ ‘‘ انھوں نے کہا کہ ہاں (میں یقیناً اسی کو پسند کرتی ہوں) پس سیدہ فاطمۃ الزہراءؓ ان کے پاس لوٹ کر گئیں اور ان سے بیان کر دیا۔ ان ازواج نے ان سے کہا کہ تم پھر نبیﷺ کے پاس جاؤ مگر انھوں نے دوبارہ جانے سے انکار کر دیا۔ پھر ان ازواج مطہرات نے ام المومنین زینب بنت حجشؓ کو بھیجا تو وہ آپﷺ کے پاس آئیں اور انھوں نے سخت گفتگو کی اور کہا کہ آپﷺ کی بیویاں آپﷺ کو اللہ کا واسطہ دیتی ہیں کہ ابن ابی قحافہ کی بیٹی (یعنی المومنین عائشہؓ) کے بارے میں انصاف کیجئیے اور انھوں نے اپنی آواز بلند کر لی یہاں تک کہ انھوں نے ام المومنین عائشہؓ کو ان کی موجودگی میں انھیں سخت سست کہا تو رسول اللہﷺ ام المومنین عائشہؓ کی طرف دیکھنے لگے کہ وہ (کچھ) کہتی ہیں یا نہیں (راوی کہتا ہے کہ) ام المومنین عائشہؓ کے انھیں جواب دینا شروع کیا یہاں تک کہ ام المومنین زینبؓ کو خاموش کر دیا۔ پھر نبیﷺ نے ام المومنین عائشہؓ کی طرف دیکھا اور فرمایا :’’ آخر کیوں نہ ہو ! وہ ابو بکر صدیق(رضی اللہ عنہ) کی بیٹی ہیں۔ ‘‘
باب۔ کس قسم کے ہدیے واپس نہ کئے جائیں؟ 
 (۱۱۵۹)۔ سیدنا انسؓ بیان کرتے ہیں کہ نبیﷺ خوشبو کو واپس نہیں فرما تے تھے۔ 
باب۔ ہبہ (تحفے) کا بدلہ دینا مسنون ہے 
(۱۱۶۰)۔ ام المومنین عائشہؓ کہتی ہیں کہ رسول اللہﷺ ہدیہ قبول فرما لیتے تھے اور اس کا بدلہ دے دیا کرتے تھے۔ 
 باب۔ ہبہ میں گواہ کرنا درست ہے 
(۱۱۶۱)۔ سیدنا نعمان بشیرؓ سے روایت ہے کہتے ہیں کہ میرے والد نے مجھ کو کچھ دیا تو (میری والدہ) عمرہ بنت رواحہ نے کہا کہ میں راضی نہیں ہوں یہاں تک کہ تم رسول اللہﷺ کو اس پر گواہ بنا لو پس وہ رسول اللہﷺ کے پاس آئے اور عرض کی کہ میں نے اپنے بیٹے کو جو عمرہ بنت رواحہ (کے بطن) سے ہے، کچھ دیا ہے لیکن عمرہ (میر ی اہلیہ) نے کہا کہ میں اللہ کے رسولﷺ کو اس پر گواہ بنا لوں۔ آپﷺ نے دریافت فرمایا :’’ کیا تم نے اپنے سب لڑکوں کو اسی قدر دیا ہے؟ ‘‘ تو انھوں نے کہا جی نہیں تو آپﷺ نے فرمایا :’’ اللہ سے ڈرو اور اولاد کے درمیان انصاف کرو۔ ‘‘(نعمانؓ) کہتے تھے کہ پھر انھوں نے اپنی دی ہوئی شے واپس لے لی۔ 
باب۔ مرد کا اپنی بیوی کو تحفہ دینا اور بیوی کا اپنے شوہر کو 
(۱۱۶۲)۔ سیدنا ابن عباسؓ کہتے ہیں کہ نبیﷺ نے فرمایا ہے :’’ جو شخص اپنی ہبہ کی ہوئی چیز کو واپس کر لے وہ مثل اس کتے کی ہے جو اپنے قے کر کے پھر کھا لے۔ ‘‘
 فائدہ : ہبہ کے متعلق یہ عام روایت ہے۔ باب کے ساتھ واضح مناسبت دوسری روایت سے ظاہر ہوتی ہے، جس میں ام المومنین عائشہؓ نے آپﷺ کی بیماری کا تذکرہ کرتے ہوئے کہا کہ آپﷺ کی بیویوں نے اپنی باریاں آپ کو ہبہ کر دی تھیں کہ آپﷺ جہاں چاہیں، منتقل ہو جائیں۔ (فتح الباری) ۔ 
باب۔ عورت کا اپنے شوہر کی موجودگی میں خاوند کے سوا کسی اور کو کوئی چیز ہبہ کرنا اور لونڈی کا آزاد کرنا جائز ہے 
(۱۱۶۳)۔ ام المومنین میمونہ بنت حارث سے روایت ہے کہ انھوں نے اپنی ایک لونڈی کو آزاد کر دیا اور نبیﷺ سے اجازت نہیں لی پھر جب ان کی باری کا دن آیا جس میں آپﷺ ان کے پاس تشریف لے جاتے تھے تو انھوں نے عرض کی کہ کیا آپ کو معلوم ہے کہ میں نے اپنی لونڈی کو آزاد کر دیا ہے؟ آپﷺ نے فرمایا :’’ کیا واقعی تم آزاد کر چکی ہو؟ ‘‘ انھوں نے عرض کی جی ہاں۔ تو آپﷺ نے فرمایا :’’ اگر تم اس لونڈی کو اپنے ننھیال والوں کو دے دیتیں تو اس میں تم کو زیادہ ثواب حاصل ہوتا۔ ‘‘
 (۱۱۶۴)۔ ام المومنین عائشہؓ کہتی ہیں کہ رسول اللہﷺ جب سفر کا ارادہ فرماتے تو اپنی لونڈی کے درمیان قرعہ ڈالتے تھے، ان میں سے کسی کا نام نکل آتا تھا اس کو اپنے ساتھ لے جاتے تھے اور آپﷺ ان میں سے ہر بیوی کے لیے ایک دن رات مقرر کر دیتے تھے سوائے سودہ بنت زمعہ (رضی اللہ عنہ) کے کہ انھوں نے اپنا دن رات ام المومنین عائشہؓ کو دے دیا تھا اور انھیں اس میں رسول اللہﷺ کی خوشنودی مطلوب تھی۔ 
باب۔ غلام پر اور اسباب پر کس طرح قبضہ کیا جائے؟ 
(۱۱۶۵)۔ سیدنا مسور بن مخرمہؓ کہتے ہیں کہ رسول اللہﷺ نے کچھ قبائیں تقسیم فرمائیں اور سیدنا مخرمہؓ کو نہیں دی تو انھوں نے کہا کہ اے میرے بیٹے ! مجھے رسول اللہﷺ کے پاس لے چلو،  چنانچہ میں ان کے ساتھ چلا گیا، پھر انھوں نے کہا کہ اندر جاؤ اور نبیﷺ کو میری طرف سے بلا ؤ۔ وہ کہتے ہیں کہ میں آپﷺ کو بلا لایا پس آپﷺ باہر تشریف لائے اور ان قباؤں میں سے ایک قبا آپﷺ کے پاس تھی۔ آ پﷺ کے پاس تھی۔  آپﷺ نے فرمایا :’’ یہ ہم نے تمہارے لیے چھپا رکھی ہے۔ ‘‘ انھوں نے دیکھا تو نبیﷺ نے فرمایا :’’ مخرمہ خوش ہو یا نہیں؟ ‘‘
 باب۔ اس چیز کا تحفہ دینا جس کا پہننا مکروہ ہو 
(۱۱۶۶)۔ سیدنا ابن عمرؓ سے روایت ہے کہ نبیﷺ سیدہ فاطمۃ الزہراءؓ کے گھر گئے تو اس میں داخل نہیں ہوئے (باہر ہی سے واپس تشریف لے گئے) جب سیدنا علیؓ آئے تو سیدہ فاطمہ الزہراءؓ نے ان سے بیان کیا۔ انھوں نے نبیﷺ سے اس بارے میں دریافت کیا تو آپﷺ نے فرمایا :’’ میں نے دروازے پر ایک ریشمی پردہ دیکھا۔ ‘‘(اس لیے واپس چلا آیا) آپﷺ نے فرمایا :’’ بھلا ہم کو دنیا سے کیا مطلب؟ ‘‘ پھر وہ گھر واپس گئے اور ان سے یہ بات بیان کر دی۔ سیدہ فاطمہؓ نے کہا کہ آپﷺ اس کے بارے میں جو حکم دیں (وہی ہو گا) ۔ نبیﷺ نے فرمایا :’’ یہ پردہ فلاں حاجت مند لو گوں کو دے دیں۔ ‘‘
 (۱۱۶۷)۔ امیر المومنین سیدنا علیؓ کہتے ہیں کہ نبیﷺ نے مجھے ایک دھاری دار ریشمی جوڑا بھیجا، میں نے وہ پہن لیا۔ پھر آپﷺ کے چہرۂ مبارک پر غصہ کا اثر دیکھا تو میں نے اس کو پھاڑ کر اپنی (رشتہ دار) عورتوں میں تقسیم کر دیا۔ 
باب۔ مشرکوں سے ہدیہ کا قبول کر نا درست ہے 
(۱۱۶۸)۔ سیدنا عبدالرحمن بن ابو بکر صدیقؓ کہتے ہیں کہ ہم ایک سو تیس آدمی نبیﷺ کے ہمراہ تھے تو نبیﷺ نے در یافت فرمایا :’’ کیا تم میں سے کسی کے پاس کچھ کھانا ہے؟ ‘‘ تو ایک شخص کے پاس ایک صاع غلہ وغیرہ نکلا، اس کو خمیر کیا گیا پھر اس کے بعد ایک مشرک دراز قدر، پر اگندہ بال، اپنی بکریوں کو ہنکاتا ہو ا آیا تو نبیﷺ نے اس سے فرمایا :’’ یہ بیچنے کے لیے ہیں یا کسی کا عطیہ ہے۔ ‘‘ یا آپﷺ نے (عطیہ کی بجائے) ہبہ کا لفظ بولا۔  اس نے کہا نہیں بلکہ فروخت کرنے کے لیے۔ پس نبیﷺ نے اس سے ایک بکری خرید لی پھر وہ ذبح کی گئی اور نبیﷺ نے کلیجی وغیرہ کی نسبت حکم دیا کہ بھون لی جائے اور اللہ کی قسم ایک سو تیس آدمیوں میں سے کوئی شخص ایسا نہ تھا جس کو نبیﷺ نے کلیجی کی بوٹیاں نہ دی ہوں۔ جو موجود تھا، اس کو دے دیں اور جو موجود نہ تھا تو اس کے لیے رکھ دیں پھر آپﷺ نے بکری کے گوشت کو دو بڑی قابوں میں رکھا تو سب لوگوں نے کھا یا اور ہم سب سیر ہو گئے پھر بھی جو کچھ قابوں میں بچ رہا وہ ہم نے اونٹ پر کھ لیا یا اسی طرح کچھ کہا۔ 
باب۔ مشرکوں کو تحفہ دینا درست ہے 
(۱۱۶۹)۔ سیدنا اسماء بنت ابو بکر صدیقؓ کہتی ہیں کہ رسول اللہﷺ نے عہد میں میری ماں میرے پاس آئی اور وہ مشرکہ تھیں۔ (میں نے نہ اس کو گھر آنے دیا اور نہ اس کا تحفہ قبول کیا) ۔ اس کے بعد میں نے رسول اللہﷺ سے فتویٰ دریافت کیا۔ میں نے یہ بھی کہا کہ میری ماں محبت سے میرے پاس آئی ہے تو کیا میں اپنی ماں کے ساتھ اچھا سلوک کروں؟ تو آپﷺ نے فرمایا :’’ ہاں تم اپنی ماں کے ساتھ اچھا سلوک کرو۔ ‘‘
 (۱۱۷۰)۔ سیدنا عبداللہ بن عمرؓ سے روایت ہے کہ (جن دنوں مروان حاکم تھا، ایک مقدمہ میں) انھوں نے گواہی دی کہ بے شک رسول اللہﷺ نے یہ دونوں مکان اور حجرہ سیدنا صہیبؓ کو دیا تھا پس مروان نے ان کی شہادت پر سیدنا صہیبؓ کے بیٹیوں کے حق میں فیصلہ دیا۔ 
باب۔ عمریٰ اور قبیٰ کے بارے میں کیا کہا گیا ہے؟ 
(۱۱۷۱)۔ سیدنا جابرؓ کہتے ہیں کہ نبیﷺ نے عمریٰ کے بارے میں یہ فیصلہ کیا کہ وہ اسی کا ہے جس کو ہبہ کیا گیا ہو۔ 
فائدہ : ’’ عمریٰ ‘‘ عرب لوگ کہتے ہیں کہ میں نے فلاں کو عمر بھر کے لیے گھر دے دیا یعنی اس کو ملکیت کر دیا۔ ‘‘ یہ ہے کہ کسی کو مکان اس شرط پر دینا کہ اگر دینے والا پہلے مر جائے تو مکان اس کا ہو گیا اور لینے والا پہلے مر جائے تو مکان پھر دینے والا کا ہو جائے گا۔ بعض کے نزدیک دونوں ایک ہی ہیں ۔ 
باب۔ شادی میں دلہن کو پہنانے کے لیے کوئی چیز مانگنا 
(۱۱۷۲)۔ ام المومنین عائشہ صدیقہؓ سے روایت ہے کہ  ان کے پاس ایمن (رضی اللہ عنہ) آئیں اور وہ ایک موٹا کرتا پہنے ہوئے تھیں جس کی قیمت پانچ درہم ہو گی تو انھوں نے کہا کہ ذرا میری اس لونڈی کی طرف دیکھو کہ گھر میں اس کرتا کے پہننے سے نخرہ کرتی ہے اور رسول اللہﷺ کے عہد میں میرے پاس اسی قسم کا ایک کرتا تھا تو جو عورت مدینہ میں آراستہ کی جاتی تھی وہ مجھ سے اس کرتے کو منگوا لیتی۔ 
باب۔ دودھ کا جانور (یا اور کوئی چیز) مانگنے پر دینے کی فضیلت 
(۱۱۷۳)۔ سیدنا انس بن مالکؓ کہتے ہیں کہ جب مہاجرین مکہ سے مدینہ آئے تو ان کے پاس کچھ نہ تھا اور انصار زمین اور اسباب والے تھے۔ ان مہاجرین کو انصار نے اپنے مال تقسیم کر دیے، اس شرط پر کہ وہ ہر سال انھیں نصف  پھل ان کو دے دیا کریں اور جملہ محنت ازل اول تا آخر وہی کریں اور ان کی ماں یعنی انسؓ کی ماں ام سلیم جو عبداللہ بن ابی طلحہ کی ماں بھی تھیں، انھوں نے رسول اللہﷺ کو کھجور کے چند درخت دے دیے تھے وہ آپﷺ نے اپنی آزاد کر دہ لونڈی ام ایمن کو جو اسامہ بن زید کی ماں تھیں دے دیے تھے۔ سیدنا انسؓ نے بیان کیا کہ نبیﷺ جب غزوۂ خیبر سے فارغ ہوئے اور مدینہ کی طرف لوٹے تو مہاجرین نے ان کی دی ہوئی چیزیں واپس کر دیں یعنی وہ پھل کے باغ و درخت جو انھوں نے مہاجرین کو دیے تھے۔ پھر نبیﷺ نے بھی سیدنا انسؓ کی والدہ کی ان کے درخت واپس کر دیے اور ام ایمن کو رسول اللہﷺ نے ان کے عوض میں اپنے باغ سے کچھ درخت دے دیے۔ 
(۱۱۷۴)۔ سیدنا عبداللہ بن عمروؓ کہتے ہیں کہ رسول اللہﷺ نے فرمایا :’’ چالیس خصلتیں بہت عمدہ ہیں جن میں سے سب سے عمدہ بکری کا مستعار دینا ہے۔ جو کوئی ان خصلتوں میں سے کسی بھی خصلت پر ثواب کی امید سے اللہ کا وعدہ سچا جان کر عمل کر ے تو اللہ اس کو جنت میں لے جائے گا۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


گواہی کے بیان میں 

باب۔ اگر ظلم کی بات پر گواہ بنانا چاہیں تو نہ بنے 
(۱۱۷۵)۔ سیدنا عبداللہ بن مسعودؓ نبیﷺ سے روایت کرتے ہیں کہ آپﷺ نے فرمایا :’’ سب لوگوں سے بہتر میرے دور کے لوگ ہیں (یعنی صحابہ کرامؓ) پھر جو ان کے قریب ہوں گے (یعنی تابعین) پھر جوان کے قریب ہوں گے (یعنی تبع تابعین) ۔ ان کے بعد کچھ ایسے لوگ پیدا ہوں گے جو قسم سے پہلے گواہی دیں گے اور گواہی سے پہلے قسم کھائیں گے۔ ‘‘
باب۔ جھوٹی گواہی کے بارے میں کیا کہا گیا ہے؟ 
 (۱۱۷۶)۔ سیدنا ابوبکرؓ سے روایت ہے کہ نبیﷺ نے فرمایا :’’ کیا میں تم کو بڑے بڑے گناہوں کی اطلاع نہ دوں؟ صحابہ نے عرض کی جی ہاں یا رسول اللہ ! (ضرور بتائیے) ۔ آپﷺ نے فرمایا :’’ اللہ کے ساتھ شرک کرنا۔ والدین کی نافرمانی کرنا۔ ‘‘ آپﷺ اس وقت تکیہ لگائے ہوئے تھے،مگر اٹھ کر بیٹھ گئے اور فرمایا :’’ آگاہ رہو جھوٹی گواہی دینا۔ ‘‘ پس آپﷺ بار بار یہی فرماتے رہے یہاں تک کہ ہم لوگوں نے (دل میں) کہا کاش ! آپﷺ خاموش ہو جائیں۔ 
باب: اندھے شخص کی گواہی اور اس کا حکم دینا اور اس کا نکاح کرنا اور نکاح کرادینا اور خریدو فروخت کرنا اور اس کی اذان وغیرہ کا اور ان چیزوں کا جو آوا ز سے معلوم ہو سکتی ہیں قبول کر نا 
(۱۱۷۷)۔ ام المومنین عائشہؓ کہتی ہیں کہ نبیﷺ نے ایک شخص کو مسجد میں قرآن پڑھتے ہوئے دیکھا تو فرمایا :’’ اللہ تعالیٰ اس شخص پر رحمت کرے، بے شک اس نے فلاں فلاں سورتوں کی فلاں فلاں آیات جو کہ میں بھول گیا تھا مجھے یا د لادیں۔ ‘‘
 (۱۱۷۸)۔ ام المومنین عائشہؓ ایک دوسری روایت میں کہتی ہیں کہ نبیﷺ نے میرے گھر میں تہجد کی نماز پڑھی پھر عبادہؓ کی آواز سنی وہ مسجد میں نماز پڑھ رہے تھے تو آپﷺ نے فرمایا :’’ اے عائشہ ! کیا یہ عباد  (رضی اللہ عنہ) کی آواز ہے؟ ‘‘ میں نے عرض کی جی ہاں تو فرمایا :’’ اے اللہ عباد (رضی اللہ عنہ) پر رحمت فرما۔ ‘‘
باب۔ باب عورتیں، عورتوں کا تزکیہ کر سکتی ہیں (یعنی ان کی پاکیزگی بیان کرنا) 
(۱۱۷۹)۔ ام المومنین عائشہؓ کہتی ہیں کہ رسول اللہﷺ جب کسی سفر میں جانے کا ارادہ فرماتے تو اپنی ازواج مطہرات کے درمیان قرعہ ڈالتے پھر ان میں سے جس کے نام قرعہ نکل آتا تو اسی کو اپنے ہمراہ لے جاتے تھے۔ پس ایک جہاد میں جو آپﷺ نے کیا تھا ہم لوگوں کے درمیان قرعہ ڈالا تو میرے نام پر قرعہ نکلا اور میں آپﷺ کے ہمراہ روانہ ہوئی۔ یہ واقعہ حکم حجاب کے نزول کے بعد کا ہے پس میں اس سفر میں ہودج (پردے والی ڈولی) کے اندر بٹھا دی جاتی تھی اور ہودج سمیت اتار لی جاتی تھی۔ پس ہم چلے یہاں تک کہ جب رسول اللہﷺ اپنے جہاد سے فارغ ہو کر واپس ہوئے اور ہم مدینہ کے قریب پہنچ گئے تو آپﷺ نے رات کے وقت کو چ کا اعلان کرا دیا۔ پس جب لوگوں میں روانگی کے لیے منادی ہوئی تو میں اٹھ کھڑی ہوئی اور (قضائے حاجت کے لیے) گئی یہاں تک کہ میں لشکر سے آگے بڑھ گئی پھر جب میں حاجت سے فارغ ہو ئی تو (اونٹ کے) کجاوے کے پاس آئی پھر میں نے اپنے سینہ پر ہاتھ پھیرا تو اچانک معلوم ہوا کہ ظفار کے کالے نگینوں کا ہار جو میں پہنے ہوئے تھی، گر گیا ہے لہٰذا میں اپنے ہار کو تلاش کر تی ہوئی واپس ہوئی اور اس کو ڈھونڈنے میں مجھے دیر ہو گئی اور جو لوگ میرا ہودج اٹھاتے تھے وہ آئے اور انھوں نے میرے ہودج کو اٹھا یا اور میرے اونٹ پر جس پر میں سوار ہوتی تھی رکھ دیا۔ وہ لوگ یہ سمجھ رہے تھے کہ میں اسی میں ہوں۔ (کیوں کہ) اس دور میں عورتیں عموماً ہلکی پھلکی ہوتی تھیں، بھاری نہ تھیں نہ ان کے جسم پر زیادہ گوشت تھا اور وہ غذا بھی بہت کم کھاتی تھیں۔ لہٰذا جب لوگوں نے اس ہودج کو اٹھایا تو اس کو معمول کے موافق سمجھ کر اٹھا لیا کیوں کہ میں اس وقت ایک کم سن (دبلی پتلی) لڑکی تھی۔ پھر وہ اونٹ کو اٹھا کر چل دیے پھر لشکر کے نکل جانے کے بعد  میں نے اپنا ہار پالیا اور جہاں قافلہ اترا ہوا تھا واپس آئی مگر وہاں کوئی نہ تھا تب میں اس جگہ جا کر بیٹھ گئی جہاں پر اتری تھی۔ میں نے یہ خیال کیا جب لوگ مجھ کو (قافلہ میں) نہ پائیں گے تو اسی جگہ لوٹ کر آئیں گے۔ پس اسی حالت میں کہ میں بیٹھی ہوئی تھی میری آنکھیں نیند کے سبب سے مجھ کو بھاری معلوم ہو نے لگیں اور نیند مجھ پر غالب آ گئی۔ صفوان بن معطل سلمیؓ جو بعد میں ذکوانی ہو گئے، لشکر کے پیچھے تھے وہ صبح کو میری منزل پر پہنچے اور وہ دور سے ایک سوتے ہوئے آدمی کو دیکھ کر میرے پاس آئے چونکہ انھوں نے مجھ کو پردے کے حکم سے پہلے دیکھا تھا لہٰذا مجھ کو پہچان لیا اور انا ﷲ و انا الیہ راجعون پڑھا۔ میں ان کی انا اللہ کی آواز سن کر بیدار ہوئی پھر انھوں نے اپنے اونٹ کو بٹھا لیا اور اس کے اگلے پاؤں کو موڑ دیا (تاکہ میں بغیر کسی کی مدد کے خود سوار ہو سکوں) ۔ پس میں اونٹ پر سوار ہو گئی۔ وہ اونٹ کو ہانکتے ہوئے پیدل چلے اور قافلہ میں اس وقت پہنچے جب دوپہر کو لوگ آرام کر نے کے لیے اتر چکے تھے۔ پس جن لوگوں کو ہلاک ہونا تھا وہ ہلاک ہو گئے یعنی میرے اوپر صفوان کیساتھ تہمت لگائی اور جس شخص نے یہ طوفان اٹھایا وہ عبداللہ بن ابی ابن سلول (منافق) تھا۔ پس جب ہم لوگ مدینہ پہنچے تو میں ایک مہینے تک بیمار رہی اور لوگ طوفان کا پر چار کرتے رہے اور مجھے اپنی بیماری میں بارہا یہ خیال آتا تھا کہ کیا وجہ ہے کہ میں نبیﷺ کی وہ مہربانی نہیں دیکھتی جو میں اپنی بیماری کے وقت آپﷺ کی جانب سے دیکھا کر تی تھی۔ اب صرف یہ ہوتا ہے کہ آپﷺ تشریف لاتے اور سلام کرتے اس کے بعد فرماتے ہیں :’’ تم کیسی ہو؟ ‘‘ اور مجھے اس بارے میں کسی بات کا علم نہ تھا کہ اصل وجہ نا خوشی کی یہ طوفان ہے۔ میں بہت کمزور ہو گئی۔ (ایک رات) میں اور مسطح کی والدہ مناصع کی طرف جہاں ہماری قضاء حاجت کی جگہ تھی اور ہم صرف رات ہی کو وہاں پر قضائے حاجت  کے لیے جایا کرتے تھے اور واقعہ ہمارے گھروں کے قریب بیت الخلاء بنائے جانے سے پہلے کا ہے اور ہم پرانے دور کے عربوں کی طرح جنگل میں یا باہر دور جا کر قضائے حاجت کرتے تھے۔ پس میں اور مسطح کی ماں جو ابو رہم کی بیٹی تھیں جا رہی تھیں کہ اتفاقاً وہ اپنی چادر میں پھنس کر گر پڑیں تو انھوں نے کہا کہ ’’مسطح ہلاک ہو جائے۔ ‘‘ تو میں نے ان سے کہا کہ تم نے یہ برا کلمہ منہ سے نکالا کیا تم ایسے شخص کو کوستی ہو جو غزوۂ بدر میں شریک ہو چکا ہے؟ انھوں نے جواب میں کہا کہ اے بی بی ! کیا تم نے نہیں سنا کہ ان لوگوں نے کیا طوفان اٹھایا ہوا ہے؟ پھر انھوں نے مجھے تہمت لگانے والوں کی ساری باتوں پر مطلع کیا۔ پس اس بہتان کو سن کر میری بیماری زیادہ شدید ہو گئی۔ جب میں اپنے گھر واپس آئی تو رسول اللہﷺ میرے پاس تشریف لائے اور انھوں نے سلام کیا اور فرمایا :’’ تم کیسی ہو؟ ‘‘ میں نے عرض کی کہ آپ مجھے اجازت دیجئیے کہ میں اپنے والدین کے پاس چلی جاؤں۔ ام المومنین عائشہؓ کہتی ہیں کہ میرا اس سے منشا یہ تھا کہ اپنے والدین کے ہاں جا کر اس خبر کی تحقیق کر سکوں تو رسول اللہﷺ نے مجھے اجازت دے دی اور میں اپنے والدین کے پاس چلی گئی۔ میں نے اپنی ماں سے وہ سب باتیں بیان کیں جن کا لوگ چرچا کر رہے تھے۔ انھوں نے کہا کہ اے بیٹی ! تم اپنی جان پر سختی نہ کرو، اللہ کی قسم ! کوئی حسین عورت کم ہی کسی شخص کے پاس ایسی ہو تی ہے کہ وہ مرد اس کو محبوب رکھتا ہو اور اس عورت کی سوکنیں بھی ہوں اور پھر وہ سوکنیں اس کی برائیاں نہ کرتی ہوں۔ میں نے کہا کہ سبحان اللہ ! میری سوکنوں نے ایسا نہیں کیا بلکہ لوگ اس کا چرچا کر رہے ہیں۔ ام المومنین عائشہؓ کہتی ہیں کہ میں نے وہ رات صبح تک اس طرح گزاری کہ میرے آنسو نہ تھمے تھے اور نہ مجھے نیند آئی۔ جب صبح ہوئی تو رسول اللہﷺ نے (امیر المومنین سیدنا) علی بن ابی طالب اور اسامہ بن زید (رضی اللہ عنہ) کو بلایا جب کہ اس بارے میں نزول وحی میں دیر ہوئی تو آپﷺ ان سے اپنی بیوی یعنی میرے فراق  کے بارے میں مشورہ کر رہے تھے تو (سیدنا) اسامہ(رضی اللہ عنہ) نے تو اسی کے موافق مشورہ دیا جو ان کو آپﷺ کے دل کی کیفیت (یعنی اپنی بیوی کے ساتھ جس قدر محبت تھی) اس کا احساس تھا۔ لہٰذا سیدناا سامہ (رضی اللہ عنہ) نے کہا کہ یا رسول اللہ ! وہ آپﷺ کی بیوی ہیں اور اللہ کی قسم ! ہم ان میں سوائے اچھائی کے اور کچھ نہیں جانتے۔ مگر (امیر المومنین سیدنا) علی بن ابی طالب (رضی اللہ عنہ) نے کہا کہ یا رسول اللہ! اللہ تعالیٰ آپﷺ پر ہر گز تنگی نہیں کرتا اور عورتیں ان کے علاوہ بھی بہت سی ہیں اور آپ لونڈی سے دریافت فرمائیے، وہ (ام المومنین عائشہؓ  کے کردار کے بارے میں) آپﷺ سے سچ سچ بیان کر دے گی تو رسول اللہﷺ نے بریرہ (رضی اللہ عنہ) کو بلایا اور ان سے فرمایا :’’ کیا تم نے (ام المومنین عائشہؓ کے مزاج میں) کوئی ایسی بات دیکھی ہے جس کو تمہیں شک دلائے؟ ‘‘انھوں نے جواب دیا :’’ نہیں قسم ہے اس کی جس نے آپ کو حق کے ساتھ بھیجا میں نے ان (خاتون) میں کبھی کوئی بھی ایسی بات نہیں دیکھی جس کی وجہ سے میں ان پر (شک کروں یا ان پر) عیب لگا سکوں، سوائے اس کے کہ وہ ایک کم سن لڑکی ہیں (اپنے گھر کی کلی طور پر خبر گیری نہیں رکھتیں حتیٰ کہ) آٹا گو ند ھ کر (اور اس کو ویسا ہی گوندھا ہوا چھوڑ کر) سو جاتی ہیں بکری آتی ہے اور اس کو کھا جاتی ہے۔ ‘‘ پس رسول اللہﷺ اسی وقت کھڑے ہو گئے اور عبداللہ بن ابی ابن سلول کے مقابلے میں (جس نے یہ طوفان اٹھایا تھا) نصرت طلب کی اور رسول اللہﷺ نے فرمایا :’’ اس شخص کے مقابلے میں جس کے سبب سے مجھ کو اپنے گھر والوں کے بارے میں اذیت پہنچی ہے، کون میری مدد کر تا ہے؟ حالانکہ اللہ کی قسم میں اپنے گھر والوں میں اچھا ئی کے سوا کچھ نہیں دیکھتا اور ان لوگوں نے ایک ایسے شخص کو (اس تہمت میں) ذکر کیا ہے کہ میں اس میں بھی سوائے اچھائی کے کچھ نہیں دیکھتا اور خود میرے گھر میں وہ جب آئے ہیں تو میرے ساتھ ہی آئے ہیں۔ ‘‘پس سیدنا سعد بن معاذؓ کھڑے ہو گئے اور انھوں نے عرض کی کہ یارسول اللہ ! اللہ کی قسم ! ہم اس شخص کے مقابلے میں آپ کی مدد کریں گے۔ اگر وہ قبیلۂاوس سے ہوتا تو فوراً ہم اس کی گردن مار دیتے اور اب چونکہ وہ قبیلۂ  خزرج میں سے ہے لہٰذا آپ ہم کو اس بارے میں جو کچھ حکم دیں ہم اس کی تعمیل کریں گے۔ اس کے بعد سیدنا سعد بن عبادہؓ کھڑے ہو گئے اور وہ قبیلۂ  خزرج کے سردار تھے اور اس سے پہلے وہ اچھے آدمی تھے مگر ان کو قومی حمیت نے برانگیختہ کیا اور انھوں نے (سیدنا سعد بن عبادہؓ سے) کہا کہ اللہ کی قسم ! تم جھوٹ کتنے ہو،ہم بلا شبہ اس کو قتل کر دیں گے، تو منافق ہے کیوں کہ منافقوں کی طرف سے جھگڑا کرتا ہے۔ پس دونوں قبیلے اوس اور خزرج بگڑ بیٹھے یہاں تک کہ انھوں نے (باہم لڑنے کا) ارادہ کر لیا حالانکہ رسول اللہﷺ منبر پر تھے۔ پس آپﷺ منبر سے اترے اور ان کو خاموش کیا یہاں تک کہ وہ خاموش ہو گئے اور آپﷺ نے بھی سکوت فرمایا:’’ ام المومنین عائشہؓ کہتی ہیں کہ میں اس روز بھی روتی ہی رہی نہ میرے آنسو تھمتے تھے اور نہ مجھے نیند آتی تھی، پھر صبح کو میر ے ماں باپ میرے پاس آئے اور میں دو راتیں اور ایک دن رو چکی تھی (اور برابر آنسو جاری تھے) یہاں تک کہ میں خیال کرتی تھی کہ یہ رونا میرا کلیجہ شق کر دے گا۔ پھر کہتی ہیں کہ اسی حال میں کہ وہ دونوں میرے پاس بیٹھے ہوئے تھے اور میں رو رہی تھی کہ اچانک ایک انصاری خاتون نے (میرے پاس آنے کی) اجازت طلب کی میں نے اسے اجازت دے دی اور وہ بھی میرے ساتھ بیٹھ کر رونے لگی پس ہم اسی طرح رو رہے تھے کہ رسول اللہﷺ تشریف لائے اور بیٹھ گئے۔ اس سے پہلے جس دن سے یہ طوفان اٹھا تھا، آپﷺ میرے پاس بیٹھتے ہی نہ تھے اور آپﷺ نے ایک مہینہ تک (وحی کے انتظار میں) توقف کیا مگر میرے بارے میں کوئی وحی نازل نہ ہوئی۔ ام المومنین عائشہؓ کہتی ہیں کہ پھر آپﷺ نے خطبہ پڑھا، اس کے بعد فرمایا :’’ اے عائشہ ! مجھ کو تمہارے بارے میں ایسی ایسی خبر پہنچی ہے پس اگر تم (اس تہمت سے) بری ہو تو عنقریب  اللہ  تم کو بری ظاہر فرما دے گا اور اگر تم واقعی کسی گناہ میں آلودہ ہو چکی ہو تو اللہ سے استغفار کرو اور اس کی طرف رجوع کرو اس لیے کہ بندہ جب اپنے گناہ کا اقرار کر لیتا ہے اور پھر توبہ کر تا ہے تو اللہ تعالیٰ اس کی توبہ قبول فرما لیتا ہے۔ ‘‘ پس جب رسول اللہﷺ اپنی گفتگو مکمل کر چکے تو میرے آنسو (اچانک) خشک ہو گئے، ایک قطرہ بھی نہ رہا۔ میں نے اپنے والد (امیر المومنین ابو بکر صدیقؓ) سے عرض کی کہ آپ رسول اللہﷺ کو میری طرف سے جواب دیجئیے تو انھوں نے کہا اللہ کی قسم ! میری سمجھ میں نہیں آتا کہ میں رسول اللہﷺ کو کیا جواب دوں؟ پھر میں نے اپنی ماں سے کہا کہ تم رسول اللہﷺ کو میری طرف سے جواب دو مگر انھوں نے بھی یہی کہا کہ اللہ کی قسم ! میری سمجھ میں نہیں آتا کہ میں رسول اللہﷺ سے کیا عرض کروں؟ ام المومنین عائشہؓ کہتی ہیں پس میں نے عرض کی،حالانکہ میں کمسن تھی، بہت قرآن بھی پڑھی ہوئی نہ تھی، کہ اللہ کی قسم ! مجھے معلوم ہے کہ آپ لوگوں نے اس بات کو سنا ہے جس کا لوگ چرچا کر رہے ہیں اور وہ آپ کے دلوں میں جم گئی ہے اور آپ لوگوں نے تقریباً اس کو سچ سمجھ لیا ہے اور بے شک اگر میں آپ سے کہوں گی کہ میں (اس الزام سے) بری ہوں اور اللہ تعالیٰ جانتا ہے کہ بے شک میں بری ہوں تو آپ لوگ غالباً مجھے سچا نہ سمجھیں گے اور بے شک اگر میں کسی بات کا اقرار کر لوں اور اللہ تعالیٰ خوب جانتا ہے کہ میں (اس تہمت سے) پاک ہوں تو یقیناً آپ لوگ مجھے سچا سمجھیں گے۔ اللہ کی قسم ! میں اپنی اور آپ کی مثال کچھ نہیں پانی مگر یوسف کے والد (اور ان کے بھائیوں کی حالت) کو،جب ان کے والد بزرگ نے کہا۔ :’’ پس صبر میں بہتر ہے اور تمہاری بنائی ہوئی باتوں پر اللہ ہی سے مدد کی طلب ہے۔ ‘‘(یوسف : ۱۸) اس کے بعد میں نے اپنا رخ اپنے بستر کی طرف کر لیا اور میں امید رکھتی تھی کہ اللہ تعالیٰ مجھے بری فرما دے گا مگر اللہ کی قسم ! مجھے یہ خیال تک نہ تھا کہ میرے اس معاملہ میں وحی نازل ہو گی اور بے شک میں اپنے دل میں اپنے آپ کو اس قابل نہ سمجھتی تھی کہ قرآن مجید میں میرے اس معاملہ کا ذکر ہو گا بلکہ میں تو اس بات کی امید رکھتی تھی کہ رسول اللہﷺ سوتے میں کوئی خواب دیکھیں گے اور وہ خواب میری براءت کر دے گا۔ پس اللہ کی قسم ! آپﷺ اپنے مقام سے ہٹے بھی نہیں تھے اور نہ گھر کے لوگوں میں سے کوئی شخص باہر نکلا تھا کہ اسی جگہ آپﷺ پر وحی نازل ہوئی اور آپﷺ پر وہی حالت طاری ہو گئی جو نزول وحی کے وقت طاری ہو اکرتی تھی، یہاں تک کہ سردی کے دنوں میں آپﷺ (کی پیشانی مبارکہ) سے پسینہ مثل موتیوں کے ٹپکنے لگتا تھا۔ پس جب رسول اللہﷺ سے وہ حالت دور ہوئی تو آپﷺ اس وقت ہنس رہے تھے اور سب سے پہلے جو الفاظ آپﷺ نے مجھے سے فرمائے وہ یہ تھے :’’ اے عائشہ ! تم اللہ تعالیٰ کا شکر ادا کر و کہ بے شک اللہ تعالیٰ نے تمہاری براءت کا اظہار فرما دیا۔ ‘‘ میر ی والدہ نے کہا کہ تم رسول اللہﷺ کے سامنے (شکر یہ ادا کرنے کے لیے) کھڑی نہیں ہو گی اور نہ میں اللہ کے سوا کسی کاشکر ادا کروں گی۔ پس اللہ تعالی عزوجل نے یہ آیت نازل فرمائی :’’ جو لوگ یہ بہت بڑا بہتان باند ھ لائے ہیں یہ بھی تم میں سے ہی ایک گروہ ہے۔ ۔ ۔ ‘‘(سورۂ نور آیت نمبر ۱۱)پس جب اللہ تعالیٰ نے یہ آیتیں میر ی براءت میں نازل فرمائیں تو امیر المومنین ابو بکر صدیقؓ نے، جو پہلے مسطح بن اثاثہ کو قرابت کی وجہ سے کچھ امداد کے طور پر دیا کرتے تھے،  یہ قسم کھا لی کہ مسطح کو اس کے بعد کہ انھوں نے (ام المومنین) عائشہ صدیقہ طیبہ طاہرہؓ کی نسبت ایسا کچھ کہا اب کچھ بھی نہ دوں گا پس اللہ تعالیٰ نے یہ آیت نازل فرمائی :
’’ تم میں سے جو بزرگی اور کشادگی والے ہیں انھیں اپنے قرابت داروں اور مسکینوں اور مہاجروں کو فی سبیل اللہ دینے سے قسم نہ کھا لینی چاہیے، بلکہ معاف کر دینا اور درگزر کر لینا چاہیے۔ کیا تم نہیں چاہتے کہ اللہ تعالیٰ تمہاری غلطیاں معاف فرما دے؟ ‘‘ اور اللہ غلطیوں کو معاف فر مانے والا بڑا مہربان ہے ‘‘ (سورۂ نور آیت نمبر ۲۲)
پھر انھوں نے مسطح کو وہی دینا اختیار کر لیا جو ان کو دیا کرتے تھے اور رسول اللہﷺ نے ام المومنین زینب بنت حجشؓ سے میرے معاملہ کی نسبت دریافت فرما یا :’’ اے زینب ! تم کیا جانتی ہو، تم نے کیا دیکھا ہے؟ ‘‘ تو انھوں نے عرض کی کہ یا رسول اللہ ! میں کان اور آنکھ کو جھوٹ سے بچاتی ہوں۔ اللہ کی قسم ! میں ان (یعنی ام المومنین عائشہ صدیقہ طیبہ طاہرہؓ ) میں سوائے اچھائی کے اور کچھ نہیں جانتی۔ ام المومنین عائشہ صدیقہ طیبہ طاہرہؓ کہتی ہیں کہ ام المومنین زینبؓ میری برابر کی تھیں مگر اللہ نے ان کو بوجہ ان کی پرہیزگاری کے، میری بد گوئی سے بچا لیا۔ ‘‘
 باب۔ جب ایک مرد دوسرے مرد کو اچھا کہے تو یہ کافی ہے 
(۱۱۸۰)۔ سیدنا ابوہریرہؓ سے روایت ہے کہ نبیﷺ کے سامنے ایک شخص نے ایک شخص کی تعریف کی تو آپﷺ نے فرمایا :’’ تیری خرابی ہو تو نے (تعریف کیا کی بلکہ) اپنے ساتھی کی گردن کاٹ کر رکھ دی، تو نے اپنے ساتھی کی گردن کاٹ کر رکھ دی۔ ‘‘ کئی مرتبہ (آپﷺ نے یہی فرمایا) اس کے بعد آپﷺ نے فرمایا :’’ تم میں سے جو شخص لا محالہ اپنے بھائی کی تعریف کرنا چاہے تو اسے چاہیے کہ یوں کہے کہ فلاں شخص کو ایسا سمجھتا ہوں اور اس کی اندرونی حالت کا حساب لینے والا اللہ تعالیٰ ہے اور میں اللہ کے سامنے کسی کو بے عیب نہیں کہتا اور میں اس کو ایسا سمجھتا ہوں بشرطیکہ وہ اس میں اس بات کو جانتا ہو۔ ‘‘
 باب۔ لڑکوں کا بالغ ہو نا اور بعد بلوغ کے ان کی گواہی (کا معتبر ہونا) 
(۱۱۸۱)۔ سیدنا ابن عمرؓ سے روایت ہے کہ نبیﷺ نے ان کو غزوۂ احد کے دن اپنے سامنے بلایا اور وہ اس وقت چودہ برس کے تھے (وہ کہتے ہیں کہ) آپﷺ نے مجھے اجازت نہیں دی، اس کے بعد خندق کے دن مجھے اپنے سامنے بلایا اور اس وقت میں پندرہ برس کا تھا تو آپﷺ نے مجھ کو اجازت دے دی۔ 
باب۔ جب چند آدمی ہوں اور ہر ایک قسم کھانے میں جلدی کرے 
(۱۱۸۲)۔ سیدنا ابو ہریرہؓ سے روایت ہے کہ نبیﷺ نے کچھ لوگوں پر قسم پیش کی تو وہ جلدی سے قسم کھانے پر مستعد ہو گئے تو آپﷺ نے حکم دیا کہ ان کے درمیان قرعہ ڈالا جائے کہ ان میں سے کون قسم کھائے۔ ‘‘
 باب۔ قسم کس طرح لی جائے؟ 
(۱۱۸۳)۔ سیدنا عبداللہ ابن عمرؓ سے روایت ہے کہ نبیﷺ نے فرمایا :’’ جو شخص قسم کھانا چاہے وہ اللہ کی قسم کھائے یا سکوت کرے۔ ‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


صلح کا بیان 

 باب۔ جو شخص لوگوں کے درمیان صلح کر ادے وہ جھوٹا نہیں ہے 
(۱۱۸۴)۔ سیدہ ام کلثوم بنت عقبہؓ سے روایت ہے کہ انھوں نے رسول اللہﷺ یہ فرماتے ہوئے سنا :’’ جو شخص لوگوں کے درمیان صلح کروانے کے لیے کسی اچھی بات کی چغلی کھائے یا اسی سلسلہ کی اور کوئی اچھی بات کہہ دے وہ جھوٹا نہیں ہے۔ ‘‘
باب۔ امام کا اپنے ساتھیوں سے یہ کہنا کہ ہمیں لے چلو ہم صلح کرا دیں 
(۱۱۸۵)۔ سیدنا سہل بن سعدؓ سے روایت ہے کہ قبا والوں نے (ایک دفعہ) باہم جنگ کی یہاں تک کہ باہم پتھر مارے۔ پس رسول اللہﷺ کو اس کی خبر دی گئی تو آپﷺ نے فرمایا :’’ ہمیں لے چلو، ہم ان کے درمیان صلح کرا دیں۔ ‘‘
باب۔ (صلح نامہ) کیوں کر لکھا جائے (کیا اس طرح لکھے) کہ ’’ یہ وہ صلح نامہ ہے جس میں فلاں بن فلاں نے صلح کی ‘‘ اور خاندان اور نسب نامہ لکھنا ضروری نہیں۔ ‘‘
 (۱۱۸۶)۔ سیدنا براء بن عازبؓ کہتے ہیں کہ رسول اللہﷺ نے ذیقعدہ میں عمرہ کیا تو اہل مکہ نے اس بات کو نہ مانا کہ آپ کو مکہ میں داخل ہو نے دیں حتیٰ کہ آپﷺ نے ان سے اس بات پر فیصلہ کر لیا کہ تیں دن مکہ میں قیام کریں پھر جب ان لوگوں نے تحریر لکھی تو یہ لکھوایا کہ ’’ یہ صلح نامہ ہے جس پر محمد اللہ کے رسول (ﷺ) راضی ہوئے۔ ‘‘ تو مشرکوں نے کہا کہ ہم اس بات کا اقرار نہیں کرتے کیوں کہ اگر ہم جانتے کہ آپ اللہ کے پیغمبر ہیں تو ہم آپ کو (عمرے سے ہر گز) نہ روکتے بلکہ (ہم یہ جانتے ہیں کہ) آپ محمد بن عبداللہ ہیں۔ آپﷺ نے فرمایا :’’ میں اللہ کا رسول ہوں اور محمد بن عبداللہ بھی ہوں۔ ‘‘ اس کے بعد آپ نے سیدنا علیؓ سے فرمایا :’’ تم رسول اللہ (کے لفظ) کو مٹا دو۔ تو انھوں نے عرض کی کہ نہیں اللہ کی قسم ! میں آپ (کے نام) کو ہرگز نہ مٹاؤں گا چنانچہ رسول اللہﷺ نے وہ تحریر خود لے لی اور لکھ (لکھوا) دیا کہ ’’ یہ وہ صلح نامہ ہے جس پر محمد بن عبداللہ (ﷺ) نے فیصلہ کیا، وہ مکہ میں ہتھیار غلاف میں رکھ کر داخل ہوں گے اور مکہ والوں میں جو کوئی ان کے ساتھ جانا چاہے گا اس کو ساتھ نہیں لے جائیں گے اور اپنے ساتھ والوں میں سے اگر کوئی مکہ میں رہ جانا چاہے گا تو اس کو منع نہیں کریں گے۔ ‘‘ پھر جب آپﷺ مکہ میں داخل ہوئے اور مدت گزر گئی تو لوگ سیدنا علیؓ کے پاس آئے اور ان سے کہا کہ تم اپنے صاحب (ﷺ) سے کہو کہ اب ہمارے پاس سے چلے جائیں کیوں کہ (مقررہ) وقت گزر گیا پس نبیﷺ مکہ سے باہر آ گئے پھر سیدنا حمزہؓ کی بیٹی ان کے پیچھے اے چچا! اے چچا ! کہتی ہوئی دوڑی تو اس کو سیدنا علیؓ نے لے لیا اور اس کا ہاتھ پکڑ کے سیدہ فاطمہ (رضی اللہ عنہ کے پاس لائے اور) کہا کہ اپنے چچا کی بیٹی کو لے لو، میں اس کو اٹھا لایا ہوں پھر سیدنا علیؓ اور سیدنا زیدؓ اور سیدنا جعفرؓ نے باہم اختلاف کیا۔ سیدنا علیؓ کہتے تھے کہ میں اس لڑکی کا زیادہ مستحق ہوں، یہ میرے چچا کی بیٹی ہے اور سیدنا جعفرؓ کہتے تھے کہ وہ میرے چچا کی بیٹی ہے اور اس کی خالہ میرے نکاح میں ہے اور سیدنا زیدؓ نے کہا کہ وہ میرے بھائی کی بیٹی ہے تو نبیﷺ نے اس لڑکی کو اس کی خالہ کو دلوا دیا اور فرمایا :’’ خالہ ماں کی طرح ہے۔ ‘‘ اور سیدنا علیؓ سے آپﷺ نے فرمایا :’’ تم مجھ سے ہو اور میں تم سے ہوں۔ ‘‘ اور سیدنا جعفرؓ سے آپﷺ نے فرمایا :’’ تم میری صورت اور سیرت (دونوں) کے مشابہ ہو۔ ‘‘ اور سیدنا زیدؓ سے فرمایا :’’ تم میرے بھائی ہو اور میرے مولا ہو۔ ‘‘
باب۔ نبیﷺ کا سیدنا حسن بن علیؓ کی نسبت فرمانا کہ یہ میرا بیٹا سید ہے 
(۱۱۸۷)۔ سیدنا ابوبکرؓ کہتے ہیں کہ میں نے رسول اللہﷺ کو منبر پر دیکھا اور سیدنا حسن بن علیؓ آپﷺ کے پہلو میں تھے۔ آپ کبھی لوگوں کی طرف متوجہ ہوتے تھے اور کبھی ان کی طرف اور فرماتے تھے :’’ یہ میرا بیٹا سردار ہے اور امید ہے کہ اللہ تعالیٰ اس کے ذریعہ مسلمانوں کے دو بڑے گروہوں کے درمیان صلح کرا دے گا۔ 
باب۔ کیا (درست ہے کہ) امام صلح کے لیے اشارہ کر دے؟ 
 (۱۱۸۸)۔ ام المومنین عائشہ صدیقہؓ کہتی ہیں کہ (ایک مرتبہ) رسول اللہﷺ نے کچھ جھگڑنے والوں کی بلند آوازیں (مسجد کے) دروازے سے سنیں اور یکایک (آپ کو یہ معلوم ہوا کہ) ان میں سے ایک دوسرے سے (قرض میں) کمی کرنے کی گزارش کر رہا ہے اور نرمی طلب کرتا ہے اور وہ یہ کہتا ہے کہ اللہ کی قسم ! میں ایسا نہ کروں گا تو رسول اللہﷺ ان کے پاس تشریف لے گئے اور فرمایا :’’ اس امر پر اللہ کی قسم کھا نے والا کہ وہ اچھی بات پر عمل نہ کرے گا کہاں ہے؟ ‘‘ تو اس شخص نے عرض کی کہ یا رسول اللہ ! میں یہ ہوں (اچھا اب میں راضی ہوں کہ) جو کچھ میرا حریف چاہے گا وہ اسے دے دوں گا۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 


شروط کے بیان میں 

باب۔ عقد نکاح کے وقت مہر میں شرطیں کرنا 
(۱۱۸۹)۔ سیدنا عقبہ بن عامرؓ کہتے ہیں کہ رسول اللہﷺ نے فرمایا :’’ سب شرطوں میں پورا کرنے کی زیادہ مستحق وہ شرط ہے جس کے ذریعے سے تم نے شرمگاہوں کو (اپنے اوپر) حلال کیا ہو۔ ‘‘
باب۔ وہ شرطیں جو حدود میں جائز نہیں 
(۱۱۹۰)۔ سیدنا ابوہریرہؓ اور سیدنازید بن خالد جہنیؓ سے روایت ہے کہ ان دونوں نے بیان کیا کہ ایک شخص اعراب میں سے رسول اللہﷺ کے پاس حاضر ہو اور اس نے عرض کی کہ یا رسول اللہ ! میں آپ کو اللہ کی قسم دیتا ہوں کہ آپ میرے لیے کتاب اللہ سے فیصلہ کر دیجئیے اس کے فریق ثانی نے کہا اور وہ اس سے زیادہ سمجھ دار تھا کہ ہاں آپ  ہمارے درمیان کتاب اللہ سے فیصلہ کر دیجئیے اور مجھے اجازت دیجئیے (کہ میں اپنا حال عرض کروں) پس رسول اللہﷺ نے فرمایا :’’ (اچھا اب تم اپنا حال) بیان کرو۔ ‘‘ اس نے کہا کہ میرا بیٹا اس کے ہاں مزدور تھا، اس نے اس کی بیوی سے زنا کیا اور مجھ سے لوگوں نے بیان کیا کہ میرے بیٹے پر رجم واجب ہے پس میں نے اس کی طرف سے سو بکریاں اور ایک لونڈی (اس شخص کو) دی۔ پھر میں نے اہل علم سے پوچھا تو انھوں نے مجھ سے بیان کیا کہ میرے بیٹے پر سو درے اور ایک سال کی جلا وطنی واجب ہے اور اس کی بیوی پر رجم واجب ہے تو رسول اللہﷺ نے فرمایا :’’ اس کی قسم جس کے ہاتھ میں میری جان ہے کہ میں تم دونوں کے درمیان کتاب اللہ سے فیصلہ کیے دیتا ہوں۔ لونڈی اور بکریاں تجھے واپس مل جائیں گی اور تیرے بیٹے پر سودرے اور ایک سال کی جلا وطنی (کا حکم دیا جائے گا) اور اے ا نیس ! تم اس شخص کی عورت کے پاس جاؤ اگر وہ اقرار کر لے تو اسے سنگسار کر دینا۔ ‘‘ سیدنا ابوہریرہؓ کہتے ہیں کہ اس عورت نے اقرار کر لیا۔ اس لیے رسول اللہﷺ نے اس پر (حد جاری کر نے کا) حکم دیا اور وہ سنگسار کر دی گئی۔ 
باب۔ مزارعت میں (اپنے شریک سے) شرط کرنا 
(۱۱۹۱)۔ سیدنا ابن عمرؓ کہتے ہیں کہ جب خیبر والوں نے عبداللہ بن عمرؓ (یعنی خود ان) کے ہاتھ پاؤں تو ڑ دیے تو سیدنا عمرؓ خطبہ پڑھنے کھڑے ہو گئے اور کہا کہ بے شک رسول اللہﷺ نے خیبر کے یہودیوں سے ان کے مالوں کی بابت معاملہ کیا تھا اور فرمایا تھا :’’ جب تک اللہ تم کو قائم رکھے گا تو ہم بھی تم کو قائم رکھیں گے۔ ‘‘اور(اس وقت یہ واقعہ پیش آیا کہ) عبداللہ بن عمرؓ اپنی جائداد پر جو وہاں گئے تو ان پر شب کے وقت ظلم کیا گیا اور ان کے دونوں ہاتھ اور پاؤں تو ڑ دیے گئے اور ان یہودیوں کے سوا کوئی ہمارا دشمن وہاں نہیں ہے وہی ہمارے دشمن ہیں اور ہمارا شبہ انھیں پر ہے اور اب میں ان کا جلا وطن کر دینا مناسب سمجھتا ہوں۔ پھر جب سیدنا عمرؓ نے اس بات کا مضبوط ارادہ کر لیا تو ابو حقیق کی اولاد میں سے کوئی شخص آیا اور اس نے کہا کہ اے امیر المومنین ! کیا آپ ہم کو نکالے دیتے ہیں حالانکہ محمد (ﷺ) نے ہمیں قائم کیا تھا اور (یہاں کے) مالوں کی بابت ہم سے معاملہ کیا تھا اور اس بات کی ہمارے لیے شرط کر لی تھی۔ سیدنا عمرؓ نے کہا کہ کیا تم یہ سمجھتے ہو کہ میں رسول اللہﷺ کا قول بھول گیا ہوں (جو آپﷺ نے فرمایا تھا) کہ تیرا کیا حال ہو گا جب تو خیبر سے نکالا جائے گا، تیرا اونٹ تجھے راتوں میں پے درپے لیے پھر ے گا۔ اس نے کہا یہ تو ابوا لقاسم (ﷺ) کا مذاق تھا۔ سیدنا عمرؓ نے کہا اے اللہ کے دشمن ! تو جھوٹ بولتا ہے تو پھر ان کو سیدنا عمرؓ نے نکال دیا اور جو کچھ ان کا تھا میوہ جات، اونٹ اور دوسرے اسباب یعنی کجاوے اور رسیوں وغیرہ کی قسم سے ان کی قیمت انھیں دے دی۔ 
باب۔ جہاد میں حربی کافروں کے ساتھ صلح کرنے میں شرطیں طے کرنا اور لوگوں کے ساتھ شرائط کا قول اور کتابت (دونوں) کے ساتھ کرنا (کیسا ہے؟) 
(۱۱۹۲)۔ سیدنا مسوربن مخرمہ اور سیدنا مروانؓ کہتے ہیں کہ رسول اللہﷺ زمانہ حدیبیہ میں تشریف لے چلے یہاں تک کہ جب آپﷺ اثنائے راہ میں تھے تو (بطور معجزہ کے) فرمایا کہ خالد بن ولید (مقام) غمیم میں قریش کے سواروں کے ساتھ مقدمۃ الجیش ہیں پس تم داہنی جانب چلو (اور اسی طرف خالد بھی تھے) مگر اللہ کی قسم خالد کو مسلمانوں کو آنا معلوم بھی نہیں ہوا یہاں تک کہ جب لشکر کا غبار ان کے پاس پہنچا تو (ان کو معلوم ہوا کہ نبیﷺ آ گئے اور فوراً) ایک شخص قریش کو خبر دینے کے لیے چل دیا اور نبیﷺ برابر چلے جا  رہے تھے یہاں تک کہ جب آپﷺ اس پہاڑی پر پہنچے جس کے اوپر سے ہو کے مکہ میں اترتے گئے تو آپﷺ کی اونٹنی بیٹھ گئی۔ لوگوں نے کہا حَل حَل  (اور بہت کو شش کی کہ وہ چلے) مگر اس نے جنبش نہ کی تو صحابہؓ نے کہا قصواء(رسول اللہﷺ کی اونٹنی) اڑ گئی، قصواء اڑ گئی۔ نبیﷺ نے فرمایا :’’ قصوا ء (خود سے) اڑی نہیں نہ یہ اس کی عادت ہے، بلکہ اسے اس ذات نے روکا ہے جس نے ہاتھی کو روکا تھا۔ ‘‘ پھر آپﷺ نے فرمایا :’’ قسم ہے اس کی جس کے ہاتھ میں میری جان ہے کہ کفار قریش مجھ سے جس بات کا سوال کریں گے اور وہ اس میں اللہ کی حرام کی ہوئی چیزوں کی تعظیم کریں گے تو میں ان کی اس بات کو منظور کر لوں گا۔ ‘‘ اس کے بعد آپﷺ نے اس کو ڈانٹا تو وہ جست لگا کر اٹھ کھڑی ہوئی۔ آپﷺ نے اہل مکہ کی طرف سے رخ پھیرا، یہاں تک کہ حدیبیہ کے کنارے ایک ثمد نامی چشمے یا گڑھے پر پڑاؤ کیا، جس میں پانی بہت کم تھا۔ لوگ اس میں سے تھوڑا تھوڑا پانی لیتے تھے پس تھوڑی ہی دیر میں لوگوں نے اس کو صاف کر دیا اور نبیﷺ سے پیاس کی شکایت کی۔ آپﷺ نے ایک تیرا اپنے ترکش سے نکال دیا اور انھیں حکم دیا کہ اس کو اس پانی میں گاڑدیں۔ پس اللہ کی قسم پانی انھیں سیراب کر نے کے لیے جوش مارنے لگا، یہاں تک کہ سب اس سے سیراب ہو گئے۔ پس وہ اسی حال میں تھے کہ بد یل بن ورقاء خزاعی اپنی قوم کے چند لوگوں کے ہمراہ خزاعہ سے آیا اور یہ لوگ رسول اللہﷺ کے خیر خواہ،تہامہ کے لوگوں میں سے تھے۔ اس نے کہا کہ میں نے کعب بن لؤی کو (اس حال میں) چھوڑا ہے کہ وہ حدیبیہ کے عمیق چشموں پر فروکش ہیں اور ان کے ہمراہ دودھ والی اونٹنیاں (غرض ہر طرح سے ان کا سامان درست ہے) اور وہ لوگ آپﷺ سے جنگ کرنا چاہتے ہیں کہ آپ کو کعبہ سے روکنا چاہتے ہیں تو رسول اللہﷺ نے فرمایا :’’ ہم کسی سے لڑنے کے لیے نہیں آئے، بلکہ ہم تو عمرہ کر نے کے لیے آئے ہیں اور بے شک قریش کو لڑائی نے کمزور کر دیا ہے اور ان کو (بہت کچھ) نقصان پہنچا ہے، پس اگر وہ چاہیں تو میں ان سے کوئی مدت مقرر کر لوں اور (بعد اس مدت کے) وہ میرے اور کفار عرب کے درمیان میں دخل نہ دیں (یعنی میرے اور ان کے درمیان جنگ ہو) پس اگر میں غالب آؤں تو اگر وہ چاہیں کہ اس دین میں داخل ہوں جس میں اور لو گ داخل ہوئے ہیں تو ایسا کریں اور میں غالب نہ آؤں تو پھر انھیں بھی آرام مل جائے گا (کیوں کہ اس صورت میں ان کا مقصود اصلی حاصل ہو جائے گا) اور اگر وہ لوگ اس بات کو منظور نہ کریں گے تو قسم ہے اس کی جس کے ہاتھ میں میری جان ہے کہ میں اپنی اسی حالت میں ان سے لڑوں گا یہاں تک کہ میں قتل کر دیا جاؤں اور بے شک اللہ اپنے دین کو جاری کر ے گا۔ ‘‘ تو بدیل نے کہا کہ جو کچھ آپ کہتے ہیں میں قریش سے جا کر کہوں گا۔ چنانچہ وہ گیا، یہاں تک کہ قریش کے پاس پہنچا اور کہا کہ ہم تمہارے پاس اسی شخص کے پاس سے آ رہے ہیں اور ہم نے انھیں کچھ کہتے ہوئے سنا ہے، پس اگر تم چاہو کہ وہ گفتگو ہم تم سے بیان کر دیں، تو ہم بیان کریں؟ ان میں سے بیوقوف لوگوں نے کہا کہ ہمیں اس کی کچھ حاجت نہیں کہ تم ہمیں کسی بات کی خبر دو مگر ان میں سے عقلمند لوگوں نے کہا کہ تم نے انھیں جو کچھ کہتے ہوئے سناہو، بیان کرو۔ بدیل نے کہا میں نے ان کو ایسا ایسا کہتے ہوئے سنا ہے، پھر جو کچھ نبیﷺ نے فرمایا تھا وہ ان سے بیان کر دیا تو عروہ بن مسعود کھڑے ہو گئے اور انھوں نے کہا کہ اے لوگو ! کیا میں (تمہارا) باپ نہیں ہوں؟ ان لوگوں نے کہا کہ ہاں۔ پھر عروہ نے کہا کہ کیا تم (مثل) میرے بیٹے (کے) نہیں ہو؟ ان لوگوں نے کہا کہ ہاں۔ عروہ نے کہا کیا تم مجھ سے (کسی قسم کی) بد ظنی رکھتے ہو؟ ان لوگوں نے کہا کہ نہیں۔ عروہ نے کہا کیا تم نہیں جانتے کہ میں نے (مقام) عکاظ والوں کو تمہاری مدد کے لیے بلایا مگر جب انھوں نے میرا کہا نہ مانا تو میں نے اپنے اعزہ اور اولاد کو جس نے میرا کہا مانا اس کو تمہارے پاس لے آیا؟ انھوں نے کہا کہ ہاں (یہ سب صحیح ہے) عروہ نے کہا تو (اچھا اب میری ایک بات مانو) اس شخص (یعنی رسول اللہﷺ) نے تمہارے سامنے ایک اچھی بات پیش کی ہے، اس کو منظور کر لو اور مجھے اجازت دو کہ میں اس کے پاس جاؤں۔ سب لوگوں نے کہا اچھا تم اس کے پاس جاؤ چنانچہ عروہ نبیﷺ کے پاس آیا اور نبیﷺ سے گفتگو کر نے لگا تو نبیﷺ نے ویسی ہی گفتگو (اس سے بھی) کی جیسی بدیل سے کی تھی، تو اس وقت عروہ نے کہا کہ اے محمد ! یہ بتاؤ کہ اگر تم اپنی قوم کی جڑ، بنیاد بالکل کاٹ ڈالو گے (تو اس میں تمہارا کیا فائدہ ہو گا) کیا تم نے اپنے سے پہلے کسی عرب کو سنا ہے کہ اس نے اپنی قوم کا استیصال کیا ہو؟ اور اگر کوئی دوسری بات ہوئی (یعنی تم مغلوب ہو گئے تو پھر کیا ہو گا اور بظاہر نتیجہ یہی معلوم  ہوتا ہے) کیوں کہ میں (تمہارے ہمراہ) ایسے لوگ اور ایسے مختلف آدمی دیکھ رہا ہوں کہ وہ بھاگ جانے میں ہی عافیت جانتے ہیں اور وہ تمہیں (میدان جنگ میں تنہا) چھوڑ دیں گے تو سیدنا ابوبکر صدیقؓ نے (یہ سن کر) عروہ سے کہا کہ جا اور لات کی شرمگاہ چوس لے۔ کیا ہم (رسول اللہﷺ کے ساتھ سے) بھاگ جائیں گے؟ اور انھیں تنہا چھوڑ دیں گے؟ عروہ نے کہا یہ کون ہے؟ لوگوں نے کہا کہ ابو بکرؓ ہیں۔ عروہ نے کہا کہ قسم ہے اس کی جس کے ہاتھ میں میری جان ہے کہ اگر تمہارا مجھ پر ایک احسان نہ ہوتا، جس کا  میں نے ابھی تک بدلہ نہیں چکایا تو میں ضرور تم کو جواب دیتا۔ (مسو ر) کہتے ہیں کہ پھر عروہ نبیﷺ سے گفتگو کر نے لگا اور جب وہ آپ سے بات کرتا تھا تو (از راہ خوشامد) آپﷺ کی ڈاڑھی میں ہاتھ ڈال دیتا تھا اور سیدنا مغیرہ بن شعبہؓ نبیﷺ کے سر کے پاس کھڑے ہوئے تھے اور ان کے پاس تلوار تھی اور ان (کے سر) پر خود تھا۔ پس جب عروہ اپنا ہاتھ نبیﷺ کی ڈاڑھی کی طرف بڑھانے لگتا تو سیدنا مغیرہ (رضی اللہ عنہ) اس کے ہاتھ پر تلوار کا نچلا حصہ مارتے اور کہتے کہ اپنا ہاتھ رسول اللہﷺ کی ڈاڑھی سے پیچھے رکھ۔ پس عروہ نے اپنا سر اٹھایا اور پوچھایہ کون ہے؟ لوگوں نے کہا کہ مغیرہ بن شعبہؓ  تو عروہ نے کہا کہ اے دغا باز ! کیا میں نے تیرے دغا بازی کی سزا سے تجھ کو نہیں بچا یا اور سیدنا مغیرہؓ زمانہ جاہلیت میں کچھ لوگوں کے پاس نشست وبرخاست کرتے تھے، پھر ان کو قتل کر ڈالا اور ان کے مال لے لیے، بعد اس کے وہ آئے اور اسلام لائے تو نبیﷺ نے فرمایا :’’ اسلام کو تو قبول کیے لیتا ہوں مگر مال کی نسبت مجھے کچھ اختیار معاف کرنے کا نہیں ہے۔ ‘‘ اس کے بعد عروہ گوشۂ چشم سے نبیﷺ کے اصحاب کو دیکھنے لگا۔ راوی کہتا ہے پس (اس نے یہ حال دیکھا کہ) رسول اللہﷺ جب لعاب تھوکتے تھے تو صحابہؓ میں سے کسی نے کسی کے ہاتھ میں پڑتا تھا اور وہ اسے اپنے چہرے اور بدن پر مل لیتا تھا اور جب آپﷺ انھیں کوئی حکم دیتے تھے تو اس کی بجا آوری میں لو گ ایک دوسرے پر سبقت لے جانے کی کوشش کر تے۔ جب آپﷺ وضو کرتے تھے تو وہ لوگ آپﷺ کے غسالۂ وضو پر لڑتے تھے (کوئی کہتا تھا اس کو ہم لیں گے، کوئی کہتا تھا اس کو ہم لیں گے) اور جب آپﷺ بات کرتے تھے تو ان سب پر خاموشی چھا جاتی تھی اور بے محابا آپﷺ کی طرف بغرض تعظیم نہ دیکھتے تھے۔ پھر عروہ ساتھیوں کے پاس لو ٹ کر گیا اور کہا کہ اے لوگو ! اللہ کی قسم میں نے کسی بادشاہ کو نہیں دیکھا کہ اس کے ساتھی اس کی اس قدر تعظیم کرتے ہوں،جس قدر محمدﷺ کے اصحاب محمد (ﷺ) کی تعظیم کرتے ہیں۔ اللہ کی قسم وہ جب لعاب تھوکتے ہیں تو ان میں سے کسی نہ کسی کے ہاتھ میں پڑتا ہے اور وہ اس کو اپنے چہرے اور بدن پر مل لیتا ہے اور جب وہ اپنے اصحاب کو کسی بات کا حکم دیتے ہیں تو وہ بہت جلد ان کے حکم کے تعمیل کرتے ہیں اور جب وہ وضو کرتے ہیں تو لوگ ان کے (غسالۂ) وضو کے لیے لڑتے  مرتے تھے اور جب وہ گفتگو کرتے ہیں لوگوں پر خاموشی چھا جاتی ہے اور بغرض تعظیم ان کی طرف نظر بھر کے دیکھتے نہیں اور بے شک انھوں نے تمہارے سامنے ایک عمدہ بات پیش کی ہے، لہٰذا تم اس کو مان لو۔ تو بنی کنانہ میں سے ایک شخص نے کہا کہ تم مجھے اجازت دو کہ میں ان کے پاس جاؤں۔ لوگوں نے کہا اچھا تم ان کے پاس جاؤ۔ پس جب وہ نبیﷺ اور آپ کے اصحاب کے سامنے آیا تو نبیﷺ نے فرمایا :’’ یہ فلاں شخص ہے اور وہ اس قوم میں سے ہے جو قربانی کے جانوروں کی تعظیم کیا کرتے ہیں لہٰذا تم قربانی کے جانور اس کے سامنے کرو۔ ‘‘ چنانچہ صحابہؓ نے قربانی کے جانور اس کے سامنے کر دیے اور تلبیہ کہتے ہوئے اس کا استقبال کیا۔ پس اس نے یہ دیکھا تو کہنے لگا :سبحان اللہ ! ان لوگوں کو کعبہ سے روکنا زیبا نہیں۔ پھر جب وہ اپنے لوگوں کے پاس لوٹ کر گیا تو کہنے لگا میں نے قربانی کے جانوروں کو دیکھا کہ انھیں قلادہ پہنائے گئے تھے اور ان کا شعار (کوہان زخمی) کیا ہوا تھا، لہٰذا میں مناسب نہیں سمجھتا کہ یہ لوگ کعبہ سے روکے جائیں۔ پھر ایک شخص ان میں سے کھڑا ہو گیا۔ جس کا نام مکرز بن حفص تھا، اس نے کہا کہ مجھے اجازت دو کہ میں محمد (ﷺ) کے پاس جاؤں۔ لوگوں نے کہا کہ اچھا تم بھی جاؤ۔ چنانچہ وہ جب مسلمانوں کے پاس آیا تو نبیﷺ نے فرمایا :’’ یہ مکرز ہے اور یہ ایک بد کار آدمی ہے۔ ‘‘ پھر وہ نبیﷺ سے گفتگو کرنے لگا، پس اسی حالت میں کہ وہ آپ سے گفتگو کر رہا تھا سہیل بن عمرو (نامی ایک شخص کافروں کی طرف سے) آیا تو نبیﷺ نے فرمایا :’’ اب تمہارا کام آسان کر دیا گیا۔ ‘‘ اس (سہیل بن عمرو) نے کہا کہ آپ ہمارے اور اپنے درمیان میں صلح نامہ لکھ دیجئیے پس نبیﷺ نے کا تب کو بلایا اور نبیﷺ نے اس سے فرمایا کہ بِسْمِ اﷲِ الَّرحَمٰنِ الرَّحِیْمِ سہیل نے کہا کہ اللہ کی قسم ہم رحمن کو نہیں جانتے کہ کون ہے، لہٰذا آپ یوں لکھوائیے :بِاسْمِکَ اللّٰھُمَّ جیسا کہ آپ پہلے لکھا کرتے تھے۔ مسلمانوں نے کہا کہ ہم تو بِسْمِ اﷲِ الَّرحَمٰنِ الرَّحِیْمِ لکھوائیں گے۔ نبیﷺ نے فرمایا کہ (اس پر اصرار نہ کرو) ۔ بِاسْمِکَ اللّٰھُم لکھ دو۔ ‘‘ پھر آپﷺ نے فرمایا (لکھو) ’’ یہ وہ تحریر ہے کہ جس پر محمد رسول (ﷺ) نے صلح کی۔ ‘‘ سہیل نے کہا کہ اللہ کی قسم ! اگر ہم جانتے کہ آپ اللہ کے رسول ہیں تو ہم آپ کو کعبہ سے نہ روکتے اور نہ آپ سے جنگ کرتے۔ لہٰذا آپ یہ لکھوائیے کہ محمد بن عبداللہ۔ نبیﷺ نے فرمایا :’’ اللہ کی قسم ! بے شک میں اللہ کا رسول ہوں اگر چہ تم لوگ میری تکذیب کرتے رہو۔ لکھو جی محمد بن عبداللہ۔ ‘‘ پھر نبیﷺ نے فرمایا :’’ اس بات پر کہ اے کفار مکہ ! تم ہمارے اور کعبہ کے درمیان میں راہ صاف کر دو کہ ہم اس کا طواف کر لیں۔ ‘‘ سہیل نے کہا کہ اللہ کی قسم (ہم یہ بات اس سال منظور نہ کریں گے کیوں کہ ہمیں خوف ہے کہ) کہیں عرب یہ نہ کہیں کہ ہم مجبور کر دیے گئے بلکہ آئندہ سال میں یہ بات ہو جائے گی۔ چنانچہ نبیﷺ نے یہی لکھوا دیا۔ پھر سہیل نے کہا کہ (یہ بھی لکھوا دیجئیے کہ) ’’ اور اس بات پر کہ اے محمد ! ہماری طرف سے جو شخص تمہارے ہاں جائے، اگر چہ وہ تمہارے دین پر ہو تو اسے ہماری طرف واپس کر دو گے۔ ‘‘ مسلمانوں نے کہا سبحان اللہ ! وہ کیوں کر مشرکوں کے پاس واپس کر دیا جائے؟ حالانکہ وہ مسلمان ہو کے آیا ہے۔ پس اسی حالت میں سیدنا ابو جندل ابن سہیل اپنی بیڑیوں میں لڑکھڑا تے ہوئے آئے اور وہ مکہ کے نشیب سے آئے تھے، یہاں تک کہ انھوں نے اپنے آپ کو مسلمانوں کے درمیان میں ڈال دیا۔ سہیل نے کہا کہ اے محمد ! یہی سب سے پہلی بات ہے جس پر ہم آپ سے صلح کرتے ہیں کہ تم ابو جندل کو مجھے واپس دے دو تو نبیﷺ نے فرمایا :’’ ہم نے ابھی تحریر ختم نہیں کی۔ ‘‘ 
 (ابھی سے ان شرائط پر کیوں کر عمل ضروری ہو سکتا ہے؟) سہیل نے کہا تو اللہ کی قسم ہم تم سے کسی بات پر کبھی صلح نہ کریں گے تو نبیﷺ نے فرمایا :’’ اچھا اس (ایک آدمی) کی تم مجھے اجازت دے دو۔ ‘‘ سہیل نے کہا کہ میں ہرگز اس کی اجازت نہ دوں گا۔ ‘‘ نبیﷺ نے پھر فرمایا :’’ نہیں ! اس کی اجازت دے دو۔ اس نے کہا کہ میں نے نہ دوں گا۔ مکرز نے کہا چلئیے ہم اس کا آپﷺ ہیں (مگر اس کی بات نہیں چلی) ابو جندل نے کہا کہ اے مسلمانو ! کیا میں مشرکوں کی طرف واپس کر دیا جاؤں گا؟ حالانکہ میں مسلمان ہو کے آیا ہوں، کیا تم نہیں دیکھتے کہ میں نے (اسلام کے لیے) کیا کیا تکلیفیں اٹھائی ہیں؟ (اور درحقیقت) ابو جندل کو اللہ  کی راہ میں بہت سخت تکلیف دی گئی تھی۔ سیدنا عمر بن خطابؓ کہتے ہیں کہ پھر میں نبیﷺ کے پاس آیا اور میں نے عرض کی کہ کیا آپ  اللہ کے سچے نبی نہیں ہیں؟ نبیﷺ نے فرمایا :’’ ہاں (میں ضرور سچا نبی ہوں) ۔ ‘‘ میں نے عرض کی کہ کیا ہم حق پر اور ہمارا دشمن باطل پر نہیں ہے؟ نبیﷺ نے فرمایا :’’ ہاں (یہ بھی درست ہے) ۔ ‘‘ میں نے عرض کی پھر ہم کیوں اپنے دین کے متعلق یہ ذلت گوارا کریں؟ آپﷺ نے فرمایا :’’ میں اللہ کارسول ہوں اور میں اس کی نافرمانی نہیں کرتا اور وہ میرا مدد گار ہے۔ ‘‘ میں نے عرض کی کہ کیا آپ ہم سے نہ بیان کرتے تھے کہ ہم کعبہ جائیں گے اور اس کا طواف کریں گے؟ نبیﷺ نے فرمایا :’’ ہاں ! مگر کیا میں نے تم سے کہا تھا کہ ہم اب کے ہی سال کعبہ جائیں گے؟ ‘‘ میں نے کہا نہیں (یہ تو نہیں بیان کیا تھا) آپﷺ نے فرمایا :’’ تو تم کعبہ جاؤ گے اور اس کا طواف کر و گے۔ ‘‘ سیدنا عمرؓ کہتے ہیں کہ پھر میں سیدنا ابو بکر صدیقؓ کے پاس گیا اور ان سے کہا کہ اے ابو بکرؓ ! کیا یہ اللہ کے سچے نبی نہیں ہیں؟ سیدنا ابو بکرؓ نے کہا ہاں (بے شک وہ اللہ کے رسول ہیں) میں نے کہا کیا ہم حق پر اور ہمارا دشمن باطل پر نہیں ہے؟ انھوں نے کہا ہاں (ضرور ہے) میں نے کہا کہ پھر ہم کیوں اپنے دین کے متعلق یہ ذلت گوارا کریں؟ سیدنا ابو بکرؓ نے کہا اے شخص !بے شک یہ اللہ کے رسول ہیں اور وہ اپنے پروردگار کی نافرمانی نہیں کرتے اور وہ ان کا مددگار ہے۔ لہٰذا تم ان کی مخالفت نہ کرو، کیوں کہ اللہ کی قسم وہ حق پر ہیں۔ میں نے کہا کیا وہ ہم سے بیان نہ کرتے تھے کہ ہم کعبہ جائیں گے اور اس کا طواف کریں گے؟ سیدنا ابوبکرؓ نے کہا کہ ہاں (کہا تھا) مگر کیا تم سے بیان کیا تھا کہ تم اسی سال کعبہ جاؤ گے اور اس کا طواف کر و گے؟ میں نے کہا کہ نہیں تو سیدنا ابو بکرؓ نے کہا تو پھر کعبہ جاؤ گے اور اس کا طواف کر و گے۔ سیدنا عمرؓ کہتے ہیں کہ اس (گستاخی) کے کفارہ میں میں نے بہت سی عبادتیں کیں۔ (راوی) کہتے ہیں کہ پھر جب صلح نامہ کی تحریر سے فراغت ہوئی تو رسول اللہﷺ نے اپنے صحابہ سے فرمایا :’’ اٹھو ! قربانی کر ڈالو اور سر منڈوا ڈالو۔ ‘‘ راوی کہتے ہیں کہ اللہ کی قسم کوئی شخص بھی ان میں سے نہ اٹھا، یہاں تک کہ آپﷺ نے تین مرتبہ یہی فرمایا۔ پھر جب ان میں سے کوئی نہ اٹھا تو آپ سیدہ ام سلمہؓ کے پاس گئے اور ان سے (یہ سب واقعہ) بیان کیا، جو لوگوں سے آپﷺ کو پیش آیا تھا۔ ام المومنین ام سلمہؓ نے کہا یا نبی اللہ ! کیا آپ یہ بات چاہتے ہیں؟ آپ باہر تشریف لے جائیے اور ان میں سے کسی کے ساتھ کلام نہ کیجئیے، یہاں تک کہ آپ اپنے قربانی کے جانوروں کو ذبح کر دیجئیے اور اپنا سرمونڈھنے والے کو بلائیے تاکہ وہ آپ کا سرمونڈھے۔ چنانچہ آپﷺ باہر تشریف لائے اور ان میں سے کسی سے کچھ گفتگو نہیں کی یہاں تک کہ آپﷺ نے (سب کچھ)کر لیا۔ اپنے قربانی کے جانور ذبح کر لیے اور اپنے سرمونڈھنے والے کو بلا یا،اس نے آپﷺ کا سر مونڈھ دیا، پس صحابہؓ نے جب یہ دیکھا تو اٹھے اور انھوں نے بھی قربانی کی اور ان میں سے ایک دوسرے کا سرمونڈھنے لگا یہاں تک کہ جب یہ اژدحام کی وجہ سے قریب تھا کہ ایک دوسرے کو قتل کر دے ۔  پھر آپﷺ کے پاس کچھ مسلمان عورتیں آئیں تو اللہ نے یہ آیت نازل فرمائی ’’ اے مسلمانو ! جب تمہارے پاس مسلمان عورتیں ہجرت کر کے آئیں تو تم ان کا امتحان کر لو۔ ۔ ۔ ‘‘ اور کافر عورتوں کی ناموس اپنے قبضہ میں نہ رکھو۔ ‘‘ (الممتحنہ : ۱۰) تک۔ پس سیدنا عمرؓ نے اس دن دو مشرکہ عورتوں کو جو ان کے نکاح میں تھیں، طلاق دے دی۔ پس ان میں سے ایک کے ساتھ تو معاویہ بن ابو سفیان نے اور دوسری کے ساتھ صفوان بن امیہ نے نکاح کر لیا۔ پھر نبیﷺ مدینہ لوٹ کر آئے تو سیدنا ابو بصیر، جو ایک قریشی النسل تھے، نبیﷺ کے پاس آئے اور وہ مسلمان تھے۔ کفار نے ان کے تعاقب میں دو آدمی بھیجے اور (نبیﷺ سے) کہلوا بھیجا کہ جو عہد ہم سے آپ نے کیا ہے اس کا خیال کیجئیے۔ پس آپﷺ نے سیدنا ابو بصیر (رضی اللہ عنہ) کو ان دونوں کے حوالہ کر دیا اور وہ دونوں ابو بصیر (رضی اللہ عنہ) کو لے کر چلے یہاں تک کہ جب ذوالحلیفہ میں پہنچے تو وہ لوگ اتر کر اپنی کھجوریں کھانے لگے تو سیدنا ابو بصیر نے ان میں سے ایک شخص سے کہا کہ اے فلاں ! اللہ کی قسم میں تیری تلوار کو بہت عمدہ دیکھتا ہوں۔ میں نے اس کو کئی مرتبہ آزمایا ہے۔ سیدنا ابو بصیر نے کہا مجھے دکھاؤ، میں بھی اس کو دیکھوں۔ چنانچہ وہ تلواراس نے سیدنا ابو بصیر کو دے دی۔ ابو بصیر (رضی اللہ عنہ) نے اسے مارا یہاں تک کہ اس کو ٹھنڈا کر دیا اور دوسرا شخص بھاگ گیا اور مدینہ میں آیا اور دوڑتا ہوا مسجد میں گھس گیا تو رسول اللہﷺ نے جب اسے دیکھا تو فرمایا:’’ یہ کچھ خوف زدہ ہے۔ ‘‘ پھر جب وہ نبیﷺ کے پاس پہنچا تو اس نے کہا :’’ اللہ کی قسم ! میرا ساتھی قتل کر دیا گیا اور میں بھی ابھی قتل کر دیاجاؤں گا۔ ‘‘ پھر سیدنا ابو بصیر آئے اور انھوں نے کہا کہ ’’ یا نبی اللہ ! بے شک اللہ کی قسم ! اللہ نے آپﷺ کا ذمہ بری کر دیا۔ آپ نے مجھے کفار کی طرف واپس کر دیا تھا، پھر اللہ نے مجھے ان سے نجات دے دی ’’ نبیﷺ نے فرمایا :’’ یہ لڑائی کی آگ ہے، اگر کوئی اس کا مددگار ہوتا تو یہ آگ بھڑک اٹھتی۔ ‘‘ پس جب یہ بات ابو بصیر نے سنی تو وہ سمجھ گئے کہ نبیﷺ پھرا نھیں کفار کی طرف واپس کر دیں گے لہٰذا وہ چل دئیے یہاں تک کہ وہ سمندر کے کنارے پہنچے اور (اس طرف سے) سیدنا ابو جندل بن سہیل بھی چھوٹ کر آ رہے تھے (راستہ میں) وہ ابو بصیر سے مل گئے۔ پس جو شخص قریش کا مسلمان ہو کر آتا تھا وہ ابو بصیر سے مل جاتا تھا، یہاں تک کہ ان سب کی پوری جماعت بن گئی۔ پس اللہ کی قسم ! جب وہ قریش کے کسی قافلہ کی نسبت سنتے تھے کہ وہ شام کی طرف جا رہا ہے تو وہ اس کی گھات میں رہتے اور ان (کے آدمیوں) کو قتل کرتے اور ان کے مال لے لیتے۔ پس قریش نے نبیﷺ کے پاس آدمی بھیجا اور آپ کو اللہ کا اور قرابت کا واسطہ دلایا تا کہ (آپ ابو بصیر کو) ان باتوں سے منع کر ابھیجیں اور جو شخص آپ کے پاس (مسلمان ہو کے) جائے، وہ بے خوف ہے۔ چنانچہ نبیﷺ نے ابو بصیر وغیرہ کو منع کر ا بھیجا۔ پس اللہ نے یہ آیت نازل فرمائی ’’ اور وہی ہے جس نے خاص مکہ میں کافروں کے ہاتھوں کو تم سے اور تمہارے ہاتھوں کو ان سے روک دیا اس کے بعد کہ اس نے تمہیں ان پر غلبہ دے دیاتھا۔ ۔ ۔ حمیت کو جگہ دی اور حمیت بھی جاہلیت کی۔ ۔ ۔ ‘‘ (الفتح۔ : ۲۴۔ ۲۶)اور ان کی حمیت یہ تھی کہ انھوں نے نبیﷺ کے نبی ہونے اور اور بسم اﷲالرحمن الرحیم کو نہ مانا اور مسلمانوں کے اور کعبہ کے درمیان حائل ہو گئے۔ 
باب۔ اقرار میں شرط لگانا اور استثنا ء کر نا جائز ہے 
(۱۱۹۳)۔ سیدنا ابو ہریرہؓ سے روایت ہے کہ رسول اللہﷺ نے فرمایا :’’اللہ کے ننانوے نام ہیں، یعنی ایک کم سو۔ جو شخص ان کو یاد کر لے وہ جنت میں داخل ہو گا۔ ‘‘
نو ٹ :باب سے منا سب صرف ’’استثنا ‘‘میں ہے جو کہ ’’مِا ئَۃًاِلاَّواحدًا‘‘ یعنی حرفِاستثنا ’’اِلَّا ‘‘کے استعمال میں ہے۔ 
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 



وصیتوں کا بیان 

باب۔ وصیتوں کے بیان میں 
(۱۱۹۴)۔ سیدنا عبداللہ بن عمرؓ  سے روایت ہے کہ رسول اللہﷺ نے فرمایا :’’کسی مسلمان کو، جس کے پاس  وصیت کے لائق کچھ مال ہو، یہ جائز نہیں کہ دو شب بھی بغیر اس کے رہے کہ وصیت اس کے پاس لکھی ہو ئی نہ ہو۔ ‘‘
(۱۱۹۵)۔ سید نا عمر و بن حارثؓ (رسول اللہﷺ کے بر ادر نسبتی ام المومنین جویریہ بنت حا رثؓ کے بھا ئی) کہتے ہیں کہ رسول اللہﷺ نے اپنی وفات کے وقت  نہ کوئی درہم و دینار چھوڑا اور نہ کو ئی غلا م، نہ کو ئی لونڈی  نہ اور کو ئی چیز سو ا اپنے سپید خچر اور ہتھیار کے اور ایک زمین کے جن کو آپﷺ نے صدقہ کر دیا تھا۔ 
(۱۱۹۶)۔ سیدنا عبداللہ بن ابی اوفیٰؓ سے سوال کیا گیا کہ کیا نبیﷺ  نے کچھ وصیت کی تھی؟ انھوں نے کہا نہیں۔ پو چھا گیا کہ پھر کیونکر وصیت فرض کی گئی یا انھیں کیونکر وصیت کا حکم دیا گیا؟ تو انھوں نے کہا کہ نبیﷺ نے کتاب اللہ (پر عمل کرنے) کی وصیت کی تھی۔ 
باب۔ مر تے وقت صدقہ دینا درست ہے یا نہیں؟ 
(۱۱۹۷)۔ سیدنا ابو ہر یر ہؓ کہتے ہیں کہ ایک شخص نے نبیﷺ سے پو چھا کہ کو نسا صدقہ افضل ہے؟ آپﷺ نے فرمایا :’’یہ کہ تم بحالت صحت جب کہ تمہیں (مال کی) حرص ہو، مالداری کی خواہش ہو، تنگدستی کا خوف ہو،اس وقت صدقہ دو اور صدقہ میں اتنی تا خیر نہ کر دو کہ جب جان حلق تک پہنچ جائے تو تم کہو کہ فلاں شخص کو اس قدر دینا اور فلاں شخص کو اس قدر دینا حالانکہ اب تو وہ فلاں شخص کا (یعنی وارث کا) ہو چکا ہے۔ ‘‘
باب۔ عزیزوں میں عورتیں اور بچے بھی شا مل ہوں گے؟ 
(۱۱۹۸)۔ سیدنا ابو ہریر ہؓ کہتے ہیں کہ جب اللہ نے یہ آیت نا زل فرمائی ’’اور اپنے قریب کے عزیز، رشتہ داروں کو عذاب الٰہی سے ڈ راؤ ‘‘(شعر ا ء : ۲۱۶) تو رسول اللہﷺ کھڑے ہو گئے اور فرمایا :’’اے گر وہ قریش ! (یا کو ئی اسی قسم کا اور لفظ فرمایا) تم اپنی جانوں کو بچاؤ ! میں اللہ (کو عذاب) سے تمہیں بھی نہیں بچا سکتا۔ اے بنی عبد مناف ! میں تمہیں اللہ (کے عذاب) سے نہیں بچا سکتا اور اے صفیہ ! رسول اللہﷺ کی پھوپھی ! میں تمہیں اللہ (کے عذاب) سے نہیں بچا سکتا اور اے فاطمہ بنت محمد (ﷺ) ! تم مجھ سے میر ا مال جس قدر چا ہو لے لو مگر میں اللہ (کے عذاب) سے تمہیں بھی نہیں بچا سکتا۔ ‘‘
باب۔ کفیل یتیم کے مال میں سے کس حد تک تصرف کر سکتا ہے اور کیا اس سے کچھ کھا بھی سکتا ہے؟ 
(۱۱۹۹)۔ سیدنا ابن عمرؓ سے روایت ہے کہ ان کے والد (امیر المومنین عمر بن خطا بؓ) نے اپنا ایک مال (باغ) رسول اللہؑﷺ کے عہد میں خیرات کیا تھا، جس کا نام ثمع تھا تو سیدنا عمرؓ نے عرض کی :’’یا رسول اللہ ! میں نے ایک مال پا یا ہے اور وہ میرے نزدیک بہت نفیس ہے، میں چاہتا ہوں کہ اس کو خیرات کر دوں۔ تو نبیﷺ نے فرما یا :’’تم اصل درخت کو اس شرط پر خیر ات کر دو کہ وہ فروخت نہ کیے جائیں،نہ  ہبہ کیے جائیں،نہ ان میں وراثت جاری ہو بلکہ اس کا پھل اللہ کی راہ میں خر چ ہو۔ ‘‘چنانچہ سیدنا عمرؓ نے اس کو (اسی شرط پر) خیرات کر دیا اس طرح پر کہ اس کی آمدنی مجاہدین، غلاموں کے آزاد کرانے، مسکینوں، مہمانوں، مسافروں اور قرابت والوں میں (خرچ کی جا تی) تھی اور (انھوں نے یہ بھی کہہ دیا تھا کہ) جو شخص اس کا متوالی ہوا سے کچھ گناہ نہیں کہ دستور کے موافق کھا لے یا اپنے دوست کو کھلا دے بشرطیکہ وہ اس فعل سے مال جمع کرنے کا ارادہ نہ رکھتا ہو۔ 
 اللہ عزوجل کا (سورۂ نسا ء میں) فرمانا ’’جو لو گ ظلم کر کے یتیموں کا مال کھا تے ہیں، وہ اپنے پیٹوں میں آگ بھرتے ہیں اور عنقریب وہ دوزخ میں جائیں گے۔ ‘‘
(۱۲۰۰)۔ سیدنا ابو ہریرہؓ نبیﷺ سے روایت کر تے ہیں کہ آپﷺ نے فرمایا :’’ سات تباہ کر نے والے گنا ہوں سے بچے رہو۔ ‘‘لو گوں نے پو چھا کہ یا رسول اللہ ! وہ کون سے گناہ ہیں؟ آپﷺ نے فرما یا :’’(۱) اللہ کے ساتھ شرک کرنا (۲) اور جا دو کرنا (۳)اور اس جان کا نا حق مارنا جس کو اللہ نے حرام کیا ہے (۴)سود کھا نا (۵)جنگ سے بھا گنا (۷) پاکدامنہ، بے خبر مو من عورتیں پر زنا کی تہمت لگا نا۔ ‘‘
باب۔ و قف کے منتظم کا خر چہ (کس مد سے دیا جائے؟) 
 سیدنا ابو ہریر ہؓ سے روایت  ہے کہ رسول اللہﷺ نے فرما یا :’’ میرے وارث نہ دینار تقسیم کریں نہ درہم، جو کچھ میں اپنی بیبیوں کے خرچ اور اپنی جائداد کے اہتمام کر نے والے کی مزدوری سے فا ضل چھوڑوں تو وہ صدقہ ہے۔ ‘‘
باب۔ اگر کو ئی شخص کو ئی زمین یا کنو اں وقف کرے اور اپنے لیے یہ شرط کر لے کہ مثل دوسرے مسلما نوں کے وہ بھی اس سے فائدہ اٹھائے گا۔ تو یہ درست ہے
(۱۲۰۲)۔ سیدنا عثمان بن عفانؓ جب محاصرہ میں آ گئے تو وہ بلندی پر چڑھ کر باغیوں کے سا منے آئے اور کہا کہ میں تمہیں اللہ کی قسم دیتا ہوں اور یہ قسم میں صرف اصحاب نبیﷺ کو دیتا ہوں کہ کیا تم نہیں جانتے کہ رسول اللہﷺ نے فرما یا تھا کہ جو شخص رومہ (نامی) کنواں خرید لے (اور مسلمانوں کے لیے وقف کر دے گا) اسے جنت ملے گی۔ ‘‘تو میں نے اسے خرید ا (اور وقف کر دیا) کیا تم نہیں جانتے کہ نبیﷺ نے فرمایا تھا :’’جو شخص غزوۂ تبوک میں مجاہدین کو سا مان جنگ مہیا کر دے۔ اسے جنت ملے گی۔ ‘‘تو میں نے سا مان مہیا کر دیا۔ (راوی) کہتا ہے کہ صحابہ کر امؓ نے عثمانؓ کی تصدیق کی۔ 
باب: اللہ تعالیٰ کا (سورۂ مائدہ میں یہ) فرمانا :’’اے مسلمانو ! جب تم میں سے کسی کو موت آئے تو وصیت کے وقت تم  (مسلمانوں) میں سے یا تمہارے غیروں میں سے دو معتبر شخص گواہ ہو نے چاہئیں۔ ۔ ۔ اور اللہ تعالیٰ فا سق قوم کو ہدایت نہیں دیتا۔ ‘‘کا بیان 
(۱۲۰۳)۔ سیدنا ابن عبا سؓ کہتے ہیں کہ قبیلۂ بنی سہم کا ایک شخص تمیم داری اور عدی بن بداء (رضی اللہ عنہ) کے ساتھ سفر کو نکلا۔ پھر وہ ایسی سر زمین میں فوت ہوئے کہ وہاں کو ئی مسلمان نہ تھا۔ جب تمیم اور عدیؓ اس کا تر کہ لائے تو چاندی کا ایک گلاس جس میں سنہری نقش تھے کھو گیا تو رسول اللہﷺ نے ان دونوں کو قسم دی اور انھوں نے قسم کھا لی۔ اس کے بعد وہ گلاس مکہ میں جن کے پاس ملا انھوں نے کہا کہ ہم نے اس کو تمیم اور عدی سے خرید ا ہے۔ پھر دو شخص میت کے اعزہ میں سے کھڑے ہو گئے اور انھوں نے قسم کھائی کہ ہماری شہادت بہ نسبت ان دونوں کی شہادت کے زیادہ قا بل قبول ہے ہم یہ گواہی دیتے ہیں کہ یہ پیالہ ہمارے (مر نے والے) عزیز کا ہے۔ (ابن عبا سؓ) کہتے  ہیں کہ یہ آیت انہی کے حق میں نا زل ہو ئی :’’اے مسلما نو !جب تم میں سے کسی کو موت آئے تو وصیت کے وقت دو انصاف والے تم میں سے یا تمہارے غیروں میں گواہ ہو نے چاہئیں۔ ۔ ۔ آخر آیت تک۔‘‘
۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ 

***

پروف ریڈنگ اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ ۲۵۰ فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com,
 http://kutub250free.com

