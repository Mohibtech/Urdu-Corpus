



تبصرات


ڈاکٹر شرف الدین ساحلؔ

(کتابوں پر تبصرے)


فہرست

مالیگاؤں کی سیاسی اور  سماجی تاریخ
دوہے کوکن کے
راز حیات (ایک مختصر تعارف)
صہبائی (ایک مختصر تعارف)
خاندیش مغلوں کے عہد میں
اچل پور (تاریخ اور ثقافت)
ناگپور میں جدید شاعری
مد و جزر۔ ۔ ۔ ایک جائزہ
سنگریزے
کہکشاں
لاگ لپیٹ کے بغیر
شاعرات بنگالہ(حیات اور خدمات)
پرچم گرد باد




مالیگاؤں کی سیاسی اور  سماجی تاریخ
مصنف کا نام	:  ڈاکٹر الیاس صدیقی

ماضی حال کو اور  حال مستقبل کو جنم دیتا ہے۔ یہ تینوں زمانے ایک دوسرے سے مربوط ہیں۔ یہ سب ایک دوسرے کے لیے لازم و ملزوم ہیں۔ ماضی کی خوبیوں اور خرابیوں کو دیکھ کر حال میں سانس لینے والے مفکر و دانش ور اپنی سوچ و  فکر سے ایسا منصوبہ تیار کرتے ہیں جو مستقبل روشن و تابناک بنا سکے۔ معاشرہ ٹوٹنے اور بکھرنے سے محفوظ رہ سکے۔ یہی وہ مقام ہے جہاں تاریخ کی اہمیت و افادیت نمایاں ہوتی ہے۔ 
تاریخ ماضی کے بکھرے ہوئے واقعات کا منظرنامہ ہوتی ہے۔ یہ قوم و ملت کے عروج و زوال کی داستان سناتی ہے۔ اگر یہ نہ ہوتی تو ترقی کی رفتار تھم جاتی۔ تہذیب و تمدن کو فروغ نہ ملتا۔ حسب نسب مٹ جاتے اور خود کو پہچاننا دشوار ہو جاتا ہے۔ تاریخ کا یہی کمال ہے کہ وہ اپنے آئینے میں ماضی کی تصویر دکھاتی ہے۔ اس کو دیکھ کر ہم اپنے مستقبل کو سنوارنے کی کوشش کرتے ہیں۔ 
ڈاکٹر الیاس صدیقی کی زیر نظر کتاب مالیگاؤں کی سیاسی اور  سماجی تاریخ ایک ایسا ہی آئینہ ہے جواس شہر کی خوبیوں اور خامیوں کو خوبصورتی سے اجاگر کرتا ہے۔ موصوف ایک مشاق اہل قلم اور  پختہ نثرنگار ہیں۔ طنز و ظرافت میں اپنی مثال آپ ہیں۔ شاعر بھی ہیں اور مقرر بھی۔ درس و تدریس سے منسلک رہے ہیں اور ذوق مطالعہ میں مستغرق۔ ان کے دل میں تحقیق کا جذبہ اس وقت بیدار ہوا جب انھوں نے ڈاکٹر آف فلاسفی کی سند کے حصول کو اپنا مقصد بنایا۔ مالیگاؤں میں اردو نثرنگاری کا عنوان منتخب کیا۔ اس جستجو میں کئی شہروں کی سیاحت کی۔ ناگپور بھی آئے۔ کئی کتب خانوں کی خاک چھانی۔ سیکڑوں کتابوں کی ورق گردانی کی۔ متعدد اخبارات و ماہنامے دیکھے اور ایک ضخیم کتاب لکھ کر فروری ۲۰۰۰ء میں اپنے مقصد کو پا لیا۔ یہ کتاب جو ۵۵۲ صفحات پر مشتمل ہے ۲۰۰۱ء میں شائع ہو کر  منظر عام پر آ چکی ہے اور اہل علم سے خراج تحسین وصول کر چکی ہے۔ اس میں تقریباً ۱۷۰ نثرنگاروں کے حالات و کوائف اور  ان کی علمی و ادبی خدمات کو سلیقے سے اجاگر کیا گیا ہے۔ اخبارات و رسائل کا تعارف پیش کیا گیا ہے اور  صحافیوں کی زندگی پر روشنی بھی ڈالی گئی ہے۔ یہ کتاب میرے نزدیک مالیگاؤں کے اردو نثرنگاروں کی انسائیکلوپیڈیا کی حیثیت رکھتی ہے۔ 
اگر جذبہ صادق ہو تو وہ محقق کو چین سے بیٹھنے نہیں دیتا، مزید تلاش و تحقیق پر آمادہ کرتا ہے۔ ڈاکٹر الیاس صدیقی کے ساتھ یہی ہوا۔ ان کا جذبہ صادق تھا لہٰذا وہ اپنے شہر کی سیاسی و سماجی تاریخ کی تلاش و تحقیق میں بھی مصروف ہو گئے اور پانچ سال کی محنت شاقہ کے بعد اس کو مکمل کر کے دم لیا۔ اس بیچ ان پر گٹھیا کے مرض کا شدید حملہ بھی ہوا لیکن صحت یاب ہونے کے بعد پھر تحقیق میں مصروف ہو گئے۔ ہے نہ یہ عزم و حوصلے کی بات۔ 
ڈاکٹر الیاس صدیقی نے اس کتاب میں مالیگاؤں کا جغرافیہ، اس کی وجہ تسمیہ، مالیگاؤں کی قدیم تاریخ، نارو شنکر راجے بہادر گھرانے کے تفصیلی حالات اور اس کی تعمیرات، زمینی قلعے کی تفصیلات، مالیگاؤں کے قلعہ کی لڑائی، شہر کی آبادی کے اہم مراحل، مختلف سماجوں اور  برادریوں کی تاریخ، جنگ آزادی میں باشندگانِ مالیگاؤں کے کردار، تکوینی حوادث، تجارتی و صنعتی سرگرمیوں اور جدید و دینی تعلیمی اداروں کی تاریخ کو گیارہ ابواب میں احسن طریقے سے منقسم کیا ہے۔ یوں اس شہر کی سیاسی و سماجی تاریخ پہلی بار نمایاں طور سے منصہ شہود پر آئی ہے۔ 
اس کتاب سے یہ حقیقت سامنے آتی ہے کہ مالیگاؤں ایک بہادر اور نامور مرہٹہ سردار نارو شنکر(وفات:۱۷۷۵ء) کی ملکیت کا گاؤں تھا جو انھیں انعام میں ملا تھا۔ بعد کو اسی چھوٹے سے گاؤں کی آبادی میں وقت کے ساتھ ساتھ اضافہ ہوتا رہا ا ور بالآخر یہ شہر میں تبدیل ہو گیا۔ ایک ایسا شہر جو صنعتی اور تعلیمی لحاظ سے آج اپنی نمایاں شناخت رکھتا ہے۔ 
اس کتاب کی تیاری میں اردو کی بیالیس، مراٹھی کی چھپن اور انگریزی کی اٹھارہ کتابوں ، رسالوں ، روزناموں اور  ہفت روزوں سے مدد لی گئی ہے جن کی وضاحت کتابیات میں کی گئی ہے۔ لیکن تحقیق کے اصول کے مطابق کتاب میں بیان کئے گئے حالات و واقعات حوالوں سے خالی ہیں۔ یہ کمزوری بری طرح کھٹکتی ہے۔ اس کی وجہ سے کتاب کا اعتبار کے درجے سے گر جانے کا اندیشہ ہے۔ دراصل وہی کتاب مستند و  معتبر مانی جاتی ہے جو حوالوں سے مزین ہو اور قاری اپنا شک اس کے اصل ماخذ کو دیکھ کر دور کر سکے۔ ایک بات یہ بھی کھٹکتی ہے کہ بعض ابواب میں اصل موضوع سے ہٹ کر ان باتوں پر کافی صفحات صرف کیے گئے ہیں جن کا مالیگاؤں کی سیاسی و سماجی تاریخ سے کوئی تعلق نہیں ہے۔ ان غیر ضروری باتوں کو تیسرے ، ساتویں اور نویں باب میں دیکھا جا سکتا ہے۔ ان کے علاوہ کہیں کہیں تاریخ کی غلطیاں بھی در آئی ہیں :مثلاً یہ جملے دیکھئے :
’’دولت آباد۔ ۔ ۔  جو کسی زمانے میں دیوگیری کے نام سے یادو راجاؤں کا پایہ تخت تھا اور جسے خلجی، بہمنی اور تغلق بادشاہوں نے جنوبی ہندوستان میں داخلے کا دروازہ بنا دیا تھا۔ ‘‘(ص:۳)
خلجی اور تغلق کا ذکر تو ٹھیک ہے۔ یہ دونوں شمالی ہند پر حکمراں تھے۔ لیکن بہمنی حکومت تو جنوب میں قائم تھی۔ وہ دولت آباد کو جنوبی ہندوستان میں داخلے کا دروازہ کیسے بناتی۔ 
’’ستمبر۱۹۲۰ء میں کانگریس کا خصوصی اجلاس کلکتہ میں ہوا اور عدم تعاون کا رزولیوشن پاس کیا گیا‘‘ (ص۔ :۱۴۵)
سچائی یہ ہے کہ عدم تعاون کا رزولیوشن دسمبر۱۹۲۰ء میں ناگپور میں کانگریس کے سالانہ اجلاس میں پاس ہوا۔ 
اسی طرح کچھ غیرمسلم خاندانوں اور منصبداروں  پر مراٹھی تلفظ کے اثرات ہیں۔ یہ اردو کتابیں پڑھنے والوں کو مغالطے میں ڈالتے ہیں۔ نارو شنکر کی اس فارسی سند کا متن بھی کتاب میں نہیں ہے جو اختلافی ہونے کے باوجود مالیگاؤں کی بنیاد ہے اور جس کو صحیح ثابت کرنے کے لیے کئی صفحات سیاہ کیے گئے ہیں۔ اگر متن ہوتا تو ممکن ہے کہ قاری اس کی روشنی میں مزید تحقیق کرتا۔ 
بہرحال ڈاکٹر الیاس صدیقی نے یہ کتاب بے انتہا محنت سے لکھی ہے۔ مجھے امید ہے کہ یہ ہر دور میں باشندگان مالیگاؤں کی رہنمائی کرے گی۔ میں اس کی تالیف پر موصوف کو دل کی گہرائی سے مبارکباد دیتا ہوں۔ 



دوہے کوکن کے 
مصنف کا نام	:  ساحر شیوی

’’دوہے کوکن کے ‘‘ ساحر شیوی کی تازہ تصنیف ہے جو اکتوبر ۲۰۰۵ء میں شائع ہوئی ہے۔ یہ کتاب ۲۸۰ صفحات پر مشتمل ہے۔ اس میں ابتدا میں ساحر شیوی کے دوہوں کی افادیت و اہمیت کو واضح کرنے کے لیے انیس ممتاز اہل قلم کے تحقیقی و تنقیدی مضامین ہیں۔ اس کتاب کو ساحر شیوی نے ڈاکٹر فراز حامدی کے نام منسوب کیا ہے جو ایک نمایاں دوہا نگار ہیں۔ اردو میں دوہوں کو فروغ دینے کاسہرا بھی ان کے سر ہے۔ کتاب میں تحقیقی و تنقیدی مضامین کا سلسلہ ص:۱۳۸ پر متنہی  ہوا ہے۔ گویا تقریباً نصف کتاب ساحر شیوی کی ادبی حیثیت اور ان کے دوہے کی خوبیوں کو اجاگر کرنے میں کام آئی ہے۔ دوہوں کا سلسلہ ص:۱۳۹ سے شروع ہوا ہے۔ ان کو ان عنوانات کے تحت تقسیم کیا گیا ہے :حمدیہ دوہے ، نعتیہ دوہے ، منقبتی دوہے ، اردو دوہے ، مردف دوہے ، معریٰ دوہے ، حمدیہ دوہا غزل، نعتیہ دوہا غزل، دوہا غزل، دوہا گیت، دوہا دوبتیاں اور دوہا قطعات وغیرہ۔ اس تقسیم کی روشنی میں یہ بات واضح ہوتی ہے کہ ساحر شیوی نے دوہا نگاری میں اپنا خون پسینہ ایک کیا ہے۔ 
دوہا خالص ہندوستانی صنف سخن ہے۔  اس کو عروج دینے میں چندر بروائی، امیر خسرو، سنت کبیر داس، بابا فرید، گرو نانک، تلسی داس، میرا بائی اور سور داس کے اسمائے گرامی قابل احترام ہیں۔ اس کے دو مصرعے جو بشکل مطلع ہوتے ہیں ۔۴۸۲۴۲۴ ماتراؤں پر پورے اترتے ہیں۔ یہ دونوں حصے چار حصوں میں منقسم ہوتے ہیں۔ ان دونوں مصرعوں کے درمیانی حصے کو وشرام ( وقفہ) کہا  جاتا ہے۔ 
اس قدیم ہندوستانی صنف سخن کواردو شعرا نے برسوں قابلِ اعتنا نہ سمجھا۔ سب سے پہلے عظمت اللہ خان نے اس کی اہمیت کو اجاگر کیا۔ جمیل الدین عالی اردو کے وہ پہلے شاعر ہیں جنھوں نے اس کو اپنی فکر کا محور بنایا۔ ان کے بعد ڈاکٹر فراز حامدی، ندا فاضلی، بھگوان داس اعجاز، بیکل  اتساہی اور ڈاکٹر سیفی سرونجی وغیرہ نے اس کو فروغ دینے میں نمایاں کردار ادا کیا۔ اس صنف کو ڈاکٹر فراز حامدی کی تحریک پر ساحر شیوی  نے بھی اپنایا اور اس قدر دوہے کہے کہ یہ مجموعہ تیار ہو گیا۔ 
ساحر نے اپنے دوہوں میں کئی موضوعات کو چھوا ہے۔ حمد و مناجات، نعت و منقبت اور عشقیہ خیالات وغیرہ۔ وہ خدا کا نام لے کر آغاز یوں کرتے :
کرتا ہوں میں ابتدا، لے کر تیرا نام
یا رب میرے کام کا، بہتر ہو انجام
حمدیہ دوہوں میں ان کا یہ دوہا بہت معنی خیز ہے۔ یہی تو اصل ایمان ہے :
حشر میں جس کا شرک سے ، ہو گا دامن صاف
اس کے گناہوں کو خدا، کر ہی دے گا معاف
اللہ تعالیٰ قادر مطلق ہے۔ وہ ہر گناہوں کو معاف کر سکتا ہے۔ لیکن شرک کو نہیں۔ ہر گنہگار کو چھوڑ سکتا ہے لیکن مشرک کو نہیں۔ اس کی بخشش کسی حال میں نہیں ہو سکتی۔ اسے نارِ جہنم میں جل کر راکھ ہی ہونا ہے۔ نعتیہ دوہوں میں سے یہ دو دوہے دیکھئے :
وہ اپنی تقدیر پر، ناز نہ کیوں فرمائے 

آ کر جس کے خواب میں ، تو جلوہ دکھلائے 
(ص:۱۴۸)
خوش قسمت ہے وہ بہت، جس نے پایا پیار

آئے جس کے خواب میں ،طیبہ کے سرکار
(ص:۱۵۳)
ہے نا ایک ہی مضمون۔ لیکن خوب ہے۔ بیشک جس کو خواب میں نبی کریم ﷺ کا دیدار ہو جائے وہ بڑا ہی خوش نصیب ہے اور اس نعتیہ دوہے میں رسول اکرم ﷺ کی شخصیت اور ان کے کردار کو جس خوبصورتی سے پیش کیا گیا ہے اس کی جتنی تعریف کی جائے کم ہے :
گزرے تو جس راہ سے ، رستے کو مہکائے 

ہر کنکر اس راہ کا، پھولوں سا ہو جائے 
(ص:۱۵۳)
لیکن ساحر شیوی نے غضب یہ کیا کہ اس بے مثال خیال میں معمولی سی تبدیلی کر کے ایک دنیاوی معشوقہ کو بھی گرفت میں لے لیا۔ دیکھئے :
گزرے تو جس راہ سے ،مستی کو چھلکائے 

کنکر بھی اس راہ کا، پھولوں سا ہو جائے 
(ص:۱۷۶)
اس سے یہ ظاہر ہوتا ہے کہ ساحر شیوی کو اپنی فکر پر قابو نہیں ہے۔ ان کے یہاں کسی مقصد کا تعین نہیں ہے۔ یہی وجہ ہے کہ ان کے یہاں جگہ جگہ تضاد در آیا ہے۔ یہ دوہے دیکھئے عزم و ہمت کی تعلیم دیتے ہیں :
یا رب یوں وشواس سے ، کر دے دل معمور
غم، جرأت کو دیکھ کر، ہو جائیں کافور
عزم و ہمت کے اگر، کوئی دیپ جلائے 
ساحر غم کی رات ہی، سکھ کا سویرا لائے 
لیکن ان دوہوں میں وہ غم سے شکست کھا چکے ہیں۔ اپنا یقین کھو بیٹھے ہیں :
سرپر سایہ جبر کا، دل میں خوف، ہراس
جی لینے کی چین سے ، ٹوٹی ساری آس
اپنا تو جیون رہا، جینے کا محتاج
حاصل ہوتی زیست کو، حاصل کیا معراج
پیتا آنسو خون کے ، ایسا ہوں بدحال
مجھ کو اپنی زندگی، لگتی ہے جنجال
اس قسم کے تضاد کئی جگہ نظر آتے ہیں۔ اصل میں ساحر نے جو دوہے اخلاقی موضوعات کی روشنی میں کہے ہیں وہ بڑے ہی جاندار اور  پر اثر ہیں۔ وہی قاری کو تھم کر سوچنے پر مجبور کرتے ہیں۔ انھی میں توجہ کا دامن الجھتا ہے۔ چند دوہے دیکھئے :
دشمن بھی سب دوست ہیں ، دل کو یہ سمجھاؤ
زہر کو امرت جان کر، بہتر ہے پی جاؤ
ناداں ان کو کاٹ مت، لاکھ نہیں پھلدار
کم از کم یہ چھاؤں تو، دیتے ہیں اشجار
دولت کی رہتی ہو بس، جس کے من میں چاہ
اس مورکھ کو کس لیے ، یاد آئے اللہ
گرتوں کو جو تھام لے ، اس کو ملے ثواب
کھل جائے اس کے لیے ، جنت کا ہر باب
سینے میں انسان کے ، رہا نہ جب ایمان
جینا پھر سنسار میں ، کیسے ہو آسان
چھوڑ دے مایا موہ کو، دے کچھ اس پر دھیان
جانا ہے ہر شخص کو، اک دن قبرستان
پائے گر اونچائیاں ، مت ہو تو مغرور
گرے گا جب آکاش سے ، ہو جائے گا چور
ہاں جیون کے انت میں ، ہوتا ہے یہ حال
جاتے ہیں ہمراہ بس، انسان کے اعمال
یہ جواہر پارے انتہائی وقیع اور جامع ہیں۔ ان میں مذاہبِ عالم کی سچائیاں مضمر ہیں۔ یہ دنیا فانی ہے لافانی نہیں۔ ایک دن یقیناً موت کا ذائقہ چکھنا ہے اور عالم لافانی میں اپنے اعمال کا حساب دینا ہے اس لیے اس کی رعنائیوں میں مست و بے خود ہو جانا بے سود ہے۔ سب سے رسم و راہ رکھنے میں ہی بھلائی ہے۔ شجر سایہ دار کو کاٹنے سے کیا حاصل۔ اس عمل سے تو انسانیت کو نقصان پہنچتا ہے۔ دولت کی ہوس برائیوں کا سرچشمہ ہوتی ہے۔ یہ انساں کو یادِ خدا سے غافل کرتی ہے۔ جو مجبور و بیکس کو سہارا دیتا ہے وہی جنت کا حقدار ہے۔ ایمان کامل کے بغیر زندگی گزارنا امر محال ہے اور انسان عظمت و شہرت کی کتنی ہی بلندی پر پہنچ جائے اسے اپنا سر جھکا لینا چاہئے۔ اس لیے کہ غرور  کا انجام تباہی ہے۔ ساحر نے اپنے ان دوہوں میں انھی مضامین کو خوبصورتی سے سمویا ہے۔ وہ انھی کی بدولت دوہا نگاری کی تاریخ میں جی جائیں گے۔ میں اس کتاب کی اشاعت پر انھیں مبارک باد دیتا ہوں۔ 



راز حیات (ایک مختصر تعارف) 
مصنف کا نام	:  خضر ناگپوری

خضر (محمد خضر) ناگپور کے ایک پختہ مشق استاد شاعر ہیں۔ مولانا ناطق گلاؤٹھوی کے شاگرد مرزا ظفر  ناگپوری کے شاگرد ہیں۔ لہٰذا ان کے کلام میں وہی خوبیاں ملتی ہیں جو ناطق اور  تلامذۂ ناطق کے یہاں پائی جاتی ہیں۔ فکری لحاظ سے وہی مضامین نظر آتے ہیں جوان شعرا کے یہاں پائے جاتے ہیں۔ زبان و بیان پر انھیں مہارت حاصل ہے۔ 
خضر کی شاعری کا آغاز ۱۹۶۲ء میں ہوا۔ اس طویل عرصے میں انھوں نے جو کچھ کہا ہے اسے راز حیات میں جمع کر دیا ہے۔ یہ حمد و نعت کے علاوہ ۱۳۹ غزلوں ، دو تضمینوں ، ۷۲ متفرق شعروں ، ۴ رباعیوں اور ۲۰ قطعوں پر مشتمل ہے۔ اس میں ٹیپو سلطان اور  مولانا ناطق کو منظوم خراج عقیدت بھی پیش کیا گیا ہے۔ ابتدا میں عبد الجبار سحر نے خضر ناگپوری کی زندگی اور شاعرانہ حیثیت پر روشنی ڈالی ہے۔ اس کے بعد خضر کے تین تنقیدی مضامین ہیں جو ماہیے اور  غالب کی ایک متنازعہ رباعی سے تعلق رکھتے ہیں۔ یہ نثری سلسلہ ص:۴۱ پر تمام ہوا ہے۔ کلام ص:۴۲ سے شروع ہوا ہے۔ 
کلام کے مطالعہ سے یہ ظاہر ہوتا ہے کہ خضر نے بت، صنم، واعظ، رقیب، دوست، دشمن اور  ان کے متعلقات سے خوب فائدہ اٹھایا ہے اور اپنی بدحال زندگی کی عکاسی اس ہنر مندی سے کی ہے کہ بے جان لفظوں میں جان آ گئی ہے۔ الفاظ کے الٹ پھیر سے دیکھئے واعظ پر کس خوبصورتی سے طنز کر رہے ہیں :
توبہ توبہ مری توبہ ارے توبہ توبہ
کیا گھڑی تھی کہ میں واعظ کا کہا مان گیا
بہت کرتا ہے واعظ گفتگو دوزخ کی جنت کی
کہاں پہنچاتا ہے دیکھوں تو یہ پہنچا ہوا مجھ کو
جن شعروں سے ان کی زندگی کا رس نچوڑا جا سکتا ہے وہ مندرجہ ذیل ہیں :
ارے بربادی ہستی، مری بربادی ہستی
ترا گھر میں قدم آیا مرا گھر سے قدم نکلا
اے شام بلا، شام مصیبت، مری شامت
کیوں سر پہ کھڑی ہے مرے ٹل جا ارے ٹل جا
رہ جاتی ہے چکرا کے مصیبت مرے گھر میں 
گردش نے مجھے رکھا ہے گرداب کی صورت
اک کھلونے کی اجازت بھی نہیں دیتی یہ جیب
مسکراہٹ کیا خریدوں روتے بچوں کے لیے 
لیکن غربت و افلاس کا شکار رہنے کے باوجود بھی انھوں نے عزت نفس کی حفاظت کی۔ خود داری سے کام لیا اور  اپنے عزم و حوصلے کے سہارے زندگی کے سفر پر رواں دواں رہے۔ یہ چند شعر دیکھئے جو اس سچائی کے ترجمان ہیں :
نہیں ہے کوئی جو راضی تو بیکسی سے کہو
وہ میرے ساتھ دن اپنے گزار سکتی ہے 
مصلحت نے کیا مجبور بہت خضر مگر
میں نے دامن نہیں چھوڑا کبھی خود داری کا
قسمت کا عجب کھیل مرے ساتھ رہا ہے 
بن بن کے مٹا ہوں ، یہاں مٹ مٹ کے بنا ہوں 
یہ اسی عزم کا ثمر ہے کہ وہ یہ تعلیم دیتے ہیں :
ہنستے ہوئے اس شان سے غربت میں بسر کر
فٹ پاتھ پہ سو، خواب کے کاندھوں پہ سفر کر
ان کے یہاں اس قسم کے با مقصد اشعار بھی ملتے ہیں۔ یہ حقائق کو ظاہر کرتے ہیں اور  غور و فکر کی دعوت دیتے ہیں :
کبھی یہ صورت، کبھی وہ صورت، ہزار صورت بدل رہی ہے 
بنانے والا ہے بے مثالی مٹا رہا ہے بنا بنا کر
کاروبار زندگی چلتا ہے صورت دیکھ کر
ہر مدد پہنچے ہوئے لوگوں میں پہنچائی گئی
اے خضر جو سمجھ نہ سکا مقصد حیات
تا عمر صرف کھانے کمانے میں رہ گیا
عشقیہ شاعری کا مزہ وہ لے گاجو مجموعہ خرید کر پڑھے گا۔ کتاب میں کتابت کی بہت غلطیاں ہیں۔ اس کی پروف ریڈنگ سنجیدگی سے نہیں کی گئی ہے۔ کلام کی سیٹنگ بے سلیقہ ہے۔ البتہ چہار رنگی ٹائٹل بہت خوبصورت ہے۔ پشت پر خضر کی تصویر کی خوبصورتی دامن دل کو کھینچتی ہے حالانکہ وہ بذات خود خوبصورت نہیں ہیں۔ 


صہبائی (ایک مختصر تعارف) 
مصنف کا نام	:  ڈاکٹر محمد انصار اللہ

شیخ امام بخش صہبائی انیسویں صدی کے فارسی زبان و ادب کے ایک زبردست عالم، شارح اور  شاعر تھے انھوں نے ایسے وقت میں جبکہ فارسی کی جگہ اردو نے لے لی تھی، فارسی زبان و ادب کو عام کرنے کے لیے اپنی ساری صلاحیتیں صرف کیں اور کم و بیش چھوٹی بڑی تیس کتابیں لکھ کر اس کے خزانے میں گراں قدر اضافہ کیا۔ انھوں نے اردو میں دہلی کالج کے پرنسپل بوترو کی تحریک پر نصاب کے لیے تین کتابیں بھی تحریر کیں۔ اس کالج میں وہ ۱۸۴۰ء میں فارسی کے مدرس مقرر کئے گئے تھے۔ افسوس کہ ان کا انجام بڑا دردناک ہوا۔ یعنی وہ غالباً ستمبر ۱۸۵۷ء میں انگریزوں کے ہاتھوں گرفتار ہوئے اور  اپنے خاندان کے ۲۱  افراد کے ساتھ بے دردی سے شہید کر دیے گئے۔ رام بابو  سکسینہ، تاریخ ادب اردو (حصہ دوم) میں ان کے ذکر میں لکھتے ہیں :
’’صہبائی قدیم دلی کالج میں فارسی اور عربی کے پروفیسر، بہت روشن خیال اور  اخلاقی جرأت کے آدمی تھے۔ زبان فارسی میں ان کو کمال حاصل تھا اور اس زمانے میں جبکہ فارسی کا دور دورہ تھا ایک خاص عزت اور  قدر کی نگاہ سے دیکھے جاتے تھے اور ان کی قابلیت اور  شہرت کا طلبا کے دل پر بڑا اثر تھا۔ فن شعر میں استاد مشہور تھے اور  قلعہ کے اکثر شاہزادے اور  متوسلین ان سے اصلاح لیا کرتے تھے۔ متعدد کتابیں ان سے یادگار ہیں۔ زمانۂ غدر میں مارے گئے اور ان کا مکان کھود کر زمین کے برابر کر دیا گیا۔ ‘‘
صہبائی کو بہادر شاہ ظفر،مولانا فضل حق خیر آبادی، مفتی صدر الدین خان آزردہ، سر سید احمد خان، ذوق، مومن اور غالب جیسی مقتدر ہستیوں کا تقرب حاصل تھا۔ انھوں نے متعدد شاگردوں کی رہنمائی کی جن میں غیر مسلموں کی تعداد نمایاں رہی۔ لیکن افسوس کہ ان کی شہادت کے بعد ان کے کارناموں کو یکجا کرنے کی کسی نے فوری کوشش نہیں کی اور  نہ ہی سلیقے سے ان کے حالات جمع کیے۔ اس کا نتیجہ یہ نکلا کہ شہادت کے تقریباً بیس سال بعد جب ان کے ایک ہندو شاگرد منشی دین دیال (میر منشی ایجنٹی بھوپال)کو ان کے علمی اثاثے کی ترتیب و تدوین کا خیال آیا تو ان کی بعض تصانیف کا سراغ نہ مل سکا اور نہ ہی ان کی زندگی کے صحیح اور  مکمل حالات فراہم ہو سکے۔ انھیں تلاش کے بعد جتنی کتابیں مل سکیں ان سب کو انھوں نے کلیات صہبائی کی تین جلدوں میں چھپوا دیا ہے۔ 
صہبائی کے تعلق سے ایک ایسی کتاب کی ضرورت باقی تھی جوان کے حالات و کمالات پر پوری طرح روشنی ڈالتی تاکہ علوم فارسیہ کے اس بلند پایہ عالم کارنامے ظاہر ہوتے۔ اس کمی کا احساس سب سے پہلے ناگپور کے ڈاکٹر خواجہ محمد حامد کو ہوا اور انھوں نے امام بخش صہبائی۔ ۔ ۔  شخص،شاعر، شارح کو اپنی تحقیق کا موضوع بنایا اور ایک مبسوط مقالہ لکھ کر ۱۹۶۶ء میں ناگپور یونیورسٹی سے پی ایچ ڈی کی سند حاصل کی۔ یہ مقالہ ۱۹۸۲ء میں کتابی صورت میں شائع ہو کر منظر عام پر آ چکا ہے۔ 
اردو کے نامور محقق ڈاکٹر محمد انصار اللہ صاحب کی زیر تبصرہ کتاب اس سلسلے کی دوسری کڑی ہے۔ انھوں نے ڈاکٹر خواجہ محمد حامد صاحب کے چراغ سے صرف چراغ ہی نہیں جلایا ہے بلکہ اس کی روشنی میں زبردست اضافہ بھی کیا ہے۔ اتنا ہی نہیں بلکہ کہیں ان کی تحقیق سے اتفاق کیا ہے اور  کہیں اختلاف بھی۔ انھوں نے صہبائی کے حالات تفصیل سے قلمبند کیے ہیں۔ ان کے تلامذہ کے حالات بیان کیے ہیں۔ ان کی تصانیف پر بھرپور روشنی ڈالی ہے۔ دہلی کالج میں ان کی تقرری کا منصفانہ جائزہ پیش کیا ہے۔ کریم الدین کی تصنیف گلدستۂ نازنیناں کی حقیقت کو بے نقاب کیا ہے اور یہ بھی ثابت کیا ہے کہ آثار الصنادید کا کوئی باب یا جزو صہبائی کے قلم کا لکھا ہوا نہیں ہے۔ اس کے علاوہ انھوں نے مذہب و عقیدت سے متعلق اس معرکے پربھی تفصیل سے روشنی ڈالی ہے جس کے نتیجے میں مثنوی دفع الباطل وجود میں آئی۔ اس باب میں مرزا غالب ایک حاسد اور تنگ نظر شخص کے روپ میں سامنے آتے ہیں۔ انھوں نے ان مواد کو بٹورنے اور جوڑنے میں بڑی کد و کاوش اور محنت سے کام لیا ہے اور  جگہ جگہ حوالے دے کر کتاب کو اس لائق بنا دیا ہے کہ وہ پڑھ کر الماری میں حفاظت سے رکھنے قابل ہو گئی ہے۔ 
ہم نے ۲۲۴ صفحات کی اس وقیع اور جامع کتاب کا گہرائی اور دلچسپی سے مطالعہ کرنے کے بعد جو رس نچوڑا ہے وہ ملاحظہ کیجئے تاکہ اس تحقیقی کام کی افادیت واضح ہو سکے :
۱۔ 	صہبائی کے والد مولانا  محمد بخش کو آغاز شباب میں تھانیسر (پنجاب) سے ترک وطن کر کے دہلی آنا پڑا۔ 
۲۔ 	صہبائی کے اکلوتے بھائی حکیم پیر بخش اپنے دور کے نامور اور قابل احترام حکیم تھے۔ 
۳۔ 	صہبائی ۱۸۰۵ء میں دہلی میں پیدا ہوئے۔ مولوی عبداللہ خان علوی کے شاگرد تھے۔ 
۴۔ 	صہبائی کے دوہی بیٹے تھے محمد عبد العزیز عزیز اور مولوی عبدالکریم سوز، یہ دونوں مذہب پسند، ذی علم اور نامور شاعر تھے۔ غدر میں صہبائی کے ساتھ شہید کیے گئے۔ 
۵۔ 	صہبائی نے چون برس کی عمر پائی۔ اس مختصر سی عمر میں فارسی نظم و نثر کی چھوٹی بڑی کم و بیش تیس اور  اردو کی صرف تین کتابیں لکھیں۔ ان میں کئی کتابیں نایاب ہو چکی ہیں بعض کا کوئی سراغ نہیں ملتا۔ ان کی تصانیف کے نام ہیں :شرح معماے نصیرائے ہمدانی (۱۲۴۷ھ/۱۸۳۱ء)، شرح شبنم و شاداب (۱۲۴۹ھ/۱۸۳۳ء)، انشائے مکاتیب، رسالہ حل مقامات نسخۂ جواہر الحروف، شرح مختصر جواہر الحروف، شرح حسن و عشق (۱۲۵۱ھ/۱۸۳۵ء) ، شرح معماء جامی (۱۲۵۱ھ/۱۸۳۵ء) ، جواہر منظوم (۱۸۵۱ء)، سہ نثر ریزۂ جواہر (۱۲۵۳ھ/۱۸۳۷ء)، ترجمہ حدائق البلاغت (۱۲۵۸ھ/۱۸۴۲ء)، انتخاب دواوین شعرائے مشہور زبان اردو کا(۱۲۶۰ھ/ ۱۸۴۴ء )،قواعد صرف و نحو اردو (۱۲۶۱ھ/ ۱۸۴۵ء )، رسالہ نادرہ (۱۲۶۰ھ/ ۱۸۴۴ء )، رسالہ گنجینۂ رموز (۱۲۶۰ھ/ ۱۸۴۴ء )، شرح سہ نثر ظہوری (۱۲۶۰ھ/ ۱۸۴۴ء )، رسالہ مخزن اسرار (۱۲۶۳ھ/ ۱۸۴۶ء )، قواعد فارسی موسوم بہ گلزار سخن (۱۲۶۴ھ/۱۸۴۸ء )، شرح مینا بازار (۱۲۶۵ھ/۱۸۴۹ء )، شرح رقعات ظہوری (پنج رقعہ)، اعلاء الحق، قول فیصل (۱۲۶۷ھ/۱۸۵۰ء )، مثنوی دفع الباطل (۱۲۷۱ھ / ۱۸۵۴ء )، بیاض شوق پیام (۱۲۷۲ھ/۱۸۵۵ء )، رسالہ کافی در علم قوافی، وافی شرح کافی، شرح الفاظ مشکلہ ٹیک چند بہار، معمائے ہفت صد نام، رسالہ نتائج الافکار، حل مقامات عبد الواسع ہانسوی، رسالہ مناقشات سخن، رسالہ غوامص سخن، رسالہ تحقیق دوایر، دیوان صہبائی وغیرہ۔ 
۶۔ 	صہبائی کی جو تصانیف دستیاب ہیں ان میں سب سے زیادہ شرحیں ہیں۔ ان کے بعد فن معما سے متعلق ان کی کتابوں کی تعداد ہے۔ ص: ۸۰
۷۔ 	صہبائی نے آثار الصنادید کے لیے مواد کی فراہمی اور اس کتاب کی تصحیح و ترتیب میں خلوص کے ساتھ سر سید کا ساتھ دیا تھا۔ یہ بات قطعی غلط اور بے بنیاد ہے کہ اس کی بعض اجزا یا پوری کتاب یا کوئی باب ان کا لکھا ہوا ہے۔ ص: ۱۳۴
۸۔ 	صہبائی کو آخری عمر میں اس معرکے میں مجبوراً حصہ لینا پڑا جو اس چھوٹی خبر کی وجہ سے سرگرم ہوا کہ بہادر شاہ ظفر نے شیعہ مذہب اختیار کر لیا ہے۔ اس خبر کے تدارک کے لیے بادشاہ کی موافقت میں کچھ رسالے اور اشتہارات چھپے۔ مرزا غالب نے بھی بادشاہ کی موافقت میں ایک مثنوی لکھی۔ لیکن اصل میں ان کا رویہ منافقانہ رہا۔ ان حالات سے متاثر ہو کر صہبائی نے مثنوی دفع الباطل لکھی۔ جس کا نتیجہ یہ نکلا کہ شیعہ ان کے سخت مخالف ہو گئے اور ان کے انتقال کے بعد مرزا  غالب بھی اپنی تحریروں میں بار بار ان کے خلاف غم و غصے کا اظہار کرنے لگے۔ ص: ۱۷۲
۹۔ 	صہبائی راسخ العقیدہ، پابند مذہب اور با عمل سنی مسلمان تھے۔ ص: ۱۶۴
۱۰۔ 	گلستان سخن (۱۸۵۵ء)صہبائی کی نہیں بلکہ ان کے شاگرد مرزا قادر بخش صابر ہی کی تصنیف ہے۔ ص: ۸۹
۱۱۔ تحقیق کے اصول کے مطابق اس کتاب میں جگہ جگہ حوالے اور فٹ نوٹ دیے گئے ہیں۔ آخر میں ان کتابوں کی فہرست ہے جن کی روشنی میں یہ تحقیقی کارنامہ درجۂ تکمیل کو پہنچ سکا ہے۔ 
افسوس کہ اس کا تحقیقی معیار جتنا اونچا ہے اس کی طباعت و کتابت کا معیار اسی قدر پست ہے۔ اس کی قیمت ۶۰ روپئے بھی بہت زیادہ ہے اس لیے ڈر ہے کہ کہیں وہ لوگ جو کتاب خرید کر پڑھنے کے عادی ہیں اس کے مطالعہ سے محروم نہ رہ جائیں۔ 
مطبوعہ دو ماہی قرطاس، ناگپور، ستمبر تا فروری ۸۶۔ ۸۷


خاندیش مغلوں کے عہد میں 
مصنف کا نام	:  ڈاکٹر محمد الیاس قدوسی

خاندیش تاریخی لحاظ سے اپنی علاحدہ پہچان رکھتا ہے۔ اس کے شمال میں ست پڑا کا پہاڑی سلسلہ، مشرق میں برار  (ودربھ) شمال مغرب میں نربدا ندی، جنوب میں اجنٹا کی پہاڑیاں اور مغرب میں گجرات ہے۔ عہد وسطیٰ میں اس حدود میں تغیر و تبدل ہوا اور اس کی سرحدیں پھیل کر ہنڈیا، لالنگ، احمد نگر اور  مالوہ سے جا ملیں۔ یہ علاقہ عہد قدیم میں ویران تھا۔ اسے پانچویں صدی عیسوی میں آندھروں نے فتح کیا۔ بعد کو اس پر چالوکیہ قابض ہوئے۔ مشہور مورخ فرشتہ کے بیان کے مطابق ۱۲۹۴ھ میں دیوگری  پر علاء الدین خلجی کے حملے سے پہلے یہ راجپوت ریاست تھی اور  اس کا اہم قلعہ اسیر گڑھ تھا۔ 
اس علاقہ کی مربوط و مستقل تاریخ اس وقت شروع ہوئی جب یہاں ملک راجہ نے ۱۳۸۲ء میں حکومت فاروقیہ کی بنیاد ڈالی۔ اس کے اخلاف ۱۶۰۱ء تک خاندیش پر حکومت کرتے رہے۔ اسے اسی سال مغل بادشاہ جلال الدین محمد  اکبر نے تسخیر کیا۔ اس کے بعد سے ۱۷۲۴ء تک یہ مغلوں کے ماتحت رہا۔ 
ڈاکٹر محمد الیاس قدوسی کی انگریزی زبان میں تحریر کی گئی کتاب:Khandesh Under the Mughals  (خاندیش مغلوں کے عہد میں )اسی عہد کی تاریخ پر مشتمل ہے۔ دراصل یہ ان کا وہ تحقیقی مقالہ ہے جس پر انھیں ۱۹۹۲ء میں ناگپور یونیورسٹی سے پی ایچ ڈی کی ڈگری ملی ہے۔ موصوف نے ۱۹۷۳ء میں ہسٹری سے اور  ۱۹۷۶ء میں فارسی سے ایم اے کیا۔ انھوں نے پونا میں ۱۹۷۳ء سے ۱۹۷۶ء تک تاریخ کے لکچرر کی حیثیت سے درس و تدریس کے فرائض انجام دیے۔ پھر ۱۹۷۸ء میں آرکیلاجیکل سروے آف انڈیا ناگپور میں ایپی گرافیکل اسسٹنٹ ہوئے اور  ترقی کی منزلیں طے کرتے ہوئے آج ڈائرکٹر (ایپی گرافی) کے منصب پر فائز ہیں۔ گویا تاریخ و تحقیق ہی سے ہمیشہ ان کو وابستگی رہی ہے اور  آج بھی اسی دشت کی سیاحی میں مصروف ہیں۔ 
ڈاکٹر قدوسی کے علمی ذوق کا میلان عہد وسطیٰ کی تاریخ، تہذیب اور  ثقافت کی طرف دوسرے ادوار کے مقابلے میں زیادہ ہے۔ اس لیے انھوں نے اسی دائرے میں رہ کر تلاش و تحقیق کی ہے۔ زیر نظر کتاب ان کے اسی ذوق کی ایک سنہری کڑی ہے جس میں انھوں نے مغلوں کے عہد  میں خاندیش کی تاریخ کو فارسی کتب تاریخ کی روشنی میں اس ہنر مندی سے قلمبند کیا ہے کہ یہ ایک وقیع اور جامع کتاب ہو گئی ہے۔ 
یہ دس ابواب پر مشتمل  ہے۔ اس کے پہلے باب میں خاندیش کی قدیم تاریخ، حدود اربعہ اور جغرافیائی حالت پر روشنی ڈالنے کے بعد حکومت فاروقیہ کی اجمالی تاریخ بیان کئی گئی ہے۔ پھر خاندیش پر اکبر کے حملے کی تفصیلات اور مغلیہ حکومت سے خاندیش کے الحاق کو بیان کیا گیا ہے۔ اس کے بعد علاحدہ علاحدہ باب کے تحت جہانگیر،شاہجہاں اور اورنگ زیب کے دور حکومت میں خاندیش کے حالات کو اجاگر کیا گیا ہے۔ بعد ازاں اورنگ زیب کے بعد یہاں جو حالات رونما ہوئے ان کی تفصیل دی گئی ہے۔ ان سیاسی منظر ناموں کو حسن و خوبی سے پیش کرنے کے بعد مصنف نے حکمرانوں کے انتظام حکومت، خاندیش کی معاشرتی، معاشی،مذہبی، روحانی، ادبی، علمی تاریخ کوبھی شرح و تفصیل سے بیان کیا ہے۔ گویا انھوں نے اصول تاریخ کے تحت اپنی اس کتاب میں ان تمام چیزوں کو سمیٹ لیا ہے جو ایک بلند معیار تاریخی کتاب کا طرۂ امتیاز ہوتی ہے۔ اس لحاظ سے یہ کتاب ایک دستاویز کی شکل اختیار کر گئی ہے۔ یہ مستقبل میں ہمیشہ حوالے کے طور پر استعمال کی جاتی رہے گی۔ اس کتاب کو نقشے اور  تاریخی عمارات و کتبات کی تصاویر سے مزین کیا گیا ہے۔ یہ شواہد بھی اس کو زبردست اعتبار کی سند عطا کرتے ہیں۔ کتاب میں ابری وی ایشن، گلوسری، ببلوگرافی اور  انڈیکس کو دیکھنے کے بعد یہ عقدہ کھلتا ہے کہ مصنف نے اس کو زبردست محنت کے بعد درجۂ تکمیل تک پہنچایا ہے۔ اس کی زبان صاف ستھری اور  رواں دواں ہے۔ ابواب کی تقسیم سائنٹفک انداز لئے ہوئے ہے اس لئے اس دور کے پورے واقعات آسانی سے ذہن نشین ہو جاتے ہیں۔ 
اس کتاب کو اسلامک ونڈر بیورو، ۲۸۳۳ کوچہ چیلاں ، دریا گنج، نئی دہلی نے بہت ہی خوبصورت شائع کیا ہے۔ کاغذ و طباعت بہت عمدہ اور  ٹائٹل دیدہ زیب ہے۔ پبلشر سے گیارہ سو روپئے میں خرید کر، پڑھ کر لائبریری میں رکھنے کے قابل ہے۔ 



اچل پور (تاریخ اور ثقافت)
مصنف کا نام	:  ڈاکٹر خواجہ غلام السیدین ربانی

مہاراشٹر کے مشہور و معروف علاقے ودربھ کے تاریخی شہر اچل پور کا سیاسی و ثقافتی منظرنامہ اپنی ایک علاحدہ شناخت رکھتا ہے۔ مسلمانوں کے دور حکومت (۱۲۹۴ء۔ ۱۸۵۳ء) میں یہ علاقۂ برار کا صدرمقام تھا۔ لیکن آج یہ ضلع امراؤتی کی تحصیل کا صدر مقام ہے۔ سچ پوچھو تو یہ شہر تاریخ کے مختلف دور میں کئی نشیب و فراز سے گزر چکا ہے۔ یہ سیاسی عروج و مہاق کی کئی داستان کا شاہد ہے۔ یہیں شری کرشن نے قیام کیا۔ شاہ دولہا رحمن غازیؒ نے جہاد کیا۔ علاء الدین خلجی کٹرہ الہٰ آباد سے انتہائی خاموشی اور راز داری سے ۱۲۹۴ء میں آیا اور تازہ دم ہو کر دیوگری کی طرف آندھی اور  طوفان کی طرح اس طرح بڑھا کہ یادو حکومت کے پرخچے اڑ گئے اور ایک صلح نامے کی روسے مشرقی برار اس کے قبضے میں آگیا۔ اس میں اچل پور بھی شامل تھا۔ یہیں سے اس علاقے میں مسلم دور حکومت کا آغاز ہوتا ہے۔ 
برار کی تمدنی و ثقافتی تاریخ میں خلجیوں ، تغلقوں ، بہمنیوں ، عماد شاہیوں ، نظام شاہیوں ، مغلوں اور  آصف جاہیوں نے مختلف رنگ بھرے اور اس کی تقدیر کو اس قدر سنوارا کہ یہ شہر امرا،علما، شعرا اور ماہرینِ فنونِ لطیفہ کی سرگرمیوں کا مرکز بن گیا۔ لیکن اس کی تاریخ کے اور اق منتشر ہی رہے۔ زیر نظر کتاب میں ان منتشر اوراق کو کسی قدر یکجا کیا گیا ہے۔ اس کے مرتب آرکیلاجیکل سروے آف انڈیا کے شعبۂ ایپی گرافی (عربی، فارسی)کے اسسٹنٹ سپرنٹنڈنٹ خواجہ (غلام السیدین) ربانی ہیں ،جو ایک اچھے شاعر اور افسانہ نگار بھی ہیں۔ وہ برار کے ایک مردم خیز علاقے پاتور (ضلع آکولہ) کے باشندے ہیں اس لیے برار کی تاریخ و ادب سے فطری دلچسپی رکھتے ہیں۔ یہ تالیف ان کی اسی دلچسپی کا ثمرہ ہے۔ 
ہوا یہ کہ ۴ جنوری ۱۹۹۷ء کو  رحمانیہ ہائی ا سکول و جونیر کالج اچل پور میں ، مہاراشٹر اسٹیٹ اردو اکادمی کے زیر اہتمام، بعنوان: اچل پور، تاریخ و ادب کے آئینے میں۔ ایک سیمی نار منعقد ہوا۔ اس میں جو مقالات پڑھے گئے وہ موضوع و مواد کے اعتبار سے بہت جامع اور  وقیع تھے۔ خواجہ ربانی نے ان کی اہمیت کو محسوس کیا اور  انھیں مقالہ نگاروں سے حاصل کیے۔ پھراچل پور کی تاریخ و ثقافت کے متعلق کچھ ایسے مضامین بھی ڈھونڈ نکالے جو سیمی نار کے موضوعات میں شامل نہیں تھے۔ اس طرح ان دونوں کے تال میل سے چار ابواب تاریخ، آثار، ثقافت اور  ادب کے تحت کتاب کی شیرازہ بندی کی گئی ہے۔ 
ان میں جو مقالات شامل ہیں ان کے مطالعہ کے بعد عہد وسطیٰ کے اچل پور کی سیاسی، ثقافتی، تہذیبی، تمدنی اور علمی تاریخ سے قاری کو اچھی خاصی واقفیت ہو جاتی ہے۔ اچل پور کی وجہ تسمیہ ،اس کے حکمراں ، ناظم، کتبات، آثار قدیمہ، سکے ، مدارس، علما، اولیا، شعرا،نثر نگاران، خویش نویسان، قاریان غرض کہ سب کے بارے میں سیر حاصل معلومات ہو جاتی ہے۔ جن مقتدر اہل قلم کے مقالے اس کتاب میں شامل ہیں ان میں ڈاکٹر سید نعیم الدین، ڈاکٹر سید عبدالرحیم، ڈاکٹر وسیم دردانہ باسط، ڈاکٹر محمد یٰسین قدوسی، ڈاکٹر آغا غیاث الرحمن، ڈاکٹر سید ابرار حسین خطیب، ڈاکٹر سید صفدر، سید غلام علی اور  مرتب کتاب ڈاکٹر خواجہ ربانی کے اسمائے گرامی قابل احترام ہیں۔ یہ وہ حضرات ہیں جو تحقیق کا پاکیزہ ذوق رکھتے ہیں۔ 
چوں کہ عہد وسطیٰ کے برار کی تمدنی و علمی تاریخ میرا پسندیدہ موضوع رہا ہے اور اس موضوع پر ۲۰۰۱ء میں میری ایک کتاب بھی شائع ہو چکی ہے۔ لہٰذا میں یہ بات یقین و اعتماد کی بنیاد پر کہہ رہا ہوں کہ موضوع و مواد کے لحاظ سے کتاب میں شامل ڈاکٹر خواجہ ربانی کے دو مقالے اچل پور کے سکے ایک جائزہ اور  خوش نویسانِ اچل پور بالکل نئی تحقیق پر مبنی ہیں۔ ان میں مقالہ نگار نے کافی تلاش و تحقیق کے بعد موضوع کا حق ادا کیا ہے۔ بقیہ مقالات بھی موضوع کے لحاظ سے معیاری اور معلوماتی ہیں۔ 
کتاب کی ابتدا میں جناب شیخ قاسم رضا کا وہ خطبۂ صدارت ہے جسے انھوں نے سیمی نار میں پیش کیا تھا۔ اس میں موصوف نے برار کی سیاسی، تمدنی اور علمی تاریخ پر بڑی ہنر مندی سے روشنی ڈالی ہے۔ اخیر  میں سیمی نار کی رو داد، ڈاکٹر منشا اور قاضی سعید افسر کی نظمیں اور بابو آر کے کا باتاں میری مٹی کیاں کے عنوان سے۔ اچل پور پر ایک خوبصورت خاکہ ہے۔ کتاب کی ضخامت ۲۱۰ صفحات ہے۔ یہ فائن پرنٹس گاندھی باغ ناگپور سے ادارۂ ادبیات برار، ناگپور کے زیر اہتمام شائع ہوئی ہے۔ طباعت و کاغذ عمدہ اور قیمت ۱۲۵ روپے ہے۔ اسے تاج بکڈپو، محمد علی روڈ، مومن پورہ ،ناگپور سے حاصل کیا جا سکتا ہے۔ 



ناگپور میں جدید شاعری
مصنف کا نام	:  ڈاکٹر عادلہ کھادی والا سوز

ناگپور میں جدید شاعری لائبریری میں سجانے کے لائق کتاب ہے۔ یہ اپنے موضوع کے لحاظ سے نقش اول کی حیثیت رکھتی ہے۔ تاریخ کے حوالے سے اگر جائزہ لیا جائے تو اس سچائی میں دو رائے نہیں ہے کہ اب ناگپور کے اردو ادب کی تاریخ نہ تو گوشۂ گمنامی میں ہے اور  نہ ہی اجنبی۔ البتہ یہاں کے معلوم ادب میں نئے نئے گوشوں کی تلاش کرنے کا کام اب تک نہیں ہو سکا ہے۔ ڈاکٹر عادلہ نے اپنی پی ایچ ڈی کی ڈگری کے لیے ایک نمایاں گوشے کو اپنا موضوع بنا کر اس پر تنقیدی نگاہ ڈالی ہے۔ 
عادلہ نے کتاب کو چار اہم خانوں میں قرینے سے بانٹا ہے۔ اس کے پہلے خانے میں اردو کی جدید شاعری کی تاریخ تفصیل سے بیان کی ہے۔ ان کے مطابق ۱۸۵۷ء کے بعد جو سیاسی انقلاب آیا اسی نے اردو ادب پر زبردست اثر ڈالا۔ اسی نے جدید شاعری کے لیے راہ ہموار کی۔ دوسری تبدیلی ۱۹۳۵ء میں ترقی پسند ادب کے نام سے ہوئی اور تیسری ۱۹۶۰ء کے بعد جب اقتصادی اور سماجی مسائل نے لوگوں سے ان کا سکھ چین چھین لیا۔ عادلہ نے اپنی کتاب میں انھی تینوں تبدیلیوں کے تناظر میں ناگپور کے اردو شعراکی شاعری کا جائزہ لیا ہے۔ 
کتاب کے دوسرے خانے کا عنوان ہے ناگپور میں جدید شاعری :سمت و رفتار۔ اس کے تحت انھوں نے ناگپور میں جدید شاعری کا تعین مولانا ابوالحسن ناطق گلاؤٹھوی کی ان نظموں سے کیا ہے جو نیچرل موضوعات پر انھوں نے ۱۹۲۰ء سے پہلے کہی تھیں اور جس کا ایک مجموعہ ۱۹۱۳ء میں نطق ناطق کے نام سے شائع ہو چکا ہے۔ گویا وہ مولانا ناطق  کو ناگپور کا پہلا جدید شاعر تسلیم کرتی ہیں اور اپنے اس دعوے کا ٹھوس ثبوت بھی پیش کرتی ہیں۔ وہ ناطق کے بعد پروفیسر منظور حسین شور کا ذکر کرتی ہیں جو ترقی پسند تحریک کے زبردست حامی تھے۔ مسلم یونیورسٹی علی گڑھ سے تعلیم حاصل کرنے کے بعد ملازمت کے سلسلے مین ۱۹۳۴ء میں ناگپور آئے اور یہاں ۱۹۴۷ء تک مقیم رہے۔ جب شور کا ناگپور کے شاعرانہ ماحول میں اس قسم کا نغمہ گونجا تو نوجوان شعرا کی سوچ ہی بدل گئی:
ہونٹ پر تسبیح، سینوں میں وظیفوں کا گداز
کیسے کیسے سانپ، ڈس جاتے ہیں پڑھ پڑھ کر نماز
کتنے قومی اژدہے ہیں ، کتنے دینی سانپ ہیں 
ہم نشیں نظروں میں کتنے آستینی سانپ ہیں 
خون اخلاق و شرافت پینے والے سانپ دیکھ
آدمی کا خون پی کر جینے والے سانپ دیکھ
شور سے متاثر ہونے والوں میں مانی ناگپوری، ساقی جاوید، خیام ہندی، طرفہ قریشی، حمید ناگپوری، روشن اختر، شارب قریشی، شوکت جعفری اور جلیل ساز تھے۔ عادلہ نے ان سب کی جدید طرز کی شاعری پر روشنی ڈالی ہے اور ان کی نظموں اور غزلوں سے یہ بات ثابت کی ہے کہ یہ تمام شعرا ماحول کی بدلتی ہوئی قدروں کا اثر قبول کرنے والے تھے۔ زندگی کے نئے تقاضوں سے بیگانہ نہیں تھے اس لیے عصری حسیت ان کی شاعری میں در آئی ہے۔ اسی حسیت نے ان کی شاعری کو جدید رنگ و روپ بھی دے دیا ہے۔ 
کتاب کے تیسرے خانے میں ان شاعروں کا ذکر ہے جو عہد حاضر کے مسائل کے تیرو نشتر سے زخمی ہوئے یا جنہوں نے جسم و جان کو یک جا رکھنے کے لیے انسان کو چور چور ہوتے دیکھا۔ عادلہ نے اس کا آغاز شاہد کبیر کی شاعری سے کیا ہے جن کے یہاں ذات کے حوالے سے آشوب شہر کے نوحے کی گونج اور وسیع تر فضا میں تحلیل ہو جانے کی زبردست آرزو ملتی ہے۔ انھوں نے شاہد کے بعد شارق جمال، پروفیسر سید یونس، ڈاکٹر زرینہ ثانی ، ضیاء انصاری ، طارق اختر انصاری، ظفر کلیم، شریف احمد شریف، افضل حیدری اور شکیب غوثی کی جدید شاعری پر تفصیل سے روشنی ڈالتی ہے اور دلائل کے ساتھ ان پر تبصرہ کیا ہے۔ اپنی بات کو منوانے کے لیے انھوں نے جو ثبوت فراہم کیے ہیں وہ جاندار ہیں۔ 
کتاب کا چوتھا اور آخری خانہ کچھ اور شعرا کے عنوان سے ہے۔ اس میں اسحق اکمل، بدر جمیل، غلام رسول اشرف، محفوظ اثر،ظہیر عالم، ڈاکٹر فداء المصطفیٰ فدوی، حمید انصاری اور ریحان ناصر کا مختصر تعارف پیش کیا گیا ہے اور  ان کے کلام کا مختصر انتخاب بھی دیا گیا ہے۔ ناگپور کے یہ وہ اردو کے شعرا ہیں جو اپنی فکر سے جدید شاعری کے چراغ کو جلائے رکھنے کی پوری سکت اور صلاحیت رکھتے ہیں۔ اب انھی کے ہاتھوں میں اس کی آبرو کو قائم رکھنا ہے۔ 
عادلہ کی کتاب زبان و بیان کے لحاظ سے پر تاثیر ہے۔ اس میں سلاست اور روانی ہے۔ جو بات کہی گئی ہے وہ بالکل صاف اور واضح ہے۔ کہیں کہیں عادلہ کے تنقیدی خیالات سے اختلاف بھی کیا جا سکتا ہے لیکن غالباً اس بات سے انکار نہیں کیا جا سکتا کہ یہ کتاب ناگپور میں جدید شاعری کے ارتقائی سفر کو جاننے اور اس کو سمجھنے کے لیے ایک قابل قدر سرمائے کی حیثیت رکھتی ہے۔ 


مد و جزر۔ ۔ ۔ ایک جائزہ
مصنف کا نام	:  ثریا صولت حسین

مد و جزر پندرہ افسانوں اور پانچ انشائیوں کا مجموعہ ہے۔ یہ اگست ۱۹۸۶ء میں مہاراشٹر اسٹیٹ اردو اکادیمی کے جزوی مالی اشتراک سے شمی فائن آرٹ، مومن پورہ، ناگپور میں شائع ہوا اور اسے علمی و ادبی حلقوں میں پسندیدگی کی نگاہ سے دیکھا گیا۔ 
ناگپور میں افسانہ نگاری کی داغ بیل ۱۹۳۸ء کے آس پاس قادر نیازی نے ڈالی۔ یہ وہ زمانہ تھا جب ترقی پسند تحریک عروج پربھی۔ سماجی مسائل قلمکاروں کے موضوعات تھے۔ قادر نیازی بھی اس تحریک سے متاثر تھے چنانچہ انھوں نے انجمن ترقی پسند مصنفین کی نہ صرف شاخ قائم کی بلکہ ایک اشاعتی ادارے ’’سی پی اردو کادیمی‘‘ کی بنیاد بھی رکھی۔ اس کام میں ان کے معاون خاص بابو محمد عثمان تھے۔ اس ادارے سے ایک فائدہ یہ ہوا کہ کئی ترقی پسند افسانہ نگار ابھر کر سامنے آئے۔ ریاض رؤفی، شاہد الہاشمی اور فیض انصاری اسی عہد کی پیداوار ہیں۔ یہ وہ نام ہیں جنھوں نے مستقل مزاجی سے افسانہ نگاری کی طرف توجہ دی۔ کئی کامیاب افسانے تحریر کئے جو اخبار و رسائل میں شائع ہوئے اور  اپنے دور میں کافی مقبول بھی ہوئے۔ 
اسی سی پی اردو اکادیمی نے اپنے اشاعتی پروگرام کے تحت شاطر حکیمی کا ترقی پسندانہ مجموعہ کلام ’’موت و حیات‘‘ اور مجنوں گورکھپوری کی کتاب ’’زیدی کا حشر‘‘ شائع کی۔ اس کے آئندہ اشاعتی پروگرام میں قادر نیازی کے گیارہ منتخب افسانوں کا مجموعہ ’’بے بال و پر‘‘ عبدالستار فاروقی کے افسانوں کا مجموعہ ’’ٹولی گردی اور دوسرے افسانے ‘‘ اور ریاض رؤفی کے سولہ منتخب افسانوں کا مجموعہ ’’دوسرا کنارہ‘‘ شامل تھا لیکن تقسیم وطن کے ہنگامی دور کے باعث یہ پروگرام درجۂ تکمیل کونہ پہنچ سکا۔ اکادیمی بکھر گئی اس لیے کہ کئی نوجوان قلمکاروں نے پاکستان کی راہ اختیار کی۔ 
تقسیم وطن کے بعد افسانہ نگاری میں ناگپور سے جو نام ابھرے ان میں پروفیسر زہرہ جبیں ، ڈاکٹر زرینہ ثانی، شاکر اور نگ آبادی، شریف اور نگ اور  ڈاکٹر ایل سی رندھیر نمایاں ہیں۔ لیکن اس میدان میں سوائے پروفیسر زہرہ جبیں کے مستقل مزاج کوئی بھی ثابت نہ ہو سکا۔ زہرہ جبیں کے افسانوں کا ایک مجموعہ نشیب و فراز  ۱۹۷۸ء میں شائع ہو چکا ہے۔ قادر نیازی اگرچہ ۱۹۸۰ء تک بقید حیات رہے وہ مستقل مزاجی سے افسانے لکھتے بھی رہے۔ ان کے افسانے مقتدر اخبارات و رسائل میں چھپتے بھی رہے لیکن افسوس کہ وہ کتابی صورت میں یکجا شائع نہ ہو سکے۔ 
ثریا صولت حسین اس اعتبار سے انتہائی خوش نصیب ہیں۔ وہ ناگپور کی دوسری افسانہ نگار ہیں جن کے افسانے کتابی صورت میں شائع ہو کر منظر عام پر آئے۔ حالانکہ وہ اس میدان میں بہت بعد میں آئیں۔ غالباً اس صدی کی ساتویں اور آٹھویں دہائی کے بیچ ان کا نام مقامی اخبار و رسائل اور حیدرآباد کے ادبی ماہنامے شاداب میں اچھلا اور انھوں نے بہت جلد افسانہ نگاری میں اپنا امیج بنا لیا۔ ان کے افسانے جرائد و رسائل کی زینت بننا شروع ہوئے جن میں قارئین کی توجہ کا دامن الجھنے لگا۔ ہم ایسے لوگوں نے جب ان کی جستجو کی تو پتہ چلا کہ وہ برار کے مشہور و معروف مؤرخ خان بہادر سید امجد حسین خطیب کے پوتے قاضی سید صولت حسین (رٹائر سیشن جج) کی اہلیہ اور یوپی کے ایک معزز ممتاز گھرانے کی چشم و چراغ ہیں۔ اردو کے مشہور و معروف شاعر امیر مینائی لکھنوی ان کے حقیقی پر نانا تھے۔ ان کے والد شیخ فصیح الزماں صدیقی فکر معاش میں لکھنؤ سے ناگپور آئے اور ناگپور سے حیدرآباد گئے جہاں انھوں نے مستقل سکونت اختیار کی۔ 
جس زمانے میں صدیقی صاحب ناگپور میں مقیم تھے ، ثریا پیدا ہوئیں۔ لیکن ان کی تعلیم و تربیت حیدرآباد کی ادبی فضا میں ہوئی۔ شادی کے بعد ثریا کا تعلق پھر ناگپور سے قائم ہوا۔ اس وقت انھوں نے ناگپور یونیورسٹی سے اردو میں ایم اے کیا۔ 
ان کا ادبی ذوق ناگپور اور حیدرآباد کے علمی و ادبی ماحول میں پروان چڑھا۔ گھرانہ شریف اور  سوچ پاکیزہ تھی اس لیے اصلاحی کہانیاں اور افسانے لکھنے لگیں۔ اسی کے ساتھ شعر سازی میں بھی مہارت حاصل کر لی۔ ان کے جو افسانے اور انشائیے مد و جزر میں شامل ہیں ان میں بلا کی آواز، جاذبیت اور کشش ہے۔ وہ اپنے عنوان سے ہی قاری کو چونکانے لگتے ہیں۔ بیگم، ایک صلیب اور ، سوکھی ندی، کالا برقعہ، سونا بائی، خوشیاں اور غم، جدائی کا سبب، مد و جزر، چوبی لچک، دھماکے ، سہارا، جذبات کے موڑ، چیونٹی کے پر، آہنی دیوار اور جو اماں ملی تو کہاں ملی وغیرہ افسانوں کے یہ عنوانات گواہ ہیں کہ ان میں درد ہے ، کسک ہے ، خلش ہے اور  چبھن بھی۔ انھوں نے ان افسانوں میں جن نفسیاتی حقائق کی عکاسی کی ہے اس سے صرف نظر کرنا ممکن نہیں ہے۔ ان کے بیشتر افسانوں کا موضوع عورت، اس کی نفسیات اور اس کے مسائل ہے۔ وہ ایک عورت کی نفسیاتی الجھن اور  بے چینی کوبڑی خوبصورتی سے اجاگر کرتی ہیں اور اس سے اخلاقی و اصلاحی نتائج کا استخراج کرتی ہیں۔ انھوں نے اپنے وضع کردہ کردار بیگم صاحبہ، گولڈی، شمو خالہ، زیتون، سونا بائی، ناظمہ، ریحانہ، ڈولی، کانتا، مسز خان، صابرہ، ششی، موتی بیگم اور ستارہ بیگم وغیرہ کے سہارے عورتوں کے ساتھ مردوں کی بیوفائی، عورتوں کی عیاری، زن و شوہر کے بیچ وہم و  شک کے باعث نفسیاتی الجھن، اپنائیت، خلوص، نفرت اور محبت کے عناصر کو خوبصورتی سے واضح کیا ہے۔ 
ان کا انداز تحریر والہانہ اور  سلجھا ہوا ہے۔ ان کی نثر میں روانی، برجستگی، متانت اور سنجیدگی ہے۔ ان کی سوچ میں گہرائی و گیرائی ہے۔ ان کے خیالات پاکیزہ اور اصلاح پسند ہیں۔ یہی وجہ ہے کہ مد و جزر کا مطالعہ اکتاہٹ پیدا نہیں کرتا۔ وہ خوابیدہ مثبت احساس کو بیدار کر کے سفلی قوتوں کو دباتا ہے اور خیر کی طرف مائل کرتا ہے۔ 



سنگریزے 
مصنف کا نام	:  وکیل نجیب

سنگریزے کی اشاعت کے ساتھ یہ بات سامنے آتی ہے کہ بچوں کے ادیب وکیل نجیب افسانہ نگار بھی ہیں۔ وہ کس پائے کے افسانہ نگار ہیں میرے لیے اس کا فیصلہ کرنا فی الوقت دشوار ہے۔ البتہ یہ ضرور کہوں گا کہ سنگریزے میں جو افسانے شامل ہیں وہ روزمرہ کے مشاہدات و تجربات کے عکاس ہیں۔ دراصل افسانوں کی تخلیق انھی محرکات و عوامل سے ہوتی ہے۔ 
فکر و خیال کے لحاظ سے وکیل نجیب کے افسانوں میں مکافات عمل کی تکرار ہے۔ چودھری تونگر خان کے خلوص کی کہانی اور ان کا دلخراش انجام ہے۔ پسندیدہ لڑکی سے شادی، طلاق، حلالہ، پھر شادی کی کوشش اور اس کے عبرت ناک انجام کی داستان ہے۔ ایک نئی نویلی دلہن رجنی  کا ذکر ہے جو جذبۂ شباب سے تڑپ رہی ہے لیکن معذور شوہر کی موجودگی اس کو روحانی مسرت سے ہم کنار کرنے میں حائل ہے۔ ایک گورکن نورا کے بے پناہ صبر کے نتیجے میں جمن سیٹھ اور ان کے خاندان کی تباہی کا ذکر ہے۔ حفاظت کے پردے میں خاکی وردی پوشوں کے ظلم و ستم کی کہانی ہے۔ یہ اور اس قسم کے کئی واقعات سے اس کتاب میں موجود افسانوں کی تخلیق ہوئی ہے۔ ان میں سے زیادہ تر افسانوں کا تانا بانا عورت، حسن، ہوس آمیزش سے تیار ہوا ہے۔ ذاتی مفاد اور حرص و ہوس کے جذبے سے مغلوب ہو کر کسی خوبصورت اور مجبور  و بے بس عورت کی طرف قدم بڑھانا۔ اس کے خدا داد حسن کو پامال کرنا۔ اس کی عصمت پر سوالیہ نشان لگانا اور اسے نیم جان چھوڑ کے رخصت ہو جانا۔ دراصل یہی روح وکیل نجیب کے بیشتر افسانوں میں سرائیت کی ہوئی ہے۔ پروین شاکر کے الفاظ میں :
عقاب کو تھی غرض فاختہ پکڑنے سے 
جو گر گئی تو یونہی نیم جان چھوڑ گیا
علامہ اقبال نے عورت کو تصویر کائنات کی رنگا رنگی اور اس کے ساز کو زندگی کے سوز دروں کا سبب بتایا ہے :
وجودِ زن سے ہے تصویر کائنات میں رنگ
اسی کے ساز سے ہے زندگی کا سوز دروں 
بے شک عورت ہی ارتقائے نسل انسانی کی موجب ہے۔ وہ بیٹی ہے ، بیوی ہے اور  ماں بھی ہے۔ لیکن معاشرے کے چند ہوس پرست افراد اپنے نفس امارہ کو خوش کرنے کے لیے اس جنس مقدس کے ساتھ اکثر کھلواڑ کرتے رہتے ہیں۔ وکیل نجیب نے مردوں کے اس عمل پر سخت احتجاج کیا ہے اور اس قسم کے واقعات کی فوٹوگرافی موثر و دلکش انداز میں کی ہے۔ ان افسانوں کو پڑھ کر ایسا معلوم ہوتا ہے کہ وہ مشاہدے یا تجربے کی بھٹی میں جل کر راکھ ہوئے ہیں۔ یہی وجہ ہے کہ اس قبیل کے افسانے موثر اور کانٹے دار ہیں جن میں توجہ کا دامن قدم قدم پر الجھتا ہے اور کچھ سوچنے پر مجبور کرتا ہے۔ 

وکیل نجیب کے افسانوں کی ایک نمایاں خوبی یہ بھی ہے کہ ان میں تحیر کی فضا چھائی ہوئی ہے۔ ان کے افسانے افسانہ نویسی کے فن کے تقاضوں کو پورا کرتے ہیں۔ آغاز، وسط، نقطۂ عروج اور  اختتام کو وحدت خیال کی لڑی میں پرو کر خوبصورت مالا تیار کرتے ہیں۔ ایسی مالا جس کو بار بار دیکھنے کو جی چاہتا ہے۔ ان کے کردار متحرک و جاندار ہیں اور  ان سے جو مکالمے کہلوائے گئے ہیں وہ معنی خیز ہیں۔ 
دراصل معاشرے میں فطرت کے لحاظ سے مختلف قسم کے افراد سانس لیتے ہیں اور  اپنے جذبات و خواہشات کے مطابق میدان عمل میں اپنا کردار  ادا کرتے ہیں۔ اس معاشرے میں عابد و زاہد بھی ہیں اور رند و اوباش بھی۔ عیار و مکار بھی ہیں اور مخلص و ملنسار بھی۔ بو الہوس بھی ہیں اور پاکباز بھی۔ حریص بھی ہیں اور  بے نیاز بھی۔ یہی کردار خیر و شر کے محرک ہیں۔ ان کا وجود روز ازل سے ہے اور  ابد تک رہے گا۔ آخر جنت و جہنم بھی تو بے مقصد نہیں ہے۔ اگر یہ دونوں نہ ہوتے تو ان کا وجود بے معنی ہو کر رہ جاتا۔ 
فنکار اور  قلمکار کا یہی کمال ہے کہ وہ ان دونوں عناصر کو اپنے آرٹ اور فن کے سہارے علاحدہ علاحدہ کرتا ہے اور اپنے پڑھنے اور  چاہنے والوں کو یہ بتاتا ہے کہ میرے بھائی دیکھو یہ خیر ہے اس کو اپناؤ اور یہ شر ہے اس سے پرہیز کرو۔ یہ اچھائی ہے اس کو اٹھا لو اور یہ برائی ہے اس کو چھوڑ دو۔ دنیا کا ہر ادب خارجی اور داخلی اعتبار سے کم و بیش اسی سچائی کا ترجمان ہے۔ 
وکیل نجیب نے بھی اپنے افسانوں میں چپکے چپکے یہی کام کیا ہے۔ انھوں سچ اور جھوٹ، اچھائی اور  برائی، خیر اور شر، حق اور  باطل کے بیچ ایک گہری اور سیدھی لکیر کھینچ دی ہے۔ انھوں نے اپنا فرض پورا کیا۔ اب یہ قارئین کی ذمے داری ہے کہ ہو نصیحت پکڑیں۔ 



کہکشاں 
مصنف کا نام	:  رند بھدرواہی

کسی بھی زبان یا اس کے ادب کی تاریخ درجۂ تکمیل کو نہیں پہنچ سکتی، جب تک اس کے گمشدہ اوراق کا سراغ نہ لگایا جائے یا اس کے منتشر شیرازے کو مجتمع نہ کیا جائے۔ زیر نظر تصنیف اسی احساس کی ایک کڑی ہے ، اس لیے انتہائی کار آمد اور مفید ہے۔ 


لاگ لپیٹ کے بغیر
مصنف کا نام	:  ڈاکٹر مظفر حنفی

ڈاکٹر مظفر حنفی کے دس تنقیدی اور  سات تاثراتی مضامین پر مشتمل ہے۔ مصنف نے جو پیش لفظ تحریر کیا ہے اس سے یہ بات معلوم ہوتی ہے کہ اس میں شامل تقریباً سبھی مضامین کسی فرد یا ادارے کی فرمائش پر لکھے گئے ہیں۔ گویا مجبوراً لکھنے میں آئے ہیں۔ 
پہلا تنقیدی مقالہ ہے ’’غالبؔ کی شاعری میں جدید رجحانات۔ ‘‘ اس میں غالبؔ کے بعد غالبؔ کی جدت طرازی سے شعرا نے جو استفادہ کیا ہے اس پر روشنی ڈالی گئی ہے۔ اور  یہ رس بھی نکالا گیا ہے :
’’میرا یقین ہے کہ مستقبل میں بھی ہر دور کی شاعری پر غالبؔ کے مضامینِ تازہ اور  اسلوبِ نو کی چھوٹ پڑتی رہے گی‘‘ (ص: ۲۵)
اس کے بعد مضمون بعنوان ’’غالب کا ایک شعر‘‘ ہے۔ اس کے تحت غالب کے اس شعر کے تعلق سے اظہار خیال کیا ہے اور  اس میں پوشیدہ ایک جہانِ معنی کو اجاگر کیا گیا ہے۔ 
ہوس کو ہے نشاطِ کار کیا کیا
نہ ہو مرنا تو جینے کا مزا کیا
’’جوش لفاظ یا لفظوں کا نباض‘‘۔ ۔ ۔ .اس مضمون میں جوشؔ کی رباعیوں کے تناظر میں یہ بات ثابت کی گئی ہے کہ جوشؔ کی لفاظی یا طول کلامی موضوع کے تقاضے کے تحت نمود پاتی تھی۔ اس کے برعکس انھیں اپنی بات کو چند مصرعوں میں مکمل تاثیر کے ساتھ پیش کرنے کا ہنر بھی خوب آتا تھا۔ 
اس کے بعد والے مضمون میں شمس الرحمٰن فاروقی کے مجموعۂ کلام ’’آسماں محراب‘‘ پر ایک جائزہ لیا گیا ہے۔ اس مضمون میں مظفر حنفی کا غم و غصہ اپنی پوری انتہا پر نظر آتا ہے۔ شاید اس کا سبب یہ ہے کہ فاروقی نے ظفر اقبال کے مقابلے میں مظفر حنفی کو قابلِ اعتنا نہیں سمجھا تھا اور  ظفر اقبال کو عہد ساز غزل گو کی حیثیت دے دی تھی۔ 
کوثر چاند پوری کے افسانوں کے مجموعہ ’’شعلۂ سنگ‘‘ پر جو مضمون ہے اس میں کوثر کی افسانہ نگاری کا تجزیہ کرنے کے بعد ان کی پہلو دار فنی شخصیت کا جائزہ لینے کی کوشش کی گئی ہے اور  یہ رس نکالا گیا ہے۔ 
’’شعلۂ سنگ پڑھ چکنے کے بعد میں بڑی دیر تک سوچتا رہا کہ ان کے افسانے دل کو چھوتے کیوں نہیں۔ کہیں یہ وجہ تو نہیں کہ انھوں نے زندگی میں کوئی چوٹ نہیں کھائی۔ ۔ ۔ یا یہ کہ وہ موجودہ معاشرے سے گھل مل نہیں سکے اور  صرف سنی سنائی اور  دور سے دیکھی ہوئی باتوں پر اکتفا کر لیتے ہیں۔ کہیں کوئی بات ہے ضرور‘‘ (ص: ۶۵)
طنز اور بسمل سعیدی میں بسمل سعیدی کی طنزیہ شاعری سے بحث کرنے کے بعد آخر میں یہ نتیجہ نکالا گیا ہے۔ 
’’اگر مجھ سے بسمل سعیدی کے شاعرانہ مرتبے کی بابت سوال کیا جائے تو میں انھیں عہدِ حاضر کا مومن کہوں گا۔ ‘‘ (ص: ۷۷)
اس کے بعد جو مضامین ہیں ان کے عنوانات ہیں : ’’عین رشید کی نظمیں ‘‘، ’’شفا گوالیاری کا فن‘‘، ’’آزادی کے بعد مغربی بنگال میں اردو غزل‘‘ اور  ’’رشکِ فارسی پر ایک نظر‘‘۔ یہ چاروں مضامین تجزیاتی ہیں۔ 
اس کتاب کا دوسرا حصہ تاثراتی مضامین پر مشتمل ہے۔ اس کے تحت پروفیسر احتشام حسین کی وفات پر، عشرت قادری کی شخصیت و شاعری پر، وفا صدیقی کی شاعری پر، علقمہ شبلی کے مجموعۂ کلام ’’خواب خواب زندگی‘‘ اور ’’ زادِ سفر‘‘ پر، راحت اندوری پر، شہر کھنڈوہ پر اور  تاجدار احتشام پر بے ساختہ تاثرات کا اظہار کیا گیا ہے۔ اس انداز سے کہ ہر جگہ ڈاکٹر مظفر حنفی کا قد نمایاں نظر آتا ہے۔ کاغذ اور  طباعت نفیس و عمدہ اور  جلد دیدہ زیب ہے۔ اس کتاب کو شعبۂ اردو کلکتہ یونیورسٹی کے رفقا کے نام معنون کیا گیا ہے۔ 


شاعرات بنگالہ(حیات اور خدمات) 
مصنف کا نام	:  الف انصاری

اردو زبان و ادب کی ترویج و اشاعت میں خواتین نے بھی مردوں کے دوش بدوش حصہ لیا ہے۔ یہ ایک ایسی سچائی ہے جس کا انکار نہیں کیا جا سکتا۔ خواتین کے ان کارناموں کی پذیرائی متعدد ادبی تذکروں اور  کتابوں میں کی گئی ہے اور چند محققین نے تو ان کا علاحدہ سے تذکرہ بھی لکھا ہے۔ تذکرۃ الخواتین از مولانا عبدالباری آسی، محفل خواتین از محشر بدایونی، شاعرات اردو از محمد جمیل احمد اور اردو زبان کی ترقی میں خواتین کا حصہ از ڈاکٹر رفیعہ سلطانہ اس لحاظ سے قابل ذکر ہے۔ ان کتابوں میں خواتین کے ادبی کارناموں کو سلیقے سے  اجاگر کیا گیا ہے۔ 
الف انصاری کی کتاب شاعرات بنگالہ (حیات اور خدمات) اس سلسلۃ  الذہب کی آخری کڑی ہے جو ۲۰۰۱ء میں منصہ شہود پر آئی ہے۔ اس میں قابل قدر محقق نے بنگال کی دیڑھ سوسے زائد شاعرات کی تلاش و تحقیق کر کے ان کے حالات مرتب کیے ہیں اور ساتھ ہی ان کے کلام کا جامع انتخاب بھی دیا ہے۔ موصوف نے اس تاریخ کو منضبط کرنے کے لیے سب سے پہلے بنگال کی شاعرات پر ترقی پسند تحریک کے اثرات کو واضح کیا ہے۔ اس کے بعد بنگال کی شاعرات پر بیرون بنگال کی شاعرات کے اثرات کو شرح و تفصیل سے بیان کیا ہے۔ ان ابواب کے بعد بنگال کی شاعرات کا تذکرہ شرف النسا (پیدائش:۱۸۳۸ء) سے شروع ہوتا ہے۔ اس کا اختتام عہد حاضر کی شاعرہ شاداں آفریں پر ہوا ہے۔ فاضل محقق نے بنگال کی قدیم شاعرات کی تلاش و تحقیق میں کافی محنت کی ہے اور کوشش کی ہے کہ کوئی اچھا یا کھرا نام چھوٹنے نہ پائے۔ انداز تحقیق سائنٹفک اصول پر مبنی ہے۔ حالات زندگی کی فراہمی میں ان تمام ذرائع کا استعمال کیا گیا ہے جو تحقیق کے لیے لازمی ہیں۔ شاعرات کا انتخاب کلام بھی موثر اور جامع ہے۔ ایک سو چوپن کتب و رسائل کے مطالعہ کے بعد لکھی جانے والی یہ کتاب اس لائق ہے کہ اسے ایک سو پچاس روپے میں خرید کر، پڑھ کر، اپنی ذاتی لائبریری میں رکھا جائے۔ خصوصاً بنگال کے اردو معاشرے کے لیے تواس کتاب کا ایک بار مطالعہ لازمی معلوم ہوتا ہے تاکہ انہیں اندازہ ہو سکے کہ ان کے علاقے نے کیسی کیسی شاعرات کو پیدا کیا ہے۔ اس سے علاقائی ادب سے واقفیت بھی ہو جاتی ہے اور مزید کچھ کرنے کا جذبہ بھی دل میں پیدا ہوتا ہے۔ 
اس کتاب کی اشاعت پر میں ڈاکٹر الف انصاری کو اپنے دل کی گہرائیوں سے مبارکباد دیتا ہوں ، جن کا اصل نام اشتیاق احمد ہے اور جو بنیادی طور پر مدرس اور ادیب ہیں۔ اتنا ہی نہیں بلکہ محمڈن اسپورٹنگ کلب کلکتہ سے اپنے نمایاں اور بے مثال فن کا مظاہرہ بھی کر چکے ہیں۔ خدا کرے کہ اس کتاب کو اعتبار کی سند ملے۔ 


پرچم گرد باد
مصنف کا نام	:  ڈاکٹر مظفر حنفی

ڈاکٹر مظفر حنفی عہدِ حاضر کے ممتاز ترین شاعر اور  مقتدر نقاد ہیں۔ تحقیق، ادبِ اطفال اور  افسانہ نگاری میں بھی ان کو نمایاں مقام حاصل ہے۔ وہ ۱۹۶۰ء تک فکشن سے وابستہ رہے۔ اس کے بعد جدید شاعری کی رو انھیں بہا لے گئی۔ چنانچہ اس کا دامن مضبوطی سے تھام لیا۔ ان کا پہلا مجموعۂ کلام ’’پانی کی زبان‘‘ (۱۹۶۷ء) میں شائع ہوا۔ اس کے بعد’’ تیکھی غزلیں ‘‘ (۱۹۶۸ء) ، ’’طلسمِ حرف‘‘(۱۹۶۹ء/۱۹۸۰)، ’’صریر خامہ‘‘ (۱۹۷۳ء)، ’’دیپک راگ‘‘ (۱۹۷۴ء)، ’’یم بہ یم‘‘ (۱۹۷۹ء)، ’’کُھل جا سِم سِم‘‘ (۱۹۸۱ء)، ’’پردہ سخن کا‘‘ (۱۹۸۶ء) اور  ’’یا اخی‘‘(۱۹۹۶ء) منظر عام پر آئے۔ ان کے علاوہ تازہ ترین دو سو بیس غزلوں کا مجموعہ ’’ہاتھ اوپر کئے ‘‘ زیر اشاعت ہے۔ یوں مظفر حنفی دس مجموعوں کے خالق ہیں۔ موصوف نے ’’پرچم گرد باد‘‘ کے حرفِ آغاز میں اپنے مجموعۂ کلام میں شامل غزلوں کی جو تعداد بتائی ہے اس سے یہ اندازہ ہوتا ہے کہ اب تک وہ ایک ہزار سے زائد غزلیں کہہ چکے ہیں۔ اس سے ان کی تخلیقی قوت کا پتہ چلتا ہے اور  یہ بات بھی معلوم ہوتی ہے کہ وہ زود نویس اور  بسیارگو ہیں۔ 
’’پرچم گرد باد‘‘ دراصل ان کی غزلیات کے انتخاب پر مشتمل ہے۔ چوں کہ ۱۹۸۶ء تک شائع ہونے والے تمام مجموعے بازار میں دستیاب نہیں تھے اس لئے مظفر حنفی نے نئی نسل کے قارئین اور  شائقینِ ادب کی تشنگی کو بجھانے کے لئے ان میں مشمولہ غزلوں کا ایک سخت اور  جامع انتخاب شائع کرنے کا منصوبہ بنایا جس کو ان کے بیٹوں نے عملی جامہ پہنایا۔ جب سعادت مند بیٹے آٹھ عدد مجموعۂ کلام سے غزلوں کا انتخاب کرنے لگے تو ان کی عقیدت و محبت پر معروضیت کا باندھ لگانے کی غرض سے مظفر حنفی نے تقریباً چارسو غزلیں خود قلم زد کر دیں اور  بیٹوں پر یہ پابندی بھی عائد کر دی کہ اشعار کا انتخاب سخت ہو اور  کسی غزل کے پانچ سے زیادہ شعر ہرگز نہ چنے جائیں۔ یہ انتخاب اس ہدایت کے عین مطابق ہے۔ گویا اس میں مظفر حنفی کی فکر، ذہانت، آہنگ اور  لہجے کا رس اور نچوڑ موجود ہے۔ جب ہم نے اس قدر سخت انتخاب اور  احتیاط کی چھلنی میں چھانے گئے شعروں کے اس مجموعے کا مطالعہ کیا تو اس میں ہمیں مختلف دعوے نظر آئے جن میں سے چند مندرجہ ذیل ہیں :
عظمت سے ہٹ کے ندرت و جدت کو ناپیے 
ہم اور  چیز غالب و میر و فراق اور 
اس عہدِ نو کو لہجۂ مردانہ چاہیے 
جس نے بھی میرے شعر پڑھے مرد ہو گیا
معاصرین مجھے رد کریں تو کرنے دو
کہ اپنے عہد میں غالب سخنوروں میں نہ تھا
پُر شور تو بہت ہیں روایت کے آبشار
لیکن مری غزل کی روانی نہ پا سکے 
دکھاؤ ایک ہی کہہ کر غزل مظفر سی
تمہارے بس کی ہے قانون باز استادو
مندرجہ بالا اشعار سے یہ حقیقت واضح ہوتی ہے کہ:
۱۔ 	مظفر حنفیؔ کے کلام میں غالبؔ، میرؔ اور  فراقؔ کی عظمت نہ سہی، ندرت و جدت ضرور موجود ہے۔ 
۲۔ 	ان کی شاعری کا لہجہ مردانہ ہے۔ جس نے بھی ان کے کلام کا مطالعہ کیا وہ مرد ہو گیا۔ 
۳۔ 	وہ غالبؔ کی طرح حال کے نہیں بلکہ مستقبل کے شاعر ہیں۔ 
۴۔ 	ان کی غزلوں میں اس قدر روانی ہے کہ روایت کے آبشار کا شور اس کے آگے کوئی حیثیت نہیں رکھتا۔ 
۵۔ 	اور قانون باز اساتذہ ان کے جیسی ایک غزل کہنے سے قاصر ہیں۔ 
مظفر حنفیؔ کے یہ بلند بانگ دعوے ادبی لحاظ سے ان کے قد کو اونچا کرتے ہیں اور  یہ ثابت کرتے ہیں کہ وہ اپنے عہد کے ایک زبردست فنکار اور  شاعر ہیں۔ اس لئے وہ اصرار کرتے ہیں کہ ان کے کمالِ فن کو پہچانو اور  اس کے آگے سرِ تسلیم خم کرو۔ لیکن کوئی دعویٰ، دلیل و ثبوت کے بغیر عبث ہے۔ مثلاً مظفر حنفیؔ کے انھی دو شعروں کو دیکھ لیجئے :
آج بھی لوگوں کو شعروں میں تغزل چاہیے 
اور ہم کو اس طرح کے چونچلے آتے نہیں 
مدحتِ زلف و لب و رخ میں کہی ہیں غزلیں 
میں اگر طنز کروں ، شاعرِ مرحوم ہو تم
مطلب یہ کہ مظفر حنفیؔ کو تغزل کے چونچلوں سے دور کا بھی واسطہ نہیں ہے اگرچہ عام لوگ اس کو پسند کرتے ہیں۔ ان کے نزدیک زلف و لب و رخ کی تعریف و توصیف میں غزلیں کہنے والے شاعر دراصل شاعرِ مرحوم کی حیثیت رکھتے ہیں۔ اس سے یہ بات واضح ہوتی ہے کہ مظفر حنفیؔ کا کلام ان خرافات سے پاک ہے۔ ان شعروں کے باطن سے یہی دعویٰ سر نکالتا ہے۔ لیکن ان کے مندرجہ ذیل اشعار اسے حقارت سے رد کر دیتے ہیں اور  یہ ثابت کرتے ہیں کہ ان کی سوچ کہاں ہے۔ وہ تو اس مقام پر ہیں جہاں شرم و حیا کا نام و نشان تک نظر نہیں آتا۔ ملاحظہ کیجئے۔ 
ایسا لگا سمٹ سی گئی ساری کائنات
اس نے کمر کے گرد جو ساری کو بل دیا
قرمزی ساری پہن کر اس طرح سجتی ہے وہ
پھول اپنے سر کٹا دیں چاندنی قربان جائے 
نکلی نہا کے آج وہ جب باتھ روم سے 
ساری کا رنگ آبِ گہر کی طرح لگا
بات ہی کچھ اور  ہے اس کے کمر کے لوچ کی
نرم رو جھرنا ابھی کچھ اور  بل کھائے ذرا
یہاں کوئی تیسرا نہیں ہے کچھ اور  نزدیک آئیے نا
شکن مٹانی ہو شخصیت کی تو گھانس پر لیٹ جائیے نا
اس تضاد کی ایک مثال اور  دیکھئے۔ مظفر حنفیؔ کہتے ہیں کہ وہی شاعر با اصول ہوتا ہے جس کا لہجہ طنز آمیز ہوتا ہے :
طنز گو کے سوا مظفر کون
شاعرِ با اصول ہوتا ہے 
لیکن ایک دوسرے شعر میں وہ طنز اور  شاعری کے تعلق سے متعلق جو خیال ظاہر کرتے ہیں وہ شاعری میں طنز کی اہمیت کو ختم کرتے ہیں :
اے مظفرؔ شاعری کا طنز سے کیا واسطہ
ہاں مگر وقتاً فوقتاً عشق فرماتی رہے 
ایک شعر میں وہ مکاں اور  لامکاں سے اس طرح انکار کرتے ہیں :
مکاں ، لامکاں کچھ نہیں ، کچھ نہیں 
پسِ آسماں کچھ نہیں ، کچھ نہیں 
تو دوسرے شعر میں ان دونوں کے وجود کا یہ پتہ دیتے ہیں :
ہوا جو ذات کا عرفاں تو دیکھتا کیا ہوں 
کہ لامکاں کا مکاں بھی ہوں میں مکیں بھی ہوں 
تعجب ہے کہ عرفانِ ذات حاصل کر لینے کے بعد بھی مظفر حنفی نے کبھی کبھی خودی اور  خود شناسی کو کیوں قابلِ اعتنا نہ سمجھا۔ ان کے بیشتر اشعار اس کی شدت سے مذمت کرتے ہیں۔ یہ اشعار دیکھئے :
جو ہو سکے تو کرو عام لا اُبالی پن
خودی کے بوجھ سے انسان ٹوٹ جاتا ہے 
لا علم ہی رہنے دے ابھی رمزِ خودی سے 
اے مسندِ پندار پہ بیٹھی ہوئی دنیا
اک عام آدمی کی طرح زندگی کرو
لوگو خودی کے بوجھ تلے ٹوٹ جاؤ گے 
کبھی خدا کو پا لینے کی یہ خوش خبری سناتے ہیں :
بابِ طلسمِ ہوش ربا مل گیا مجھے 
میں خود کو ڈھونڈتا تھا خدا مل گیا مجھے 
تو کبھی عرفانِ ذات کی کوشش اور  خودی کو ایک طرح کا مرض بتا کر اس سے دور رہنے کا مشورہ دیتے ہیں :
خود اپنے در پہ بھی سجدہ ہے ایک پاگل پن
دعا کرو کہ خودی کا مرض کبھی نہ لگے 
سچ پوچھو تو اس قسم کے کئی متضاد خیالات ان کے اس انتخاب میں بکھرے ہوئے ہیں جو یہ ثابت کرتے ہیں کہ مظفر حنفی کے یہاں کسی خاص مقصد کا تعین نہیں ہے بلکہ وہ ردیف و قافیے کے سہارے یا اس سے مجبور ہو کر شعر سازی کے عمل سے گزرے ہیں۔ 
’’پرچم گرد باد‘‘ میں اعتقادات کے سلسلے میں جو اشعار ملتے ہیں وہ طنز آمیز ہیں۔ اس میں وہ کہیں خوش فہمی کا اور  کہیں جھلاہٹ و بیزاری کا شکار ہوئے ہیں۔ یہ چند شعر ملاحظہ کیجئے :
ترے کرم سے بڑا تھا کچھ اعتقاد میرا
اسی لئے مجھ کو فکرِ صوم و صلوٰۃ کم تھی
جسے گناہ کی توفیق ہی نہ ہو تا عمر
اسے خدا، نہ زمانہ معاف کرتا ہے 
اگر ہے نامۂ اعمال داغدار مرا
تو یہ سمجھ کہ مکمل ہے شاہکار مرا
ہمیں پیار سے دیکھتا ہی نہیں 
وہ جیسے ہمارا خدا ہی نہیں 
برف پگھلی، نہ کھلے پھول، نہ برسا بادل
یعنی ہر جرم ہے امسال خدائی پہ معاف
مشکل میں مجھے یادِ خدا کیوں نہیں آتی
مت پوچھ کہ ہونٹوں پہ دعا کیوں نہیں آتی
اس انتخاب میں کئی اشعار اور  مصرعے ایسے ہیں جن پر نظر ثانی کرنا ضروری تھا یا انھیں انتخاب میں شامل نہیں کرنا چاہئے تھا۔ مثلاً:
۱۔ 	سکون کی برف توڑ دی ہے تو پھر دھڑکنے لگی رگِ جاں 
	(رگ دھڑکتی ہے یا پھڑکتی ہے )
۲۔ 	اردو پرچے اور  مظفر حنفی کو کیا دے سکتے ہیں۔ ۔ ۔ (حنفی بر وزنِ منفی غلط)
۳۔ 	پھول جھڑتے ہی بکھر پڑتا ہے۔ ۔ ۔ (بکھر پڑتا ہے  یا بکھر جاتا ہے )
۴۔ 	منظور نہیں مجھ کو لکیروں کی فقیری۔ ۔ ۔ (صحیح محاورہ لکیر کا فقیر ہے )
۵۔ 	جرم بزرگوں نے فرمایا میرے سر بہتان لگا۔ ۔ ۔ (جرم فرمایا غلط۔ جرم کیا ہونا چاہیے )
۶۔ 	زمینیں سخت ہیں مجھ پر خفا ہے آسماں مجھ سے 
	(سچائی تو یہ ہے کہ یہاں زمین اور  آسمانوں ہونا چاہیئے )
۷۔ 
آئینے میں بھی روپ بدلتا ہے میرا عکس
ہابیل کی طرح، کبھی قابیل کی طرح
	(بتائیے کہ حضرت آدمؑ کے بیٹے ہابیل اور  قابیل نے کونسا روپ بدلا)
۸۔ 
بے پرکی یار لوگ اڑاتے ہیں آج کل
یہ ملکۂ سبا، وہ سلیمان ہو گیا

	(حضرت سلیمان ؑ سے ملکۂ سبا کی ملاقات کا واقعہ قرآن مجید میں ہے جو شرک کے مقابلے میں توحید کو واضح کرنے کے لئے پیش کیا گیا ہے۔ یہاں ان دونوں کا تذکرہ کیا معنی رکھتا ہے۔ )
۹۔ 
وہ نگاہِ کرم ایک فیصد پہ ہے 
یعنی دریا دلی آخری حد پہ ہے 

	(جب دریا دلی آخری حد پر ہے تو نگاہِ کرم ایک فیصد پر ہو گئی یا سو فیصد پر)
۱۰۔ 
ترکِ وفا پر سوچا تھا سعدی صاحب سے بات کروں 
اب ڈرتا ہوں جانے کیسی الٹی سیدھی فال کھلے 

	(فال دیوان حافظ سے نکالی جاتی ہے کہ گلستاں /بوستاں سے )
۱۱۔ 	شعر کہنا، کبھی مکتوب نگاراں لکھنا۔ ۔ ۔ (مکتوب لکھنا یا مکتوب نگاراں )
۱۲۔ 	پہن لیا جائے گا گلے میں جہاں بھی جیسا بھی پھول ہو گا
	(گلے میں پھولوں کا ہار پہنا جاتا ہے یا پھول)
۱۳۔ 
یوں تو دنیا کی نظر نان و نمک پر ہو گی
نیت اپنوں کی مرے باغِ فدک پر ہو گی

	(کیا مطلب؟ باغِ فدک تو رسالت مآب ﷺ کا تھا)
مظفر حنفی کا شمار جدید شاعری کے ممتاز اور  نمایاں شعرا میں ہوتا ہے۔ انھوں نے کچھ تو انھی الفاظ و علامات سے کام لیا ہے جو جدید شعرا کے یہاں نظر آتی ہیں۔ مثلاً ریت، ندی، سمندر، دشت، پتھر، شیشہ وغیرہ اور  کچھ بے اختیار ان کے قلم کی نوک سے نکلے ہیں۔ مثلاً چوتھی سمت، چھٹی حس، ساتواں در، ممنوعہ سمت، کوہ ندا، یا اخی، موج اور  احساس وغیرہ۔ انھوں نے اپنے خیال کے اظہار کے لئے گھپلے بازی، نچڑ گئے ، آنکھیں مارنا، لنڈورے اور  گوالن جیسے الفاظ بھی استعمال کیے ہیں۔ 
فکری لحاظ سے یہ انتخاب سوزِ دروں اور  ربودگی سے خالی ہے۔ پروف ریڈنگ سلیقے سے نہ ہو سکی اس لئے اس میں بے شمار غلطیاں ہیں۔ کاغذ اور  طباعت نفیس ہے۔ ٹائیٹل اور  جلد دیدہ زیب ہے۔ اس کتاب کو مظفر حنفی نے بزم احباب اور  دیگر کلکتوی دوستوں کے نام معنون کیا ہے۔ 
***
مصنّف کی اجازت اور شکریے کے ساتھ کہ فائل فراہم کی
ان پیج سے تبدیلی، پروف ریڈنگ، اور ای بک کی تشکیل: اعجاز عبید
اردو لائبریری ڈاٹ آرگ، کتابیں ڈاٹ آئی فاسٹ نیٹ ڈاٹ کام اور کتب ڈاٹ 250 فری ڈاٹ کام کی مشترکہ پیشکش
http://urdulibrary.org, http://kitaben.ifastnet.com, http://kutub.250free.com

